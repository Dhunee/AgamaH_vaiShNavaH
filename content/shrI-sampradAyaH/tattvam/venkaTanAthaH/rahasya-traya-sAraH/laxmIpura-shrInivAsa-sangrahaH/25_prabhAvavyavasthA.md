+++
title = "२५ प्रभावव्यवस्था"

+++

इत्थं सिद्धोपायविषयकः साध्योपायविषयकश्च व्यामोहः परिहृतः । अथ चैतादृशोपायविशेषनिष्ठप्रभावातिरेकान् अतिरेकबोधकप्रमाणविचारमूलाः काश्चिच्छङ्काः परिह्रियन्ते । तत्रादौ जातिः व्यवस्थाप्यते ॥

न शूद्रा भगवद्भक्ता विप्रा भागवताः स्मृताः । सर्ववर्णेषु ते शूद्रा ये ह्यभक्ता जनार्दने ॥

इति भगवद्भक्तिरूपधर्मसद्भावाभ्यां उत्कर्षापकर्षनिर्देशात् भगवद्भक्ताः सर्वेप्येकजातीया इति केचिन्मन्यन्ते । तत्रोच्यते--भागवतब्राह्मणं भागवतशूद्रं च पृथक्पृथक् उद्दिश्य प्रवृत्तं तत्तदाचारनियामकं सर्वं शास्त्रं एकजातीयत्वे व्याकुप्येत् । सर्वेषां भागवतानां समत्वं बोधयच्च शास्त्रं परमपुरुषार्थसाम्यतात्पर्यकम् । क्वचिदुत्कृष्टकुललाभवचनमपि कुलशब्दजातिशब्दयोः भिन्नार्थकतया वैष्णवत्वोपाधिककुलपरम् । ततश्च भगवद्भक्तिविधुराः ब्राह्मणाः शूद्रवदनादरणीयाः । भगवद्भक्ताश्च शूद्रा अपि ब्राह्मणवदादरणीया इति शास्त्रतात्पर्यमभ्युपगन्तव्यम् । अन्यथा --

चण्डालमपि वृत्तस्थं तं देवा ब्राह्मणं विदुः ।

चण्डालाः प्रत्यवसिताः परिव्राजकतापसाः ॥

न तेन स्थविरो भवति येनास्य पलितं शिरः ।

बालोपि यः प्रजानाति तं देवाः स्थविरं विदुः ॥

इत्यादिभिः निन्दाप्रशंसापरवाक्यैः व्याकुप्येयुः। मर्यादाः सर्वा अपि ॥

भागवताग्रेसरो विदुरोपि स्वजात्यनुगुणमेव वृत्तमातस्थौ । सर्वज्ञा अपि वासुदेवादयः तस्मिन् शूद्रत्वमभ्युपयन्ति स्म । योगप्रभावात् देहन्यासं कुर्वतस्तस्य विदुरस्य धर्मराजानुष्ठितो ब्रह्ममेधसंस्कारः तूष्णीं वा व्यक्तिविशेषनियतो वा इत्यभ्युपेयः । अन्यथा नियतिविशेषनिबन्धनेन पाण्डवानां दारसाधारण्येन सर्वोपि लोको व्याकुलस्यात् [‍?]। तस्मात् स्वजात्यनुगुणप्रक्रिययैव युक्तं भगवन्तमाराधयितुमिति ॥

विश्वामित्रपरशुरामादीनां तु वर्णव्यत्यासः चरुव्यत्यासादिनिदान इति आकरे स्पष्टः। शठकोपमुनिप्रभृतीनां वृत्तान्तविशेषश्चात्र न दृष्टान्तीभवितुमर्हत्यस्माकम् । तत्तद्वृत्तान्तपर्यालोचनायामपि नैव दृश्यते क्वापि स्वस्वजातिव्यतिक्रमः । सत्यपि एवमभ्युपगन्तव्यं पूर्वपूर्ववर्णालाभदशायां इतरवर्णसकाशात्  भगवद्ज्ञानस्य  अवश्यसम्पादनीयत्वमपि । मन्त्रादिकं परं ब्राह्मणसकाशादेव ग्रहीतव्यमिति प्रमाणप्रतिनियतम् ॥

तुलाधारधर्मव्याधयोपि धर्मजिज्ञासून् ब्राह्म्णान् सम्पूज्य सन्मार्गमात्रमुपदिदिशुः । न तु स्वीचक्रुराचार्यकम् । अत एव भक्तेभ्योपि म्लेच्छादिभ्यः दानादानादिवचनं न कन्यागोचरमपि तु ज्ञानगोचरमिति व्याचक्रुः व्याख्यातारः । वैष्णवत्वेन पूज्यत्वं सर्वत्र सममिति निष्कर्षः ॥

एवं च सत्त्वादिगुणतारतम्यनिबन्धनं शारीरं ब्राह्मण्यादिकमेकम् । अन्यच्च शमदमादिलक्षणं मानसिकम् । तत्र शारीरगुणविशेषमूलाः जातिविशेषाः उत्पत्तिसिद्धाः यावदाश्रयभाविनः । मानसिकास्तु तादृशाः सर्वजातिसाधारणाः । प्रह्लादीनामाजन्मसिद्धाः । इतरेषां सदाचार्यसम्बन्धनिबन्धनाः । तत्र शारीरब्राह्मण्यादिगोचराणि कानिचिच्छास्त्राणि तन्मात्रप्रतिनियतानि । कानिचिच्च ब्राह्मण्यादिगोचराणि पुरुषार्थतदुपायार्हताप्रशंसापराणि सर्वसाधारणानि । अत्र शरीरेनोत्कृष्टाः मनसापकृष्टाश्चेत् आरूढपतिता इति महतीं निन्दामवाप्नुयुः । शरीरेणापकृष्टा अपि यदि गुणोत्तराः प्रशंसां परमामेवाप्नुयुः । तत्र शारीरो मानसो वा समुत्कर्षः गर्वहेतुश्चेत् आवहति महान्तमनर्थम् । उभयविधोप्यपकर्षः स्वानुसन्धानमुखेन निर्वेदमुत्पाद्य अकिञ्चनाधिकारे स्वतन्त्रप्रपदने परम्परतया यदि प्रयोजकः तर्हि परमं श्लाघापदं भवति ॥

इत्थं जातिव्यवस्थायां वर्णव्यवस्थायां च सत्यामपि भागवतत्त्वैकनिबन्धनपूज्यत्वादिप्रतिपत्तेः न कश्चित्प्रतिरोधः । तत्र भागवतेषु देवतान्तरस्पर्शरहिताः परमैकान्तिनः । तत्रापि विलम्बाक्षमाः भगवति न्यस्तभराः स्वयं प्रयोजनं कैङ्कर्यं कुर्वाणाः भागवताः षोडशवर्णसुवर्णसवर्णपारमिकान्त्यवन्त इति अन्यत्र प्रपञ्चः ॥ यत्तु भागवतमहिमविषये--

नारायणैकनिष्ठस्य या या वृत्तिस्तदर्चनम् ।

यो यो जल्पस्सस जपः तद्ध्यानं यन्निरक्षरम् ॥

तत्पादाम्ब्वतुलं तीर्थं तदुच्छिष्टं सुपावनम् ।

तदुक्तिमात्रं मन्त्राग्र्यं तत्स्पृष्टमखिलं शुचि ॥

इत्यादिकं वचनं, तत्प्रमाणं भवदपि प्रवृत्तिशब्दः न निषिद्धवृत्तिपरः । किन्तु देशकालादिवैषम्यनिमित्तकापत्कालीनानन्तरवृत्तिपरः । चेष्टेति पाठेपि स्वभावार्थशास्त्रप्राप्तनिमेषोन्मेषादिचेष्टापरः । न तु निषिद्धचेष्टापरः । यत्करोषि यदश्नासीत्यादिश्लोकस्यापि अत्रैव तात्पर्यम् । एवं जल्पशब्दोपि न प्रतिषिद्धवृथाजल्पपरः ।     बाह्यकुदृष्टिविजिगीषुकथापरो वा । निरीक्षणपदमपि न निषिद्धनिरीक्षणपरम्, किन्तु शास्त्रदृष्टिप्राप्तनिरीक्षणपरम् ॥

पादाम्बुपदम् न तु यादृशतादृशतोयपरं, किन्तु भागवतपादोदकग्रहणदशायां तस्य नारायणैकनिष्ठत्वे गुणाधिक्यप्रदर्शनपरम् । उच्छिष्टपदमपि पुनरुपनयनादिप्रकरणेषु पानवतया शास्त्रप्राप्तस्य उच्छिष्टविशेषस्य गुणविशेषं प्रतिपादयति । । उक्तिपदं तु तदुपदिष्टतत्त्वहितविषयकवाक्यजातस्य सदानुसन्धेयतामवगमयति । एवं व्यवस्थानादरे स्पृश्यास्पृश्य-भक्ष्याभक्ष्य-उपादेयानुपादेयादिव्यवस्थापनपरस्य सर्वस्यापि शास्त्रस्य समुच्छेदप्रसङ्गः॥

ततश्च वेदवैदिकशास्त्रोक्तनियमानां स्वरूपेण परित्यागस्तामसः । कुटुम्बभरणासमर्थतया तुरीयाश्रमपरिग्रहाय गार्हस्थ्यपरित्याग इव आलस्यादिना सर्वकर्मपरित्यागः राजसः । भगवानेव स्वकीयेनात्मना स्वकीयैश्चोपकरणैः स्वाराधनैकप्रयोजनाय स्वशेषभूतमिदं कर्म कारयतीत्यनुसन्धानपूर्वकं स्वाधिकारानुगुणस्य कर्मणः करणं सात्त्विकत्यागः । एवमनुष्ठानजनितभगवत्प्रसादस्य फलतया मोक्षमप्यपेक्षमाणस्य प्रागनुष्ठितप्रपदनजनितभगवत्प्रसादेनैव सिद्धो मोक्ष इत्यनुसन्दधानस्य कर्मानुष्ठानं मुक्तकैङ्कर्यवत् अरोगक्षीरसेवनवच्च सात्त्विकत्यागपराकाष्ठा ॥

सर्वधर्मान् परित्यज्य इत्यत्र भाष्यकारीयप्रथमयोजनायां न कर्मस्वरूपत्यागो विधीयते । अपि तु निरुक्तबुद्धिविशेषरूपः सात्त्विकत्यागः । स च बुद्दिविशेषः स्वतन्त्रप्रपत्तिनिष्ठस्य प्रपत्त्यनुष्ठानकाले चोपादेयः । द्वितीय योजनायाम् उपायान्तरानन्वयोनुगम्यते । सोप्यनन्वयः प्रपत्तेः प्राग्दैवादागतः अधिकारकोटिप्रविष्टतयाऽनूद्यते । पश्चात्तु प्रपत्तिनैरपेक्ष्यबोधकशास्त्रेण विधीयते । एवमेकस्य परित्यज्येति पदस्य अनुवादित्वं विधित्वं च व्यवस्थितपक्षद्वयाभिप्रायेण स नोपपद्यते । ततश्च प्रपत्तेः धर्मान्तरनैरपेक्ष्येपि स्वतन्त्राधिकारप्राप्तनित्यनैमित्तिकधर्मपरित्यागः भगवदाज्ञां रुणद्धीत्येव निष्कर्षः ॥

यद्यपि श्रीमति गीताभाष्ये स्वतन्त्रप्रपत्तिपरतया चरमः श्लोको न हि व्याख्यातः । तथापि प्रपत्तेः सकलफलसाधनरूपतां प्रकृतभक्तियोगलक्षणफलविशेषे प्रदर्शयितुं प्रवृत्तायां द्वितीययोजनायां प्रपत्तेः दुष्करभक्तियोगपर्यन्तोपायान्तरस्थानाभिषेकोप्यभिमतोऽर्थः । तथा च--

“ सुदुष्करेण शोचेद्यो येन येनेष्टहेतुना ।

स स तस्याहमेवेति चरमश्लोकसङ्ग्रहः॥ इति सारसङ्ग्रहः ॥

यत्त्विदं भारतवचनम्-- त्यज धर्ममधर्मं च त्यज सत्यानृते अपि ।

उभे सत्यानृते त्यक्त्वा येन त्यजसि तत्त्यज ॥ इति ।

तत्र प्रथमः पादः काम्यनिषिद्धत्यागपरः । द्वितीयः कैवल्यैश्वर्याभिसन्धित्यागपरः । तृतीयः आदरद्योतनाय अनुवादः । तुरीयस्तु त्यागेपि कर्तृत्वं परायत्तमित्यनुसन्धानपरः ॥ इति ॥

अथ-- तस्मात्त्वमुद्धवोत्सृज्य चोदनां प्रतिचोदनाम् ।

प्रवृत्तिं च निवृत्तिं च श्रोतव्यं श्रुतमेव वा ।

मामेकमेव शरणमात्मानं सर्वदेहिनाम् ।

याहि सर्वात्मभावेन यास्यसि ह्यकुतोभयम् ॥ इति श्री भागवते प्रतिचोदनाविषयीभूतनिषिद्धनिवृत्तेः त्यागविधानात् तादृशस्य च त्यागस्य निषिद्धानुष्ठानरूपस्य वैधत्वावगतेः प्रपन्ने बुद्धिपूर्वस्यापि उत्तराघस्य आश्लेष इति केचिदभिप्रयन्ति ॥

तदेतत् पापस्यावश्यानुष्ठेयता प्रसक्त्या अत्यन्तमपहास्यम् । पूर्वानुष्ठान-स्वानुष्ठान-स्वेतरानुष्ठान-स्ववचन-सर्ववचनविरुद्धं च । तद्वचनाभिप्रायस्तु- चोदितप्रवृतिविषयीभूतेषु प्रतिचोदितनिवृत्तिविषयीभूतेषु आनुकूल्यसङ्कल्पाद्यतिरिक्तः कश्चिदपि स्वतन्त्रप्रपत्त्यङ्गतया नोपादेय इति । अतो वर्णाश्रमजातिगोत्रप्रवरचरणकुलदेशकालावस्थानुगुणसमयानुरोधेनैव सर्वैः भक्तैः भागवतैश्च वर्तितव्यमिति सिद्धम् ॥

