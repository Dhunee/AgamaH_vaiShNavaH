+++
title = "०५ तत्त्वत्रयम्"

+++

अथ तत्त्वत्रयमुपव्याख्यास्यामः- तत्र आदौ प्रकृत्यात्मभ्रमस्य स्वतन्त्रात्मभ्रमस्य निरीश्वरवादरुचेश्च निरसनीयतया भोक्तृभोग्यनियन्तृरूपं चेतनाचेतनेश्वरात्मकं तत्त्वत्रयं विज्ञातव्यम् ।

सर्वस्यापि वस्तुनः स्वरूपस्थितिप्रवृत्तयः प्रमाणप्रतिनियताः । तत्र स्वरूपं स्वासाधारणधर्मनिरूपणीयो धर्मी । सैव सत्तेत्युच्च्यते । स्थितिः कालान्तरायानुवृत्तिः । सा हि ईश्वरसङ्कल्पानुगुणा नित्यवस्तुनो नित्या अनित्यवस्तुनश्च अनित्या । प्रवृत्तिस्तु व्यापारः प्रवृत्तिनिवृत्तिरूपः ।

प्रमाणं हि प्रमाजननावसरे वस्तुनः स्वरूपं स्वरूपनिरूपकधर्मान् निरूपितस्वरूपविशेषणान् अर्थक्रियाकारित्वलक्षणं व्यापारं च अवगमयति । तत्र स्वरूपं स्वनिरूपकधर्मविशिष्टमेव बोधयति । तच्च स्वरूपं स्वरूपनिरूपकधर्मपुरस्करणं विना व्याहर्तुमप्यशक्यम् । तादृशधर्मं विहाय जिज्ञासा यदा स्वरूपं शशविषाणमनुरुन्ध्यात् ।

अत्र प्रकृते चेतनस्वरूपं ज्ञानत्व-आनन्दत्व-अमलत्व-अणुत्व-आदिरूपस्वरूपनिरूपकधर्मैः निरूप्य सत्यं ज्ञानम् आनन्दम् अमलम् अणु इत्येवं प्रकारेणैव युक्तं व्यवहर्तुम् । चेतनगतमीश्वरनिरूपितम् शेषत्वं तु निरूपितस्वरूपविशेषणमिति वदन्ति । निरुपाधिकसम्बन्धरूपत्वात् सम्बन्धिस्वरूपनिरूपणमन्तरा ज्ञातुमशक्यत्वाच्च ।

स्वरूपनिरूपकधर्मश्च द्विविधः- स्वरूपमात्रप्रतिपत्त्यर्थो सजातीयविजातीयसकलेतरव्यावृत्तिप्रतिपत्त्यर्थश्च इति । तत्र शेषत्वस्य प्रथमाकारासन्भवेऽपि अणुत्वे सति चेतनत्ववत् स्वतः शेषत्वे सति चेतनत्वस्य जीवलक्षणत्वसम्भवात् द्वितीयाकारः सम्भवतीति स्वरूपनिरूपकत्वमपि वक्तुं साम्प्रतम् ।

एवं विभुत्त्वे सति चेतनत्वं अनन्याधीनत्वं निरुपाधिकशेषित्वमित्यादिकमीश्वरलक्षणम् । जीवेश्वररूपस्य आत्मसामान्यस्य लक्षणं चेतनत्वं प्रत्यक्त्वं च । तत्र चेतनत्वं ज्ञानाश्रयत्वं प्रत्यक्त्वं स्वस्मै स्वयं प्रकाशमानत्वम् । तथा प्रकाशवेलायां धर्मभूतज्ञाननिरपेक्षमहमित्यवभासते ।

ईश्वरव्यतिरिक्ता एते चेतनाः बद्धमुक्तनित्यरूपेण त्रिविधाः, तत्र बद्धाः अनादिकर्मप्रवाहेण अनुवृत्तसंसाराः ब्रह्मादिस्तम्बपर्यंताः क्षेत्रज्ञाः । मुक्ताः शास्त्रबोधितोपायविशेषेण सञ्जातेन भगवत्प्रसादेन अत्यन्तं विनिवृत्तसंसाराः सङ्कोचरहितेन भगवदनुभवेन निरतिशयानन्दवन्तः । नित्यास्तु अनादेः कालात् ज्ञानसङ्कोचाभावेन अस्पृष्टसंसाराः नित्यं कैङ्कर्यं कुर्वन्तोऽअनन्तगरुडविष्वक्सेनादयः ।

चेतनानां  चैतेषां  स्थितिरविशिष्टा,  प्रवृत्तिस्तु  पराधीनं  परार्थं  कर्तृत्वं  भोक्तृत्वं  च  ।  यतश्चेश्वरः  स्वभोगायैव  एतेषांचेतनानां  कर्तृत्वं  भोक्तृत्वं  चोत्पादयति  ।

तत्र  बद्धानां  अविद्यापापकर्मवासनारुचिप्रकृतिसम्बन्धवत्त्वमन्येभ्यः  स्वरूपे  विशेषः  ।  परस्परं  विशेषस्तु  ज्ञानसुखादितारतम्यात्  प्रत्यक्षसिद्धः  । एते  च  बद्धाः  स्वकर्मानुगुणानि  ईश्वरदत्तानि  शरीराणि  धर्मस्वरूपेण  धर्मभूतज्ञानेन  च  बिभ्रति ।  तत्र  स्वरूपसाध्यं  धारणं  शरीरसत्तायामुपयुज्यते ।  धर्मभूतज्ञानसाध्यं  तु  पुरुषार्थतदुपायस्थाने,  कृतकृत्यानां  भगवदनुभवकैङ्कर्ये,  पापकृतां  त्वेतद्विपरीतफले  च  इति  विशेषः  ।

एतेषामेव बद्धानां इतरेभ्यः स्थितौ विशेषः संसारबद्धस्य यावन्मोक्षमनुवृत्तिः । प्रवृत्तौ तु पुण्यपापानुभयरूपस्त्रिविधो व्यापारः ।

अथ मुक्तानां प्रतिबन्धकनिवृत्त्या आविर्भूतस्वरूपत्वमितरेभ्यः स्वरूपे विशेषः । स्थितौ पूर्वावधिमतोस्य आविर्भावस्य उत्तरावधिराहित्यम् । प्रवृत्तौ तु परिपूर्णभगवदनुभवजनितप्रीतिकारितयथाभिमतकैङ्कर्यप्राप्तिः ।

नित्यानामनाद्याविर्भूतस्वरूपत्वे सति परतन्त्रत्वमितरेभ्यः स्वरूपविशेषः । स्थितौ अनाद्यनुवृत्तभगवदनुभवः । प्रवृत्तौ अनादयः प्रवाहतो नित्याः कैङ्कर्यविशेषाः ।

एतेषामात्मनां धर्मभूतज्ञानमपि द्रव्यम् । तस्य च स्वरूपं विषयप्रकाशदशायां स्वाश्रयं प्रति स्वयंप्रकाशमानत्वम् । तदेतदीश्वरस्य नित्यानां च  नित्यविभु । इतरेषां संसारावस्थायां  कर्मानुरूपबहुविधसङ्कोचविकासविशिष्टं मुक्तावस्थायां नैजविकासेन यावत्कालं विभु ।  स्थितिस्तु  स्वरूओअतो नित्यत्वात् नित्या । प्रवृत्तिस्तु विषयप्रकाशकत्वं प्रयत्नावस्थया शरीरादिप्रेरकत्वं बद्धदशायां सङ्कोचविकासवत्त्वं आनुकूल्यप्रातिकूल्यप्रकाशनमुखेन भोगरूपावस्थायोगित्वं च ।

एतेषां सर्वेषामेव आत्मनां स्वरूपं स्वस्मै स्वयं प्रकाशते ।अस्य च प्रकाशस्य च कदापि कस्यापि सञ्कोचविकासौ न स्तः । धर्मभूतज्ञानं तु विषयप्रकाशवेलायामेव स्वाश्रयं प्रति स्वयं प्रकाशते । अनयोश्च धर्मधर्मिणोः ज्ञानत्वं स्वयं प्रकाशकत्वं साधारणम् । विषयत्वं प्रत्यक्त्वं च यथाक्रमम् असाधारणम्। तत्र  ज्ञानत्वं कस्यचिद्वस्तुनः प्रकाशत्वम् । तच्च स्वस्य वा परस्य वा कस्यचिद्वस्तुनः व्यवहारप्रयोजकः सम्बन्धः । स च धर्मिणः तादात्म्यरूपः । धर्मस्य संयोगादिरूपः । स्वयंप्रकाशत्वं च  स्वात्मानं विषयीकुर्वतो ज्ञानान्तरस्य अपेक्षामन्तरेण स्वव्यवहारप्रयोजकः सम्बन्धः । विषयत्वं स्वव्यतिरिक्तवस्तुप्रकाशत्वम् । प्रत्यक्त्वं  स्वस्मै भासमानत्वम् । तच्च स्वप्रकाशप्रयोज्यव्यवहाररूपप्रयोजनभाक्त्वम् ।

एवं धर्मस्वरूपगतं प्रत्यक्त्वमपि स्वयंप्रकाशम् । यथा घटमहं जानामीति धर्मभूतज्ञानप्रकाशे कर्मतया भासमानात् घटात् विलक्षणया भासमानं ज्ञानत्वं स्वयं प्रकाशं तथा अहमितिधर्मिस्वरूपप्रकाशे धर्म्यंशे कर्मतया भानाभावात् प्रत्यक्त्वमपि स्वयं प्रकाशमित्यास्थेयम् । एवं धर्मधर्मिणोः स्वयं प्रकाशत्वेऽपि नित्यत्वादिधर्मपुरस्कारेण ज्ञानान्तरवेद्यत्वमस्ति । यदा स्वधर्मभूतज्ञानं स्वज्ञानान्तरेण अवभासते तदा प्रसरणभेदमात्रेण ज्ञानान्तरव्यपदेशः ।

अथ अचेतनं त्रिविधं प्रकृतिकालशुद्धसत्त्वभेदात् । त्रिविधमप्यचेतनं परेषामेव भासमानम् । तत्र अचेतनत्वं ज्ञानानाश्रयत्वम् । परेषामेव भासमानत्वं च स्वप्रकाशसाध्यव्यवहाररूपप्रयोजनशून्यत्वम् । एतल्ल्क्षणद्वयं धर्मभूतज्ञानस्यापि साधारणम् । एतेष्वचेतनेषु प्रकृतिकालौ जडौ । शुद्धसत्त्वमजडम् । अजडत्वं स्वयं प्रकाशत्वम् । तद्भिन्नत्वं जडत्वम् ।

शुद्धसत्त्वमपि जडमिति केचित् । अजडत्वे अस्मदादीनां शास्त्रमन्तरा कुतो न भासेतेति वदन्ति । तानेवं प्रतिब्रुवते भगवच्छास्त्राभिज्ञाः । यथा हि जीवात्मस्वरूपं स्वस्मै स्वयंप्रकाशं धर्मभूतज्ञानं च स्वाश्रयस्यैव स्वयंप्रकाशं नेतरेषां तथा शुद्धसत्त्वमपि नियतविषयं स्वयंप्रकाशम् । यथा वा धर्मभूतज्ञानस्य स्वयंप्रकाशनसामर्थ्यं विषयप्रकाशविरहदशायां कर्मविशेषेण प्रतिबद्धं मुक्तिदशायाम् अप्रतिबद्धं तथा अस्यापि स्वात्मप्रकाशसामर्थ्यं बद्धदशायां प्रतिबद्धं मुक्तिदशायामप्रतिबद्धम् । तस्मात् आत्मस्वरूपमिव ज्ञानादिशब्दव्यपदेश्यं शुद्धसत्त्वमपि स्वयंप्रकाशमिति प्रमाणप्रतिपन्नमत्र न युक्तयः प्रक्रमन्ते ।

इत्थमन्यस्वरूपप्रकाशत्वे रूपरसादिगुणवत्त्वं पृथिव्यादिविभागार्हत्वं परिणामशालित्वं च कथमिति चोद्यं धर्मभूतज्ञानस्य धर्मिस्वरूपस्य च विद्यमानं वैषम्यमिव प्रमाणबलेन परिहार्यम् ।

इत्थमेतेषां त्रिविधाचेतनानां स्वरूपं स्थितिश्च प्रत्यपादि। प्रवृत्तिस्तु ईश्वरसङ्कल्पानुरूपाः विचित्रपरिणामादयः । तेषु त्रिगुणद्रव्यस्य सततपरिणामशीलस्य सत्त्वरजस्तमांसि यदा समानि तदा प्रलयः, यदा तु विषमानि तदा सृष्टिः स्थितिश्च । गुणवैषम्यविशिष्टप्रदेशे महदादयो विकासाः, अत्र अविकृतं विकृतं च प्रकृतिप्रदेशमेकीकृत्य प्रकॄतिः महान् अहङ्कारः पञ्चतन्मात्राणि पञ्चभूतानि एकादशेन्द्रियाणि च इति चतुर्विंशतितत्त्वविभागः । विवक्षाविशेषेण च क्वचित्तत्त्वसंख्याने न्यूनाधिकभावः ।

एतेषां तत्त्वानामभिमानिनो देवाः नित्यसूरयः सर्वेश्वरस्य पररूपमस्त्रभूषणादिरूपेण स्थिता इत्यतः तत्त्वानि अस्त्रभूषणादिरूपाणीति शास्त्रव्यवहारः ।

तानि च द्रव्याणि स्वरूपतो नित्यानि, नामान्तरभजनार्हावस्थाविशिष्टतया अनित्यानि । सजातीयावस्थासन्तत्यनुच्छेदवत्तया कानिचित् प्रवाहतो नित्यानि ।

एतेषां सर्वेषां स्वरूपस्थितिप्रवृत्तीनाम् ईश्वराधीनत्वं च  ईश्वरसत्तायाम् ईश्वरेच्छायाम् चासत्यां तेषां सत्तादिशून्यत्वम् । तस्मादेषामानुकूल्यं स्वभावसिद्धमीश्वरसङ्कल्पायत्तम् । अतो मुक्तानामीश्वरस्य च सर्वं सदानुकूलमेव । बद्धानां पुनः तत्तत्कर्मानुगुणं पुरुषभेदेन कालभेदेन च प्रतिकूलमनुकूलं च  । स्वात्मस्वरूपस्य तु यथास्वं सर्वदानुकूलत्वमेव ईश्वरसङ्कल्पनियतम् ।

अत एव देहात्मभ्रमवतामत्यन्तं हेयमपीदं शरीरं कर्मविशेषेण अनुकूलतया प्रतिभाति । मुमुक्षूणाम् औपाधिकेन प्रतिकूलरूपेण हेयं भवति । मुक्तानां पुनः शरीरं स्वाभाविकेन अनुकूलरूपेण उपादेयं च भवति । तस्मात् अहङ्कारममकारयुक्तस्य स्वार्थं स्वीक्रियमाणम् सर्वं प्रतिकूलम् । स्वस्वरूपज्ञानवतः स्वामिशेषत्वं च विजानतः सर्वमनुकूलमेव ।

एवं स्वाधीनसत्तादिमतः परमेश्वरस्य स्चरूपमपि सत्यत्वादिरूपस्वरूपनिरूपकधर्माधीननिरूपणतया सत्यं ज्ञानम् आनन्दम् अनन्तम् अमलम् इत्यादिपदाभिधेयं भवति । तस्यानन्तेषु गुणेषु ज्ञानबलैश्वर्यवीर्यशक्तितेजांसि परत्वोपयुक्तानि । सौशील्यवात्सल्यादीनि सौलभ्योपयुक्तानि । एते सर्वेपि गुणाः स्वरूपाश्रिता वेदितव्याः ।

तस्येश्वरस्य परं रूपमनन्तमेकमेव परव्यूहविभवार्चान्तर्यामिभेदात् पञ्चप्रकारमिव व्यपदिश्यते। तत्र व्यूहश्चतुर्विधः वासुदेवसङ्कर्षणप्रद्युम्नानिरुद्धादिभेदात् । पररूपस्य व्यूहान्तर्गतवासुदेवरूपस्य च विशेषविरहात् त्रिविधो व्यूह इति केचित् । एतेषु त्रिषु रूपेषु पूर्वोक्तानां ज्ञानादिगुणानां षण्णां द्विकत्रिकस्य उपासकानुग्रहाय आविष्कारः । केशवादीनि द्वादशरूपाण्यपि व्यूहान्तराणि ।

विभवास्तु पद्मनाभादयः षट्रिंशत् अष्टात्रिंशत् एकोनचत्वारिंशदितिसंहिताभेदेन प्रभेदवन्तः । हिरण्यगर्भरुद्धबुद्धादिक्षेत्रज्ञान् विग्रहविशेषेण शक्तिविशेषेण वाधिषायातिशयित कार्यकारिणो विद्याधिदेवादिप्रादुर्भावा अपि विभवभेदा एव ।

अर्चावतारास्तु आश्रितापेक्षानुगुणं विशिष्टप्रतिष्ठानन्तरं शिलादिप्राकृतबिम्बेषु परव्यूहाद्यप्राकृतविग्रहविशिष्टवेषेण क्षीरनीरन्यायेन अनुप्रविष्टाः । देशकालादिविप्रकर्षं विना मांसचक्षुषामपि अनुभवयोग्याः अर्चनप्रणामध्यानादिसौकर्यातिशयजननद्वारा मुक्तिप्रदा रूपविशेषाः ।

अन्तर्याम्यवतारास्तु सर्वव्यापिनः दिव्यात्मस्वरूपादतिरिक्ताः हार्दान्तर्यामिणः उपासकहृदयसन्निहिताः हृद्यागसमाराध्याः रूपविशेषाः । इदं च अवताररहस्यज्ञानम् एतस्मिन्नेव जन्मनि स्वाधिकारानुगुणं समीहितमुपायं पूरयित्वा जन्मान्तरानुभवमन्तरा मुक्त्युपकारकमिति स्थितमीश्वरस्य रूपम्।

स्थितिस्तु नित्यैव । प्रवृत्तिः पुनः सकलजगत्सृष्टिस्थितिसंहारमोक्षप्रदत्वान्तः प्रवेशनियमनादिकम् । सोयमीश्वरः सर्वास्वप्यवस्थासु लक्ष्मीविशिष्ट एवावतिष्ठते । तत्रेश्वरस्य दण्डधरत्वाधिकं श्रियः पुरुषकारत्वादिकं च वैषम्यमुभयेच्छाधीनव्यवस्थितविभागप्रयुक्तम् ।

तदेतत्तत्त्वजातं केचित् सर्वविशिष्टवेषेण एकधा अनुसन्दधते, अपरे ईशेशितव्यभेदेन आत्मानात्मभेदेन च द्वेधा अन्ये चिदचिदीश्वरभेदेन त्रेधा एवं रक्ष्यरक्षकहेयोपायभेदेन चतुर्धा प्राप्तृप्राप्यप्राप्त्युपायप्राप्तिप्राप्तिविरोधिभेदेन पञ्चधा, तत्र सम्बन्धमन्तर्भाव्य षोढा, प्रकृतिकालजीवेश्वरनित्यविभूतिधर्मभूतज्ञानाद्रव्यरूपेण सप्तधा अनुसन्दधते । तत्तादृशमनुसन्धानं तत्तत्प्रयोजनविशेषनिबन्धनमिति निरवद्यम् ।

