+++
title = "०३ प्रधानप्रतितन्त्रः"

+++

प्रधानप्रतितन्त्रो नाम प्रधानो मुख्यः इतरसिद्धान्तिभिः अनङ्गीकृतः स्वसिद्धान्तमात्रसिद्धः अर्थविशेषः । स च जगदीश्वरयोः शरीरात्मभावसम्बन्धादिः । ईश्वरस्य शरीरित्वं नाम चेतनाचेतनद्रव्यं प्रति नियमेन धारकत्वं नियन्तृत्वं शेषित्वं च । चेतनाचेतनद्रव्यस्य शरीरित्वं तु ईश्वरनिरूपितं धार्यत्वं नियाम्यत्वं शेषत्वं च ।

तत्र धारकत्वं स्वरूपेण त्रिविधचेतनाचेतनसत्तास्थितिप्रवृत्तिप्रयोजकत्वं – तथा हि—परमेश्वरः स्वस्वरूपकधर्मानिव निरूपितस्वरूपधर्मानिव स्वव्यतिरिक्तसमस्तद्रव्याणि साक्षात्स्वरूपेण बिभ्रति । तत्तद्द्रव्याश्रितगुणान्स्तु तत्तद्द्वारेति । तत्तज्जीवैर्ध्रियमाणानि शरीराणि तु तत्तज्जीवद्वारा धरतीति केचिदाचार्याः तत्तज्जीवद्वारा साक्षादपि च इत्यपरे एवं च स्वव्यतिरिक्तं सर्वं वस्तु स्वस्वरूपं प्रति पृथक्सिद्धविशेषणमित्यस्य सर्वस्यापि सत्तास्थितिप्रवृत्तयः आश्रयसत्तानिर्वाह्याः ।

अथ नियन्तृत्वं स्वसङ्कल्पेन सर्ववस्तुसत्तास्थितिप्रवृत्तिप्रयोजकत्वम् । तथा हि- अनित्यानां वस्तूनाम्  अनित्येच्छोत्पन्नत्वं नित्यानां नित्येच्छासिद्धत्वं च सत्तायां सङ्कल्पाधीनत्वम्, एवं सत्तानुवृत्तिरूपा स्थितिः प्रवृत्तिश्च ईश्वरसङ्कल्पाधीना एव । सर्वमीश्वरसङ्कल्पाश्रितम् ईश्वरसङ्कल्पविधृतम् इति च कथयतां शास्त्राणां च अत्रैव तात्पर्यम् ।

तर्हि सर्ववस्तूनां सत्तास्थितिप्रवृत्तिषु सङ्कल्पमात्रेण सम्पत्स्यमानासु सतीषु किं स्वरूपेणेति ? उच्यते –सङ्कल्पः सर्वाणि वस्तूनि  परमात्मस्वरूपाश्रितानि करोति । तस्मात्सर्वसत्तास्थितिप्रवृत्तयः  सङ्कल्पाधीनाः स्वरूपाश्रिता इति निष्कर्षः ।

यथा – लोकेपि शरीरं शरीरिणः स्वरूपाश्रितं सङ्कल्पाधीनं च पश्यामः । जीवस्थितौ सत्यां शरीरसत्ता, जीवस्थित्यभावे शरीरानवस्थितिरित्यन्वयव्यतिरेकात् शरीरं स्वरूपाश्रितम् । अयमर्थः सुषुप्त्याद्यवस्थासु सुस्पष्टं विज्ञायते । जाग्रद्दशायां सङ्कल्पेनाधःपतनमन्तरेणावस्थापनसंभवात् सङ्कल्पाधीनमित्यपि । अत्र स्वरूपाश्रितत्वं वस्तूनामाधेयत्वं सङ्कल्पाधीनत्वं नियाम्यत्वमिति विशेषः ।

तथा परमेश्वरः सर्वं पारार्थ्यैकस्वभावं वस्तुजातं स्वप्रयोजनायैव उपादत्ते, ततश्च अतिशयवान् भवतीति सर्वशेषीत्युच्यते, तत्प्रतियोगित्ववत् सर्वं वस्तु शेषभूतमित्युच्यते ।

अनेन आधाराधेयभावेन अन्यचेतनस्य भगवदीयज्ञानशक्त्यादेरिव अपृथक्सिद्धस्वरूपलाभः फलति । शेषशेषिभावेनात्माभिमानानुगुणपुरुषार्थव्यवस्थाप्रकारेण शेषत्वस्वरूपानुरूपे शेषिविषयकशेषभावरूपे पुरुषार्थे अभिरुचिश्च फलति । नियन्तृनियाम्यभावेन तु स्वरूपानुरूपपुरुषार्थानुरूपस्य निरपेक्षस्य उपायविशेषस्य अवगमश्च फलति । एवं च अयं चेतनः अनन्याधारः अनन्यप्रयोजनः अनन्यशरणश्च इति सिद्धम् ।

अत्र शेषत्वशेषित्वे चेतनाचेतनसाधारणधर्मौ दासत्व स्वामित्वे तयोर्विशेषाचेतनैकान्तौ, तेषामयं निष्कर्षः। स्वपरमप्रयोजनभूत-परगतातिशयाधायकत्वं शेषत्वम् । स्वपरमप्रयोजनभूतस्वप्रतिसन्धानार्ह-परगतातिशयाधायकत्वं दासत्वम् । शेषत्वाभिमतप्रयोज्यप्रयोजनभूतातिशयभाक्त्वं शेषित्वम् । शेषित्वाभिमतप्रयोज्य-परमप्रयोजनभूत-स्वपुरुषार्थातिशयभाक्त्वं स्वामित्वमिति ।

अस्य चेतनस्य रक्षणविषये परमेश्वरः निरुपाधिकशेषित्वात् प्राप्तः, निरुपाधिकनियन्तृत्वाच्च शक्तः, स्वयं तु निरुपाधिकशेषत्वादप्राप्तः निरुपाधिकनियाम्यत्वात् विना ईश्वराधीनप्रवृत्तिक असमर्थश्च । लोकेपि निरुपाधिकस्वामी समर्थश्च स्वीयस्य असमर्थस्य वस्तुनो रक्षणे स्वतः प्राप्तः । अथाप्यसावीश्वरः कर्मवश्यानिमान् चेतनान् कस्मिंश्चिदुपायविशेषे प्रवृत्तिमुत्पाद्यैव रक्षतीति स्वसङ्कल्पनियतं नातः सर्वमुक्तिप्रसङ्गः इति ।

