+++
title = "१४ स्वनिष्ठाभिज्ञानाधिकारः"

+++

एवमेतादृशनैर्भर्यप्रयोजकतया कृतकृत्यतामवधारयितुं स्वरूपोपायपुरुषार्थविषयकनिश्चयलक्षणायाः स्वनिष्ठाया अभिज्ञानमावश्यकम् । तत्र स्वरूपनिष्ठायामभिज्ञापकानि लिङ्गानीमानि -: परकृतपरिभववेलायां परिभावकोदाहृतदोषाणां देहानुबन्धित्वज्ञानेन स्वरूपाननुबन्धित्वज्ञानेन च विषादराहित्यं, तेषु च परिभावकेषु वृथा पतिष्यन्तीति अपारकारुण्यं स्वगतदोषस्मारकतया उपकारस्मरणं स्वस्वकर्मानुगुणफलप्रदानलक्षणदयारसवता भगवता प्रेर्यमाणाः परिभवन्तीति तेषु निर्विकारचित्तत्वं प्रारब्धं च कर्म समूलं विनश्यतीत्यतिसन्तोषश्च ।

तदेतेषु चिह्नेषु परिदृश्यमानेषु अचिद्विलक्षणे सर्वभूतानुकूल्याद्यर्हज्ञानशालिनि सर्वतोमुखाकिञ्चन्यवति स्वतः सर्वसमस्य कर्मानुगुणफलप्रदस्य स्वतन्त्रस्य शेषिणः शेषभूते परतन्त्रे परायत्तहिते स्वस्वरूपे निष्ठास्तीति विजानीयात् ॥

अथ उपायनिष्ठायामभिज्ञापकानि चिह्नानि-: भगवद्व्यतिरिक्ते स्वस्मिन् परस्मिन् वा स्वरक्षणसामर्थ्यराहित्यबुद्धिः, मरणपर्यन्तेषु भयहेतुषु सत्स्वपि अभिमतासक्तिविशेषेण प्रीतिः,रक्षकावष्टम्भेन महती धृतिः, भरन्यासविषये स्वयत्ननिवृत्तिः, अनिष्टनिवृत्तीष्टप्राप्तिषु  तादधीन्यमतिश्च सत्सु चैतेषु चिह्नेषूपायेप्यस्ति निष्ठेति विजानीयात् ॥

अथ पुरुषार्थनिष्ठायाम् इमान्यभिज्ञानलिङ्गानि -: प्रारब्धकर्मविशेषानुरूपभगवत्सङ्कल्पायत्तत्वबुद्ध्या, देहयात्रायां नैश्चिन्त्यं शास्त्राविरुद्धस्य अप्रयत्नागतस्य विषयस्य, प्रारब्धकर्मफलरूपऋणापकरणबुद्ध्या  स्वीकरणं, प्राप्तयोरपि सुखदुःखयोः हर्षशोकपरित्यागः, स्वरूपानुरूपपरमप्राप्यकैङ्कर्याभिरुचिः तादृशकैङ्कर्यप्राप्तौ त्वरा चेति । सत्स्वेतेषु चिह्नेषु अपरिच्छेद्यपरमपुरुषार्थेऽपि अस्ति निष्ठेति जानीयात् ॥

एवं स्वस्मिन् निष्ठात्रयसम्पत्तिं विजानतोऽस्याधिकारिणः ब्रह्मविदपचारव्यतिरिक्तेषु भीतिहेतुषु स्वरूपप्राप्तकैङ्कर्यव्यतिरिक्तेषु प्रीतिहेतुषु न प्रसरेयुः कटाक्षाः । यदृच्छया सत्यामपि प्रसृतौ भीतिः प्रीतिर्वा नैवोत्पद्येत ॥

