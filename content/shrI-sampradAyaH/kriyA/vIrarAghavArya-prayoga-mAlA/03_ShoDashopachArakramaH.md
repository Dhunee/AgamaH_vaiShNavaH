+++
title = "०३ षोडशोपचारक्रमः"

+++
प्रयोगमालायां षोडशोपचारक्रमः

मूलमन्त्रेण कर्तव्या उपचारास्तु षोडश । आवाह्याऽऽसनमानीय दद्यादर्ध्यादिकत्रिकम् ॥ १ ॥ स्नानवस्त्रोपवीतानि गन्धं पुष्पञ्च धूपकम् । दीपमभ्यर्चनं सर्व नैवेद्यं नमनं तथा ॥ २ ॥ उद्वासनञ्च कलयेदेवं पूजनसंग्रहः । स्नाने वस्त्रे च नैवेद्ये दद्यादाचमनीयकम् || ३ ||

## आराधनसंग्रहः
आराधनसंग्रहः

आचम्य द्वारपालप्रणमनभगवद्वन्दनोद्बोधचर्याः संकल्पो भूतशुद्धिर्हृदि मननमयं पूजनञ्चाथ बाह्ये । प्रादक्षिण्येऽर्घ्यपाद्याचमनबहुविधस्नानशुद्धोदकानां क्लृप्तिः स्यात् कुम्भतीर्थात् शुचिपरिमलितात्, अर्ध्यतः प्रोक्षणञ्च ॥ १ ॥

आह्वानञ्चाऽऽसनार्थ्ये पदसलिलमथाचामपुंसूक्तयुक्त स्नानं वस्त्रोपवीते मलयजकुसुमे धूपदीपौ च वाद्यम् । वेदाद्यारम्भ-पुष्पार्चन-नति-मधुपर्कान्ननैवेद्य-पेयाऽऽचामास्ताम्बूलमुख्यं परिगति नमनोद्वसनानि क्रमात् स्युः ॥ २ ॥

## घण्टानादनसमयनिर्देशः
घण्टानाकालः

उद्घाटने कवाटस्य प्रारम्भे पूजनस्य च । आवाहनेऽर्ये स्नपने धूपे दीपे च वाद्यके । नीराजने च नैवेद्ये होमे चोद्वासनादिषु । व्यापृते दक्षिणे हस्ते घण्टां वामेन नादयेत् ।।

नैमित्तिकाराधने विशेषाः पुटान्तरे (पु. xviii, xix ) द्रष्टव्याः ।।

1

