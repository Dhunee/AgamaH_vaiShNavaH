+++
title = "06 तृतीयहेतुनिरासः"

+++
* श्रौतस्मार्तविनियोगयोः परस्परविरोधे श्रौतविनियोगानुसारेणार्थनिर्णयः इत्युक्तमिति चेत्; कुतोऽयं निष्कर्षः?  
श्रुतिमूलायाः स्मृतेस्तद्विरोधेनोदेतुमशक्यत्वादिति चेत्; तर्हि स्मृत्या तेषां मन्त्राणां गौणोऽपि विनियोगो न स्यात्;  
अर्थान्तरपरत्वाविशेषेण विरोधस्यावर्जनीयत्वात् । न ह्यभिधावृत्त्यैवार्थान्तरपरत्वे विरोधः, वृत्त्यन्तरेणार्थान्तरपरत्वे न  
विरोध इति नियामकमस्ति । अतः श्रुत्या स्मृत्या च यत्रयत्र विनियोगः, तत्रापि यत्र शब्दशक्त्यनुसाराद्बाधकाभावाच्च  
मुख्यतया निर्वाहश्शक्यः, तत्रैकस्मिन्ननेकस्मिन्वा मुख्यत्वमेवेति निर्वोढव्यम् । कश्चात्र विरोधः? एकस्यैव तत्परत्वा  
तत्परत्वलक्षण इति चेन्न, गौणतया स्मार्तविनियोगासिद्धिप्रसङ्गस्योक्तत्वात् । श्रुतावपि - ऐन्द्र्या र्गाहपत्यमुपतिष्ठते इति  
रूढिपरित्यागेन निर्वचनमात्रानुसारिणो विनियोगस्य लोपप्रसङ्गात् । तदभिधायित्वातदभिधायित्वलक्षणो विरोध इति  
चेत्, किमयमेकस्मिन्नेव प्रयोगे? उत प्रयोगभेदेऽपि? नाद्यः, अनभ्युपगमात् । न द्वितीयः, प्रयोगभेदादेव विरोध  
परिहारात्; नानाशक्तिशालिनः शब्दस्य समभिव्याहृततत्तत्पदान्तरार्थानुसारेण तत्तदुचितार्थाभिधायित्वात्; अन्यथा  
अनेकार्थशब्दानां सर्वेषामपि परित्यागप्रसङ्गात् ।  
अस्तु वा विरोधः । अस्तु च श्रुतिमूलायाः स्मृतेः श्रुत्यनुसरिता । तथाऽपि स्वाभाविकसमस्तार्थसाक्षात्कारिणा  
निरतिशयकारुण्यादिगुणगणेन श्रुतिशिरश्शेखरेण भगवता पुरुषोत्तमेन विप्रकीर्णानन्तदुरवगाहनिखिलनिगमान्ततत्त्वार्थ  
विशदीकरणाय प्रणीतपञ्चरात्रशास्त्रविनियोगानुसारेण श्रुतिरपि नेतव्या । न हि श्रौतो विनियोगः सर्वो रूढ्यैव मुख्य  
तयैवेति नियन्तुं शक्यम्; ऐन्द्रीन्यायादिविलोपप्रसङ्गात् । यश्चायमर्थो विनियोगानुसारादक्षरानुगुण्याच्चास्माभिरुपवर्ण्यते  
स न केवलमुन्नयनमात्रप्रभवः, अपि तु वक्ष्यमाणस्रुक्टतरेतिहासपुराणदिवचनसंवादादिति सर्वथा समूलत्वमेव । अत  
स्सिद्धमन्यत्र विनियुक्तानामपि सौदर्शनविनियोगात्तदर्थपरत्वम् ।