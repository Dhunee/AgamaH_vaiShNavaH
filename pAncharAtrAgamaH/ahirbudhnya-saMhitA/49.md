+++
title = "४९"

+++
सुदर्शनमहायन्त्रघटितध्वजप्रभावनिरूपणं नाम   
एकोनपञ्चाशोऽध्यायः  
  
ध्यातं सकृद्भवानेककोट्यघौघं हरत्यरम् ।  
सुदर्शनस्य तद् दिव्यं भर्गो देवस्य धीमहि ॥  
  
सुदर्शनयन्त्रघटितध्वजप्रभावनिरूपणप्रतिज्ञा  
  
अहिर्बुध्न्यः --  
  
सुदर्शनमहायन्त्रघटितस्य ध्वजस्य तु ।  
प्रभावः श्रूयतां सम्यग् याथातथ्येन नारद ॥ ४९-१ ॥  
  
चित्रशेखराधिष्ठितभद्रवाटीनगरवर्णनम्  
  
सरस्वत्यास्तटे रम्ये भद्रवाटीति विश्रुता ।  
परःसहस्रैः प्रासादैर्जातरूपमयैश्चिता ॥ ४९-२ ॥  
  
पुरी विविधकामाढ्या हेमसालसमन्विता ।  
समृद्ध्या त्रिदिवप्रख्या बभूव भुवि दुर्लभा ॥ ४९-३ ॥  
  
तामध्यास्ते महावीर्यो राजोपरिचरात्मजः ।  
पालयन्नैकवर्षाणि चित्रशेखरसञ्ज्ञितः ॥ ४९-४ ॥  
  
[[४७२]]

तत्पित्रोपरिचरेण कदाचिद् द्वन्द्वयुद्धे   
शङ्कुकर्णाख्यासुरहननम्  
  
पितर्यस्य पुरा दिव्यमिन्द्रदत्तं क्रमागतम् ।  
रथमारुह्य देवानां कार्यार्थं याति खे बली ॥ ४९-५ ॥  
  
शङ्कुकर्ण इति ख्यातो दानवो भीमलोचनः ।  
जिघृक्षुस्तद्रथं मार्गे तस्य कूबरमग्रहीत् ॥ ४९-६ ॥  
  
उवाच च मया सार्धं युध्यस्व यदि वा रथम् ।  
जहि वेत्युक्तवत्यस्मिन् स तथेत्यग्रहीद् धनुः ॥ ४९-७ ॥  
  
ततस्तेन महायुद्धे दिनमेकं प्रवर्तिते ।  
अथास्त्रजालमुत्सृज्य द्वन्द्वयुद्धे हतोऽसुरः ॥ ४९-८ ॥  
  
अमर्षणनाम्ना शङ्कुकर्णसुतेन चित्रशेखरपीडनम्  
  
जित्वा तमसुरं राज्ञि कालेनास्तं गते मुने ।  
तत्पुत्त्रं शङ्कुकर्णस्य सुतः परमरोषणः ॥ ४९-९ ॥  
  
अमर्षण इति ख्यातो मायावी चित्रशेखरम् ।  
जिघांसुस्तद्बलं राज्ञः पुरं चापीडयत् सदा ॥ ४९-१० ॥  
  
एकदामर्षणः क्रुद्धो भद्रवाटीमुपागमत् ।  
पितृहन्तृसुतं योद्धुं ससैन्यं चित्रशेखरम् ॥ ४९-११ ॥  
  
निहत्य चैनमादास्ये सर्वं तत्स्यन्दनोत्तमम् ।  
इत्युक्त्वा नगरीं रम्यां रुरोध बलदर्पितः ॥ ४९-१२ ॥  
  
[[४७३]]

चित्रशेखरस्य तेन सह घोरयुद्धम्  
  
निर्ययौ महतीं सेनां सन्नह्य नृपतिः पुरात् ।  
तत्र युद्धं समभवद्राज्ञस्तेन दुरात्मना ॥ ४९-१३ ॥  
  
सरणैश्चाभिसरणैः कचाकचि भयावहम् ।  
गजाश्वरथपादातं प्रभग्नरथमाकुलम् ॥ ४९-१४ ॥  
  
प्रवृत्तासृक्सरित्सार्थं कृत्तच्छत्रध्वजाचितम् ।  
नृत्यत्कबन्धमुत्कृत्तदष्टाधरशिरश्चितम् ॥ ४९-१५ ॥  
  
दिनत्रयं युध्यमानस्यापि विजयालाभः  
  
एवं दिनत्रयं युद्धं प्रवृत्तं रोमहर्षणम् ।  
न लेभे विजयं तस्मिन्नाहवे चित्रशेखरः ॥ ४९-१६ ॥  
  
श्रान्तसेनयोर्द्वयोरपि युद्धात् प्रतिनिवृत्तिः  
  
श्रमान्निववृते सेनाद्वयी तस्माद् द्वयोरपि ।  
तावुभौ जग्मतुः स्वं स्वं पुरं विश्रान्तवाहनौ ॥ ४९-१७ ॥  
  
एवं सप्तदशवारं युध्यमानस्यापि विजयासिद्धिः  
  
वारान् सप्तदशैतेन युयुधे चित्रशेखरः ।  
एवमेव जयं प्राप न क्वचित् पृथिवीपतिः ॥ ४९-१८ ॥  
  
खिन्नस्य राज्ञः चिन्ताप्रकारः  
  
अथ दुर्जयमालोच्य महासुरममर्षणम् ।  
  
[[४७४]]

केनोपायेन जेतव्य इति चिन्तापरोऽभवत् ॥ ४९-१९ ॥  
  
महादेवप्रसादेन विना नैव जयो मम ।  
अतस्तं तपसा देवं तोष्यामीति मनो दधे ॥ ४९-२० ॥  
  
कृतनिश्चयस्य कैलासगमनम्  
  
कृती निश्चित्य मनसा राज्यं सन्न्यस्य मन्त्रिषु ।  
जगाम तपसे राजा रथमारुह्य कामगम् ॥ ४९-२१ ॥  
  
कैलासशिखरं रम्यं नभसा वसुधाधिपः ।  
  
गगने गच्छतोऽस्य मन्दरोपरि स्यन्दनगतिप्रतिरोधः  
  
तेनैव गच्छतस्तस्य स्यन्दनं मन्दरोपरि ॥ ४९-२२ ॥  
  
अतिष्ठत् प्रेर्यमाणेषु वराश्वेष्वपि नारद ।   
  
तत्कारणजिज्ञासया चरतस्तत्र कुबेरदर्शनम्  
  
रथः कस्मादकस्मान्मे विष्टब्धः इति विस्मितः ॥ ४९-२३ ॥  
  
रथादवातरच्छृङ्गे तस्य रम्ये महीपतिः ।  
अवतीर्य रथात् तस्माच्चचार गिरिमूर्धनि ॥ ४९-२४ ॥  
  
तत्रापश्यत् सरस्तीरे तरुणं दिव्यलक्षणम् ।  
उपास्य पश्चिमां सन्ध्यामवस्थितमनाकुलम् ॥ ४९-२५ ॥  
  
तरुणादित्यसङ्काशं ज्वलन्तं प्रभया स्वया ।  
  
[[४७५]]

तेन समं संलापः  
  
तं प्रणम्य महाबाहुः कृताञ्जलिरभाषत ॥ ४९-२६ ॥  
  
कस्त्वं पुराणपुरुषो यदि वा कमलोद्भवः ।  
उमेश्वरो दिशेशानां यदि वान्यतमो भवान् ॥ ४९-२७ ॥  
  
इत्युक्तस्तेन भगवान् प्राह गम्भीरया गिरा ।  
किन्नामकोऽसि कथय किमागमनकारणम् ॥ ४९-२८ ॥  
  
एकाकिना त्वया देशः कथं प्राप्तोऽयमित्यपि ।  
  
राज्ञा कुबेरे स्ववृत्तान्तस्य निवेदनम्  
  
अथ न्यवेदयत् सर्वं राजोपरिचरात्मजः ॥ ४९-२९ ॥  
  
चित्रशेखरनामानमात्मानमवनीपतिम् ।  
महासुरप्रवृत्तिं च स्वस्य तेन च पीडनम् ॥ ४९-३० ॥  
  
तज्जयायेशतुष्ट्यर्थं तपश्चरणकारणात् ।  
स्यन्दनेनाभिगमनं निरोधं तत्र तस्य तु ॥ ४९-३१ ॥  
  
कुबेरवचनात् तत्र गिरौ लक्ष्मीनिवासपरिज्ञानम्  
  
इत्युक्तस्तेन सोऽप्याह विद्धि मां गुह्यकेश्वरम् ।  
अत्रैवास्ते महालक्ष्मीः सर्वकारणकारणम् ॥ ४९-३२ ॥  
  
तत्सेवार्थमिह प्राप्तः सा हि सर्वगतिः परा ।  
तदाज्ञयैव चरतश्चन्द्रसूर्यौ विहायसि ॥ ४९-३३ ॥  
  
तत्प्रभावेण ते भग्नं गमनं स्यन्दनस्य तु ।  
  
[[४७६]]

लक्ष्मीप्रसादनोपदेशपूर्वकं कुबेरान्तर्धानम्  
  
तां दृष्ट्वा साधयाभीष्टमित्युक्त्वान्तरधीयत ॥ ४९-३४ ॥  
  
राजसाहाय्यार्थं कुबेरप्रहितपुरुषसमागमः  
  
तस्य साहाय्यकामोऽन्यस्तन्निदेशादुपागमत् ।  
प्रणम्य भूपतिं प्राह गुह्यकोऽहं तदाज्ञया ॥ ४९-३५ ॥  
  
साहाय्यकामस्ते प्राप्तो वासावोऽत्रैव शर्वरीम् ।  
प्रत्यूषेऽपेक्षितं यत् स्यात् तत् करिष्यामि नान्यथा ॥ ४९-३६ ॥  
  
तद्वचनात् तत्रैव स्थाने तद्रात्रियापनम्  
  
परस्परप्रणयिनौ तां रात्रिं तत्र चोष्य तु ।  
देव्याः सदसि गन्धर्वगीतवादित्रनिःस्वनम् ॥ ४९-३७ ॥  
  
शृण्वन्तौ तत्कथाभिश्च निन्यतुस्तां सरस्तठे ।  
  
प्रभाते राज्ञा लक्ष्मीनिवासस्थानजिज्ञासया गुह्यकं प्रति प्रश्नः  
  
प्रत्यूषसमये सन्ध्यामुपास्य प्रथमां नृपः ॥ ४९-३८ ॥  
  
गुह्यकं प्राह शैलेऽस्मिन् देवी सा कुत्र वर्तते ।  
केनाध्वना वा तद्धाम याम तद्दर्शनं कदा ॥ ४९-३९ ॥   
  
गुह्यकस्य प्रतिवचनम्  
  
गुह्यकः प्रत्युवाचेदं क्रोशे तन्मन्दिरं परम् ।  
[[४७७]]

यतो गीतमृदङ्गानां निस्वनः श्रूयते महान् ॥ ४९-४० ॥  
  
कञ्चित् कालमुपास्यैनां धनदो यास्यति क्षणात् ।  
तस्मिन् गते प्रविश्यैनां नमस्यसि सनातनीम् ॥ ४९-४१ ॥  
  
ततो गुह्यकेन सह लक्ष्मीमन्दिरगमनम्  
  
प्रस्थापयामास ततो याममात्रं प्रतीक्ष्य तम् ।  
राजापि स्वरथं तत्र संस्थाप्यैनमथान्वगात् ॥ ४९-४२ ॥  
  
गुहाद्वारदेशे गुह्यकस्यावस्थानम्  
  
ततो महागुहापार्श्वे मन्दिरं समदृश्यत ।  
तद्गुहाद्वारि सोऽतिष्ठत् पालयन् बिलगह्वरम् ॥ ४९-४३ ॥  
  
राज्ञो मन्दिरान्तःस्थरत्नमण्डपे प्रवेशः  
  
अतीत्य च ततः कक्ष्याश्चतस्रो मणिगोचराः ।  
ततो रत्नमयं दिव्यं विवेशास्थानमण्डपम् ॥ ४९-४४ ॥  
  
मण्डपवर्णनम्  
  
मणिस्थूणासहस्राढ्यं मण्डपं समदृश्यत ।   
परःशतमहारत्नपर्यङ्कसमलङ्कृतम् ॥ ४९-४५ ॥  
  
रत्नमङ्गलदीपैश्च मण्डितं तुङ्गतोरणम् ।  
अनेककल्पकाकीर्णं मणिपीठपरिष्कृतम् ॥ ४९-४६ ॥  
  
मन्दारकुसुमामोदैर्मृगनाभिमदैरपि ।  
[[४७८]]

कस्तूरिकोत्थसौरभ्यैर्वासितान्तरमूर्जितम् ॥ ४९-४७ ॥  
  
अत्यादित्यप्रभं पुण्यं मुक्तादामविभूषितम् ।  
हेमपङ्कजमालाढ्यं पताकाध्वजशोभितम् ॥ ४९-४८ ॥  
  
धूपैः कालागरूद्भूतैः समन्तादधिवासितम् ।  
कर्पूरमिश्रकालेयक्षोदपङ्कपरिष्कृतम् ॥ ४९-४९ ॥  
  
इतस्ततश्चरन्तीनां शक्तीनां भूषणारवैः ।  
झणज्झणितमञ्जीरनिनदैर्नादितान्तरम् ॥ ४९-५० ॥  
  
मण्डपमध्यस्थरन्तपर्यङ्के अब्जासनस्थमहालक्ष्मीदर्शनम्  
  
तन्मध्ये रत्नपर्यङ्के संस्कृताब्जासनाश्रिताम् ।  
महालक्ष्मीं महानन्दां संश्रितां सर्वशक्तिभिः ॥ ४९-५१ ॥  
  
सर्वाभरणसंयुक्तां सर्वालङ्कारशोभिताम् ।  
लावण्यामृतकल्पाङ्गीं शशिबिम्बनिभाननाम् ॥ ४९-५२ ॥  
  
संवीतदिव्यकौशेयां दिव्यचन्दनमालिकाम् ।  
विलोक्य प्रणतो भूत्वा विस्मयस्तिमितोऽभवत् ॥ ४९-५३ ॥  
  
तत्पादोदकप्राशनपरिपूतेन राज्ञा तत्स्तुतिकरणम्  
  
तत्पादाम्बु समादाय रतिरेनमपाययत् ।  
सोऽथ तुष्टाव सुप्रीतस्तां देवीं शुभलोचनाम् ॥ ४९-५४ ॥  
  
[[४७९]]

तत्र लक्ष्म्याः उभयविभूत्यैश्वर्यप्रतिपादनम्  
  
महालक्ष्मि भद्रे परव्योमवासि-  
न्यनन्ते सुषुम्नाह्वये सूरिजुष्टे ।  
जये सूरितुष्टे शरण्ये सुकीर्ते  
प्रसादं प्रपन्ने मयि त्वं कुरुष्व ॥ ४९-५५ ॥  
  
सति स्वस्ति ते गौरि गायत्रि गार्गि  
ध्रुवे कामधेनो सुराधीशवन्द्ये ।  
सुनीते सुपूर्णेन्दुशीते कुमारि  
प्रसादं प्रपन्ने मयि त्वं कुरुष्व ॥ ४९-५६ ॥  
  
सदा सिद्धगन्धर्वयक्षेशविद्या-  
धरैः स्तूयमाने रमे रामरामे ।  
प्रशस्ते समस्तामरीसेव्यमाने  
प्रसादं प्रपन्ने मयि त्वं कुरुष्व ॥ ४९-५७ ॥  
  
लक्ष्म्या एव निर्व्याजपुरुषकारत्वसमर्थनम्  
  
दुरितौघनिवारणप्रवीणे  
विमले भासुरभागधेयलभ्ये ।  
प्रणवप्रतिपाद्यवस्तुरूप-  
स्फुरणाख्ये हरिवल्लभे नमस्ते ॥ ४९-५८ ॥  
  
[[४८०]]

सिद्धे साध्ये मन्त्रमूर्ते वरेण्ये  
गुप्ते तृप्ते नित्यमुद्गीथविद्ये ।  
व्यक्ते विद्वद्भाविते भावनाख्ये  
भद्रे भद्रं देहि मे संश्रिताय ॥ ४९-५९ ॥  
  
सर्वाधारे सद्गतेऽध्यात्मविद्ये  
भाविन्यार्द्रे निर्वृतेऽध्यात्मवल्लि ।  
विश्वाध्यक्षे मङ्गलावासभूमे  
भद्रे भद्रं देहि मे संश्रिताय ॥ ४९-६० ॥  
  
लक्ष्म्याः पारमार्थिकमङ्गलगुणाकरतया श्रुतिशिरोभूषणत्वम्  
  
अमोघसेवे निजसद्गुणौघे  
विदीपितानुश्रवमूर्धभागे ।  
अहेतुमीमांस्यमहानुभावे  
विलोकने मां विषयीकुरुष्व ॥ ४९-६१ ॥  
  
उमाशचीप्रभृतीनां महालक्ष्मीविभूतित्वम्  
  
उमाशचीकीर्तिसरस्वतीधी-  
स्वाहादिनानाविधशक्तिभेदे ।   
अशेषलोकाभरणस्वरूपे  
विलोकने मां विषयीकुरुष्व ॥ ४९-६२ ॥  
  
[[४८१]]

स्तुतिप्रीतया लक्ष्म्या राजाभीष्टस्य प्रश्नः  
  
इति स्तुतिं निशम्यैषा प्रसन्ना प्राह पार्थिवम् ।  
प्रार्थितं ते ददाम्यद्य किं तत् कथय भूपते ॥ ४९-६३ ॥  
  
राज्ञा स्ववृत्तान्तस्य निवेदनम् । लक्ष्म्या   
सुदर्शनयन्त्रघटितध्वजस्यार्पणम्  
  
राजा च स्वान्वयं स्वं च महासुरनिपीडितम् ।  
आचख्यौ सर्वमेवास्यै मा भैषीरिति साब्रवीत् ॥ ४९-६४ ॥  
  
अहमाधारभूतापि शक्तीनां जगतस्तथा ।  
सुदर्शनप्रभावेण करोम्याश्रितरक्षणम् ॥ ४९-६५ ॥  
  
अनेन जहि ते शत्रुमिति ध्वजमथार्पयत् ।  
  
लक्ष्मीदत्तध्वजमहिम्ना शत्रुजयपूर्वकं राज्ञो   
निष्कण्टकराज्यलाभः  
  
यन्त्रितं तं ध्वजं लब्ध्वा जगाम स्वपुरं नृपः ॥ ४९-६६ ॥  
  
जिगाय तेन महतीमासुरीं स वरूथिनीम् ।  
तं च हत्वा सुखं राज्यमकरोच्चित्रशेखरः ॥ ४९-६७ ॥  
  
इति श्रीपाञ्चरात्रे तन्त्ररहस्ये अहिर्बुध्न्यसंहितायां   
सुदर्शनमहायन्त्रघटितध्वजप्रभावनिरूपणं नाम   
एकोनपञ्चाशोऽध्यायः ॥ ४९ ॥  
  
आदितः श्लोकाः ३११२  
  
  
  
