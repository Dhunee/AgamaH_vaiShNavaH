+++
title = "३८"

+++
ज्वरादिरोगनिवृत्त्युपायविधानं नाम अष्टात्रिंशोऽध्यायः  
  
ध्यातं सकृद्भवानेककोट्यघौघं हरत्यरम् ।  
सुदर्शनस्य तद्दिव्यं भर्गो देवस्य धीमहि ॥  
  
उक्तानुवादपूर्वकं रोगमोचनोपायप्रश्नः  
  
नारदः --  
  
आख्यातं भवता राज्ञां परेभ्यो रक्षणं परम् ।  
तथैव सर्वे सर्वज्ञ पुरुषार्थाः समीरिताः ॥ ३८-१ ॥  
  
तत्साधनानि चान्यच्च प्रसङ्गात् समुदीरितम् ।  
इदं त्विदानीं भगवन् व्याख्याहि मम पृच्छतः ॥ ३८-२ ॥  
  
राज्ञां तत्सचिवानां च तथान्येषां नृणामपि ।  
रोगाः क्रूरतरास्तेषां पुरुषार्थविरोधिनः ॥ ३८-३ ॥   
  
सम्भवन्ति हि तेषां तु मोचनं केन सिध्यति ।  
  
रोगोत्पत्तितद्विनाशकारणकथनम्  
  
अहिर्बुध्न्यः --  
  
साधु पृष्टं मुने रोगा जायन्ते येन दुःसहाः ॥ ३८-४ ॥  
  
शृणु येनैव नश्यन्ति तद् वक्ष्यामि तवाधुना ।  
  
[[३६३]]

प्राकृतप्रलये एकाकिनः परमपुरुषस्य रमणाभावः  
  
प्राकृते सर्वलोकस्य सम्प्राप्ते प्रतिसञ्चरे ॥ ३८-५ ॥  
  
ब्रह्मायुषि परिक्षीणे नष्टे स्थावरजङ्गमे ।  
सर्वभूतेषु भूतादौ प्रलीनेषु महामुने ॥ ३८-६ ॥  
  
भूतादाविन्द्रियादौ च तैजसे महति स्थिते ।  
ततो महति याते तु प्रकृतिं बुद्धिलक्षणे ॥ ३८-७ ॥  
  
तथा च पुरुषे तस्यां प्रलीने पञ्चविंशके ।  
तस्यामपि प्रलीनायां पुरुषे पुष्करेक्षणे ॥ ३८-८ ॥  
  
स एव सर्वं संहृत्य स्वस्मिन् परमपूरुषः ।  
भगवान् पुण्डरीकाक्षः परमात्मा जगन्मयः ॥ ३८-९ ॥  
  
एकाकी स तदा नैव रमते स्म सनातनः ।  
  
लीलार्थं पुनः सृष्टिः  
  
स लीलार्थं पुनश्चेदमसृजत् पुष्करेक्षणः ॥ ३८-१० ॥  
  
नामरूपव्याकरणम्  
  
स पूर्वं नामरूपाणि चक्रे सर्वस्य सर्वगः ।  
  
लीलोपकरणभूतप्रकृत्या परमात्मनो रमणम्  
  
लीलोपकरणां देवः प्रकृतिं त्रिगुणात्मिकाम् ॥ ३८-११ ॥  
  
मायासञ्ज्ञां पुनः सृष्ट्वा तया रेमे जनार्दनः ।  
  
प्रकृत्या जीवपरयोः स्वरूपप्रच्छादनम्  
  
सा तु सर्वाणि भूतानि तत्तच्छक्तिसमन्विता ॥ ३८-१२ ॥  
  
[[३६४]]

मोदयन्ती च तन्वाना स्वस्यां भोग्यधियं तथा ।   
वर्तते जीवपरयोः स्वरूपाच्छादनाय सा ॥ ३८-१३ ॥  
  
प्रकृतिपारवश्याज्जीवस्य संसरणम्  
  
तया विवशमेतत्तु संसरत्यखिलं जगत् ।  
  
प्रकृतेर्देहात्मभ्रमहेतुत्वम्  
  
तयैव प्रथमं देहे करोत्यात्मधियं नरः ॥ ३८-१४ ॥  
  
सैवास्वे स्वत्वधीहेतुः  
  
ततः शरीरसम्बन्धिपुत्रादौ ममतां गतः ।  
  
अहङ्कारममकारोत्थवासनादार्ध्यम्  
  
ततोऽहङ्कारजास्तस्य ममतोत्थाश्च वासनाः ॥ ३८-१५ ॥  
  
भवन्ति देहे पुत्रादौ दृढबद्धाश्चिरं मुने ।  
  
तदुत्थवासनानां रागद्वेषद्वारा पुण्यपापहेतुत्वम्  
  
ततः स्वदेहे पुत्रादावुपकार्यपकारिषु ॥ ३८-१६ ॥  
  
रागद्वेषौ च भवतस्ताभ्यां सर्वं विचेष्टते ।  
कपूयरमणीये च तदुत्थे सञ्चिनोत्ययम् ॥ ३८-१७ ॥  
  
ततो जात्यायुर्भोगरूपकर्मविपाकप्राप्तिः  
  
तद्विपाकानथाप्नोति जात्यायुर्भोगलक्षणान् ।  
  
प्रारब्धकर्मफलोपभोगायैव शरीरसृष्टिः  
  
अतः फलोपभोगार्थमुभयेषां च कर्मणाम् ॥ ३८-१८ ॥  
  
[[३६५]]

प्रारब्धानामिदं सृष्टं शरीरं च शरीरिणः ।  
  
रोगाणां पापजन्यत्वम्  
  
पाप्मभ्य एव जायन्ते प्रारब्धेष्वामयास्तनौ ॥ ३८-१९ ॥  
  
नानाविधा दुःखवरा भुज्यन्ते देहिनापरे ।  
  
तत्र प्रथमं ज्वरशान्त्युपायः  
  
ज्वराभिभूते नृपतौ सचिवेऽन्यजनेऽथवा ॥ ३८-२० ॥  
  
महासुदर्शनं यन्त्रं कथितं मन्त्रकोविदैः ।  
गुडूचीराज्यसंसिक्ताश्चतुरङ्गुलसम्मिताः ॥ ३८-२१ ॥  
  
मन्त्रेणानेन जुहुयात् सहस्रं ज्वलितेऽनले ।  
चक्राम्बुजं च विन्यस्य स्थण्डिले शालितण्डुलैः ॥ ३८-२२ ॥  
  
तत्र पात्रं निधायाज्यं प्रस्थपूर्णं निधाय च ।  
तस्यां पलप्रमाणेषु तन्तुष्वारोप्य दीपिकाम् ॥ ३८-२३ ॥  
  
तत्राप्येनं समावाह्य मन्त्रेणानेन मन्त्रवित् ।  
ततः पश्चिमभागे तु स्थण्डिले मण्डिते शुचौ ॥ ३८-२४ ॥  
  
आस्तीर्य कलमांस्तत्र न्यसेन्माहेन्द्रमण्डलम् ।  
तन्मध्ये षडरं चक्रं मध्ये तारं च विन्यसेत् ॥ ३८-२५ ॥  
  
तन्तुजालेन संवेष्ट्य नवकुम्भं सुशोभनम् ।  
चन्द्रचन्दनकाश्मीरमिश्रैरापूर्य वारिभिः ॥ ३८-२६ ॥  
  
तद्बहिश्चन्दनाद्यैस्तमर्चयेदक्षतैरपि ।  
[[३६६]]

रत्नानि पञ्च पद्मं च दूर्वां हाटकमेव च ॥ ३८-२७ ॥  
  
श्यामाकं विष्णुपर्णीं च देवीं चान्तर्विनिक्षिपेत् ।  
मध्येकुम्भं समावेष्ट्य क्षौमेण नवमालया ॥ ३८-२८ ॥  
  
तं तारमध्ये संस्थाप्य साध्यनामयुते शुभे ।  
पूर्णचन्द्रमभिध्यायंस्तत्र चावाहयेत् प्रभुम् ॥ ३८-२९ ॥  
  
तं धूपदीपमाल्याद्यैः समभ्यर्च्य यथाविधि ।  
शाल्यन्नं दधिमध्वाज्यसर्वव्यञ्जनसंयुतम् ॥ ३८-३० ॥  
  
हृद्यं साज्यं गुडं दद्याद् देवाय हविरुत्तमम् ।  
बलिं ततो हरेद् दिक्षु विदिक्षु च समाहितः ॥ ३८-३१ ॥  
  
शाल्यन्नैः श्वेतपुष्पैश्च धूपदीपादिभिस्तथा ।  
दिक्पालानां ततो दद्यात् क्षेत्रेशायापि नारद ॥ ३८-३२ ॥  
  
आसने प्राङ्मुखं साध्यमुपवेश्याथ सज्वरम् ।  
दर्पणं तस्य संस्थाप्य पुरस्तात् प्रतिबिम्बितम् ॥ ३८-३३ ॥  
  
कुम्भमादाय मन्त्रेण दर्पणं सोऽभिषेचयेत् ।  
सद्य एव ज्वरान्मुक्तो भवेन्मेघादिवोडुराट् ॥ ३८-३४ ॥  
  
अथ द्विजेभ्यो विद्वद्भ्यो वैष्णवेभ्यो विशेषतः ।  
निष्कत्रयं हिरण्यस्य द्रोणं चाज्यस्य गां तथा ॥ ३८-३५ ॥  
  
कर्पूरं चन्दनं चापि वासांसि विमलान्यपि ।  
एतानि दद्यादेकस्मै मुने ब्रह्मविदेऽथवा ॥ ३८-३६ ॥  
  
[[३६७]]

ततः स्वस्थो भवेत् सद्यो यावज्जीवं न संशयः ।  
एषा चिकित्सा प्रकृतिर्व्याधीनां मात्रया भिदा ॥ ३८-३७ ॥  
  
राजयक्ष्मशान्तिः  
  
राजयक्ष्माभिभूते तु नृपादौ मुनिसत्तम ।  
मध्वक्ताभिरपामार्गसमिद्भिः खादिरेऽनले ॥ ३८-३८ ॥  
  
मन्त्रेणानेन जुहुयात् सहस्रं मन्त्रवित्तमः ।  
ततः प्रतीच्ये दिग्भागे पूर्ववत् कल्पितेऽनले ॥ ३८-३९ ॥  
  
आढकाज्याभिपूर्णायां पात्र्यां द्विपलतन्तुषु ।  
आरोप्य दीपिकां पश्चाद् देवमावाह्य मन्त्रतः ॥ ३८-४० ॥  
  
ततः पाश्चात्त्यभागे तु भारशालिपरिष्कृते ।  
स्थण्डिले मण्डिते शुद्धे कृत्वा माहेन्द्रमण्डलम् ॥ ३८-४१ ॥  
  
पूर्ववत् षडरं चक्रं विन्यस्यारेष्वमुष्य च ।  
मन्त्रवर्णानि विन्यस्य साध्यनाम च तारके ॥ ३८-४२ ॥  
  
पूर्ववन्मन्त्रितं कुम्भं तत्र संस्थाप्य मण्डले ।  
आवाह्य देवमभ्यर्च्य पूर्ववच्चक्ररूपिणम् ॥ ३८-४३ ॥  
  
हविश्च पायसं दद्यात् खण्डमध्वाज्यसंयुतम् ।  
बलिं च पूर्ववत् कुर्यात् पायसेन विशेषतः ॥ ३८-४४ ॥  
  
गुरुक्षेत्रेशविघ्नेशदुर्गादिक्पालकान् प्रति ।  
प्रावृत्य कम्बलेनैनं साध्यं प्राङ्मुखमासने ॥ ३८-४५ ॥  
  
[[३६८]]

आसीनं मन्त्रतः कुम्भवारिभिश्चाभिषेचयेत् ।  
अन्वहं दर्पणाविष्टं स्नापयेच्छायया पुनः ॥ ३८-४६ ॥  
  
निष्कद्वयं हिरण्यस्य द्विनिष्कं रजतं तथा ।  
कम्बलं स्वधृतं वस्त्रं तिलानां द्रोणमेव च ॥ ३८-४७ ॥  
  
कमण्डलुं कांस्यपात्रं छत्रं चोपानहौ तथा ।  
एकस्मै ब्राह्मणायैव विदुषे चास्तिकाय वै ॥ ३८-४८ ॥  
  
दद्यादेतानि सर्वाणि सर्वसत्कारपूर्वकम् ।  
प्रयोक्तारं धनैरेवमभ्यर्च्य प्रयतो भवेत् ॥ ३८-४९ ॥  
  
सद्यस्तस्मान्महारोगाद् विमुक्तो नात्र संशयः ।  
  
प्रमेहरोगशान्तिः  
  
एवं प्रमेहरोगेण गृहीते च महामुने ॥ ३८-५० ॥  
  
सहस्रं जुहुयान्मन्त्री मन्त्रेणानेन बैल्वकैः ।  
माषौदनं हविर्दद्याद् बलिं चानेन कारयेत् ॥ ३८-५१ ॥  
  
अभिषेकं स्वयं कुर्यादन्यत् पूर्ववदाचरेत् ।  
दद्याद् द्रोणं च माषाणां रजतं पञ्चनिष्ककम् ॥ ३८-५२ ॥  
  
एकं चानडुहं सद्यो नीरोगः स्यान्महामुने ।  
  
उदररोगशान्तिः  
  
तथौदरैर्महारोगैर्गुल्मशूलादिभिश्चिरम् ॥ ३८-५३ ॥  
  
अभिभूतेषु मर्त्येषु वक्ष्ये प्रतिविधिं शृणु ।  
पूर्ववत् कुम्भमभ्यर्च्य सुदर्शननिषेवितम् ॥ ३८-५४ ॥  
  
[[३६९]]

तत्पूर्वभागे प्रज्वाल्य ज्वलनं कुण्डमध्यमे ।  
समिद्भिरार्कैर्जुहुयादाज्याक्तैर्द्विसहस्रकम् ॥ ३८-५५ ॥  
  
तिलैश्च जुहुयात् तद्वन्मन्त्रेणानेन मन्त्रवित् ।  
ततः कुम्भोदकं स्पृष्ट्वा सहस्रं च जपेन्मनुम् ॥ ३८-५६ ॥  
  
ततो हरेद् बलिं मन्त्री दिक्पालानां यथाक्रमम् ।  
भूतप्रेतपिशाचानां क्षेत्रेशस्यापि नारद ॥ ३८-५७ ॥  
  
शुक्लौदनैः शुक्लपुष्पैः  
पिष्टैः शुक्लध्वजैरपि ।  
कुम्भाधिवासितं देवं  
पूजयेद् विधिवत् ततः ॥ ३८-५८ ॥  
  
हविर्निवेदयेच्छुद्धैरोदनैः कल्पितं बहु ।  
शर्करामधुदध्याढ्यं सर्वव्यञ्जनसंयुतम् ॥ ३८-५९ ॥  
  
ततः कुम्भोदकं किञ्चिदादायानेन मन्त्रितम् ।  
पाययेद्रोगिणं मन्त्री मन्त्रोच्चारणपूर्वकम् ॥ ३८-६० ॥  
  
ततः कुम्भोदकेनैव  
प्राङ्मुखं स्नापयेद् बुधः ।  
तर्पयेद् ब्राह्मणान् सप्त  
यथाशक्ति समाहितः ॥ ३८-६१ ॥  
  
गुरुं बहुधनैर्वस्त्रैर्भूषणैर्धान्यराशिभिः ।  
सर्वे तस्यौदरा रोगा विनश्यन्ति न संशयः ॥ ३८-६२ ॥  
  
ततः स्वस्थो भवेन्मर्त्यो देववन्मोदतेऽनिशम् ।  
  
[[३७०]]

अपस्मारशान्तिः  
  
अपस्माराभिभूते तु नरे प्रतिविधिं शृणु ॥ ३८-६३ ॥  
  
भूतले गोमयालिप्ते समे मङ्गलसंयुते ।  
तिलभारद्वयं तत्र प्रस्तीर्य चतुरश्रकम् ॥ ३८-६४ ॥  
  
द्विहस्तसम्मितं तत्र यन्त्रं सौदर्शनं न्यसेत् ।  
पूर्वोक्तेन प्रकारेण विनैवाखिलमूर्तिभिः ॥ ३८-६५ ॥  
  
सुदर्शनं नृसिंहं च विना मन्त्राभिसंहितम् ।  
सौदर्शनं महायन्त्रं मध्ये पूर्वोक्तवर्त्मना ॥ ३८-६६ ॥  
  
प्रणिधायोदकुम्भं तु तन्तुभिः परिवेष्टितम् ।  
पूर्वोक्तद्रव्यसंयुक्तं कम्बलेनाभिवेष्टितम् ॥ ३८-६७ ॥  
  
पूर्वेण मण्डलं वह्निं निधाय विधिवत् ततः ।  
अनेन मनुना कुर्याद् द्विसहस्रं तिलाहुतीः ॥ ३८-६८ ॥  
  
ततः कुम्भं स्पृशन्मन्त्रमष्टोत्तरसहस्रकम् ।  
जपेन्मन्त्राभिपूतेन वारिणानेन मन्त्रवित् ॥ ३८-६९ ॥  
  
ग्रहाभिभूतमासीनं प्राङ्मुखं चाभिषेचयेत् ।  
ततो मुक्तग्रहस्तेन क्षणेनैव सुखी भवेत् ॥ ३८-७० ॥   
  
सर्वे चान्ये ग्रहास्तं तु न क्षमन्ते हि वीक्षितुम् ।   
धनधान्यैश्च वासोभिः स गुरुं पूजयेत् ततः ॥ ३८-७१ ॥  
  
[[३७१]]

यस्मिन् यन्त्रे तु यद् द्रव्यं तच्च तस्मै निवेदयेत् ।  
ब्राह्मणांस्तर्पयेत् पश्चादष्टौ तिलसुवर्णकैः ॥ ३८-७२ ॥  
  
रजतैश्चापि महिषीं साधकाय निवेदयेत् ।  
ततः स्वस्थो भवेन्मर्त्यो देववन्मोदते भुवि ॥ ३८-७३ ॥  
  
  
इति श्रीपाञ्चरात्रे तन्त्ररहस्ये अहिर्बुध्न्यसंहितायां   
ज्वरादिरोगनिवृत्त्युपायविधानं नाम अष्टात्रिंशोऽध्यायः ॥ ३८ ॥  
  
आदितः श्लोकाः २४४९  
  
  
  
