+++
title = "५०"

+++
कीर्तिमाल्युपाख्यानवर्णनं नाम पञ्चाशोऽध्यायः  
  
ध्यातं सकृद्भवानेककोट्यघौघं हरत्यरम् ।  
सुदर्शनस्य तद् दिव्यं भर्गो देवस्य धीमहि ॥  
  
वक्ष्यमाणार्थसूचनम्  
  
अहिर्बुध्न्यः --  
  
इदं तु शृणु देवर्षे कीर्तिमाली वितानतः ।   
अजयत् त्रिदिवं पूर्वं येनैव विधिना बली ॥ ५०-१ ॥  
  
भद्रशृङ्गनाम्ना राज्ञा भूमण्डलस्य परिपालनम्  
  
भद्रशृङ्ग इति ख्यातो राजा परमधार्मिकः ।  
आसीदुदारचरितो विशालाख्ये पुरे पुरा ॥ ५०-२ ॥  
  
तस्य स्वपुरवत् पृथ्वीं सप्तद्वीपवतीमपि ।  
शासतः शक्रकल्पस्य शरदामयुतं गतम् ॥ ५०-३ ॥  
  
तत्पुत्रस्य कीर्तिमालिनो गुणवर्णनम्  
  
तस्य दीर्घायुषः पुत्रः कीर्तिमाली मदोद्धतः ।  
शूरः कमलपत्राक्षः कन्दर्प इव रूपवान् ॥ ५०-४ ॥  
  
[[४८३]]

बलवानप्रतिद्वन्द्वः सर्वशास्त्रविशारदः ।  
विनयज्ञो महोदारः प्रतापी सत्यसङ्गरः ॥ ५०-५ ॥  
  
समरेष्वपरावर्ती गम्भीरो धनदर्पितः ।  
मेघगम्भीरनिर्ह्रादी जिगीषुः शत्रुतापनः ॥ ५०-६ ॥  
  
मत्तद्विप इव स्वैरं चचार जगतीमिमाम् ।  
  
पितुरनन्तरं तेनापि धर्मतो राज्यस्य पालनम्  
  
तस्यैवं वर्तमानस्य पिता मृत्युमुपागतः ॥ ५०-७ ॥  
  
पितर्युपरते श्रीमाञ्छशास पितृवद् भुवम् ।  
जगत्याः सर्ववृत्तान्तं चारैः कैश्चिद्विवेद सः ॥ ५०-८ ॥  
  
स्वपुरे स्वयमङ्गेषु चरितं वेद सप्तसु ।  
  
कदाचित् निशीथे गूढं सञ्चरतस्तस्य पुराद् बहिर्विप्रदर्शनम्  
  
एकाकी चैकदा धन्वी नृपः स्वैरकथा नृणाम् ॥ ५०-९ ॥  
  
श्रोतुं निशीथे निर्गत्य सर्वतो व्यचरत् पुरम् ।  
आपणेषु च रथ्यासु चत्वरेषु गृहेषु च ॥ ५०-१० ॥  
  
सर्वद्वारेषु वप्रेषु सरसीषु वनेषु च ।  
उपकार्यासु चैत्येषु देवतायतनेषु च ॥ ५०-११ ॥  
  
शस्त्रशालासु तीर्थेषु वनेषूद्यानभूमिषु ।  
सञ्चरन् विप्रमासीनं शमीमूले पुराद् बहिः ॥ ५०-१२ ॥  
  
[[४८४]]

ददर्श राजा निर्भीको ज्वलन्तमिव पावकम् ।  
प्रसाधिततनुं शान्तं साक्षात्कृतसुदर्शनम् ॥ ५०-१३ ॥  
  
सम्प्राप्तसर्वकामं तं योगारूढमकल्मषम् ।  
प्रश्रयावनतो भूत्वा पप्रच्छेदं महीपतिः ॥ ५०-१४ ॥  
  
तद्वृत्तान्तजिज्ञासोः राज्ञस्तं प्रति प्रश्नः  
  
कस्त्वं किमर्थमधुना वृक्षमूलमुपाश्रितः ।  
कस्मादुपागतः सर्वमाचक्ष्वानघ पृच्छते ॥ ५०-१५ ॥  
  
योगारूढस्य तस्य राजप्रश्नमजानतो मौनीभावः  
  
एवमुक्तोऽपि योगस्थो न वेदैतदुदीरितम् ।  
तथा पुनः पुनश्चोक्तो राजानं नाभ्यभाषत ॥ ५०-१६ ॥  
  
बलाद् ग्रहीतुमुद्युक्तस्य राज्ञो विप्रप्रभावात् स्तम्भीभावः  
  
बलाद् ग्रहीतुमारेभे ब्राह्मणं कुपितो नृपः ।  
ततस्तस्य प्रभावेण स्तब्धचेष्टोऽभवत् तदा ॥ ५०-१७ ॥  
  
विस्मितेन राज्ञा स्तुतिभिर्विप्रस्य प्रसादनम्  
  
स्तब्धमात्मानमालक्ष्य विस्मयं परमं ययौ ।  
स्तुतिभिस्तोषयामास तं प्रणम्य ततस्ततः ॥ ५०-१८ ॥  
  
[[४८५]]

प्रसन्नेन विप्रेण स्ववृत्तान्तस्याविष्करणम्  
  
तुष्टः स योगादुत्थाय जगादेदं वचो नृपम् ।  
सालग्राम इति ख्यातं विष्णुस्थानमनुत्तमम् ॥ ५०-१९ ॥  
  
नित्यं सन्निहितस्तत्र चक्ररूपी जगत्पतिः ।  
तत्र चक्राङ्कितं सर्वं स्थावरं जङ्गमं च यत् ॥ ५०-२० ॥  
  
तत्र प्रवेशमात्रेण जन्तवो वीतकल्मषाः ।  
तत्र त्यक्तशरीरास्तु यान्ति निर्वाणमुत्तमम् ॥ ५०-२१ ॥  
  
तस्मिन् देशे समुत्पन्नो ब्राह्मणः शिष्टसम्मतः ।  
सुदर्शनप्रभावेण साधिताखिलसाधनः ॥ ५०-२२ ॥  
  
गम्यते पौष्करं तीर्थं मयाद्य जगतीपते ।  
निशि मार्गवशात् प्राप्तः पुरमेतत् तवर्द्धिमत् ॥ ५०-२३ ॥  
  
पिहितद्वारमालक्ष्य शमीमूलमिह श्रितः ।  
  
विदितवृत्तान्तेन राज्ञा स्वपुरं प्रति ब्राह्मणस्यानयनम्  
  
एवमुक्तस्ततो राजा सत्कृत्यैनमनिन्दितम् ॥ ५०-२४ ॥  
  
प्रावेशयत् पुरीं रम्यां तत्राप्यायतनं हरेः ।  
तत्रोषितस्तु तां रात्रिं सर्वसत्कारपूर्वकम् ॥ ५०-२५ ॥  
  
अपरेद्युर्द्विजो गन्तुमारेभे पुष्करं प्रति ।  
  
हितमुपदेष्टुं राजप्रार्थना  
  
राजा तु कृतपूर्वाह्णकर्माणं तमभाषत ॥ ५०-२६ ॥  
  
[[४८६]]

साधूनां दर्शनं पुण्यं समस्ताभीष्टसाधनम् ।  
इति श्रुतमतो भाषे भगवन् किं हितं मम ॥ ५०-२७ ॥  
  
यथेह विन्देय सुखं परत्राप्यसपत्नकम् ।  
तथा प्रसादं कुरु मे करुणार्द्रमना ह्यसि ॥ ५०-२८ ॥  
  
तेन राज्ञे साङ्गसौदर्शनमहामन्त्रस्योपदेशः  
  
ततः प्रसन्नो राजानमुपसन्नं (१) मुने द्विजः ।  
सौदर्शनं महामन्त्रं षड्वर्णं सर्वसाधकम् ॥ ५०-२९ ॥  
  
सत्कारपूर्वकं तस्मै नृपायोपादिशत् तदा ।  
साङ्गमन्त्रं तथा ध्यानं साधनं यन्त्रमेव च ॥ ५०-३० ॥  
  
अस्त्रमन्त्रांस्तथा सर्वान् प्रवर्तकनिवर्तकान् ।  
परिच्छदानि पञ्चाशद्यन्त्रितानि महामुने ॥ ५०-३१ ॥  
  
सर्वं तस्मै प्रदायासौ गन्तुं समुपचक्रमे ।  
  
राज्ञा गुरवे दक्षिणयाः प्रदानम्  
  
राजा च परमप्रीतो द्रव्यजातमुपानयत् ॥ ५०-३२ ॥  
  
गवां सहस्रं कोटिं च सुवर्णानां तथा मुने ।  
  
________________  
  
१ अत्र अभिलक्ष्येति पदमध्याहृत्य वाक्यं योजनीयम् । उपसन्नपदं च   
तस्मै स विद्वानुपसन्नाय सम्यक्प्रशान्तचित्ताय शमान्विताय   
इत्यादिश्रुतिप्रतिपादितानामवश्यम्भाविनां   
शिष्यगुणान्तराणामुपलक्षकम् । तथाच स द्विजः   
प्रश्रयमृदुवचनादिभिर्लिङ्गै राजानं प्रशान्तचित्तत्वादिगुणयुक्तं   
ब्रह्मविद्योपदेशयोग्यमभिलक्ष्य साङ्गं सौदर्शनमहामन्त्रं   
तस्मै उपादिशदिति सम्बन्धः  
  
________________  
  
  
[[४८७]]

रत्नपूर्णानि हैमानि पात्राण्यन्यानि सप्त च ॥ ५०-३३ ॥  
  
तथा भूयांसि वासांसि महार्हाणि च भूपतिः ।  
ग्रामानष्टौ च गुरवे प्रादात् परमधार्मिकः ॥ ५०-३४ ॥  
  
गुरुणा तदग्रहणपूर्वकं स्वाभिमतदेशस्य गमनम्  
  
न चैच्छद् ब्राह्मणस्तत्र दक्षिणाः समुपाहृताः ।  
किं कार्यमेभिर्नृपते सर्वं सङ्कल्पिते भवेत् ॥ ५०-३५ ॥  
  
यथेष्टं विनियुङ्क्ष्वैतदित्युक्तः प्राह भूपतिः ।  
अवश्यं गृह्यतामेतन्न चेन्नैवास्मि साधकः ॥ ५०-३६ ॥  
  
त्यज्यतां वा यथेष्टं भो मद्दत्तं दत्तमेव हि ।  
इत्युक्तो ब्राह्मणोऽप्याह राजानममितौजसम् ॥ ५०-३७ ॥  
  
मदर्थमर्थजातं तद् ब्राह्मणेभ्यः प्रदीयताम् ।  
इत्युक्त्वा प्रययौ विप्रो भूपतिश्चैनमन्वयात् ॥ ५०-३८ ॥  
  
निवर्तितः स गुरुणा ब्राह्मणेभ्यो धनं ददौ ।  
  
राज्ञा धर्मतो राज्यस्य प्रशासनम्  
  
तस्मिन् गते महाराजो विप्रसात्कृत्य तद्धनम् ॥ ५०-३९ ॥  
  
अन्वशात् पृथिवीमेतां त्रिदिवं मघवानिव ।  
नक्तन्दिवं विभज्यैव धर्ममोक्षाविरोधिनौ ॥ ५०-४० ॥  
  
अर्थकामौ यथाकालमसेवत महीपतिः ।  
राजधर्मेषु चान्येषु नात्यवर्तिष्ट किञ्चन ॥ ५०-४१ ॥  
  
[[४८८]]

एवं च मानवं मार्गमनुतिष्ठन् महीपतिः ।  
धर्म्येण पालनेनैव प्रजा रञ्जयति स्म सः ॥ ५०-४२ ॥  
  
वश्यावश्यपरराष्ट्रादिबुभुत्सया कदाचिदमात्यान् प्रति राज्ञः   
प्रश्नः  
  
एकदा मन्त्रिणः सर्वानाहूयास्थानमण्डपे ।  
पप्रच्छ पृथिवीपालः के च वश्या उतेतरे ॥ ५०-४३ ॥  
  
देशेषु भूमिपालेषु प्रकृतिष्वथवा मम ।  
ब्रूत सर्वं हि जानन्ति भवन्तश्चारचक्षुषः ॥ ५०-४४ ॥  
  
मन्त्रिणां प्रतिवचनम्  
  
इति प्रतिसमादिष्टास्ते सर्वे मन्त्रिणोऽवदन् ।  
देव त्वयि महीमेतां शासत्येव परन्तपे ॥ ५०-४५ ॥  
  
प्रतिपक्षाः प्रलीयन्ते तपत्यर्के यथा तमः ।  
  
कृत्स्नस्यापि भूमण्डलस्य वश्यत्वप्रतिपादनम्  
  
साधुना पृथिवी वश्या सशैलाम्बुधिपत्तना ॥ ५०-४६ ॥  
  
दिवीव देव राजानः सर्वे द्वारि निवारिताः ।  
तव प्रकृतिवर्गेषु का कथा जगतीपते ॥ ५०-४७ ॥  
  
देवादीनां वश्यत्वाभावप्रतिपादनम्  
  
न च देवा न गन्धर्वा नासुरा न च पन्नगाः ।  
यथा वयं ते सेवन्ते भवन्तं परमेश्वरम् ॥ ५०-४८ ॥  
  
देवः प्रमाणमिति ते विज्ञाप्यार्थमुपारमन् ।  
  
[[४८९]]

पुनरमात्यान् प्रति राज्ञो देवादिविजयोपायप्रश्नः  
  
कीर्तिमाली च तच्छ्रुत्वा देवादीनां जिगीषया ॥ ५०-४९ ॥  
  
व्यजृम्भत तदा सर्वान् मन्त्रिणश्चाब्रवीदिदम् ।  
कथमेतान् विजेष्यामो बलिनो वीर्यशालिनः ॥ ५०-५० ॥  
  
विचित्रयोधिनो दृप्ता मायाबलसमन्विताः ।  
अनुकूला विशिष्टाश्च लोकान्तरमुपाश्रिताः ॥ ५०-५१ ॥  
  
यथा भवन्ति ते वश्यास्तथा वदत मा चिरम् ।  
  
अमात्यानां प्रतिवचनम्  
  
इत्युक्तास्ते महाराजमूचुः सम्मन्त्र्य मन्त्रिणः ॥ ५०-५२ ॥  
  
एतानद्यैव यास्यामो विजेष्यामश्च संयुगे ।  
  
स्वपक्षे बलसमृद्धिनिरूपणपूर्वकमभिषेणनोद्योगजननम्  
  
अस्मद्वरूथिनी सर्वा चतुरङ्गबलान्विता ॥ ५०-५३ ॥  
  
मेरुमन्दरसङ्काशा गजाः परमदुर्जयाः ।  
एकैकमेव पर्याप्तं शत्रुशैन्यप्रमर्दने ॥ ५०-५४ ॥  
  
एवंविधानां नागानां नियुतानि दशाभवन् ।  
मत्तानां तुरगाणां च पञ्च कोट्यः परन्तप ॥ ५०-५५ ॥  
  
तिस्रः कोट्यश्च सम्पूर्णाः स्यन्दनानां तथाभवन् ।  
बद्धापदानमानानां शूराणामनिवर्तिनाम् ॥ ५०-५६ ॥  
  
[[४९०]]

चतुर्विधपदातीनामक्षौहिण्यश्चतुर्दश ।  
निशितास्त्राणि नः सङ्ख्ये यान्यसङ्ख्यानि भूपते ॥ ५०-५७ ॥  
  
एकतः सर्वमेतच्च एकतः केवलो बली ।  
अतिरिक्तो भवान् वीर्यादिति मन्यामहे वयम् ॥ ५०-५८ ॥  
  
किञ्च दिव्यानि चास्त्राणि लब्धवानसि भूसुरात् ।  
एभिः परिवृतस्यैवं कस्तिष्ठेत् सम्मुखे तव ॥ ५०-५९ ॥  
  
संवर्तवर्तिनः शम्भोर्भूतानीव दिधक्षतः ।  
यत्र यत्र जिगीषा ते वर्तते तत्र मा चिरम् ॥ ५०-६० ॥  
  
नियुङ्क्ष्वास्मान् महाबाहो जयं विद्धि करे स्थितम् ।  
  
मन्त्रिवचनात् प्रथमं राज्ञो नागलोकाभिषेणनम्  
  
इत्युक्तः परमप्रीतः कीर्तिमाली महाबलः ॥ ५०-६१ ॥  
  
सर्वानमात्यानाहूय तत्तत्सेना मयाहृता ।  
नागलोकं प्रयात्वद्य युध्यतामद्य पन्नगैः ॥ ५०-६२ ॥  
  
अहं चाद्यैव यास्यामि समूलबलवाहनः ।  
इत्युक्त्वा तैः परिवृतो जगाम स महीपतिः ॥ ५०-६३ ॥  
  
गरुडास्त्रप्रभावेण तत्र राज्ञो विजयप्राप्तिः  
  
तत्र तैः पन्नगैर्युद्धमभवद्रोमहर्षणम् ।  
ततोऽचिरेण कालेन दिव्यास्त्रेण गरुत्मतः ॥ ५०-६४ ॥  
  
विजयं प्राप्तवांस्तत्र तेभ्यो रत्नादिकं करम् ।  
गृहीत्वा दैत्यनाशाय मनश्चक्रे महामनाः ॥ ५०-६५ ॥  
  
[[४९१]]

तथा दैत्यविजयः  
  
तैर्युद्धमभवत् तीव्रं चिरकालं महामुने ।  
नाशयित्वा तु तत्सैन्यं विजयं परमं ययौ ॥ ५०-६६ ॥  
  
यक्षगन्धर्वादिजयपूर्वकं राज्ञः स्वनगरगमनम्  
  
ततश्च यक्षगन्धर्वान् सिद्धविद्याधरानपि ।  
निर्जित्य समरे सर्वान् किङ्करानकरोद् बली ॥ ५०-६७ ॥  
  
एतान् विजित्य समरे स्वपुरं पुनराययौ ।  
  
तत्र स्वपरिवारेषु देवानामदर्शनादिन्द्रं प्रति सन्देशप्रेषणम्  
  
आस्थानसद्मन्यासीनो राजभिः परिवारितः ॥ ५०-६८ ॥  
  
तथा गन्धर्वयक्षैश्च दानवैः पन्नगेश्वरैः ।  
चक्रवर्ती निजास्थाने नामरान् ददृशे तदा ॥ ५०-६९ ॥  
  
ततो मनोजवं नाम गन्धर्वमिदमूचिवान् ।  
अद्य त्रिदिवमभ्येत्य वचनान्मम वासवम् ॥ ५०-७० ॥  
  
ब्रूया ऐरावतं नागं कुलिशं कल्पकं तथा ।  
अष्टौ चाप्सरसः क्षिप्रं मदर्थं विसृजेति वै ॥ ५०-७१ ॥  
  
राजसन्देशात् मनोजवनाम्नो दूतस्यामरावतीगमनम्  
  
मनोजवस्तथेत्युक्त्वा शिरसा चक्रवर्तिनः ।  
मालामिवाज्ञां सङ्गृह्य प्रययावमरावतीम् ॥ ५०-७२ ॥  
  
तत्रास्थानमण्डपे वासवदर्शनम्  
  
प्रविश्य तत् पुरं रम्यमुपमानं परं पुराम् ।  
  
[[४९२]]

वासवं वसुभी रुद्रैरादित्यैश्च समावृतम् ॥ ५०-७३ ॥  
  
आस्थामण्डपासीनमप्सरोगणसेवितम् ।  
विश्वावसुमुखैः सिद्धैः स्तूयमानं शचीपतिम् ॥ ५०-७४ ॥  
  
ददर्श स तदा देवं नाट्यदर्शनलालसम् ।  
दृष्ट्वा प्रणम्य तुष्टाव विरते नृत्यकर्मणि ॥ ५०-७५ ॥  
  
वासवेन दूतस्याभिनन्दनम्  
  
दृष्ट्वा प्रीतः सुरपतिर्मनोजवमवैक्षत ।  
  
दूतेनेन्द्राय राजसन्देशस्य निवेदनम्  
  
विमलीकृतमात्मानं मन्यमानः स वीक्षितैः ॥ ५०-७६ ॥  
  
व्यजिज्ञपद्यथावृत्तं वृत्रहन्त्रेऽविलम्बितम् ।  
देव भूमण्डले कश्चित् कीर्तिमालीति विश्रुतः ॥ ५०-७७ ॥  
  
चक्रवर्ती सुरपते देवायैतन्न्यवेदयत् ।  
  
दूतेन राजोक्तसन्देशस्यानुवादः  
  
विनिर्जिता मया लोकाः सर्वे त्रिदिवमन्तरा ॥ ५०-७८ ॥  
  
भवन्तं द्रष्टुमिच्छामि साम्प्रतं त्रिदिवेश्वर ।  
आरोहणार्थं नागेन्द्रमैरावतमवारितम् ॥ ५०-७९ ॥  
  
कल्पकं कुलिशं चाष्टौ योषितो विसृजेह नः ।  
इत्थमाज्ञापितं तेन महाराजेन गोपते ॥ ५०-८० ॥  
  
देवः प्रमाणमत्रेति विरराम मनोजवः ।  
  
[[४९३]]

सन्देशश्रवणात् कुपितस्येन्द्रस्य तत्प्रतिक्रियाचरणम्  
  
ततो विहस्य मघवानास्थाने देवसेविते ॥ ५०-८१ ॥  
  
प्राह गम्भीरया वाचा विज्ञायैतां विडम्बनाम् ।  
वज्रमैरावतं नागं प्रेषयाम्यद्य ते उभे ॥ ५०-८२ ॥  
  
आगत्य स्वयमन्यांस्तु समाहृत्य प्रयात्वसौ ।  
इत्युक्त्वा प्रेषयामास वज्रमैरावतं गजम् ॥ ५०-८३ ॥  
  
सवज्रेणैरावतेन राजसैन्यस्य विनाशनम्  
  
निष्क्रम्योभौ विविशतुः कीर्तिमालिमहापुरीम् ।  
प्रविश्यैरावतो नागो वज्रमादाय वाहिनीम् ॥ ५०-८४ ॥  
  
अदृष्टेनैव रूपेण जघानैनां महामुने ।  
  
भीतैर्जानपदैः राज्ञे तद्वृत्तान्तस्य निवेदनम्  
  
हन्यमानेषु सैन्येषु गजवाजिभटात्मसु ॥ ५०-८५ ॥  
  
सर्वे जानपदा भीता भूपायैन्न्यवेदयन् ।  
देव सामोद्भवा नागा निहता भुवि शेरते ॥ ५०-८६ ॥  
  
तथा हयोत्तमाः शूरा भटाः परमशोभनाः ।  
अकस्मादेव दृश्यन्ते निहता जगतीपते ॥ ५०-८७ ॥  
  
सैन्यविनाशश्रवणात् दुःखितेन राज्ञा पुरोधसं प्रति प्रश्नः  
  
एतच्छ्रुत्वा महाराजः शोकेन महता वृतः ।  
पुरोधसं समाहूय वचनं चेदमब्रवीत् ॥ ५०-८८ ॥  
  
वारणा वाजिनो योधा हन्यन्ते कारणादृते ।  
[[४९४]]

न रोगो दृश्यते चैषु न तापः कालकल्पितः ॥ ५०-८९ ॥  
  
नाभिचारः परकृतो दृश्यते सुनिरूपितः ।  
किमेतच्चिन्त्यतां ब्रह्मन् भ्रमतीव च मे मनः ॥ ५०-९० ॥  
  
पुरोधसा देवकोपस्यैव तत्कारणत्वेन निवेदनम्  
  
इत्युदीरितमाकर्ण्य पुरोधाश्चाप्यचिन्तयत् ।  
चिन्तयित्वा जगादैतद् देवकोपादुपागतम् ॥ ५०-९१ ॥  
  
इति शङ्के न शोकस्य वशमागाः परन्तप ।  
  
अत्रान्तरे मनोजवसमागमः  
  
इति चिन्तयतोरेव तयोरागान्मनोजवः ॥ ५०-९२ ॥  
  
प्रणतः प्राञ्जलिस्तथौ महाराजस्य पार्श्वतः ।  
  
मनोजवं प्रति राज्ञः प्रश्नः  
  
मनोजव किमानीतमुक्तरत्नचतुष्टयम् ॥ ५०-९३ ॥  
  
किमाह वासवः सर्वं कथयाद्याविलम्बितम् ।  
  
मनोजवेन राज्ञे निवेदनम्  
  
इत्युक्तस्तेन सकलं पृष्टमस्मै न्यवेदयत् ॥ ५०-९४ ॥  
  
राजवाक्यस्य कथनमतो मघवतः स्मयः ।  
वज्रैरावतयोस्तेन प्रेषणं तद्वचस्ततः ॥ ५०-९५ ॥  
  
[[४९५]]

स्वसैन्यविनाशमैरावतकृतं ज्ञातवता राज्ञा   
वारणास्त्रेणैरावतस्य  
  
एवं तेनेरितो राजा निश्चित्यैरावतक्रियाम् ।  
पुरोधसा प्रतीकारं तस्य सम्मन्त्र्य तत्क्षणात् ॥ ५०-९६ ॥  
  
व्यसृजद्वारणाख्यास्त्रं दिव्यं वारणवारणम् ।  
तदस्त्रं तु गजं प्राप्तं निश्चेष्टः सोऽभवत् तदा ॥ ५०-९७ ॥  
  
तच्छ्रुतवता वासवेन युद्धार्थं देवसैन्यस्य प्रेषणम्  
  
स्तब्धमैरावतं वज्रं तेनास्त्रेण महात्मना ।  
व्यजिज्ञपुर्मघवते सुराश्चैरावतानुगाः ॥ ५०-९८ ॥  
  
तच्छ्रुत्वा परमक्रुद्धो मघवान् समनह्यत ।  
सन्नद्धमिन्द्रमालक्ष्य सुराश्चुक्षुभिरे तदा ॥ ५०-९९ ॥  
  
प्रेषितास्तेन ते सर्वे सैनिकास्तत्पुरं ययुः ।  
प्रलयोज्जृम्भिताम्भोधिकल्पं सैन्यं शतक्रतोः ॥ ५०-१०० ॥  
  
ततो देवमानुषसेनयोर्घोरयुद्धप्रवृत्तिः  
  
विलोक्य त्वरितो राजा ससैन्यो निर्ययौ पुरात् ।  
ततः प्रववृते युद्धं देवमानुषसेनयोः ॥ ५०-१०१ ॥  
  
प्रवृत्तयुद्धवर्णनम्  
  
अदृष्टचरमाश्चर्यं हाहाकारि भयावहम् ।  
दिव्यदुन्दुभिनिर्घोषैः शङ्खभेरीरवैरपि ॥ ५०-१०२ ॥   
  
क्ष्वेलितैस्तलशब्दैश्च विहायः समपूर्यत ।  
नागा युयुधिरे नागैः पत्तिभिः पत्तयस्तथा ॥ ५०-१०३ ॥  
  
[[४९६]]

स्यन्दनैः स्यन्दनाश्चाश्वैरश्वाश्चैव परस्परम् ।  
नाराचैः परिघैः शूलैः पट्टसैर्मुद्गरैरपि ॥ ५०-१०४ ॥  
  
कार्मुकैः शक्तिभिः खड्गैः प्रासैः कुन्तैः परश्वधैः ।  
एवं नानाविधैः शस्त्रैर्निजघ्नुस्ते परस्परम् ॥ ५०-१०५ ॥  
  
केचिन्निकृत्तशिरसः केचिच्छिन्नोरसः परैः ।  
केचिदुत्कृत्तशस्त्रास्तु विद्धवक्षांसि कानि च ॥ ५०-१०६ ॥  
  
छिन्नहस्ता गजाः केचित् खड्गनिर्भिन्नमस्तकाः ।  
भल्लैर्निर्भिन्नहृदया दृश्यन्ते तुरगास्तथा ॥ ५०-१०७ ॥  
  
प्रवृत्ता रक्तसरितो हस्तिस्यन्दनवाजिनाम् (१) ।  
निपतच्छस्त्रसम्भिन्ना दृश्यन्ते रणभूमयः ॥ ५०-१०८ ॥  
  
तत्र जिगीषुणेन्द्रेण स्वसेनाधिपतीनां प्रचोदनम्  
  
एवं प्रवृत्ते सङ्ग्रामे जयार्थी पाकशासनाः ।  
देवसेनापतीन् सर्वांश्चोदयामास सत्वरः ॥ ५०-१०९ ॥  
  
देवसेनापतीनां तात्कालिकजयप्राप्तिः  
  
तेन प्रवर्तिता देवा विद्राव्य नृपतेर्बलम् ।  
विजयं लेभिरे सद्यस्ततः क्रुद्धोऽभवन्नृपः ॥ ५०-११० ॥  
  
_______________  
  
१ स्यन्दनानां वाजिनः स्यन्दनवाजिन इति प्रथमं षष्ठीतत्पुरुषः ।   
ततो हस्तिनश्च स्यन्दनवाजिनश्चेति द्विपदघटितो द्वन्द्वः । न तु   
हस्तिनश्च स्यन्दनाश्च वाजिनश्चेति त्रिपदघटितः अचेतनानां   
स्यन्दनानां रक्तसंरित्सम्बन्धित्वायोगेन स्यन्दनपदस्य   
द्वन्द्वघटकत्वासम्भवात्  
  
________________  
  
[[४९७]]

राज्ञा दिव्यास्त्रस्य विमोचनम्  
  
विनष्टे स्वबले सोऽथ दिव्यास्त्राणि मुमोच ह ।  
आग्नेयादीनि चास्त्राणि प्रवृत्तानि महामुने ॥ ५०-१११ ॥  
  
तेषामपीन्द्रेण निवारणान्निर्विण्णेन राज्ञा   
सुदर्शनयन्त्रघटितवितानसमाश्रयणम्  
  
निवृत्य बलभित् क्रुद्धः प्रत्यस्त्रैस्तान्यवारयत् ।  
ततो निर्वेदमापन्नः कीर्तिमाली द्विजोत्तमात् ॥ ५०-११२ ॥  
  
लब्धं विमानं सस्मार तत्तथाकारयत् ततः ।  
सुदर्शनमहायन्त्रयन्त्रितं सवितानकम् ॥ ५०-११३ ॥  
  
कृत्वा निषेदिवांस्तस्य छायायां स महीपतिः ।  
  
राजप्रयुक्तेन वैष्णवचक्रेण देवसैन्यस्य प्रतिहतिः  
  
प्राहिणोद्विष्णुचक्रं तु महास्त्रप्रभवं परम् ॥ ५०-११४ ॥  
  
तेजसा विश्वमापूर्य विरराज विहायसि ।  
तस्यैव तेजसा सर्वे सुराः प्रतिहता रणे ॥ ५०-११५ ॥  
  
विनिघ्नाश्चेष्टितुं नैव शेकुर्देवगणा मुने ।  
  
वासवप्रयुक्तानां दिव्यास्त्राणामपि तस्मिन् विष्णुचक्रे विलयः  
  
ततः क्रुद्धः स मघवान् दिव्यास्त्राणि व्यसर्जयत् ॥ ५०-११६ ॥  
  
तानि सर्वाणि निर्गत्य विष्णुचक्रे निलिल्यिरे ।  
सर्वास्त्रप्रकृतौ तस्मिञ्छलभा इव पावके ॥ ५०-११७ ॥  
  
[[४९८]]

ततश्चिक्षेप शस्त्राणि सर्वाण्यपि पुनः पुनः ।  
तानि तत्रैव लीनानि सरितः सागरे यथा ॥ ५०-११८ ॥  
  
अन्ततो वज्रस्याप्यकिञ्चित्करत्वम्  
  
ततश्च परमक्रुद्धो वज्रं सुरसुपूजितम् ।  
चिक्षेप तच्च तत्रैव तथैवान्तरधीयत ॥ ५०-११९ ॥  
  
स्वपराजयात् विस्मितस्य शक्रस्य राज्ञा सह संलापः  
  
तद् दृष्ट्वा विस्मितः शक्रो राजपार्श्वमुपाययौ ।  
कीर्तिमाली च देवेन्द्रं विमानस्थं पुरः स्थितम् ॥ ५०-१२० ॥  
  
उत्थाय प्रणतो भूत्वा तुष्टाव शुभया गिरा ।  
ततस्तुष्टः शचीनाथो राजानमिदमब्रवीत् ॥ ५०-१२१ ॥  
  
पुरा विमुक्तान्यस्त्राणि विफलानि तवाभवन् ।  
अधुना विपरीतानि दृश्यन्ते कारणं वद ॥ ५०-१२२ ॥  
  
राज्ञा सुदर्शनयन्त्रघटितवितानप्रभावात् स्वस्याजय्यत्वस्य   
ख्यापनम्  
  
सुदर्शनमहायन्त्रयन्त्रितस्य प्रभावतः ।  
वितानस्य हरे प्राप्तमजय्यत्वमवेहि नः ॥ ५०-१२३ ॥  
  
राजशक्रयोः सख्यकरणपूर्वकं स्वस्वस्थानगमनम्  
  
अतः परं महाराज सख्यं भवतु चावयोः ।  
यन्मे तत् तव यत् ते स्यात् तन्मम स्यादिति ब्रुवन् ॥ ५०-१२४ ॥  
  
[[४९९]]

स ययौ त्रिदिवं देवः सबलायुधवाहनः ।  
कीर्तिमाली च सन्तुष्टो विजयी स्वपुरं ययौ ॥ ५०-१२५ ॥  
  
इति श्रीपाञ्चरात्रे तन्त्ररहस्ये अहिर्बुध्न्यसंहितायां   
कीर्तिमाल्युपाख्यानवर्णनं नाम पञ्चाशोऽध्यायः ॥ ५० ॥  
  
आदितः श्लोकाः ३२३७  
  
  
  
