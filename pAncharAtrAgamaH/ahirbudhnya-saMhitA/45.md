+++
title = "४५"

+++
कुशध्वजोपाख्यानवर्णनं नाम पञ्चचत्वारिंशोऽध्यायः  
  
ध्यातं सकृद्भवानेककोट्यघौघं हरत्यरम् ।  
सुदर्शनस्य तद् दिव्यं भर्गो देवस्य धीमहि ॥  
  
अध्यात्मविद्यादिविषयकः प्रश्नः  
  
नारदः --  
  
भगवन्निदमाख्यातं पुरस्तात् परमेश्वर ।  
अध्यात्मविद्याविद्या च परविद्या स्वरूपतः ॥ ४५-१ ॥  
  
ताभिः किं साध्यते देव ताभिः किं वा निवर्त्यते ।  
त्वमेवैतद्विजानासि तन्ममाचक्ष्व विस्तरात् ॥ ४५-२ ॥  
  
अविद्याकार्यनिरूपणम्  
  
अहिर्बुध्न्यः --  
  
परमं गुह्यमेतत् ते कथयामि यथा शृणु ।  
अविद्यया परं रूपं जीवात्मपरमात्मनोः ॥ ४५-३ ॥  
  
सञ्छाद्यते तयोस्तत्त्ववेदनं तु निवर्त्यते ।  
  
अध्यात्मज्ञानकार्यनिरूपणम्  
  
अध्यात्मयोगाधिगमात् परं ज्ञानं प्रजायते ॥ ४५-४ ॥  
  
[[४३१]]

निवर्त्यते तथानादिः संसारो बन्धनात्मकः ।  
  
परविद्याकार्यनिरूपणम्  
  
परस्वरूपविज्ञानादपुनर्भवलक्षणा ॥ ४५-५ ॥  
  
साध्यते परमा मुक्तिः सदानन्दफलानघ ।  
अनादिकालसिद्धानि प्राक्तनान्यमुना मुने ॥ ४५-६ ॥  
  
भविष्याणि च कर्माणि निरस्यन्ते सवासनम् ।  
  
प्रारब्धकर्मणां भोगैकनाश्यत्वम्  
  
न विनश्यति भोगेन विना प्रारब्धकर्म यत् ॥ ४५-७ ॥  
  
एतत् सर्वं समासेन भवतः कथितं मया ।  
  
प्रारब्धकर्मविनाशककर्मविशेषसदसद्भावप्रश्नः  
  
नारदः --  
  
प्रारब्धकर्म भगवन् नाश्यते केन कर्मणा ॥ ४५-८ ॥  
  
न विनश्यति वा किंस्विदेतत् केनापि कर्मणा ।  
  
तत्प्रतिविवक्षया कुशध्वजेतिहासोदाहरणम्  
  
अहिर्बुध्न्यः --  
  
त्रेतायुगे पुरावृत्तमितिहासमिमं शृणु ॥ ४५-९ ॥  
  
आसीत् कुशध्वजो नाम जनकेषु महीपतिः ।  
ब्रह्मवित् परमोदारः प्रजापालनतत्परः ॥ ४५-१० ॥  
  
[[४३२]]

कुशध्वजस्य महामोहेन भृशं पीडा  
  
तस्य भूमण्डलं सर्वं शासतः पृथिवीपतेः ।  
एकदा तु महामोहः प्रादुरासाङ्गतापनः ॥ ४५-११ ॥  
  
कल्पान्तरं भृशं तेन पीडितोऽपि महीपतिः ।  
यास्यतीति स्वयं नैनं व्यजीगणदमित्रहा ॥ ४५-१२ ॥  
  
उदासीनस्यापि तस्य मुहुर्मुहुः पीडातिशयः  
  
पुनश्च पीडितस्तेन वारं वारं विशां पतिः ।  
  
नितरां पीडितस्य तस्य चिन्ताप्रकारः  
  
अचिन्तयत् तदा चेत्थमयमाकस्मिको बली ॥ ४५-१३ ॥  
  
मुहुरध्यात्मनिरतं बाधते मामनाथवत् ।  
न शाम्यति स्वयं केन कारणेनैतदागतम् ॥ ४५-१४ ॥  
  
तस्य स्वकुलगुरुयाज्ञवल्क्याभिगमनम्  
  
इति चिन्तापरो राजा जगाम गुरुमन्दिरम् ।  
ब्रह्मघोषयुतं पुण्यं हविर्धूमाधिवासितम् ॥ ४५-१५ ॥  
  
प्रविश्यान्तः समासीनमग्न्यगारे तपोनिधिम् ।  
ब्रह्मविद्भिः परिवृतं विवस्वन्तमिवापरम् ॥ ४५-१६ ॥  
  
याज्ञवल्क्यं कुलगुरुं ददर्श विनयान्वितः ।  
  
कुशध्वजेन स्ववृत्तान्तनिवेदनम्  
  
तं प्रणम्य महात्मानमिदं वचनमब्रवीत् ॥ ४५-१७ ॥  
  
[[४३३]]

त्वत्त एव मया विद्या परा प्राप्ता तथापरा ।  
परविद्यानलेनैव दग्धं कर्माखिलं मम ॥ ४५-१८ ॥  
  
पूर्वापरं विना कर्म प्रारब्धमिति च श्रुतम् ।  
राज्यलाभः फलं प्राप्तं प्रारब्धस्य तु कर्मणः ॥ ४५-१९ ॥  
  
इति मे वर्तमानस्य दुःसहः स्मृतिभञ्जनः ।  
प्रावर्तत महामोहो मद्गात्रपरितापनः ॥ ४५-२० ॥  
  
केनैतदागतं कष्टं केन वा शम्स शाम्यति ।  
  
याज्ञवल्क्यस्य प्रतिवचनम्  
  
तेनैवमुक्तो भगवान् व्याजहार कुशध्वजम् ॥ ४५-२१ ॥  
  
शरीरसृष्टेः फलभोगार्थत्वम्  
  
सुखदुःखोपभोगाय देहिनां देहकल्पनम् ।  
  
ब्रह्मविच्छरीरस्यापि तथात्वम्  
  
अपि ब्रह्मविदां देहस्तथैवेत्यवधारय ॥ ४५-२२ ॥  
  
तत् तवापि शरीरेण भोक्तव्यं कर्मणः फलम् ।  
क्रियन्ते यानि कर्माणि शरीरेण तवापि तु ॥ ४५-२३ ॥  
  
तेषां फलानि भुज्यन्ते केवलं न कदाचन ।  
  
महामोहस्य पापफलत्वम्  
  
अतः पापफलं विद्धि प्राप्तमेतन्महीपते ॥ ४५-२४ ॥  
  
[[४३४]]

तत्कारणभूतपापनिरूपणप्रतिज्ञा  
  
शृणु येनागतो मोहस्तत्त्वतः कथयाम्यहम् ।  
उन्मादश्च महोन्मादश्चित्ताक्षेपश्च मूर्छना ॥ ४५-२५ ॥  
  
सञ्ज्ञान्तकारी विक्षोभः प्रलापी स्मृतिभञ्जकः ।  
अष्टौ दोषा महापापैर्जायन्ते प्राणिहिंसकाः ॥ ४५-२६ ॥  
  
राज्ञामुन्मादादिदोषोत्पत्तिकारणनिरूपणम्  
  
ब्रह्मघ्नादण्डनविधेरसत्ये सत्यतामतेः ।  
स्वाराध्यदेवताबिम्बोपेक्षणान्नृपतेर्वधात् ॥ ४५-२७ ॥  
  
ब्रह्मदेयापहारेण ब्राह्मणातङ्कनिर्मितेः ।   
मर्यादाभङ्गकरणादगम्यागमनादपि ॥ ४५-२८ ॥  
  
एतैर्नृपाणां जायन्ते दोषास्ते कारणैर्नृप ।  
  
युद्धादन्यत्र राजवधात् कुशध्वजस्य महामोहप्राप्तिकथनम्  
  
अयुद्धे न्यवधीः पूर्वं महाराजं सुधार्मिकम् ॥ ४५-२९ ॥  
  
एतद्देहोपभोग्येन पापेनानेन भूपते ।  
प्राप्तेयं मूर्छना पापा भवन्तं भयदायिनी ॥ ४५-३० ॥  
  
सुदर्शनमहिम्नाष्टानामपि दोषाणां निश्चयेन नाश्यत्वम्  
  
सौदर्शनप्रभावेण दोषाश्चाष्टविधा अमी ।  
विनश्यन्ति न सन्देहस्तेन तच्च प्रणश्यति ॥ ४५-३१ ॥  
  
[[४३५]]

सुदर्शनप्रसादसम्पादनयत्नोपदेशः  
  
अतस्तत्साधने यत्नं कुरुष्वाङ्ग विचारयन् ।  
  
प्रथमं मण्डपादिनिर्माणम्  
  
प्रथमं मण्डपं तुङ्गं सर्वमङ्गलसंयुतम् ॥ ४५-३२ ॥  
  
बहुस्तम्भसमाकीर्णं तुङ्गतोरणमण्डितम् ।  
शुक्लक्षौमवितानाढ्यं किङ्किणीजालभूषितम् ॥ ४५-३३ ॥  
  
बहुध्वजसमाकीर्णं पताकाभिरलङ्कृतम् ।  
मुक्तादामसमाकीर्णं बहुमाल्यपरिष्कृतम् ॥ ४५-३४ ॥  
  
क्षौमाभिवेष्टितस्तम्भं दीपिकासमलङ्कृतम् ।  
षट्त्रिंशत्पदविस्तारं चतुःपञ्चाशता पदैः ॥ ४५-३५ ॥  
  
आयामैः सम्मितं रम्यं मङ्गलाष्टकसंयुतम् ।   
चन्दनागरुधूपेन वासितं विश्वतः शिवम् ॥ ४५-३६ ॥  
  
सरस्वतीतीरे मण्डपनिर्माणविधिः  
  
एवमेव सरस्वत्यास्तटे शुद्धे पुराद् बहिः ।  
शीघ्रं कारय कल्याण मा भैषीर्मा विचारणा ॥ ४५-३७ ॥  
  
तत्र स्वागमनप्रतिज्ञा  
  
तत्रैव चागमिष्यामि करिष्ये कर्म शान्तिकम् ।  
  
यथोपदेशं राज्ञोऽनुष्ठानम्  
  
एवमुक्तवति प्राज्ञे गुरौ राजा विनिर्ययौ ॥ ४५-३८ ॥  
  
[[४३६]]

ततः स परमप्रीतः समाहूय च किङ्करान् ।  
यथोक्तलक्षणं तत्र मण्डपं समकारयत् ॥ ४५-३९ ॥  
  
याज्ञवल्क्यस्य तन्मण्डपगमनम्  
  
स्वप्रभावेण तद्दोषं शक्तः शमयितुं मुनिः ।  
तथापि राजधर्मोऽयमिति बुद्ध्या विचिन्त्य सः ॥ ४५-४० ॥  
  
जगाम मण्डपं तत्र शुक्लपक्षे शुभे दिने ।  
  
मण्डपस्य पश्चिमभागे राजासनकल्पनम्  
  
शिल्पिनः स समाहूय राजासनमकल्पयत् ॥ ४५-४१ ॥  
  
अस्य पश्चिमदिग्भागे तृतीये समलङ्कृते ।  
  
प्राग्भागद्वयमध्ये होमकुण्डकल्पनम्  
  
प्राग्भागद्वयमध्येऽस्य होमकुण्डान्यकारयत् ॥ ४५-४२ ॥  
  
विमानलक्षणोपेतवेदिकास्थलमूर्धसु ।  
चक्राकृतीनि कुण्डानि कल्पयामास सादरम् ॥ ४५-४३ ॥  
  
मध्ये अष्टदिक्षु च कुण्डकल्पना  
  
तादृशं कुण्डयुग्मं तु मध्ये कृत्वा ततो बहिः ।  
अष्टासु दिक्षु कुण्डानि तथैव समकारयत् ॥ ४५-४४ ॥  
  
प्रतिकुण्डमेकैकस्य, मध्ये द्वयोश्च कुम्भयोः स्थापनम्  
  
प्रतिकुण्डं परिस्तीर्य कलमान् भारसम्मितान् ।  
स्थापयामास कुण्डानां पूर्वपार्श्वेषु सर्वतः ॥ ४५-४५ ॥  
  
[[४३७]]

कुम्भानि राजतान्यष्टौ सौवर्णे मध्यमे उभे ।  
गन्धतोयेन पूर्णानि नवरत्नयुतानि च ॥ ४५-४६ ॥  
  
याज्ञवल्क्येन स्वयं कुम्भार्चनम्  
  
ततः स्वयं मुनिः सार्धं शतानन्देन धीमता ।  
क्षौमैस्तन्तुभिरावेष्ट्य गन्धपुष्पैस्तथाक्षतैः ॥ ४५-४७ ॥  
  
अलङ्कृत्य च कुम्भेषु देवमावाह्य सादरम् ।  
अर्चयामास मन्त्रेण धूपदीपप्रसूनकैः ॥ ४५-४८ ॥  
  
यन्त्रप्रतिष्ठाविलेखनादि  
  
महायन्त्रं प्रतिष्ठाप्य मध्येकुम्भद्वयं गुरुः ।  
देवं विना महायन्त्रं सर्वमन्त्रसमन्वितम् ॥ ४५-४९ ॥  
  
पटे विलिख्य पूर्वोक्तं सर्वदिव्यास्त्रसंयुतम् ।  
राजासने विकीर्यैतत् ततस्तत् सोत्तरच्छदम् ॥ ४५-५० ॥  
  
आरोपयामास तदा राजानममितौजसम् ।  
स यन्त्रपटसंयुक्तं वितानं तस्य चाकरोत् ॥ ४५-५१ ॥  
  
निर्माय च सुवर्णेन मणिजालपरिष्कृतम् ।  
यथोक्तलक्षणं यन्त्रं दर्पणे च न्यवेशयत् ॥ ४५-५२ ॥  
  
तथैव गोरोचनया भूर्जपत्रे सुसंस्कृते ।  
सुवर्णसूच्या संलिख्य यन्त्रं दिव्यास्त्रवर्जितम् ॥ ४५-५३ ॥  
  
[[४३८]]

शिरस्यधारयद्राज्ञो यन्त्रमेतत् सुमन्त्रितम् ।   
सौदर्शनेन तिलकं भस्मना चाप्यकारयत् ॥ ४५-५४ ॥  
  
ततश्चाष्टौ समाहूय ऋत्विजो मन्त्रनिष्ठितान् ।  
संयतान् वैष्णवान् विप्रान् दिशाकुण्डेष्वयोजयत् ॥ ४५-५५ ॥  
  
ततो यवनिकां कृत्वा मण्डपस्य समन्ततः ।  
अलङ्कृतेषु कुण्डेषु सौवर्णैश्च परिच्छदैः ॥ ४५-५६ ॥  
  
विधाय विहितं पूर्वमृत्विग्भिः सहितो गुरुः ।  
शतानन्देन सहितो जुहाव ज्वलितेषु सः ॥ ४५-५७ ॥  
  
नृत्तवादित्रसंयुक्तं ब्रह्मघोषसमायुतम् ।  
पुण्याहं पूर्वमकरोद्धोमकर्म समाहितः ॥ ४५-५८ ॥  
  
प्रधानकर्मणो युक्तौ शतानन्दो गुरुस्तथा ।  
दिशाहोमेषु संयुक्ता ऋत्विजः सर्व एव ते ॥ ४५-५९ ॥  
  
आज्यैर्विशुद्धैर्नियुतं होमान् सङ्कल्प्य सादरम् ।  
अकरोदयुतं नित्यमेवं दशदिनं कृतम् ॥ ४५-६० ॥  
  
गुरुणानुदिनं स्नातो मन्त्रितैः कुम्भवारिभिः ।  
मुक्तग्रहो विशुद्धात्मा विज्वरः प्रीतमानसः ॥ ४५-६१ ॥  
  
पूर्णे दशदिने राजा रत्नैर्बहुसुवर्णकैः ।  
आराधयामास गुरुं मण्डपं सपरिच्छदम् ॥ ४५-६२ ॥  
  
निवेद्य गुरवे सर्वानृत्विजः समतर्पयत् ।  
धनैश्च बहुभिर्धान्यैः प्रतिष्ठाभिः समाहितः ॥ ४५-६३ ॥  
  
[[४३९]]

प्रशशास महीमेनां दिवि देवेन्द्रवत् सुधीः ।  
अन्येषामपि भूतानामयमेव विधिः स्मृतः ॥ ४५-६४ ॥  
  
पञ्चाशन्नियुतैर्होमैर्द्वापरे स विधीयते ।  
कलौ च कोटिहोमेन विधिरेष महीक्षिताम् ।  
प्रारब्धमेवं भोक्तव्यं कर्म ब्रह्मविदामपि ॥ ४५-६५ ॥  
  
इति श्रीपञ्चरात्रे तन्त्ररहस्ये अहिर्बुध्न्यसंहितायां   
कुशध्वजोपाख्यानवर्णनं नाम पञ्चचत्वारिंशोऽध्यायः ॥ ४५ ॥  
  
आदितः श्लोकाः २८३७  
  
  
  
