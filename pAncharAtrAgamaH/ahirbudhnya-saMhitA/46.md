+++
title = "४६"

+++
सुदर्शनहोमाङ्गद्रव्यपरिमाणादिनिरूपणं नाम   
षट्चत्वारिंशोऽध्यायः  
  
ध्यातं सकृद्भवानेककोट्यघौघं हरत्यरम् ।  
सुदर्शनस्य तद् दिव्यं भर्गो देवस्य धीमहि ॥  
  
राज्ञो होममण्डपानागमने कर्तव्यक्रमः  
  
नारदः --  
  
दैवाद्वा मानुषाद्वापि भूतादिभिरथापि वा ।  
दर्पात् प्रतिबलाद्वान्यैरन्तरायैर्महीपतिः ॥ ४६-१ ॥  
  
यदि न प्राप्नुयादेव होममण्डपमादितः ।  
ततः कथं महीभर्तुर्निवर्त्यन्ते महाग्रहाः ॥ ४६-२ ॥  
  
अहिर्बुध्न्यः --  
  
शृणु राजा न चेत् कुर्यात् पुरोधाः कुरुतात् कृती ।  
स एव राज्ञः सर्वस्वमदृष्टार्थोपपादने ॥ ४६-३ ॥  
  
पुरोहितलक्षणम्  
  
धार्मिकः श्रुतिसम्पन्नः सुशीलः सत्यवाक् शुचिः ।  
अभिजातोऽनहङ्कारस्तितिक्षुः स्मृतिमान् वशी ॥ ४६-४ ॥  
  
देशकालविभागज्ञः शास्त्रदृष्टिरतन्द्रितः ।  
  
[[४४१]]

अप्रधृष्योऽप्रमादी च वदान्यो नयकोविदः ॥ ४६-५ ॥  
  
उपायोपेयविन्मन्त्री यायजूको ह्यलोलुपः ।  
दैववित् प्रियवादी च वैदिकः सत्त्ववान् प्रभुः ॥ ४६-६ ॥  
  
विष्णुभक्तस्तपस्वी च कार्यवित् कर्मठोऽनघः ।  
हिताहिताप्तिहानेच्छुर्नृपाणां सर्वसम्मतः ॥ ४६-७ ॥  
  
पुरोधस एव राज्ञः सर्वकार्यकर्तृत्वम्  
  
ईदृशो दुर्लभो राज्ञां गुरुकल्पः पुरोहितः ।  
ईदृशो हि क्षमो राज्ञामघौघविनिवारणे ॥ ४६-८ ॥  
  
अतः स एव राज्ञां हि रक्षाविधिमथार्हति ।  
एवंविधो गुरुर्यस्य स सम्राद् नृपतिर्भवेत् ॥ ४६-९ ॥  
  
दीर्घायुर्निःसपत्नः स्यादरोगः परवीरहा ।  
अवग्रहाद्या जायन्ते पीडास्तद्विषये न हि ॥ ४६-१० ॥  
  
तादृशपुरोहिताभावे राज्ञोऽनिष्टकथनम्  
  
तं विनान्यो भवेद्राज्ञो गुरुर्वाथ पुरोहितः ।  
विपरीतं भवेत् तस्य महीभर्तुर्न संशयः ॥ ४६-११ ॥  
  
कुम्भादीनां परिमाणादिप्रश्नः  
  
नारदः --  
  
परिमाणं च कुम्भानां स्रुक्स्रुवाणां च लक्षणम् ।  
ऋत्विजः कीदृशो ह्यस्य प्रकारश्चाखिलं वद ॥ ४६-१२ ॥  
  
[[४४२]]

उत्तमपरिमाणम्  
  
अहिर्बुध्न्यः --  
  
शुद्धैर्गन्धोदकैर्भारपरिमाणैः सुपूरितान् ।  
सौवर्णराजतान् कुम्भान् कारयेदिदमुत्तमम् ॥ ४६-१३ ॥  
  
मध्यमपरिमाणम्  
  
अर्धभारभृतान् कुम्भान् मध्यमोऽयं विधिः स्मृतः ।  
  
अधमपरिमाणम्  
  
तदर्धेनाधमे पक्षे पूरयेदेष निर्णयः ॥ ४६-१४ ॥  
  
यथाविधि स्रुगादिनिर्माणम्  
  
यथाविधि विधेयौ तु स्रुक्स्रुवौ मुनिसत्तम ।  
  
ऋत्विक्सङ्ख्या  
  
ऋत्विजः सात्त्विकानष्टौ वृणुयाद्वैष्णावांस्ततः ॥ ४६-१५ ॥  
  
अङ्गमन्त्रादिविधिः  
  
अङ्गमन्त्रैश्च गायत्र्या वह्निप्राकारकेण च ।  
प्रधानकुण्डयोश्चापि गुरुकल्पौ समाहितौ ॥ ४६-१६ ॥  
  
वृणुयान्मूलमन्त्रेण सर्वे रक्षामनौ रताः ।  
शमीसमिद्भिर्दूर्वाभिस्तिलैराम्रदलैस्तथा ॥ ४६-१७ ॥  
  
चरुणा पायसापूपैः पालाशैर्जुहुयात् क्रमात् ।  
  
[[४४३]]

शुद्धेन सर्पिषा मध्यकुण्डयोर्हावयेद् गुरुः ॥ ४६-१८ ॥  
  
अथवा सर्वकुण्डेषु शुद्धेनाज्येन हावयेत् ।  
गुरुणैवाभिनिर्वर्त्ये प्रतीकारविधाविह ॥ ४६-१९ ॥  
  
शयनासनयानादौ राज्ञः स्वैरविधावपि ।  
पूर्वोक्तेन विधानेन वितानादिकमाचरेत् ॥ ४६-२० ॥  
  
होमान्ते राज्ञोऽभिषेकः  
  
होमावसानसमये प्रयोगेऽप्यत्र तद्गुरुः ।  
तत्र राजानमाहूय पूर्ववन्मन्त्रितासने ॥ ४६-२१ ॥  
  
स्थापयित्वाभिषेकादिसस्कारं गुरुराचरेत् ।  
  
गुर्वादिप्रीणनम्  
  
ततः स्वस्थमनाः सद्यो विमुक्तग्रहबन्धनः ॥ ४६-२२ ॥  
  
यथार्हं गुरवे दद्यात् स्वचिह्नानि प्रणम्य च ।  
भूषणानि महार्हाणि मुक्तामणिमयानि च ॥ ४६-२३ ॥  
  
मणिपीठसुवर्णानि रत्नानि विविधानि च ।  
भुवश्च भूयसीर्दत्वा ऋत्विजस्तर्पयेत् ततः ॥ ४६-२४ ॥  
  
एकैकमृत्विजः सर्वे शतेनार्च्याः सुवर्णकैः ।  
प्रत्येकं दशभिर्गोभिर्वासोभिर्विविधैरपि ॥ ४६-२५ ॥  
  
प्रधानहोमकर्त्रे विशेषतो दक्षिणादानम्  
  
प्रधानहोमकर्त्रे तु देशिकाय विशेषतः ।  
  
[[४४४]]

दद्याद् बहु धनं पूर्णमेकमश्वं सवाहनम् ॥ ४६-२६ ॥  
  
अलङ्कारेण सहितं मण्डपं सपरिच्छदम् ।  
  
ततो ब्राह्मणतर्पणम्  
  
ब्राह्मणानां ततस्तृप्तिं कुर्यात् प्रीतमना नृपः ॥ ४६-२७ ॥  
  
राज्ञा स्वेनाभिनिर्वृत्ते कर्मण्यस्मिन् यथोदिते ।  
प्रयोगे देशिकायैव दद्यान्मन्त्रविदे वसु ॥ ४६-२८ ॥  
  
पुरोधसा कृतं सर्वमेष धर्मः सनातनः ।  
राजोदाहरणे तावत् सविशेषमुदीरितम् ॥ ४६-२९ ॥  
  
अन्येषामपि सर्वेषामेष एव विधिः स्मृतः ।  
पूर्णाहुतिं ततः कुर्याद्वैष्णव्यर्चा समाहितः ।  
राज्ञोऽभ्युदयमाकाङ्क्षन् देशिको मन्त्रवित्तमः ॥ ४६-३० ॥  
  
इति श्रीपाञ्चरात्रे तन्त्ररहस्ये अहिर्बुध्न्यसंहितायां   
सुदर्शनहोमाङ्गद्रव्यपरिमाणादिनिरूपणं नाम   
षट्चत्वारिंशोऽध्यायः ॥ ४६ ॥  
  
आदितः श्लोकाः २८६७  
  
  
  
