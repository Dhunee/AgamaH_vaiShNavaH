+++
title = "४२"

+++
काशीराजश्रुतकीर्त्युपाख्यानवर्णनं नाम   
द्विचत्वारिंशोऽध्यायः  
  
ध्यातं सकृद्भवानेककोट्यघौघं हरत्यरम् ।  
सुदर्शनस्य तद् दिव्यं भर्गो देवस्य धीमहि ॥  
  
अङ्गमन्त्राणामुत्पत्तिदेवताप्रयोजनशक्तिध्येयप्रश्नाः  
  
नारदः --  
  
भगवन् सर्वधर्मज्ञ सर्वभूतनमस्कृत ।  
श्रोतव्यं यद्यदस्माभिः श्रुतं तत् तदशेषतः ॥ ४२-१ ॥  
  
इदं त्विदानीं पृच्छामि शम्स मे मनसि स्थितम् ।  
कुतोऽमुष्याङ्गमन्त्राणामुत्पत्तिः का च देवता ॥ ४२-२ ॥  
  
किमर्थं कीदृशी शक्तिः किं ध्येयं ब्रूहि तत्त्वतः ।  
  
पृष्टस्यार्थस्य गुह्यत्वख्यापनमुखेनोत्तरकथनारम्भः  
  
अहिर्बुध्न्यः --  
  
श्रूयतामवधानेन तदेतद् गुह्यमुत्तमम् ॥ ४२-३ ॥  
  
उत्पत्तिप्रश्नस्योत्तरम्  
  
आथर्वणान्मया वेदान्महामन्त्रपरिष्कृतात् ।  
समुद्धृतः षडर्णोऽयं कौस्तुभः सागरादिव ॥ ४२-४ ॥  
  
[[४०१]]

तथा तस्मादिमे मन्त्राः प्रोद्धृताः सकला मुने ।  
  
देवताप्रश्नस्योत्तरम्  
  
स्वयमेवाङ्गमन्त्राणामपि देवः सुदर्शनः ॥ ४२-५ ॥  
  
प्रयोजनशक्तिप्रश्नयोरुत्तरम्  
  
सुदर्शनमहामन्त्रनिष्ठस्याङ्गावनं परम् ।  
कार्यमेषां षडर्णेन तथामी समशक्तयः ॥ ४२-६ ॥  
  
ध्येयप्रश्नस्योत्तरम्  
  
एषामष्टभुजो देवः पूर्वोक्तेनैव वर्त्मना ।  
ध्येयः सर्वं समाख्यातं किमन्यच्छ्रोतुमिच्छसि ॥ ४२-७ ॥  
  
निवर्तकास्त्रप्रयोगावसरप्रश्नः  
  
नारदः --  
  
भगवन् परमोदार नित्यतृप्त दयानिधे ।  
नित्यज्ञानक्रियैश्वर्यविश्वविज्ञानवारिधे ॥ ४२-८ ॥  
  
सुदर्शनमहायन्त्रमन्त्रशक्तिक्रियादिषु ।  
यद् वक्तव्यं विशेषेण तदुक्तं भवता विभो ॥ ४२-९ ॥  
  
प्रवर्तकानामस्त्राणामुत्पत्तिः कथिता पुरा ।  
स्वरूपशक्ती च तथा प्रयोगश्च महाद्युते ॥ ४२-१० ॥  
  
निवर्तकानां तु पुनः कदा क्व विषये गुरो ।  
प्रयोगः परमं मेऽत्र संशयं छेत्तुमर्हसि ॥ ४२-११ ॥  
  
[[४०२]]

तदुत्तरकथनप्रतिज्ञा  
  
अहिर्बुध्न्यः --  
  
श्रूयतामवधानेन प्रयोगावसरं मु ।  
निवर्तकानामस्त्राणां सम्यक् कथयतो मम ॥ ४२-१२ ॥  
  
तत्प्रयोगावसरकथनम्  
  
परप्रयुक्तैर्दिव्यास्त्रैरभिचारैश्च तत्कृतैः ।  
महत्यभिभवे प्राप्ते तं विद्यात् तपसां निधे ॥ ४२-१३ ॥  
  
पराभिचाराभिभवज्ञानोपायप्रश्नः  
  
नारदः --  
  
पराभिचाराभिभवः कैर्लिङ्गैरवगभ्यते ।  
राज्ञां च मन्त्रिणां चैव तथान्येषां नृणामपि ॥ ४२-१४ ॥  
  
तज्ज्ञानोपायलिङ्गनिरूपणम्  
  
अहिर्बुध्न्यः --  
  
लक्ष्यते लक्षणैरेतैर्नृपाणामाभिचारिकी ।  
विकृतिः प्रस्तुताकाले दारुणा सर्वगोचरा ॥ ४२-१५ ॥  
  
अकाण्ड एव नश्यन्ति वाजिवारणमन्त्रिणः ।  
तीव्रामयपरीताङ्गः पीड्यते नृपतिः स्वयम् ॥ ४२-१६ ॥  
  
पतन्त्यशनयस्तस्य विषये घोरदर्शनाः ।  
अल्पसस्या वसुमती विनश्यन्ति गवां गणाः ॥ ४२-१७ ॥  
  
[[४०३]]

भवन्ति तस्य विषये पुनः पुनरवग्रहाः ।  
तीव्रामयगृहीताश्च महिष्यस्तस्य भूपतेः ॥ ४२-१८ ॥  
  
प्रभवन्त्यहिवल्मीकाः प्रासादे द्वारि मण्डपे ।  
निपतन्ति महोल्काश्च भृशं भीमस्वनान्विताः ॥ ४२-१९ ॥  
  
मन्त्रिणश्च विरुध्यन्ते मत्सरेण परस्परम् ।  
रजन्यां राजते भीममैन्द्रं धनुरनभ्रजम् ॥ ४२-२० ॥  
  
इतस्ततो वह्निभयं नगरे जायते भृशम् ।  
प्रविश्य गर्भभवनं क्रोष्टारश्चानिवारिताः ॥ ४२-२१ ॥  
  
क्रोशन्ति सन्ध्ययोर्भीमा दीप्तायां दिशि विस्वरम् ।  
रुन्धन्ति नगरं राज्ञः शत्रवो बलदर्पिताः ॥ ४२-२२ ॥  
  
कृत्याकृत्यं न जानाति स्वयं स्तैमित्यमास्थितः ।  
स्वप्नेऽपि पश्यत्यात्मानं मुण्डितं नीलवाससम् ॥ ४२-२३ ॥  
  
तथेन गर्दभयुजा व्रजन्तं दक्षिणां दिशम् ।  
इत्यादिलिङ्गैर्जानीयादभिचारं सपत्नजम् ॥ ४२-२४ ॥  
  
पराभिचारजा कृत्या राजानं प्रविशेद्यदि ।  
तां दृष्ट्वा क्षिप्रमेवासौ विनश्यति न संशयः ॥ ४२-२५ ॥  
  
पुत्रांश्च मन्त्रिणश्चापि महिषीं नगरं तथा ।  
ज्वालामालाविला कृत्या सर्वं नाशयति क्षणात् ॥ ४२-२६ ॥  
  
पराभिचारनिवर्तनाय निवर्तकास्त्रधारिसुदर्शनप्रीणनम्  
  
एवं पराभिचारेण पीडिते नृपतौ स्वयम् ।  
  
[[४०४]]

निवर्तकास्त्रसहितं भगवन्तं महाद्युतिम् ॥ ४२-२७ ॥  
  
चक्रस्वरूपिणं देवं भक्त्या सन्तोषयेत् ततः ।  
रजतेन सुवर्णेन शिलया ताम्रकेण वा ॥ ४२-२८ ॥  
  
सुदर्शनार्चां निर्माय पूजयेत् सनिवर्तकम् ।  
समालिख्य पटे वापि ध्यायेत् त्रैलोक्यपूजितम् ॥ ४२-२९ ॥  
  
एवं निर्माणतो ध्यानात् पूजया वन्दनेन वा ।  
प्रतिष्ठया वा स्तोत्रेण देवं सम्प्रीणयेन्नृपः ॥ ४२-३० ॥  
  
एवमन्ये तथा कुर्युरमात्या वा नरा मुने ।  
  
प्रीतेन सुदर्शनेन पराभिचारनिर्दहनम्  
  
ततः प्रीतः स भगवाननादिनिधनो विभुः ॥ ४२-३१ ॥  
  
अभिचारान् परकृतानाश्रितानुग्रहेण तु ।  
भस्मीकरोति स्मृत्यैव तत्प्रयुक्तान्यपि क्षणात् ॥ ४२-३२ ॥  
  
दिव्यास्त्राण्युपसंहारैरस्त्रैर्वारयतीश्वरः ।  
  
परप्रयुक्तकृत्यायास्तत्प्रयोक्तुश्च विनाशनम्  
  
परप्रयुक्तां कृत्यां तु सम्प्राप्तामतिभीषणाम् ॥ ४२-३३ ॥  
  
स्वयं निर्गत्य देवोऽसौ चक्ररूपी जगत्पतिः ।  
भस्मसात् कुरुते तं च प्रयोक्तारं ततः परम् ॥ ४२-३४ ॥  
  
काशीराजेतिहासोदाहरणम्  
  
तथैव काशीराजाख्यो वाराणस्यां वसन्नृपः ।  
विश्वेश्वरं महादेवमर्चयित्वा समाहितः ॥ ४२-३५ ॥  
  
[[४०५]]

कृष्णोद्देशेन कृत्यां वै जनयामास मोहितः ।  
सा समुत्पादिता कृत्या विकटा भीमदर्शना ॥ ४२-३६ ॥  
  
द्वारकां समनुप्राप्य कृष्णाभ्यासं ययौ तदा ।  
तामापतन्तीं सम्प्रेक्ष्य ज्वालामालाविलाननाम् ॥ ४२-३७ ॥  
  
प्रेषयामास भगवान् सुदर्शनमनुत्तमम् ।  
सा तमापतितं दृष्ट्वा सहस्रादित्यसन्निभम् ॥ ४२-३८ ॥  
  
यथागतं प्रदुद्राव प्रयोक्तारं भयातुरा ।  
स तां निहत्य तं चापि काशीराजं पुरीं तथा ॥ ४२-३९ ॥  
  
आजगाम पुनश्चक्रं विष्णुपार्श्वं महाद्युति ।  
  
श्रुतकीर्त्युपाख्यानोदाहरणम्  
  
एवमन्यत् पुरावृत्तमितिहासं शृणुष्व मे ॥ ४२-४० ॥  
  
राज्ञा श्रुतकीर्तिना धर्मेण सप्तद्वीपमहीपरिपालनम्  
  
सौराष्ट्राधिपती राजा श्रुतकीर्तिरिति श्रुतः ।  
निवसन् भद्रशालायां नगर्यामरिमर्दनः ॥ ४२-४१ ॥  
  
गजाश्वरथसम्पन्नो बलवान् वासवोपमः ।  
सुदर्शनमहामन्त्रनिष्ठः परमधार्मिकः ॥ ४२-४२ ॥  
  
सुदर्शने परां भक्तिमुद्वहन्नर्चनापरः ।  
बुभुजे तत्प्रसादेन सप्तद्वीपवतीं महीम् ॥ ४२-४३ ॥  
  
[[४०६]]

लोकान्तरं जिगीषोस्तस्य सुदर्शनार्चनपूर्वकं   
स्वस्तिकाख्यगन्धर्वनगरगमनम्  
  
जेतुं लोकान्तरं चक्रे श्रुतकीर्तिर्मनस्तदा ।  
चतुरङ्गबलैर्युक्तः समभ्यर्च्य सुदर्शनम् ॥ ४२-४४ ॥  
  
कामगं स्यन्दनं चित्रमारुरोह महाबलः ।  
ततः प्रतस्थे प्रथममन्तरिक्षं बलान्वितः ॥ ४२-४५ ॥  
  
स्वस्तिकनगरवर्णनम्  
  
तत्र गन्धर्वनगरं विशालं स्वस्तिकाह्वयम् ।  
वीणाविनोदनेनेत्थं पालितं परमद्युति ॥ ४२-४६ ॥  
  
स्वयम्प्रवृत्तैः शस्त्रैश्च वार्यमाणारिसैनिकम् ।  
बहिर्निरिन्धनेनैव वह्निना परिवेष्टितम् ॥ ४२-४७ ॥  
  
सुवर्णसालं परमं रत्नगोपुरमण्डितम् ।  
मणिहर्म्यपरिक्षिप्तं गानस्वनसमाकुलम् ॥ ४२-४८ ॥  
  
विमानैस्तैजसैर्जुष्टं दिव्योपवनशोभितम् ।  
सुवर्णपद्मसरसीसरिद्वापीनिषेवितम् ॥ ४२-४९ ॥  
  
सेवितं सुरनारीभिरप्सरोभिश्च सेवितम् ।  
गन्धर्वैः किन्नरैः सिद्धैश्चारणैश्च सदा युतम् ॥ ४२-५० ॥  
  
युयुत्सुना श्रुतकीर्तिना तन्नगरोपरोधः  
  
एवंविधं पुरं राजा रुरोध बलदर्पितः ।  
वीणाविनोदनं योद्धुं महत्या सेनया तदा ॥ ४२-५१ ॥  
  
[[४०७]]

गन्धर्वराजेन वाहिनीप्रेषणम्  
  
श्रुत्वा गन्धर्वराजोऽपि मानुषैरुपरोधनम् ।  
प्रहस्य प्रेषयामास सिद्धगन्धर्ववाहिनीम् ॥ ४२-५२ ॥  
  
तत्र तुमुलसङ्ग्रामः  
  
सा तेन बलिना राज्ञा युयुधे निशितैः शरैः ।  
प्रवृत्तं तन्महद्युद्धं तुमुलं रोमहर्षणम् ॥ ४२-५३ ॥  
  
श्रुतकीर्तिना गन्धर्वसैन्यविद्रावणम्  
  
ततो विद्रावयामास भूपतिर्लीलया बलम् ।  
गान्धर्वं तत् पुनः प्राप स्वपुरीं भयविह्वलम् ॥ ४२-५४ ॥  
  
क्रुद्धस्य गन्धर्वराजस्य स्वयं युद्धाय निर्गमनम्  
  
तच्छ्रुत्वा परमक्रुद्धः स्वयं वीणाविनोदनः ।  
रथं महान्तमास्थाय निर्ययौ सह सैनिकैः ॥ ४२-५५ ॥  
  
गन्धर्वराजश्रुतकीर्त्योरष्टदिनपर्यन्तं युद्धप्रवृत्तिः  
  
ततस्तयोरभूद्युद्धं वृत्रवासवयोरिव ।  
परस्परं निजघ्नुस्ते सैनिकाः विविधैः शरैः ॥ ४२-५६ ॥  
  
तत्र सञ्छन्नमाकाशं शरौघैरुभयोरपि ।  
जयः पराजयो वा स्यान्न तत्र समितौ तयोः ॥ ४२-५७ ॥  
  
एवमष्टदिनान्यासीदेकरूपं भयङ्करम् ।  
  
[[४०८]]

भूपतिना गन्धर्वराजस्य धनुरादिच्छेदो बलविद्रावणं च  
  
ततो गन्धर्वराजस्य घनुश्चिच्छेद भूपतिः ॥ ४२-५८ ॥  
  
ध्वजच्छत्रहयांश्चापि सायकैर्नतपर्वभिः ।  
दिशः प्रस्थापयामास तदीयं सकलं बलम् ॥ ४२-५९ ॥  
  
गन्धर्वराजस्य विषादः  
  
शस्त्रैरजय्यमालोच्य नृपं गन्धर्वराडपि ।  
पराजितं तु स्वबलं मनुजैर्विषसाद ह ॥ ४२-६० ॥  
  
गन्धर्वराजेन मानुषबले गान्धर्वास्त्रप्रयोगः  
  
दिव्यास्त्रैः सूदयाम्येनमिति मत्वा महाद्युतिः ।  
गान्धर्वमस्त्रं चिक्षेप स तस्मिन् मानुषे बले ॥ ४२-६१ ॥  
  
तेन मानुषसैन्यविमोहनम्  
  
तेनैव मोहिता सर्वा श्रुतकीर्तिवरूथिनी ।  
गान्धर्वास्त्रप्रभावेण तिष्ठत्येव च संयुगे ॥ ४२-६२ ॥  
  
सुदर्शनप्रभावेण दिव्यास्त्रं नाप तं नृपम् ।  
  
तत्प्रतीकाराशक्तस्य श्रुतकीर्तेः पुरोधसि स्ववृत्तनिवेदनम्  
  
श्रुतकीर्तिस्तदास्त्रेषु दिव्येष्वनभियोगतः ॥ ४२-६३ ॥  
  
न शशाक प्रतीकर्तुं स्वपुरोधसमभ्ययात् ।  
वृत्तं विज्ञापयामास नृपस्तस्मै पुरोधसे ॥ ४२-६४ ॥  
  
पुरोधसा सुदर्शनशरणवरणोपदेशपूर्वकं   
निखिलास्त्रमन्त्रोपदेशनम्  
  
सोऽभ्यभाषत धर्मज्ञः परमास्त्रविशारदः ।  
  
[[४०९]]

श्रुतकीर्तेऽत्र मा भैषीस्तमेव शरणं व्रज ॥ ४२-६५ ॥  
  
प्रणतार्तिहरं देवं सुदर्शनवपुर्धरम् ।  
दिव्यास्त्राणामशेषाणां प्रसूतिं परमेश्वरम् ॥ ४२-६६ ॥  
  
एवं भूते महाचक्रे चतुःषष्ट्यरसंयुते ।  
नेमिद्वयान्विते देवं मध्ये ध्यायस्व भूपते ॥ ४२-६७ ॥  
  
द्विषष्टिभुजमत्युग्रं संहारास्त्रधरं परम् ।  
एवं ध्यात्वा च जप्त्वैतं मन्त्रं सेनां विलोकय ॥ ४२-६८ ॥  
  
इत्यस्त्रमन्त्रानखिलांस्तस्मा उपदिदेश सः ।  
  
तेन जातबलस्य श्रुतकीर्तेः पुनर्युद्धायागमनम्  
  
प्रतिगृह्याखिलान् मन्त्रान् प्रवर्तकनिवर्तकान् ॥ ४२-६९ ॥  
  
पुनरेत्य च सङ्ग्रामं स राजा समितिञ्जयः ।  
  
तेन स्वसैनिकमोहविमोचनम्  
  
ध्यात्वा देवं जपन् मन्त्रं स्वसेनां समलोकयत् ॥ ४२-७० ॥  
  
ततः सञ्ज्ञामवाप्यासौ प्रावर्तत महाहवे ।  
  
पुनर्युद्धे श्रुतकीर्तेर्विजयो गन्धर्वलोकवशीकरणं च  
  
पुनः प्रववृते युद्धं सेनयोरुभयोरपि ॥ ४२-७१ ॥  
  
दिव्यास्त्रैः समरे राजा जित्वा वीणाविनोदनम् ।  
तल्लोकं स्ववशं चक्रे चक्रवर्ती बलान्वितः ॥ ४२-७२ ॥  
  
[[४१०]]

ततः स्वपुरप्रत्यागमनम्  
  
सत्कृतः सिद्धगन्धर्वैः किन्नरैश्चारणैरपि ।  
भद्रशालां पुनः प्राप स्वपुरीं विजयश्रिया ॥ ४२-७३ ॥  
  
समेयिवाञ्शशासोर्वीं दिवं सुरपतिर्यथा ।  
  
सुदर्शनप्रभावाद्विस्मितस्य पुनः पुरोधसा सह मन्त्रणप्रकारः  
  
सुदर्शनप्रभावस्य स्मृत्वा विस्मितमानसः ॥ ४२-७४ ॥  
  
पुरोधसमुपागम्य ज्वलन्तमिव पावकम् ।  
मन्त्रयामास तेनैवं राजा राजीवलोचनः ॥ ४२-७५ ॥  
  
स्वसम्पदो भगवत्प्रसादहेतुकत्वकथनम्  
  
देवप्रसादाज्जगती ममेयं  
समुद्रनेमिर्वशमागताद्य ।  
लोकान्तरं चापि तथैव मन्ये  
मयि प्रसादोन्मुख एव देवः ॥ ४२-७६ ॥  
  
भगवत्प्रसादात् स्वस्य मोक्षलाभे संशयाभावकथनम्  
  
संसारभीतस्य ममापवर्गं  
प्रदास्यते चक्रवपुर्धरोऽयम् ।  
इत्यत्र शङ्का मम नास्ति काचि-  
दतः परं देवमुपास्महे तु ॥ ४२-७७ ॥  
  
[[४११]]

राजानं प्रति पुरोधसा सुदर्शनप्रतिष्ठापनाद्युपदेशः  
  
इत्युक्तवन्तं नृपतिं पुरोधाः  
कृताञ्जलिं प्राह महानुभावः ।  
विमानमग्र्यं बहुवर्णकूटं  
विधाय चक्रोपपदं ससाध्यम् ॥ ४२-७८ ॥  
  
इह प्रतिष्ठाप्य सुचक्रमध्ये  
द्विषष्टिबाहुं सनिवर्तकास्त्रम् ।  
यथोक्तरूपं बहुभूषणाढ्यं  
सुदर्शनं पूजय सर्वसिद्ध्यै ॥ ४२-७९ ॥  
  
राज्ञा तथैवानुष्ठानम्  
  
इत्येवमुक्तः प्रतिगृह्य मूर्ध्ना  
स तस्य वाक्यं परमार्थयुक्तम् ।  
अकारयत् कारयितव्यदक्ष-  
स्तथैव तस्मिन्नगरे स राजा ॥ ४२-८० ॥  
  
तदर्थं राज्ञा द्विजानां वृत्तिप्रकल्पनम्  
  
शतं स विंशत्यधिकं द्विजांस्तु  
समन्ततो देवनिकेतनात् सः ।  
ततः प्रतिष्ठाप्य धनानि दत्त्वा  
बहूनि बह्वीश्च भुवः स तेभ्यः ॥ ४२-८१ ॥  
  
[[४१२]]

विभूतिमन्तं च विधाय देवं  
मुमोद राजा समवाप्तकामः ।  
  
ततो भगवत्प्रसादाद्राज्ञः परमपुरुषार्थलाभः  
  
महालये तत्र समर्च्य देवं  
दिने दिने प्राप्तसमस्तकामः ।  
ततोऽचिरेणैव विमुक्तसङ्गः  
परं पदं प्राप च तत्प्रसादात् ॥ ४२-८२ ॥  
  
इति श्रीपाञ्चरात्रे तन्त्ररहस्ये अहिर्बुध्न्यसंहितायां   
काशीराजश्रुतकीर्त्युपाख्यानवर्णनं नाम    
द्विचत्वारिंशोऽध्यायः ॥ ४२ ॥  
  
आदितः श्लोकाः २६७३  
  
  
  
