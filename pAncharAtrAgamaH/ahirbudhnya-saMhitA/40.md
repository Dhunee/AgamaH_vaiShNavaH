+++
title = "४०"

+++
अस्त्रस्वरूपतच्छक्तिनिरूपणं नाम चत्वारिंशोऽध्यायः  
  
ध्यातं सकृद्भवानेककोट्यघौघं हरत्यरम् ।  
सुदर्शनस्य तद् दिव्यं भर्गो देवस्य धीमहि ॥  
  
उक्तानुवादपूर्वकमस्त्रसंस्थानतच्छक्तिस्वरूपप्रश्नः  
  
नारदः --  
  
भगवन् देवदेवेश विश्वामरवरार्चित ।  
यद्यन्मया पुरा पृष्टं तत्त्वतस्तत् तदीरितम् ॥ ४०-१ ॥  
  
दिव्यास्त्राणां तु सर्वेषां मन्त्ररूपाश्च मूर्तयः ।  
कथिता भवता सम्यक् पृच्छतो मे सविस्तरम् ॥ ४०-२ ॥  
  
किंसंस्थानान्यथास्त्राणि किंशक्तीनि परन्तप ।  
मयि सानुग्रहं चेतस्तव चेद् वक्तुमर्हसि ॥ ४०-३ ॥  
  
तदुत्तरकथनाय तेषां परमगुह्यत्वख्यापनम्  
  
अहिर्बुध्न्यः-  
  
तदेतत् परमं गुह्यमवाच्यमतिदुर्लभम् ।  
  
अस्त्राणां स्वरूपेण प्रत्यक्षागोचरता  
  
न चाविरासन्नस्त्राणि स्वस्वरूपेण कस्यचित् ॥ ४०-४ ॥  
  
सुरासुरैर्नियुज्यन्ते मन्त्ररूपेण तानि वै ।  
  
[[३७८]]

देवकार्यार्थमिन्द्रं प्रति कदाचित् तेषां गोचरता  
  
एकदा वृत्रनिधने वासवस्य स्वरूपतः ॥ ४०-५ ॥  
  
आविर्बभूवुरेतानि सुरकार्यमिदं त्विति ।  
  
मन्त्ररूपेणासाध्ये विषये तेषां स्वस्वरूपाविष्करणम्  
  
मन्त्रस्वरूपैश्चासाध्ये विषये स्वस्वरूपतः ॥ ४०-६ ॥  
  
आविष्कुर्वन्ति चास्त्राणि भीषणानि परं मुने ।  
एषां दर्शनमात्रेण विनश्यन्त्यरिसैनिकाः ॥ ४०-७ ॥  
  
भगवता तेषां स्वरूपेण धारणम्  
  
चक्रस्वरूपी भगवांस्तानि धत्ते स्वरूपतः ।  
  
तत्स्वरूपतच्छक्तिकथनप्रतिज्ञा  
  
स्वरूपाणि तथा तेषां शक्तीश्च कथयामि ते ॥ ४०-८ ॥  
  
१ - नारायणास्त्रम्  
  
शृणु नारायणास्त्रस्य स्वरूपं प्रथमं मुने ।  
सहस्रधारमत्युग्रं सहस्रार्कसमप्रभम् ॥ ४०-९ ॥  
  
तैजसं विस्तृताग्रं तन्मोहिनीकुसुमोपमम् ।  
  
२ - पाशुपतास्त्रम्  
  
प्रतिपच्चन्द्रसङ्काशमध्याष्टाश्रविदीपितम् ॥ ४०-१० ॥  
  
[[३७९]]

शतधारं तडिद्दीप्तमेतत् पाशुपतं मतम् ।  
  
३ - ब्राह्मास्त्रम्  
  
सहस्रारसमायुक्तं विद्युत्पुञ्जोपमाकृति ॥ ४०-११ ॥  
  
प्रस्तरप्रतिमं मुष्टिग्राह्याग्रं ब्राह्ममीरितम् ।  
  
४ - ब्रह्मशिरोऽस्त्रम्  
  
दंष्ट्राकरालं दष्टोष्ठं पिङ्गलाक्षं विभीषकम् ॥ ४०-१२ ॥   
  
गृहीतपिङ्गकेशाग्रमेतद् ब्रह्मशिरो मतम् ।  
  
५ - विष्णुचक्रास्त्रम्  
  
विष्णुचक्रमिति ख्यातं सहस्रारं सुदर्शनम् ॥ ४०-१३ ॥  
  
६ - जृम्भणास्त्रम्  
  
जृम्भणं त्वष्टवक्राङ्गं दण्डमेवं विदुर्बुधाः ।  
  
७ - कालपाशास्त्रम्  
  
भीमाकारं पाशमेव कालपाशमिति स्मृतम् ॥ ४०-१४ ॥  
  
८ - आग्नेयास्त्रम्  
  
षट्कोणाग्रं ज्वलज्ज्वालमस्त्रमाग्नेयमुत्तमम् ।  
  
९ - हयशिरोऽस्त्रम्  
  
ज्वालाविलं वाजिवक्त्रमस्त्रं हयशिरो मतम् ॥ ४०-१५ ॥  
  
[[३८०]]

१० - प्रस्वापनास्त्रम्  
  
प्रस्वापनं कुवलयस्तबकस्तम्बसन्निभम् ।  
  
११ - तामसास्त्रम्  
  
सतोयतोयदप्रख्यं तामसास्त्रमुदीरितम् ॥ ४०-१६ ॥  
  
१२ - कालास्त्रम्  
  
कालास्त्रं भीषणं दण्डं षष्टिघण्टासमाकुलम् ।  
  
१३ - दण्डचक्रास्त्रम्  
  
आद्यन्तचक्रयुग्दण्डं दण्डचक्रमिति स्मृतम् ॥ ४०-१७ ॥  
  
१४ - कालचक्रास्त्रम्  
  
कालचक्रं चतुष्कोणं पर्यन्तस्थितराशिमत् ।  
  
१५ - धर्मचक्रास्त्रम्  
  
धर्मचक्रं सुवृत्तं स्याद् दशयज्ञायुधाङ्कितम् ॥ ४०-१८ ॥  
  
१६ - शैवास्त्रम्  
  
शैवं शतमुखाग्निस्तु दण्डवत् परिकीर्त्यते ।  
  
१७ - शूलास्त्रम्  
  
शूलं तु त्रिदलं प्रोक्तं तीक्ष्णधारं सुदण्डकम् ॥ ४०-१९ ॥  
  
१८ - परश्वस्त्रम्  
  
परशू रौद्रमस्त्रं च तीक्ष्णधारं भयावहम् ।  
  
[[३८१]]

१९ - त्रिशूलास्त्रम्  
  
शूलत्रयाङ्कितमुखं त्रिशूलं दण्डवद् भवेत् ॥ ४०-२० ॥  
  
२० - घोरास्त्रम्  
  
घोरं नारा च रूपं स्यादस्त्रमाहुर्मनीषिणः ।  
  
२१ - अघोरास्त्रम्  
  
कृष्णास्यं पिङ्गनयनं ज्वालाकेशोर्ध्वबन्धनम् ॥ ४०-२१ ॥  
  
अघोरास्त्रमिदं प्रोक्तं नाम्ना चैवासिधारकम् ।  
  
२२ - सम्मोहनास्त्रम्  
  
अस्त्रं सम्मोहनं नाम कमलं नालसंयुतम् ॥ ४०-२२ ॥  
  
२३ - ऐषीकास्त्रम्  
  
ऐषीकं शरनालाभमस्त्रमाहुर्विचक्षणाः ।  
  
२४ - ऐन्द्रचक्रास्त्रम्  
  
वज्राङ्कितचतुष्कोणं नटाभममितद्युति ॥ ४०-२३ ॥  
  
ऐन्द्रचक्राख्यमस्त्रं तत् परवैरिभयङ्करम् ।  
  
२५ - शुष्काशन्यस्त्रम्  
  
सदा ज्वलितसर्वाङ्गं महिषाकृति भीषणम् ॥ ४०-२४ ॥  
  
शुष्काशनिरिदं प्रोक्तमस्त्रमङ्गारसन्निभम् ।  
  
[[३८२]]

२६ - आर्द्राशन्यस्त्रम्  
  
तादृशं शुक्लवर्णं तदार्द्राशनिरिति स्मृतम् ॥ ४०-२५ ॥  
  
२७ - पैनाकास्त्रम्  
  
पैनाकमस्त्रं परमं धनुस्तक्षकसन्निभम् ।  
  
२८ - कङ्कालास्त्रम्  
  
कङ्कालाख्यं भवेदस्त्रं पिशाचाकृति भीषणम् ॥ ४०-२६ ॥  
  
२९ - कापालास्त्रम्  
  
कपालमालिकामाहुः कापालास्त्रमनुत्तमम् ।  
  
३० - सौरास्त्रम्  
  
सौरमस्त्रं समाख्यातं सूर्यबिम्बपरम्परा ॥ ४०-२७ ॥  
  
३१ - वरुणपाशास्त्रम्  
  
अस्त्रं वरुणपाशाख्यं शीताकृति सुदारुणम् ।  
  
३२ - सन्तापनास्त्रम्  
  
लगुडं शङ्कुजालाढ्यं सन्तापनमिदं विदुः ॥ ४०-२८ ॥  
  
३३ - वारुणास्त्रम्  
  
वारुणं जालकाकारं द्वात्रिंशच्छिद्रसंयुतम् ।  
  
[[३८४]]

३४ - धर्मपाशास्त्रम्  
  
सर्वतत्त्वमयं दाम धर्मपाशमिति स्मृतम् ॥ ४०-२९ ॥  
  
३५ -- ३६ - शक्तिद्वयास्त्रम्  
  
शक्तिरेका प्रसिद्धैव शक्त्यन्तरमथोच्यते ।  
द्विशिरस्कैकनाला च दशघण्टाविभूषिता ॥ ४०-३० ॥  
  
३७ - वायव्यास्त्रम्  
  
वायव्यमस्त्रं सारङ्गः सशृङ्ग इव पठ्यते ।  
  
३८ - मौसलास्त्रम्  
  
मौसलं मुसलं प्रोक्तं विद्युद्दण्डमिवोज्ज्वलम् ॥ ४०-३१ ॥  
  
३९ - गान्धर्वास्त्रम्  
  
गान्धर्वमस्त्रमादिष्टं वीणादण्डोपमाकृति ।  
  
४० - दर्पणास्त्रम्  
  
दर्पणं दर्पणं प्रोक्तमस्त्रं पूर्णेन्दुसन्निभम् ॥ ४०-३२ ॥  
  
४१ - शोषणास्त्रम्  
  
शोषणं विकटं शृङ्गमस्त्रं परविशोषणम् ।  
  
४२ - पैशाचास्त्रम्  
  
पैशाचमस्त्रं परममुल्कामुखमुदाहृतम् ॥ ४०-३३ ॥  
  
[[३८४]]

४३ - तेजःप्रभास्त्रम्  
  
तेजःप्रभं स्मृतं प्रासप्रतिमं परदारणम् ।  
  
४४ - ऐन्द्रास्त्रम्  
  
ऐन्द्रमस्त्रं वज्ररूपं तेजसां निलयं स्मृतम् ॥ ४०-३४ ॥  
  
४५ - विलापनास्त्रम्  
  
अस्त्रं विलापनं नाम धाराधरमुदाहृतम् ।  
  
४६ - वैद्याधरास्त्रम्  
  
वैद्याधरास्त्रमाहुस्तत् पुष्पमालां तु मोहिनीम् ॥ ४०-३५ ॥  
  
४७ - कङ्कालास्त्रम्  
  
अस्त्रं कङ्कालसञ्ज्ञं स्यान्महाघण्टानिनादितम् ।  
  
४८ - मोदक्यस्त्रम्  
  
मोदकी नाम परमा वल्लरी पुष्पशालिनी ॥ ४०-३६ ॥  
  
४९ - शिखरास्त्रम्  
  
शिखरं नाम खट्वाङ्गमायुधं परिचक्षते ।  
  
५० - क्रौञ्चास्त्रम्  
  
क्रौञ्चमस्त्रं महत् पक्षी क्रौञ्चाकृतिरिहोच्यते ॥ ४०-३७ ॥  
  
[[३८५]]

५१ - असिरत्नास्त्रम्  
  
असिरत्नाह्वयं दिव्यमस्त्रं खड्गो महाद्युतिः ।  
  
५२ - प्रशमनास्त्रम्  
  
अस्त्रं प्रशमनं नाम प्रोच्यते ध्वजसन्निभम् ॥ ४०-३८ ॥  
  
५३ - कन्दर्पदयितास्त्रम्  
  
कन्दर्पदयितं चास्त्रमिक्षुः परमशोभनम् ।  
  
५४ - मदनास्त्रम्  
  
मदनं चामरप्रख्यमस्त्रं परभयावहम् ॥ ४०-३९ ॥  
  
५५ - सौमनास्त्रम्  
  
सौमनं शिबिकाभं तदस्त्रमस्त्रविदो विदुः ।  
  
५६ - सत्यास्त्रम्  
  
स्थूलमुक्ताक्षमालैव सत्यास्त्रं सर्वसाधकम् ॥ ४०-४० ॥  
  
५७ - संवर्तकास्त्रम्  
  
अस्त्रं संवर्तकं नाम महाशङ्खः प्रकीर्त्यते ।  
  
५८ - मायाधरास्त्रम्  
  
मायाधराह्वयं प्राहुरस्त्रं शाखिनमेव च ॥ ४०-४१ ॥  
  
[[३८६]]

५९ - सोमास्त्रम्  
  
सोमास्त्रमर्धचन्द्राभं सायकं सम्प्रचक्षते ।  
  
६० - त्वाष्ट्रास्त्रम्  
  
त्वाष्ट्रमस्त्रं चैत्यसमं सदण्डमभिधीयते ॥ ४०-४२ ॥  
  
६१ - शीतेष्वस्त्रम्  
  
शीतेषुर्नाम कुम्भास्या स्रवन्ती सरिदुत्तमा ।  
  
६२ - भगास्त्रम्  
  
त्रिकोणं दण्डवद् विद्याद् भगास्त्रममितद्युति ॥ ४०-४३ ॥  
  
६३ - सन्दामनास्त्रम्  
  
सदामनं समाख्यातं चक्रं निररमुच्यते ।  
  
६४ - सत्यवदस्त्रम्  
  
सत्यवत् तन्महाभूतं व्यात्ताननमिदं विदुः ॥ ४०-४४ ॥  
  
६५ - वारणास्त्रम्  
  
वारणं नाम सर्पास्यं वारणं परमाङ्कुशम् ।  
  
६६ - धृष्टास्त्रम्  
  
धृष्टं कबन्धमुदरं व्यात्ताननमुदाहृतम् ॥ ४०-४५ ॥  
  
६७ - भृशाश्वतनयास्त्रम्  
  
भृशाश्वतनयं नाम द्विधारं क्रकचं स्मृतम् ।  
  
[[३८७]]

६८ - सत्यकीर्त्यस्त्रम्  
  
सत्यकीर्तिस्तु मकरो व्यात्तवक्त्रोऽभिधीयते ॥ ४०-४६ ॥  
  
६९ - मोहास्त्रम्  
  
मोहः सर्पशिरो व्यात्तवक्त्रमस्त्रं विदुर्बुधाः ।  
  
७० - रभसास्त्रम्  
  
रभसं तारसङ्काशमस्त्रं सर्वास्त्रसादनम् ॥ ४०-४७ ॥  
  
७१ - सर्वनाभास्त्रम्  
  
सर्वनाभाह्वयं चास्त्रं कमण्डलुरिहोच्यते ।  
  
७२ - पराङ्मुखास्त्रम्  
  
पराङ्मुखाह्वयं चास्त्रं पञ्चाननशिरो विदुः ॥ ४०-४८ ॥  
  
७३ - जृम्भकास्त्रम्  
  
जृम्भकं नाम रक्ताक्षं त्रिपञ्जरमुदीर्यते ।  
  
७४ - प्रतिहारास्त्रम्  
  
प्रतिहाराख्यमस्त्रं तु कुन्तः परमभास्वरः ॥ ४०-४९ ॥  
  
७५ - अवाङ्मुखास्त्रम्  
  
ऋक्षास्यं भूतमुद्दिष्टमवाङ्मुखसमाह्वयम् ।  
  
[[३८८]]

७६ - धनास्त्रम्  
  
धनाख्यमस्त्रं मुकुटसमानममितद्युति ॥ ४०-५० ॥  
  
७७ - धान्यास्त्रम्  
  
धान्यास्त्रमेतत् परमं शालिस्तबकबन्धनम् ।  
  
७८ - महाभूतास्त्रम्  
  
वृषाक्षं वृषवक्त्राङ्कं महाभूतं प्रचक्षते ॥ ४०-५१ ॥  
  
७९ - कामरूपास्त्रम्  
  
कामरूपं महास्त्रं तु प्रतिसूर्यकसन्निभम् ।  
  
८० - दृढनाभास्त्रम्  
  
दृढनाभाख्यमस्त्रं स्यान्नागो बहुफणान्वितः ॥ ४०-५२ ॥  
  
८१ - कामरुच्यस्त्रम्  
  
अस्त्रं कामरुचिर्नाम स्वस्तिकं परिचक्षते ।  
  
८२ - सुनाभास्त्रम्  
  
सुनाभं क्षुरिका तीक्ष्णा प्रोच्यतेऽस्त्रमनुत्तमम् ॥ ४०-५३ ॥  
  
८३ - मकरास्त्रम्  
  
मकरो नाम दिव्यास्त्रं दीपिकादण्डसन्निभम् ।  
  
[[३८९]]

८४ - दशाक्षास्त्रम्  
  
दशाक्षमेतज्जानीयात् कौक्षेयकमवारितम् ॥ ४०-५४ ॥  
  
८५ - वेतालास्त्रम्  
  
वृत्तिमन्तं चोष्ट्रमुखं वेतालमभिधीयते ।  
  
८६ - दशवक्त्रास्त्रम्  
  
एकस्था दशवक्त्री तु दशवक्त्रमुदाहृतम् ॥ ४०-५५ ॥  
  
८७ - रुचिरास्त्रम्  
  
रुचिराख्यं भवेदस्त्रं हलं परमदारुणम् ।  
  
८८ - दशकर्णास्त्रम्  
  
दशवर्षा काकमुखी दशकर्णमुदीर्यते ॥ ४०-५६ ॥  
  
८९ - योगन्धरास्त्रम्  
  
योगन्धरं दिवाभीतव्यात्तवक्त्रमिति स्मृतम् ।  
  
९० - वारुणास्त्रम्  
  
अमित्रघ्नं वारुणं स्यात् परास्त्रविनिवारणम् ॥ ४०-५७ ॥  
  
९१ - अनिद्रास्त्रम्  
  
अनिद्रमस्त्रमुन्निद्रकल्पकं कथयन्ति वै ।  
  
[[३९०]]

९२ - कुठारास्त्रम्  
  
भेत्तारमस्त्रमाख्यातं कुठारं परभेदनम् ॥ ४०-५८ ॥  
  
९३ - शतोदरास्त्रम्  
  
शतोदरास्त्रं भूतं स्याच्छतोदरसमन्वितम् ।  
  
९४ - सौमनसास्त्रम्  
  
अस्त्रं सौमनसं नाम जपाकुसुममञ्जरी ॥ ४०-५९ ॥  
  
९५ - पद्मनाभास्त्रम्  
  
पद्मनाभं महाभूतं पद्मालङ्कृतनाभिमत् ।  
  
९६ - महानाभास्त्रम्  
  
महानाभाख्यमस्त्रं तु बको विकटकन्धरः ॥ ४०-६० ॥  
  
९७ - ज्यौतिषास्त्रम्  
  
ज्यौतिषं नाम परमं विमानमभिधीयते ।  
  
९८ - क्षेपणास्त्रम्  
  
क्रमणं क्षेपणं प्रोक्तं परास्त्रक्रमणं महत् ॥ ४०-६१ ॥  
  
९९ - त्रैराशिकास्त्रम्  
  
त्रैराशिर्वानरमुखं सपक्षं नरपादवत् ।  
  
१०० - सार्चिर्माल्यस्त्रम्  
  
सार्चिर्मालि महाभूतमेकपाद् बहुहस्तकम् ॥ ४०-६२ ॥  
  
[[३९१]]

१०१ - विमलास्त्रम्  
  
विमलास्त्रमिदं विद्यात् स्फाटिकाकारडोलिकाम् ।  
  
१०२ - धृतिकास्त्रम्  
  
वराहसिंहमनुजकुक्कुरेभमुखैर्युतम् ।  
भूतं पुराविदो ब्रूयुर्धृतिकास्त्रं सुदारुणम् ॥ ४०-६३ ॥  
  
इति श्रीपाञ्चरात्रे तन्त्ररहस्ये अहिर्बुध्न्यसंहितायाम्   
अस्त्रस्वरूपतच्छक्तिनिरूपणं नाम चत्वारिंशोऽध्यायः ॥ ४० ॥  
  
आदितः श्लोकाः २५४४  
