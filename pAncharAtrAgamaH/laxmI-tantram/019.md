+++
title = "०१९"

+++

<details open><summary>विश्वास-प्रस्तुतिः</summary>

एकोनविंशोऽध्यायः - 19  
श्रीः[^1]---  
सिसृक्षालक्षणा पूर्वा पूर्णाहंता हरेरहम्।  
सृष्टिरूपा परा शक्तिरूपेत्येवोदितास्म्यहम् ॥ 1 ॥
</details>

<details><summary>मूलम्</summary>

एकोनविंशोऽध्यायः - 19  
श्रीः[^1]---  
सिसृक्षालक्षणा पूर्वा पूर्णाहंता हरेरहम्।  
सृष्टिरूपा परा शक्तिरूपेत्येवोदितास्म्यहम् ॥ 1 ॥
</details>

<details><summary>टिप्पनी 1</summary>

सिसृक्षावस्थायाम् अहंतेति नाम्ना प्रथिता। सृष्ट्यवस्थायां परा शक्तिरिति नाम्ना प्रथिता।  
</details>


[^1]: श्रीरुवाच B. I. 
  

<details open><summary>विश्वास-प्रस्तुतिः</summary>

दश पञ्च च तुल्या मे दशास्रिदशनन्दन।  
अनुत्तरं स्वसंवेद्यं चिद्रूपं मम शाश्वतम् ॥ 2 ॥
</details>

<details><summary>मूलम्</summary>

दश पञ्च च तुल्या मे दशास्रिदशनन्दन।  
अनुत्तरं स्वसंवेद्यं चिद्रूपं मम शाश्वतम् ॥ 2 ॥
</details>

<details><summary>टिप्पनी 2</summary>

दशेत्यादि; अकारादिबिन्द्वन्ताः पञ्चदश दशा ज्ञेयाः। विसर्गस्य दशाप्रकृतित्वात् दशासु न परिगणनमिति ज्ञेयम्।  
</details>


<details open><summary>विश्वास-प्रस्तुतिः</summary>

वाक्तत्त्वं तदकारात्मा सर्ववाङ्‌मयसंभवः।  
तदेवानन्दरूपेण द्वितीयः स्वर इष्यते ॥ 3 ॥
</details>

<details><summary>मूलम्</summary>

वाक्तत्त्वं तदकारात्मा सर्ववाङ्‌मयसंभवः।  
तदेवानन्दरूपेण द्वितीयः स्वर इष्यते ॥ 3 ॥
</details>


<details open><summary>विश्वास-प्रस्तुतिः</summary>

इच्छात्मना तृतीयः स्यादीशानात्मा तुरीयकः।  
उन्मेषः पञ्चमः षष्ठ ऊर्जतारूप उच्यते ॥ 4 ॥
</details>

<details><summary>मूलम्</summary>

इच्छात्मना तृतीयः स्यादीशानात्मा तुरीयकः।  
उन्मेषः पञ्चमः षष्ठ ऊर्जतारूप उच्यते ॥ 4 ॥
</details>


<details open><summary>विश्वास-प्रस्तुतिः</summary>

चतुष्कं मध्यमं यत्तदिच्छादेरेव विक्रिया।  
अनुत्तरेच्छासंयोगादेकारो नाम जायते ॥ 5 ॥
</details>

<details><summary>मूलम्</summary>

चतुष्कं मध्यमं यत्तदिच्छादेरेव विक्रिया।  
अनुत्तरेच्छासंयोगादेकारो नाम जायते ॥ 5 ॥
</details>

<details><summary>टिप्पनी 5</summary>

चतुष्कमिति। ऋॠलृलॄकाररूपमित्यर्थः। तस्मात् तेषां न पृथक् ग्रहणं कृतम्।  
</details>


<details open><summary>विश्वास-प्रस्तुतिः</summary>

तस्यैवानन्दसंयोगाज्जागद्योनिरुदाहृता।  
अनुत्तरोन्मेषयोगादोकारो नाम जायते ॥ 6 ॥
</details>

<details><summary>मूलम्</summary>

तस्यैवानन्दसंयोगाज्जागद्योनिरुदाहृता।  
अनुत्तरोन्मेषयोगादोकारो नाम जायते ॥ 6 ॥
</details>

<details><summary>टिप्पनी 6</summary>

जगद्योनिः ऐकारः।  
</details>


<details open><summary>विश्वास-प्रस्तुतिः</summary>

तस्यैवानुत्तरश्लेषात् सद्योजातसमुद्भवः।  
अनुत्तराद्भवन्त्येते विकासा वेद्यसंश्रयाः ॥ 7 ॥
</details>

<details><summary>मूलम्</summary>

तस्यैवानुत्तरश्लेषात् सद्योजातसमुद्भवः।  
अनुत्तराद्भवन्त्येते विकासा वेद्यसंश्रयाः ॥ 7 ॥
</details>

<details><summary>टिप्पनी 7</summary>

सद्योजातः औकारः।  
</details>


<details open><summary>विश्वास-प्रस्तुतिः</summary>

तादृक्तादृक्समुन्मेषा आनन्दाद्यास्रयोदश।  
त्रयोदशतयोन्मेषाः श्रिता वेदनशेषिताम् ॥ 8 ॥
</details>

<details><summary>मूलम्</summary>

तादृक्तादृक्समुन्मेषा आनन्दाद्यास्रयोदश।  
त्रयोदशतयोन्मेषाः श्रिता वेदनशेषिताम् ॥ 8 ॥
</details>

<details><summary>टिप्पनी 8</summary>

वेदनशेषिताम्; संविद्रूपेण परिशेषिताम्। अस्य सूक्ष्मदशामित्युत्तरेणान्वयः।  
</details>


<details open><summary>विश्वास-प्रस्तुतिः</summary>

अनुत्तरीं सूक्ष्मदशां स तु [^2]पञ्चदशः स्वरः।  
एताः पञ्चदशावस्था विसृष्टेः स्फुरणोद्यमाः ॥ 9 ॥
</details>

<details><summary>मूलम्</summary>

अनुत्तरीं सूक्ष्मदशां स तु [^2]पञ्चदशः स्वरः।  
एताः पञ्चदशावस्था विसृष्टेः स्फुरणोद्यमाः ॥ 9 ॥
</details>

<details><summary>टिप्पनी 9</summary>

सूक्ष्मदशा बिन्दुः। स च पञ्चदशः अकारमारभ्य गणने भवति।  
</details>


[^2]: पञ्चदश स्वराः B. 
  
दशभिः पञ्चभिश्चैवमङ्गैः [^3]पूर्णा सिसृक्षया।  
[^4]दैवी सृष्टिमयी शक्तिः कृत्ये कृत्ये कृतोद्यमा ॥ 10 ॥  

<details><summary>टिप्पनी 10</summary>

सिसृक्षयेति हेतौ तृतीया।  
</details>


[^3]: पूर्ण B. D. F. 
  

[^4]: देवी B. 
  

<details open><summary>विश्वास-प्रस्तुतिः</summary>

विसृजत्यास्तु तस्या मे तत्त्वानां पञ्चविंशतिम्[^5]।  
पुरुषाद्याः पृथिव्यन्ताः कादिमान्ताः समुद्गताः ॥ 11 ॥
</details>

<details><summary>मूलम्</summary>

विसृजत्यास्तु तस्या मे तत्त्वानां पञ्चविंशतिम्[^5]।  
पुरुषाद्याः पृथिव्यन्ताः कादिमान्ताः समुद्गताः ॥ 11 ॥
</details>

<details><summary>टिप्पनी 11</summary>

मे इति पञ्चम्यर्थे विभक्तिप्रतिरूपकमव्ययम्; मदित्यर्थः। समुद्गता इत्यनेनान्वेति। कादिमान्ता इति व्युत्क्रमेणान्वयः।  
</details>


[^5]: विंशतिः G. 
  

<details open><summary>विश्वास-प्रस्तुतिः</summary>

तत्तदक्षरसंस्फूर्तेस्तत्तत्तत्त्वं समुद्गतम्।  
चतुष्कं धाराणारूपं यादिवान्तमुदीर्यते ॥ 12 ॥
</details>

<details><summary>मूलम्</summary>

तत्तदक्षरसंस्फूर्तेस्तत्तत्तत्त्वं समुद्गतम्।  
चतुष्कं धाराणारूपं यादिवान्तमुदीर्यते ॥ 12 ॥
</details>

<details><summary>टिप्पनी 12</summary>

धारणेति। परदशाया अपरदशामवतरतः पुरुषस्य धारणात् धारणेति समाख्या।  
</details>


<details open><summary>विश्वास-प्रस्तुतिः</summary>

धारयन्ति यतो मध्ये पुरुषं धारणाः स्मृताः।  
कला किंचित्क्रियारूपा यकारो वातसंज्ञितः[^6] ॥ 13 ॥
</details>

<details><summary>मूलम्</summary>

धारयन्ति यतो मध्ये पुरुषं धारणाः स्मृताः।  
कला किंचित्क्रियारूपा यकारो वातसंज्ञितः[^6] ॥ 13 ॥
</details>


[^6]: संज्ञकः B. 
  

<details open><summary>विश्वास-प्रस्तुतिः</summary>

किंचिज्ज्ञानात्मिका विद्या रेफः पावकसंज्ञितः।  
स्तम्भमोहात्मिका माया लकारः पृथिवी मतः ॥ 14 ॥
</details>

<details><summary>मूलम्</summary>

किंचिज्ज्ञानात्मिका विद्या रेफः पावकसंज्ञितः।  
स्तम्भमोहात्मिका माया लकारः पृथिवी मतः ॥ 14 ॥
</details>


<details open><summary>विश्वास-प्रस्तुतिः</summary>

रञ्जनात्मा रागशक्तिर्वकारो वरुणात्मकः।  
परापरदशामध्ये धारयन्त्यो नरं सदा ॥ 15 ॥
</details>

<details><summary>मूलम्</summary>

रञ्जनात्मा रागशक्तिर्वकारो वरुणात्मकः।  
परापरदशामध्ये धारयन्त्यो नरं सदा ॥ 15 ॥
</details>


<details open><summary>विश्वास-प्रस्तुतिः</summary>

चतस्रो धारणा ज्ञेयास्ता एतास्तत्त्वकोविदैः।  
शादिक्षान्तं तु विज्ञेयं विशुद्धं ब्रह्मपञ्चकम् ॥ 16 ॥
</details>

<details><summary>मूलम्</summary>

चतस्रो धारणा ज्ञेयास्ता एतास्तत्त्वकोविदैः।  
शादिक्षान्तं तु विज्ञेयं विशुद्धं ब्रह्मपञ्चकम् ॥ 16 ॥
</details>


<details open><summary>विश्वास-प्रस्तुतिः</summary>

शषसहोऽनिरुद्धाद्या विज्ञेयास्रिदशेश्वर।  
सृजन्त्याः क्षुभितं रूपं सृष्ट्यादौ यन्ममाद्भुतम् ॥ 17 ॥
</details>

<details><summary>मूलम्</summary>

शषसहोऽनिरुद्धाद्या विज्ञेयास्रिदशेश्वर।  
सृजन्त्याः क्षुभितं रूपं सृष्ट्यादौ यन्ममाद्भुतम् ॥ 17 ॥
</details>

<details><summary>टिप्पनी 17</summary>

अनिरुद्धाद्या इति क्रमेणान्वयः। शकारः अनिरुद्धात्मकः।  
</details>


<details open><summary>विश्वास-प्रस्तुतिः</summary>

क्षोभिका सा महाशक्तिः क्षात्मा सत्यापराह्वया।  
पृथिव्याद्या वियत्प्रान्ता या दिव्याः पञ्च शक्तयः ॥ 18 ॥
</details>

<details><summary>मूलम्</summary>

क्षोभिका सा महाशक्तिः क्षात्मा सत्यापराह्वया।  
पृथिव्याद्या वियत्प्रान्ता या दिव्याः पञ्च शक्तयः ॥ 18 ॥
</details>

<details><summary>टिप्पनी 18</summary>

क्षकारस्य सत्यात्मकत्वमाह---क्षोभिकेति।  
</details>


<details open><summary>विश्वास-प्रस्तुतिः</summary>

बलादिपञ्चकात्मानो दिव्या मत्सत्त्वनामिकाः।  
ज्ञानात्मानो ममोद्यत्यास्ता एताः शादिशक्तयः ॥ 19 ॥
</details>

<details><summary>मूलम्</summary>

बलादिपञ्चकात्मानो दिव्या मत्सत्त्वनामिकाः।  
ज्ञानात्मानो ममोद्यत्यास्ता एताः शादिशक्तयः ॥ 19 ॥
</details>

<details><summary>टिप्पनी 19</summary>

बलादीति। बलैश्वर्यवीर्यशक्तितेजांसीत्यर्थः।  
</details>


<details open><summary>विश्वास-प्रस्तुतिः</summary>

विसर्गो नाम यः प्रोक्तः पुरा पञ्चदशाङ्गवान्।  
साहं सोममयी शक्तिः किरणायुतसंकुला ॥ 20 ॥
</details>

<details><summary>मूलम्</summary>

विसर्गो नाम यः प्रोक्तः पुरा पञ्चदशाङ्गवान्।  
साहं सोममयी शक्तिः किरणायुतसंकुला ॥ 20 ॥
</details>

[^7]संकोचश्च विकासश्च तावेव परिकीर्तितौ।  
अङ्गानामन्तिमो यस्तु प्रोक्तः पञ्चदशो मया ॥ 21 ॥  

<details><summary>टिप्पनी 21</summary>

बिन्दुः संकोचः। विसर्गः विकासः। अन्तिम इति। बिन्दुरित्यर्थः।  
</details>


[^7]: C. omits 4 lines from here. 
  

<details open><summary>विश्वास-प्रस्तुतिः</summary>

आदानशीलं तं विद्धि सूर्यं भोक्तारमञ्जसा।  
सूर्याचन्द्रमसावेतौ बिन्दुसर्गौ पुरंदर ॥ 22 ॥
</details>

<details><summary>मूलम्</summary>

आदानशीलं तं विद्धि सूर्यं भोक्तारमञ्जसा।  
सूर्याचन्द्रमसावेतौ बिन्दुसर्गौ पुरंदर ॥ 22 ॥
</details>

<details><summary>टिप्पनी 22</summary>

भोक्तारम्; संहारकमित्यर्थः। बिन्दुः सूर्यः। विसर्गश्चन्द्रमा इत्यर्थः।  
</details>

[^8]किरणाः सप्त सप्त स्युर्देवयोरनयोर्द्वयोः।  
चतुर्दश स्वराः शिष्टाः सप्त युग्मानि कल्पयेत् ॥ 23 ॥  


[^8]: B. omits 3 lines from here. 
  

<details open><summary>विश्वास-प्रस्तुतिः</summary>

तेषु सप्तसु युग्मेषु पूर्वे सप्त पुरंदर।  
शोषकाः सूर्यरूपाया भोक्त्राक्याया ममांशवः ॥ 24 ॥
</details>

<details><summary>मूलम्</summary>

तेषु सप्तसु युग्मेषु पूर्वे सप्त पुरंदर।  
शोषकाः सूर्यरूपाया भोक्त्राक्याया ममांशवः ॥ 24 ॥
</details>

<details><summary>टिप्पनी 24</summary>

पूर्वे सप्तेति। अ, इ, उ, ऋ, लृ, ए, ओ इति सप्तेत्यर्थः।  
</details>


<details open><summary>विश्वास-प्रस्तुतिः</summary>

उत्तरे सप्त युग्मेषु शीतलाह्लादकारिणः।  
पोषकाः सोमरूपाया भोग्याख्याया ममांशवः ॥ 25 ॥
</details>

<details><summary>मूलम्</summary>

उत्तरे सप्त युग्मेषु शीतलाह्लादकारिणः।  
पोषकाः सोमरूपाया भोग्याख्याया ममांशवः ॥ 25 ॥
</details>

<details><summary>टिप्पनी 25</summary>

उत्तरे सप्तेति। आ, ई, ऊ, ॠ, लॄ, ऐ औ इति सप्तेत्यर्थः।  
</details>


<details open><summary>विश्वास-प्रस्तुतिः</summary>

आलोकस्तीक्ष्णता व्याप्तिर्ग्रहणं क्षेपणेरणे।  
पाक इत्युदिताः पूर्वे किरणाः सूर्यसंभवाः ॥ 26 ॥
</details>

<details><summary>मूलम्</summary>

आलोकस्तीक्ष्णता व्याप्तिर्ग्रहणं क्षेपणेरणे।  
पाक इत्युदिताः पूर्वे किरणाः सूर्यसंभवाः ॥ 26 ॥
</details>

<details><summary>टिप्पनी 26</summary>

अकाराद्योकारान्तानां सप्तानां युग्मस्थपूर्ववर्णआनां सूर्यकिरणात्मकत्वं गुणांश्चाह---आलोक इत्यादि। तथा च जयाख्ये---"आलोकस्तीक्ष्णता व्याप्तिर्ग्रहणं क्षेपणेरणे। पाकः प्राप्तिरिति ह्यष्टौ सूर्यभागे व्यवस्थिताः। अकारादिषु ह्रस्वेषु वर्णेष्वेतेष्वनुक्रमात्"॥ (6-13) इति। अत्रानुस्वारमपि संयोज्याष्टत्वमुक्तम्।  
</details>

[^9]द्रवता शीतभावश्च शान्तिः[^10] किरणैः कान्तिशालिनी।  
रसतानन्द इत्येते सप्त चान्द्रमसाः कराः ॥ 27 ॥  

<details><summary>टिप्पनी 27</summary>

एवमुत्तरवर्णानां सोमकिरणात्मकत्वं गुणांश्चाह---द्रवतेत्यादिना। जयाख्ये च---"द्रवता शैत्यभावश्च तृप्तिः कान्तिः प्रसन्नता। रसतास्वाद आनन्दो ह्यष्टौ चान्द्रा इमे मताः॥" (6-15) इति। अत्र विसर्गं संयोज्याष्टत्वं भाव्यम्।  
</details>


[^9]: मावना F. 
  

[^10]: शक्तिः A. B. C. 
  

<details open><summary>विश्वास-प्रस्तुतिः</summary>

अग्नीषोमात्मकैरेभिः[^11] किरणैः कान्तिशालिनी।  
पुमांसं बिन्दुरूपं तमङ्गीकृत्य विशेषणी ॥ 28 ॥
</details>

<details><summary>मूलम्</summary>

अग्नीषोमात्मकैरेभिः[^11] किरणैः कान्तिशालिनी।  
पुमांसं बिन्दुरूपं तमङ्गीकृत्य विशेषणी ॥ 28 ॥
</details>


[^11]: एतैः D. 
  

<details open><summary>विश्वास-प्रस्तुतिः</summary>

सोमरूपोत्तरा शक्तिकोटिमण्डलमण्डिता।  
महासृष्टिर्महानन्दा प्रवर्तेऽन्त्यस्वरात्मना ॥ 29 ॥
</details>

<details><summary>मूलम्</summary>

सोमरूपोत्तरा शक्तिकोटिमण्डलमण्डिता।  
महासृष्टिर्महानन्दा प्रवर्तेऽन्त्यस्वरात्मना ॥ 29 ॥
</details>

[^12]तस्याः प्रवर्तमानाया उद्गतं ब्रह्मपञ्चकम्।  
क्षादि शान्तं सुरेशान शक्त्युन्मेषविशेषितम् ॥ 30 ॥  


[^12]: तस्यां प्रवर्तमानायां B. 
  

<details open><summary>विश्वास-प्रस्तुतिः</summary>

क्ष इत्येव महाक्षोभ उदितः सत्यसंज्ञया।  
वासुदेवाख्यया होऽभूता साख्यः संकर्षणोदयः ॥ 31 ॥
</details>

<details><summary>मूलम्</summary>

क्ष इत्येव महाक्षोभ उदितः सत्यसंज्ञया।  
वासुदेवाख्यया होऽभूता साख्यः संकर्षणोदयः ॥ 31 ॥
</details>

<details><summary>टिप्पनी 31</summary>

क्षादिशान्ताधिष्ठायिब्रह्मपञ्चकनामान्याह---सत्येत्यादिना।  
</details>


<details open><summary>विश्वास-प्रस्तुतिः</summary>

प्रद्युम्नः षाख्यया ज्ञेयो ह्यनिरुद्धस्तु शाख्यया।  
ता एताः शक्तयः पञ्च पञ्चब्रह्मात्मिकाः पराः ॥ 32 ॥
</details>

<details><summary>मूलम्</summary>

प्रद्युम्नः षाख्यया ज्ञेयो ह्यनिरुद्धस्तु शाख्यया।  
ता एताः शक्तयः पञ्च पञ्चब्रह्मात्मिकाः पराः ॥ 32 ॥
</details>

<details><summary>टिप्पनी 32</summary>

ब्रह्मात्मिकाः; ब्रह्ममय्य इत्यर्थः।  
</details>


<details open><summary>विश्वास-प्रस्तुतिः</summary>

स्फूर्तयो मदभिन्नास्ता जगदुत्पत्तिहेतवः।  
ज्वाला इव महावह्नेर्ब्रह्मणो मम शक्तयः ॥ 33 ॥
</details>

<details><summary>मूलम्</summary>

स्फूर्तयो मदभिन्नास्ता जगदुत्पत्तिहेतवः।  
ज्वाला इव महावह्नेर्ब्रह्मणो मम शक्तयः ॥ 33 ॥
</details>

<details><summary>टिप्पनी 33</summary>

ब्रह्मणो ममेति। ब्रह्माभिन्नाया ममेत्यर्थः।  
</details>


<details open><summary>विश्वास-प्रस्तुतिः</summary>

चतस्रो धारणा जाता वाद्या यान्ताः पुरंदर।  
तुर्याद्या जाग्रदन्तास्ता अवस्थाः परिकीर्तिताः ॥ 34 ॥
</details>

<details><summary>मूलम्</summary>

चतस्रो धारणा जाता वाद्या यान्ताः पुरंदर।  
तुर्याद्या जाग्रदन्तास्ता अवस्थाः परिकीर्तिताः ॥ 34 ॥
</details>


<details open><summary>विश्वास-प्रस्तुतिः</summary>

पुमांसं धारयन्त्येता मध्यतो दशयोर्द्वयोः।  
यैषा ब्रह्मदशा प्रोक्ता प्राकृती भादिका[^13] च या ॥ 35 ॥
</details>

<details><summary>मूलम्</summary>

पुमांसं धारयन्त्येता मध्यतो दशयोर्द्वयोः।  
यैषा ब्रह्मदशा प्रोक्ता प्राकृती भादिका[^13] च या ॥ 35 ॥
</details>

<details><summary>टिप्पनी 35</summary>

मध्यत इति। परापरदशयोर्मध्ये इत्यर्थः। भादिकेति। भकारादिककारपर्यन्ताधिष्ठातृभूताः प्रकृत्यादिपृथिव्यन्ता ज्ञेयाः।  
</details>


[^13]: श्रयते A.; क्रियते F. 
  
मध्ये तयोर्मकाराख्यो धारणानां चतुष्कतः।  
[^14]ध्रियते स पुमान् प्रोक्तो जाग्रदादिविभेदवान् ॥ 36 ॥  


[^14]: श्रयते A.; क्रियते F. 
  

<details open><summary>विश्वास-प्रस्तुतिः</summary>

यदि न ध्रियते ताभिर्दशामन्यतरां व्रजेत्।  
ब्राह्नीं वा प्राकृतीं वापि नैव स्यात् संसृतिस्ततः ॥ 37 ॥
</details>

<details><summary>मूलम्</summary>

यदि न ध्रियते ताभिर्दशामन्यतरां व्रजेत्।  
ब्राह्नीं वा प्राकृतीं वापि नैव स्यात् संसृतिस्ततः ॥ 37 ॥
</details>

[^15]इत्यर्थं धारणा मत्तः प्रादुर्भूता ममाज्ञया।  
ततो दशाचतुष्कस्थः पुरुषो भोक्तृसंज्ञकः ॥ 38 ॥  

<details><summary>टिप्पनी 38</summary>

धारणाः अन्तःस्थाः। ब्रह्मप्राकृतदशामध्यस्थत्वात् अन्तःस्था इत्युक्ताः। अहिर्बुध्न्ये तु---"अन्तःस्था इति च प्रोक्ता अन्तःस्थपुरुषेशयाः" इति व्युत्पत्त्यन्तरमुक्तम्।  
</details>


[^15]: य इत्थं A. B. 
  

<details open><summary>विश्वास-प्रस्तुतिः</summary>

मत्तो जज्ञे म इत्येवं योग्यो भोगापवर्गयोः।  
भोगानां प्रसवार्थाय पुरुषस्यास्य वासव ॥ 39 ॥
</details>

<details><summary>मूलम्</summary>

मत्तो जज्ञे म इत्येवं योग्यो भोगापवर्गयोः।  
भोगानां प्रसवार्थाय पुरुषस्यास्य वासव ॥ 39 ॥
</details>

<details><summary>टिप्पनी 39</summary>

मत्तो जज्ञे म इत्येवमित्यनेन मशब्दस्य जीववाचकस्य व्युत्पत्तिरभिप्रेता। मनधातोर्निष्पत्तिरप्यन्यत्रोक्ता।  
</details>


<details open><summary>विश्वास-प्रस्तुतिः</summary>

अचैतन्यं परं सूक्ष्मं गुणसाम्यमनुल्बणम्।  
योनिस्वभावसंज्ञातं मत्तोऽभूद्भ इति स्वयम् ॥ 40 ॥
</details>

<details><summary>मूलम्</summary>

अचैतन्यं परं सूक्ष्मं गुणसाम्यमनुल्बणम्।  
योनिस्वभावसंज्ञातं मत्तोऽभूद्भ इति स्वयम् ॥ 40 ॥
</details>

<details><summary>टिप्पनी 40</summary>

अचैतन्यमिति बहुव्रीहिः। अचेतनमित्यर्थः। "अचेतना परार्था च नित्या सततविक्रिया" इत्यन्यत्रोक्तम्। अनुल्वणम्; अव्यक्तमित्यर्थः। योनिः स्वभाव इति च तन्नाम। भ इति; भकारवाच्यत्वेनेत्यर्थः।  
</details>

[^16]भोग्यभोगादिसिद्ध्यर्थं भुञ्जानस्य विपश्चितः[^17]।  
बाद्यात् ककारपर्यन्ताद्वर्णग्रामात् पुरंदर ॥ 41 ॥  

<details><summary>टिप्पनी 41</summary>

तत्त्वाविर्भावक्रममनुरुद्य बाद्यादित्यादिना वर्णानां व्यत्क्रमेण निर्देशः कृतः।  
</details>


[^16]: भोग्यदत्त्वादि B. 
  

[^17]: अविपस्चितः F. 
  

<details open><summary>विश्वास-प्रस्तुतिः</summary>

व्यक्तानि जज्ञिरे मत्तो विंशतिस्रीणि च क्रमात्।  
बुद्ध्यहंकारमनसां सृष्टिर्बादित्रयात्तथा ॥ 42 ॥
</details>

<details><summary>मूलम्</summary>

व्यक्तानि जज्ञिरे मत्तो विंशतिस्रीणि च क्रमात्।  
बुद्ध्यहंकारमनसां सृष्टिर्बादित्रयात्तथा ॥ 42 ॥
</details>


<details open><summary>विश्वास-प्रस्तुतिः</summary>

श्रोत्रादेर्नादितान्तेषु पञ्चकस्य समुद्भवः।  
वागादेर्णादिटान्तेषु पञ्चकस्य समुद्भवः ॥ 43 ॥
</details>

<details><summary>मूलम्</summary>

श्रोत्रादेर्नादितान्तेषु पञ्चकस्य समुद्भवः।  
वागादेर्णादिटान्तेषु पञ्चकस्य समुद्भवः ॥ 43 ॥
</details>

[^18]शब्दाद्याः पञ्चतन्मात्रा ञादिचान्तेषु जज्ञिरे।  
वियदादीनि भूतानि ङादिकान्तेषु जज्ञिरे ॥ 44 ॥  


[^18]: व्योमाद्या I. 
  

<details open><summary>विश्वास-प्रस्तुतिः</summary>

बोधः शब्दात्मनोदेति शब्दस्त्त्वर्थात्मना ततः।  
विद्धि बोधं तु मद्रूपं सर्वेयं मत्ततिस्ततः ॥ 45 ॥
</details>

<details><summary>मूलम्</summary>

बोधः शब्दात्मनोदेति शब्दस्त्त्वर्थात्मना ततः।  
विद्धि बोधं तु मद्रूपं सर्वेयं मत्ततिस्ततः ॥ 45 ॥
</details>


<details open><summary>विश्वास-प्रस्तुतिः</summary>

वर्णाध्वनस्त्वियं रीतिर्मध्यमा कथिता तव।  
आद्यामन्तां च देवेश गदन्त्या मे निशामय ॥ 46 ॥
</details>

<details><summary>मूलम्</summary>

वर्णाध्वनस्त्वियं रीतिर्मध्यमा कथिता तव।  
आद्यामन्तां च देवेश गदन्त्या मे निशामय ॥ 46 ॥
</details>

इति [^19]श्रीपाञ्चरात्रसारे लक्ष्मीतन्त्रे [^20]वर्णोत्पत्तिनिरूपणं नाम एकोनविंशोऽध्यायः  

[^19]: श्रीपञ्चरात्र A. D. 
  

[^20]: A. omits the title. 
  
********इत्येकोनविंशोऽध्यायः********