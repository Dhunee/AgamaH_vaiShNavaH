+++
title = "२१ अध्यायः"

+++
अथ एकविंशोऽध्यायः  
  
पौष्कर उवाच  
  
देव त्वया शक्तिचयः [^1] पुरा तु समुदीरितः ।  
तस्याहं श्रोतुञ्च्छामि सविन्यासं च लक्षणम् ॥ १ ॥  
  
श्रीभगवानुवाच  
  
सर्वसम्पत्प्रदा लक्ष्मीः पुष्टिः परमसिद्धिदा ।  
कान्तिः प्रभा मतिश्शक्तिः [^2] क्रियेच्छा महिमोन्नतिः ॥ २ ॥  
  
स्वधा विद्याणिसा माया [^3] मूर्तिह्रींश्श्रीः [^4] कला द्युतिः ।  
निष्ठा ऋज्वी रुचिश्चेष्टा शोभा शुद्धिर्विभूत्यतः ॥ ३ ॥  
  
वृत्तिर्व्याप्तिर्गतिस्सुप्तिर्भागा वागीश्वरी रतिः ।  
सिद्धिर्नतिः [^5] प्लुतिः क्रीडा सम्पत् कीर्तिश्शिखा मतिः ॥ ४ ॥  
  
गायत्री चापि मर्यादा सृष्टिश्चेत्यब्जसम्भव [^6] ।  
पूर्वमात्मगुणत्वेन मन्त्रदेहं स्मरेद्धिया [^7] ॥ ५ ॥  
  
आभिरापूरितं कृत्स्नममूर्ताभिस्सदैव हि ।  
एतत् सामान्य संयोगं [^8] शक्तिश्चक्रस्य पौष्कर ॥ ६ ॥  
  
सह मन्त्रगणेनैव विशेषमधुनोच्यते ।  
आदि मूर्तिन्नसन्तुष्टं ? [^9] दक्षिणोत्तरविन्यसेत् ॥ ७ ॥  
  
लक्ष्मी पुष्टिद्वयाख्यं [^10] यद्यत्नेनावकराश्रयम् [^11] ।  
अष्टदिक्ष्वष्टकं न्यस्येत् केसराग्रात् श्रुतक्रमात् ॥ ८ ॥  
  
दलमध्ये हृदादीनां बहिर्वा सिद्ध्यपेक्षया ।  
आसां मुख्यांशमध्ये [^12] तु * * * * [^13] परं पदम् ॥ ९ ॥  
  
यथेष्टं लभते भोगमङ्गसङ्गाद्बहिः स्थितम् ।  
शेषव्योमावृतादूर्ध्वे बद्धपद्मासनात्तु [^14] वै ॥ १० ॥  
  
पर्येयाः परियोगेन वीक्षमाणाः परं प्रभुम् ।  
पृथग्यागावतीर्णानां मन्त्राणामेवमेव हि ॥ ११ ॥  
  
शक्त्यष्टकं च न्यस्तव्यं लक्ष्मीपुष्टिद्वयं विना ।  
तच्छिष्टदेवता व्यूहं [^15] मप्राप्तिपरिवृत्तकम् ॥ १२ ॥  
  
अष्टपत्रं विनाऽन्यस्मिन् पद्मे [^16] केसरसन्तते ।  
मूलदेशे यथा याति कर्णिकोपममष्टकम् ॥ १३ ॥  
  
एवं चाखिलयागानां न्यासस्स्याद्देवतासु च ।  
मुक्तवैकं मिश्रचक्रं तु शारदं कमलोद्भव ॥ १४ ॥  
  
तत्राष्टकं तु कह्लारे शेषाचक्रे भिःस्ववत् ।  
ध्यानमन्त्रं क्रमाद्ब्राह्मन् कथयामि यथास्थितम् ॥ १५ ॥  
  
रक्तपङ्कजवर्णाभा [^17] लक्ष्मीर्नीलाम्बुजेक्षणा ।  
दुग्धौघधवला पुष्टिरानन्दकलितानना ॥ १६ ॥  
  
प्। ९५)  
  
कान्त्याद्युन्नतिपर्यन्तमष्टकं [^18] स्फटिकामलम् ।  
यच्चतुस्त्रिंशकं विप्र शक्तीनां शुभलक्षणम् ॥ १७ ॥  
  
अन्तरान्तरयोगेन ध्यायेत् कनकसन्निभम् ।  
पद्मरागोद्धतमं [^19] किञ्चिदनौपम्यगुणान्वितम् ॥ १८ ॥  
  
प्रसन्ननयनास्सर्वाः प्रसन्नवदनाम्बुजाः ।  
रूपलावण्यसौभाग्यैरन्योन्येन समन्विताः ॥ १९ ॥  
  
सर्वा [^20] माल्याम्बरधरास्सर्वालङ्कारमण्डिताः ।  
चन्द्ररश्मिप्रतिकाशवालव्यजनचिह्निताः ॥ २० ॥  
  
वामहस्तेन [^21] चान्येन ध्यायेदभिमतार्थदाः ।  
मन्त्रवत् [^22] क्रमचारिण्यस्तद्वत् सर्वफलप्रदाः ॥ २१ ॥  
  
समाराधनकाले तु भक्तानामनुकम्पया ।  
वैश्वरूप्यं समाश्रित्य दिक्षु [^23] दृक्पातयन्ति च ॥ २२ ॥  
  
एवं बहिर्व्यापृतयो सहमन्त्रार्चनाब्जज [^24] ।  
विन्यासमर्चनं ध्यानं देवीसंसिद्धमन्त्रिणम् ॥ २३ ॥  
  
इति श्रीपाञ्चरात्रे पौष्करसंहितायां परिवारलक्षणो नाम  
  
एकविंशोऽध्यायः ॥ २१ ॥  
  
  

[^1]: क्, ख्: शक्तितया; ग्: शक्तितयो; घ्: शक्तितयोपरासकृस

[^2]: ग्, घ्: प्रभामितिश्शक्तिः

[^3]: क्, ख्: विद्यारणीमया

[^4]: क्, ख्: मूर्तिह्रीम्ः श्रीस्तुलाद्युती

[^5]: क्, ख्: सिद्धि * * * * क्रीडा

[^6]: ग्, घ्: सृष्टिश्चेत्यब्ज

[^7]: क्, ख्: स्मरेच्छ्रिया

[^8]: क्, ख्: संयोगं * * * पौष्कर

[^9]: ग्, घ्: मूर्तिन्नसंसृष्ट

[^10]: क्, ख्: दाच्छयाख्यम्

[^11]: क्, ख्: यत्नेनावत्तरा; घ्: यत्नेनावत् कराश्रियम्

[^12]: क्, ख्: आसां मुख्येंशमध्ये

[^13]: ग्, घ्: विनासं स्यात्

[^14]: क्, ख्: व्योमाहृतादूर्ध्वे शुद्धपद्मा

[^15]: ग्, घ्: व्यूहं प्राग्वदम्

[^16]: क्, ख्: पत्रे

[^17]: क्, ख्: रक्तपद्मनिभा लक्ष्मीः

[^18]: कान्ताद्युन्निति

[^19]: ग्, घ्: पद्मरागेर्धतम्

[^20]: ग्, घ्: सर्वमल्या

[^21]: ग्, घ्: वामहस्ते च सर्वासां ध्यायेदभिमतान्वितम्

[^22]: क्, ख्: मन्त्रवक्त्रमचारिण्ण्यः

[^23]: क्, ख्: दिक्षु द्रवत्यन्ति

[^24]: क्, ख्: सहमन्त्राब्जराब्जज
