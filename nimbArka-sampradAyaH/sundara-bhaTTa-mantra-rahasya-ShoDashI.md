+++
title = "सुन्दर-भट्ट-मन्त्र-रहस्य-षोडशी"
+++
From Vaishnava Ramachandra Das`s 1937 edition.


śrī-mantra-rahasya-ṣoḍaśī

śrī-sundara-bhaṭṭa-kṛta-**śrī-mantrārtha-rahasya**-vyākhyopetā \



śrī-sundara-bhaṭṭa-kṛta-**śrī-mantrārtha-rahasya**-vyākhyopetā

_śrī-sarveśvaro jayati |_

_śrī-1008-śrī-bhagavan-nimbārka-mahāmunīndrāya namaḥ |_

 \
(1)

sāraṁ sarvasya śāstrasya kalyāṇa-guṇa-sāgaram |

anantācintya-śaktiṁ śrī-kṛṣṇaṁ sarveśvaraṁ gurum ||

praṇamya cādyam ācāryam ajñāna-timirāpaham |

brahma-vidyā-rahasyasya vyākhyāṁ kurve yathā-mati ||

tatra tāvad brahma-vidyāṁ vyācikīrṣuḥ śiṣya-śikṣārthaṁ maṅgalaṁ nibadhnan brahma-vidyāṁ prastauti—

**śrīmad-dhaṁsaṁ praṇamyātha kumārān nāradaṁ munim |**

**brahma-vidyāṁ pravakṣyāmi guhyād guhyāṁ sanātanīm ||1||**

śrīr vidyate’syeti śrīmān sa cāsau haṁsaś ceti tathā tam iti vigrahaḥ | praṇamyeti | prakarṣeṇa śarīrendriyādīnāṁ nirmāyika-vyāpāreṇa sarvotkṛṣṭatvam abhyupagamya | tatra śarīra-vyāpāraḥ sarvāṅga-pātanam | vāg-vyāpāras tad eva kathanam | mano-vyāpāras tad eva saṅkalpanam | citta-vyāpāras tad eva cintanam | buddhi- vyāpāras tasyaiva niścaya ity ādy ūhyam | eteṣām abheda-viṣayakatvena tat-prāvaṇyaṁ kṛtveti vākyārthaḥ | etenārjava-rūpaḥ śiṣya-vṛtti-guṇaḥ sūcito bhavati |

haṁso yathā nīra-kṣīra-vivecane śaktas tathāsau sārvajñyādy-ananta-guṇa-śakty-ādimattvena jagaj-janmādi-vyāpāra-kartṛtvāc cetanācetanayor vivecana-naipuṇyavān iti kiṁ vaktavyam ? tasmāt tat-praṇayamanasyāpi tad-vivecana-kauśalyāt saṁsārān mumukṣubhiḥ prakṛti-sambandha-dhvaṁsārthaṁ, sa eva smartavya iti bhāvaḥ | kiṁ ca, kāmādi-nivṛtter api paramparayā mokṣa-jñāna-hetutvāt taj-jetṛtvāt brahma-vidyā-sampradāya-pravartakatvāc ca sanakādayo nairantaryeṇa praṇamanīyā iti kṛtvā praṇamati | atha kumārān iti | atha jñāna-bhakty-ādi-pradātṛtvena jagad-uddidhīrṣayā paropakārārthaṁ baddha-parikaratvān nāradaṁ praṇamati | 

nāradam iti | narasya sambandhi nāram ajñānaṁ dyatīti nāradaḥ | nārado nāśayann eti nṛṇām ajñānajaṁ tamaḥ iti nāradīya-vacanāt | yad vā, narati saṅgamayatīti naro hariḥ | naratīti naraḥ proktaḥ paramātmā sanātanaḥ iti bhāratoktas tat-sambandhi jñānaṁ nārada-śabda-vācyaṁ tad dadātīti nārada iti | tam eva viśinaṣṭi—munim iti | manana-śīlam ity arthaḥ | brahma-vidyāṁ pravakṣyāmīty anvayaḥ | brahma-vidyāṁ brahma-viṣayakāṁ brahma-svarūpa-guṇa-śakty-ādi-viṣayaka-sākṣātkārānubhavāsādhāraṇopāya-bhūtām ity arthaḥ | svarūpādīnām agre pravakṣyamāṇatvān nātropayogaḥ | tāṁ viśinaṣṭi—guhyād guhyām ātyantika-śreyaso’sādhāraṇopāyatvena niratiśaya-rahasyatvād anadhikāribhyo’dhika-prayatnena gopanīyām ity arthaḥ | ata eva sanātanīm | anādi-sampradāya-paramparayā āpannatvād anādyām iti yāvat ||1||

—o)0(o—

(2) 

tatra sadācāraṁ pramāṇayaṁs tāṁ stauti—

**yāṁ prāpya sādhavaḥ pūrve bhagavad-bhāvam āgatāḥ |**

**tasmāt sarvātma-bhāvena dhāraṇīyā mumukṣubhiḥ ||2||**

yāṁ vakṣyamāṇa-paramparayā gurūpasatti-vidhi-pūrvakaṁ sadācāryopadiṣṭām avadhārya pūrve sādhavaḥ sat-sampradāyānuvartinaḥ sad-ācāra-kuśalā vaiṣṇavā bhagavad-bhāvaṁ bhagavad-bhāvāpatti-lakṣaṇaṁ mokṣaṁ prāptāḥ | 


    idaṁ jñānam upāśritya mama sādharmyam āgatāḥ |


    sarge’pi nopajāyante pralaye na vyathanti ca || [gītā 14.2]


    bahavo jñāna-tapasā pūtā mad-bhāvam āgatāḥ || [gītā 4.10]


    mad-bhakta etad vijñāya mad-bhāvāyopapadyate || [gītā 13.18] iti śrī-mukhokteḥ |

yasmād evam ukta-lakṣaṇa-śreyo’sādhāraṇopāya-bhūteyaṁ tasmād iti | yat-tac-chabdayor nitya-sambandhatvāt | sarvātma-bhāvena sarve ātmano ye bhāvā sambandhās tat-samūhena sarvātma-sambandhatveneti yāvat | yad vā, sarve ye ātmano bhāvā jñāna-cikīrṣā-prayatnādayas tat-samudāyeneti | mumukṣubhir dhāraṇīyeti | ātmātmīya-viṣayaka-vairāgyavadbhir ukta-lakṣaṇa-mokṣepsubhiḥ prāṇavat | parama-nidhivac ca niratiśaya-priyatvena dhāraṇīyā dhāraṇa-yogyā | yathāturaḥ prāṇa-dhāraṇārthaṁ bheṣajaṁ kaṭu-kaṣāyam api amṛtavan niratiśaya-prītyā | yathā vā daridro nidhiṁ labdhvā niratiśaya-preṣṭhatvena | yathā bubhukṣuḥ śuṣka-snigdha-madhurādi-rasāpekṣāṁ vihāya mama prāṇa evāyam iti kṛtvā gṛhṇātīti tadvad ity arthaḥ | yad vā, vidhy-artha-kartavya-sthāne’nīya-r-pratyayaḥ | avaśyaṁ dhārayed ity arthaḥ | etenaivāsyā anubandhā api sūcitāḥ | tathā hi, ukta-lakṣaṇo mumukṣur asyā adhikārī | sārvajñyādi-vātsalyādi-kalyāṇa-guṇārṇavo viṣayaḥ | tad-bhāvāpatti-lakṣaṇa-śreyaś ca prayojanam | pratipādya-pratipādaka-bhāvaḥ sambandhaś ceti | agre viśadaṁ vyākhyāsyate’to nātra vistaraḥ ||2||

—o)0(o—

(3) 

evaṁ maṅgalācaraṇa-pūrvakaṁ brahma-vidyāṁ prastutya tām eva pravakti—

**a-kārārtho hariḥ prokto madhyamārtho gurus tathā |**

**ma-kārārtho jīva-jāto vijñeyo vaiṣṇavottamaiḥ ||3||**

a-kārārtho hariḥ prokta iti śruty-ādibhir iti śeṣaḥ | a brahma iti śruteḥ | akṣarāṇām a-kāro’smi [gītā 10.33] iti bhagavad-ukteś ca | dvitīya-padaṁ vivṛṇoti—madhyamārtha iti | praṇava-vṛtti-varṇeṣu madhye madhyamo ya u-kāras tasyārthaḥ | ko vety āśaṅkyāha—gurur iti | unnayatīti ur ity arthaḥ | para-dhāma-prāpakaḥ, netā gamayitā gurur iti vacanāt | tṛtīya-padaṁ vivṛṇoti—ma-kārārtha iti | ma-kāro’ntyo varṇas tasyārthaḥ | tad evāha—jīva-jāta iti jīvatva-sāmānyāvacchinno ma-kāra-śabda-vācya ity arthaḥ | pañcaviṁśo’yaṁ puruṣa iti śruteḥ | yathā tattvānāṁ madhye pañcaviṁśaḥ puruṣo vijñānātmā tathā varṇānāṁ madhye pañcaviṁśo ma-kāraḥ kṣetrajña-vācakas tad-vācyaś cāyaṁ puruṣa iti śruty-arthaḥ | vaiṣṇavottamair vijñeya iti | atrottama-pada-prayogeṇāsyādhikāriṇo’ntaraṅgatamatvaṁ sūcitam | tenādhikāry-antara-vyāvṛtti-phalitety arthaḥ | nāsaṁvatsara-vāsine brūyād iti śruteḥ ||3||

 

—o)0(o—

(4) 

praṇava-vyākhyānoktaṁ hy arthaṁ bīja-mantre’py atidiśati—

**tathaiva kl-arthaḥ kṛṣṇaḥ syād dvitīyo gamayitā guruḥ |**

**caramārthaś ca kṣetrajña iti śāstrānuśāsanam ||4||**

yathā praṇava-vṛtty-a-kārasyārtho vācyo viṣṇuḥ śriuti-pratipādyaḥ, tathaivātra bīja-mantra-vṛtti-kḷ-śabdārthaḥ śrī-kṛṣṇaḥ puruṣottamādi-śabdābhidheya iti śāstrānuśāsanam | śāstre’tideśaḥ | kṛṣṇa-śabdasya kṛ iti bījam | sa-varṇatvāt tasya kl-ādeśaḥ | eteṣāṁ cāgre vyākhyāsyamānatvān nātra vistāraḥ | evam ī-kārasya dvitīya-varṇasya gurau mantropadeṣṭari śaktir ity āha—dvitīyo gamayitā gurur iti | iṇ gatāv ity asmād dhātoḥ kvip-pratyaya-yoge ī-śabdo vyutpannaḥ | sa ca ṇij-anto jñeyas tathā ca jñāpako gamayitā prāpakaś cety arthaḥ | 


    jñāpayed yaḥ paraṁ tattvaṁ prāpayec ca paraṁ padam |


    gamayec ca paraṁ dhāma sa guruḥ parameśvaraḥ ||

iti lakṣaṇa-vacanāt | caramārthaḥ tṛtīyasyāntyasya ma-kārasyārtha iti, sa ca pūrvam evoktaḥ | ubhayatra praṇava-bījayoḥ prayoga-sāmānyāt kṣetrajñaḥ pratyag-ātmeti upasaṁharati | iti śāstrānuśāsanam iti | iti pūrvokta-praṇava-vyākhyāna-prakāreṇa śāstre’tideśa-vidhānam ||4||

—o)0(o—

(5) 

tad eva śāstram arthato darśayati—

**yadvad āgama-bījasya sāmānyā gatir īritā |**

**tathaiva bīja-mantrasya jñātavyā hi mumukṣubhiḥ ||5||**

yadvad yathā āgama-bījasya praṇavākhya-mantrasya sāmānyā gatir īriteti sāmānyā viśeṣārthasyāgre vakṣyamāṇatvāt tad vihitā gatir artha-prakriyā pūrvam eva kathitā, tathaiva bīja-mantrasyeti | tenaiva prakāreṇa bījākhyo yo mantras tasya ādya-varṇasya klīṁ-kārasyeti yāvat | kecic cātra mantra-bījasety evaṁ paṭhanti | tasyāpi sa evārthaḥ | mantrasya bījaṁ mantra-bījaṁ tasyeti yāvat | jñātavyety asya prāk gati-śabdo’nvetavyaḥ | varṇātmaka-padārtha-kramo bodhya ity arthaḥ | tathā gopālottara-tāpanīye hy āmnāyate—klīm oṁkārasyaikyatvaṁ paṭhyate brahma-vādibhiḥ [go.tā.u. 2.58] iti | ekatvaṁ nāma ekārthatvaṁ tulyārtha-vācakatvam | yathā praṇavaḥ sarva-vedasya bīja-bhūtaḥ sarva-vedārtha-garbhakaḥ | praṇavaḥ sarva-vedeṣu [gītā 7.8] iti śrī-mukhokteḥ | tathaiva bīja-mantro’pi tathābhūtas tathābhūtārtha-jñāpakaś ceti | praṇava-paryāya-svarūpatvād asya varṇasyeti śruti-tātparyārthaḥ | prakṛtivad vikṛtiḥ iti codaka-śruteḥ ||5||

—o)0(o—

(6) 

nanu yady asya praṇava-paryāyatvaṁ, tarhi atha-kṛta-punar-ukti-doṣo durvāraḥ | na ca dṛṣṭānta-dārṣṭāntika-bhāvena prayuktatvān nokta-doṣa-prasaraṇāvakāśa iti vācyam | prayojana-hīnasya dṛṣṭāntasya prayoga-vaiyārthyam eveti śāṅkāyāṁ samādhānam āha—

**maṅgalāyāpy akhaṇḍārthaḥ śāstrārambhe prakīrtyate |**

**bhagavan-nāma-dheyatvāt procyate ca maharṣibhiḥ ||6||**

yad vā, praṇavārtho dvividhaḥ—vyutpanno rūḍhaś ceti | tatra vyutpannārthaṁ viśadīkṛtya akhaṇḍārthaś cedānīm ucyate—maṅgalāyeti | ayaṁ praṇavo’khaṇḍārthaḥ san śāstrārambhe maṅgalāyāpi maṅgalācaraṇārtham api paṭhyate | 


    oṅkāraś cātha śabdaś ca dvāv etau brahmaṇaḥ purā |


    kaṇṭhaṁ bhittvā viniryātau tasmān māṅgalikāv ubhau || iti śruteḥ |

nanu maṅgalārthakānām api bāhulyatvāt teṣu satsv api praṇavasyaiva pāṭhe ko vāgraha ity āśaṅkyāha—maharṣibhiḥ sa eva procyata iti | kuta ity apekṣāyāṁ hetum āha bhagavan-nāma-dheyatvād iti ||6||

—o)0(o—

(7) 

tatra śāstraṁ pramāṇayati—

**oṁ tat sad iti nirdeśo brahmaṇas tri-vidhaḥ smṛtaḥ |**

**om ity ekākṣaraṁ brahmety uktir arjuna-sāratheḥ ||7||**

arjuna-sārather iti kartari ṣaṣṭhī | śrī-bhagavatā brahma-nāma-dheyatvaṁ spaṣṭam uktam ity arthaḥ ||7||

—o)0(o—

(8) 

evam etāvatā granthena mantrasya padārthāḥ saṅgraheṇa vyākhyātā uddeśa-mukhena | idānīṁ teṣām anvaya-prakāraṁ pradarśayati vākyārtha-mukkhena—

**caramārthaṁ haviḥ kṛtvā madhyamaṁ cārpaṇaṁ tathā |**

**prathamārthe ca brahmāgnāv ātmānaṁ juhuyād budhaḥ ||8||**

caramasyāntyasya tṛtīya-padasya ma-kārākhyasyārthaḥ kṣetrajñas tam ātmānaṁ haviḥ-sthānīyaṁ kṛtvā svatva-tyāga-pūrvakaṁ bhagavadīyāpādanaṁ kṛtveti yāvat | svatvaṁ nāma svatantra-sattāśrayatvaṁ, tadīyatvaṁ ca | tad-ātmakatva-tad-ātmīyatva-tan-niyamyatva-tad-ādhyetatva-tad-adhīna-sthiti-pravṛtty-ādika iti vivekaḥ | madhyamaṁ ceti | madhyamārthaṁ madhyamasya dvitīya-padasye-kārasyārthas taṁ gamayitāraṁ śrī-guruś ca | atra ca-kāraḥ kriyā-samuccayārthaḥ | tathā-śabdo dṛṣṭānta-dyotakaḥ | yathā caramārtho haviḥ-sthānīyas tathā guruś ca madhyama-padārtho’rpaṇa-sthānīyaḥ | arpyate’neneti karaṇa-vyutpattyā havana-kriyā-sādhāraṇa-kāraṇaṁ sruvādir jñeyaḥ | śrī-guruṁ sruva-sthānīyaṁ kṛtveti yāvat | prathamārthe iti | prathama-padasya kḷ-śabdasyārthe brahmāgnau agni-sthānīye brahmaṇi juhuyād ity anvayaḥ | ātma-nyāsaṁ kuryāt | svatantra-sattām anādi-karma-prayuktāṁ brahmaṇi tyajet | ātmānaṁ kartṛtva-bhoktṛtva-jñānājñāna-puṇyāpuṇya-karmabhir dehendriya-mano-buddhy-ādibhiś ca ātmātmīya-vargaiś ca saha śrī-gurau nidhāya śrī-bhagavati puruṣottame prathama-padārthe samarpayed ity arthaḥ | 

budha iti | svakīya-parakīya-kṛtyākṛtyādi-vivecana-kuśalaḥ | idaṁ svakīyaṁ, idaṁ parakīyam iti | parakīye vastuni svakīyatvādhāne doṣaṁ vidvān—


    yo’nyathā santam ātmānam anyathā pratipadyate |


    kiṁ tena na kṛtaṁ pāpaṁ caureṇātmāpahāriṇā || iti śāstrāt |

yathā nṛgo dharmātmāpi parakīye svatvaṁ kṛtvā niraya-yoniṁ gatas tathāham api bhagavadīya-vastunoś cetanācetana-vargayor ātmātmīya-padārthayoḥ svatvābhyupagame nirayaṁ gamiṣyāmīty adhyavasāyavān ity arthaḥ | etena viveka-lakṣaṇo guṇaḥ śiṣyasya sūcitaḥ | 

etad uktaṁ bhavati | yathā havir-bhāgasyāgnau punar ādāna-śaṅkaiva kasyacin notpadyate, tat-svarūpasyānupalambhamānatvāt, tad-bhasmany api ādāna-bhāvo nāsti | pratyuta tīrthādau nikṣipyata eva, taj-janyāpūrvasya tu yāvad bhāvi phalaṁ tāvad vṛttitvābhypagamād bhāvyata eva, tathātmātmīya-vṛtti-svatantra-sattvasya haviḥ-sthānīya-kṛtasya svarūpopalabdhi-bhāvanām api tyaktvā tad-bhasma-sthānīye’nādi-karma-janyātma-niṣṭha-svātantrya-saṁskāre’pi svatva-bhāvaṁ śanair hitvā taj-janya-bhagavad-ātmīyatva-viṣayaka-jñānaṁ yāvad-ātma-vṛttitvāc chanaiḥ satatam abhyased iti haviḥ-śabda-prayogasya tātparyārthaḥ | kiṁ ca, yathā havana-kāle haviḥ prathamaṁ havana-karaṇe sruve nidhāya paścād agnau nikṣipyate, tathātrāpy ātma-nikṣepa-samaye prathame tat-kāraṇa-bhūte gurau svatvaṁ nidhāya paścād bhagavati samarpaṇīyam iti sruva-śabda-prayogasya tātparyaṁ jñeyam | atha ca yadvad hutasya haviṣo bhasma-sātkaraṇe hy agner eva śaktimattvaṁ, nānyasya, jalāder vijātīyatva-bhāvāt,[^1] tathātmātmīya-varga-havir-bhāga-sthānīyasyāmā-sātkṛtvā tat-svātantrya-nivartane śrī-viṣṇor eva śaktimattvān nānyasya deva-vargādeḥ, jīvatvāviśeṣeṇa mokṣa-dātṛtvābhāvād iti rūpakoktiḥ phalam |

nanu yady ātmātmīya-vastunaḥ sarvathā parakīyatvena svātantryaṁ nāsty eva ? tarhi svatvaṁ vinārpaṇāsambhavāt | parakīyasya svatvena kṛtvā yady arpayet tarhi nṛga-go-nyāyena nirayāyaiva bhavet, tasmād asamañjasam evaitad iti cen na | ātmātmīyavargasya sarvathā parakīyatve’pi tatrānādi-karmātmikā’vidyā-prayukta-svātantryābhimānenaiva svarga-narakādi-phala-puṇyāpuṇya-karma-prayukta-deva-tiryag-ādi-deha-yogena bhūyo bhūyaḥ saṁsṛti-cakra-bhramaḥ | tan-nivṛttaye ca parakīyasya tadīyatvādhānena punas tad-arpaṇaṁ vidhīyate |


    dvy-akṣaraṁ tu bhaven mṛtyus try-akṣaraṁ brahma śāśvatam |


    mameti ca bhaven mṛtyur na mameti ca śāśvatam || 

nirmamo nirahaṅkāraḥ iti śāstra-vacanāt | ātmātmīyaṁ ca vastu mameti mṛtyuḥ prampado bahirmukhatvaṁ saṁsṛtiḥ | na mameti | tad evātmātmīyaṁ cetanācetana-vastu-jātaṁ parakīyatvān mama na bhavati | mama sambandhi yadīyaṁ na bhavati | tasmād bhagavad-ātmakatvād bhagavata evedaṁ, tasmāt tadīyaṁ tasmā evārpaṇīyam ity adhyavasāyena yadā tasmai samarpayet tadaiva śāśvataṁ niḥśreyo mokṣa iti saṅkṣepārthaḥ | 

ayaṁ bhāvaḥ—yathā kasyacit putreṇa putravatsala-sva-pitṛ-sneha-viṣayeṇa pitṛ-bhakti-hīnena pitṛ-viṣayaka-snehānāśrayeṇa kiñcit pitur dravyam ajñānena hetunā kasyacid bahirmukhasya sahāyena hetunā gṛhītvā cauryeṇa bhinnaṁ kṛtvā nihitaṁ pitrā jñātam api vātsalya-vaśān madīyaṁ sarvam asyaiva, bālya-vaśāt hy asat-saṅgāc cānena gṛhītaṁ cet gṛhṇātu gṛha eva tyakṣyate sthāpayiṣyate ceti niścityopekṣitaḥ | bhūyaḥ kālāntare tad eva dravyaṁ kumārge tyaktaṁ śrutvā manasi saṅkalpayati mat-putro’sat-prasaṅgān matto bhinno dravya-steyī kumārga-gatir jātaḥ, kenacit prayatna-viśeṣeṇa kañcid āpta-puruṣaṁ dvārīkṛtya etasyaitair doṣair vimucya san-mārge pravartayitvā śreyo mayā sampādanīyam iti niścinoti | tataś ca kañcit puruṣam āptatamaṁ, sarva-kārya-kuśalaṁ, putrasya niratiśaya-prīti-viṣayaṁ sva-sneha-viṣayaṁ ca sad-guṇa-sampannam ubhaya-pakṣa-pātinam ubhaya-viśvāsa-viṣayaṁ ca sva-gṛha-kāryādhikāriṇaṁ madhyasthaṁ kṛtvā kathayati | asau mat-putratvān niratiśaya-vātsalya-viṣayo bhavato’pi preṣṭhatamaḥ, svāntaraṅgatamatvāt sva-buddhisthaṁ rahasyaṁ jñāpayatīti mayā gamyate | sa idānīṁ asat-saṅgena madīyaṁ dravyaṁ cauryeṇa gṛhītvā mattaḥ parāṅmukhī bhūtvā mad-bheda-viṣayo’san-mārga-gāmī cābhavat | tvayi cobhayasyāpi viśvāsa-sāmbyāt rahasyaṁ jñāpitam | tasmāt tvayā hy etad vakṣyamāṇaṁ madīyaṁ kāryam aneka-yatnaiḥ sampādanīyam iti | 

sa ca śrutvā vadati—kim etat kathanenāhaṁ bhavato bhṛtyo’smi | tavoktaṁ kiṁ na sampādanīyam iti | tena pratijñāya tad-agre gatvā vadati | eṣa tava pitā sarva-guṇa-śakti-vibhava-sampanno niratiśaya vatsalo jagati vikhyātas tasya sarvasvaṁ yuṣmad-arthakam eva | bhavān api guṇavān, buddhi-sampanno, jagati pitṛ-bhaktaḥ pitr-arthātmātmīyakaḥ | yadyapi asat-saṅgena kiñcit pitrā bhedo jāto’smin kāle kiñcit pratīyate, kaiścil liṅgais tathāpi bhavato’ntarbhedo nāsty eva | kiñcin mayā praṣṭavyam astīti | yadi kathito’smākaṁ bhavato’bhyupagamo viśvāsāspadatvena śrotavyo’nuṣṭheyaś ca syāt tarhi kathayiṣyāmīti | yady asau viśvasto bhūtvā śraddhayā śravaṇānuṣṭhānāya pratijñānīyāt tadā sarvaṁ tasmai kathanīyam | pitrā bhavatā ca bhedo’nucita ubhaya-loka-virodhitvād ato yat kiñcit keṣāñcid bahirmukhānāṁ yuvayor virodha-kāriṇā asatāṁ saṅgena pitrā bhedo jātaḥ sa tvayā sarvathā vāraṇīyo, yat kiñcid vastu apṛṣṭvāgṛhād gṛhītaṁ tat sarvaṁ gṛhe sthāpanīyaṁ, gṛhāsthaṁ ca vastu tava pitā tvad-artham eva dhārayati | etenālpena dravyeṇa kim ? sarvasvaṁ tavaiva | tvaya prayatnena grahaṇīyam | ko’tra yatna iti cec chṛṇu | yuvayor bheda-kāraṇaṁ sva-para-bhedinaḥ saṅga eva yenetthaṁ tvaṁ sva-pitur bahirmukhīkārito’si tasmād asat-saṅgaṁ vihāya pitṛ-dravyaṁ mama haste nikṣipyāsman-maitryā sva-pitṛ-caraṇau gṛhītvā tad-dravyaṁ mad-dhastena tasmai samarpayitvā pūrvāparādhaṁ sarvaṁ kṣamāpayitvā tac-charaṇo bhava | tadaiva sarvaṁ tadīyaṁ vastu tvadīyatvena kāryayiṣyāmīti |

madhyasthenoktaś ced yadi śrutvā tadaivobhaya-loka-nāśa-hetunā bhītaḥ sadyo’sat-saṅgaṁ dūratas tyaktvāsteyaṁ dravyaṁ tasya haste nidhāya taṁ niratiśaya-prīti-viṣayaṁ kṛtvā tenaiva sva-pitṛ-samīpaṁ gatvāsteyaṁ dravyaṁ tad-dhastenaiva pitre samarpayitvā sarvāparādhaṁ kṣamāpayitvā tac-caraṇau śirasi nidhāya tad-eka-śaraṇo bhavet | tat-kṣaṇam eva tasya pitṛ-sarvasva-dāya-bhāgitvaṁ nirvikalpakaṁ syāt | 

tadvat dārṣṭānte’pi, tathā hi—śrī-bhagavataḥ puruṣottamasya vātsalya-viṣayatvāt putra-sthānīya-kṣetrajñādi-śabdābhilapyo jīvātmā pitṛ-bhakti-hīnaḥ bhagavatā upekṣitaḥ | ajñāna-sthānīyo’nādi-karma-rūpo bahirmukho’sahāyo’trānādi-prakṛti-sambandhaḥ | pitṛ-divyaṁ cātra ātmātmīyaṁ vastu-jātaṁ, tad-ātmakatvena tadīyatvāt | cauryeṇa haraṇaṁ cātra svatvena svīkāraḥ | bhagavatā āpta-kāmatvena sarvasya tadīya-jīva-nimittatvād upekṣitaḥ | bhūyaḥ kenāpy anirvacanīya-hetunā śrī-bhagavati parama-puruṣe svāsādhāraṇa-svābhāvika-yāvad-ātma-vṛtti-vātsalya-kāruṇyādy-ananta-kalyāṇa-guṇa-vaśāt, atra viṣaye kāpi kṛpā jāyate |


    evaṁ saṁsṛti-cakrasthe bhrāmyamāṇe sva-karmabhiḥ | 


    jīve duḥkhākule viṣṇoḥ kṛpā kāpy upajāyate || ity ādi vacanāt |

tadā janma-samaye’valokana-mātraṁ karoti | tadā ca sāttvikānāṁ kule janma prāpya mokṣārtha-cintako bhavatīti bhārate mokṣa-dharme—


    jāyamānaṁ hi puruṣaṁ yaṁ paśyen madhusūdanaḥ |


    sāttvikaḥ sa tu vijñeyaḥ sa vai mokṣārtha-cintakaḥ ||


    paśyaty enaṁ jāyamānaṁ brahmā rudro’thavā punaḥ |


    rajasā tamasā jantor mānasaṁ samabhiplutam || 

ity ādi proktaṁ | tadā parameśvara-kṛpā-vaśād asau madīyo mad-ātmakatvāt anādi-prakṛti-sambandha-janyānādi-karma-vaśatvena mat-parāṅmukho bhūtvā mana indriyādy-asat-saṅgena madīye vastuni ātmīya-varge svīyatvam abhyupagamya indriyādi-viṣaye saṁsṛti-hetu-bhūte vṛthaiva nāśayatīti idānīṁ parāñmukhaṁ tyājayitvā san-mārge ca pravṛttiṁ vidhāyāsya śeryo mayā sampādanīyam iti saṅkalpayati | tadā madhya-stha-puruṣa-sthānīyaṁ sad-guru-mukta-lakṣaṇa-sampannaṁ prerayitvokta-dṛṣṭānta-rītyā tena sambandhaṁ kārayitvā tad-dvārā śāstra-mukhena tasya hṛdi-sthaṁ saṁśayādikaṁ chittvā niratiśaya-prīti-viśvāsa-śraddhā-viṣayaṁ kārayitvātma-prāpti-pratibandhaka-vāraṇāyātmātmīyaṁ sarvaṁ gurave samarpaṇaṁ ca kārayitvā tad-dvāreṇa svayaṁ gṛhītvā tam anugṛhṇātīti yāvat | tatrāpta-puruṣa-sthānīyo guruḥ | ubhayor niratiśaya-prīti-viṣaya-viśvāsādi-viṣayatvān madhyasthaḥ | pitṛ-putra-vacana-prativacana-sthānīyaṁ śāstraṁ asat-saṅgo’trānādi-prakṛtiṁ sambandha-cauryaṁ cātra ātmātmīye vastu-jāte svātantryeṇa svatva-buddhiḥ | parāṅmukhatvam ubhayatra sāmyam eva | bhedaś casvatantra-sattāśrayatvaṁ asan-mārgaś ca śāstra-viparītācāraḥ | yatnaś cātra śaraṇāpatti-māhātmya-prakāra-jñāpanam | pitṛ-guṇādi-kathanaṁ, śrī-bhagavat-svarūpa-sthiti-pravṛttikatva-viṣayaka-jñānopadeśaḥ | pratijñāpayitṛtvaṁ ca bhagavadīya-śāstra-śravaṇānuṣṭhānādau śraddhā viśvāsādy-utpādayitṛtvaṁ, śraddhā-viśvāsādīnām uttara-bhāvitvād guru-śiṣya-sambandhasyeti bhāvaḥ | tataś copadeṣṭavyaḥ | pitrā bhavatā cety ādinopadeśa-prakāro vivakṣitaḥ | pitṛ-sthānīyaḥ śrī-haris tena bhedas tasya sarvātmatvāt anyatvābhāvaḥ | ubhaya-loka-virodhitvaṁ ca śāstra-parāṅmukhatvaṁ saṁsṛti-bhramaṇaṁ ca vimukhāś cātra mana-ādayo bāhyābhyantaḥ-karaṇa-tad-viṣayāḥ | apṛṣṭvā gṛhaṇaṁ ca śāstra-vicāra-śūnyatvena anyathābhiniveśaḥ | sarvaṁ gṛhastha-vastu-sthānīyaṁ bhagavadīyam aiśvaryaṁ, tac ca bhagavataḥ āpta-kāmatvāt jīvātmārtham eva | mukta-prāpyatvāt | alpa-dravya-sthānīyā ātmātmīyaṁ sambandhy-avasthā-bhogya-śabdādayaḥ | amukasyety ādi | asat-saṅga-sthānīyam anādi-prakṛti-sambandhaṁ vihāyeti sadyas tyaktum aśakyatvāt prakṛti-sambandha-titikṣāṁ kṛtveti yāvat | pitṛ-dravyaṁ ātmātmīyaṁ vastu-jātaṁ gurau saṁnyasya asman-maitryā guruau sarvaṁ sambandhavattvena śrī-bhagavac-caraṇau gṛhītvā guru-dvāreṇa sarvaṁ tasmai samarpayitvā, sarvāparādhaṁ kṣamāpayitvā, tac-charaṇo bhaved iti prathamopadeśa-prakāraḥ tat-phalaṁ jñāpayet | tadaiva sarvaṁ bhagavadīyam aiśvaryaṁ jagad-vyāpāra-varjaṁ tvadīyatvena kārayiṣyāmīti guruṇopadiṣṭaś cet tad abhyupagamya saṁsārād bhītaḥ | sadyo’san-mārgaṁ hitvā steyaṁ dravyam ātmīyaṁ vastu gurave saṁnyasya śrī-guruṁ sarva-sambandha-viṣayatvena niratiśaya-prīti-viṣayaṁ kṛtvā, tenaiva guruṇā harau sarvasvaṁ samarpya, sarvāparādhaṁ kṣamāpayitvā , tac-caraṇāv upāyopeya-sarva-sambandha-bhāvena śirasi nidhāya, tad-eka-śaraṇo bhavet ||8||

—o)0(o—

(9) 

tat-kṣaṇam eva bhagavad-bhāvāpatti-lakṣaṇa-mokṣādhikārī syād ity āha—

**hutvātmānaṁ budhaś caivaṁ kṛta-kṛtyo’bhijāyate |**

**bhava-bandha-vinirmukto brahma-sāyujyam āpnuyāt ||9||**

budhaḥ pūrvokta-viveka-guṇa-sampanno mumukṣur ātmānaṁ anādi-prakṛti-sambandha-prayuktānādi-karmātmakājñāna-nirūpitātma-vṛtti-svatvam iti yāvat | ca-kāro’trātmīya-samuccayārthaḥ | tathājñāna-nirūpitātmīya-vṛtti-mamatvaṁ ceti, evam iti pūrvokta-vidhānena hutvā, pare brahmaṇi niḥśeṣaṁ samarpya kṛta-kṛtyo’bhijāyata iti | kartuṁ yogyaṁ kṛtyaṁ kṛtaṁ kṛtyaṁ sarva-sādhanaṁ yena sa tathā samāpta-sarva-sādhana-śramo bhavatīti yāvat | sarva-sādhanānām atraivāntarbhūtatvena sthita-kṛtya-śeṣābhāvāt | tathā hi, śrī-hari-gurvājñā-pālane karma-yogasyāntarbhāvaḥ | tad-ātma-katvānusandhāne ca jñāna-yogasya, tad-viṣayaka-niratiśaya-prītau bhakti-yogasya, tad-rūpe śrī-gurāv ātma-nyāsād gyrv-ājñānuvṛtteś cāntarbhāvo’nusandheyaḥ |

nanu aṣṭāṅga-yogasyātma-sākṣātkārākṣādhāraṇa-sādhanasyāvaśiṣṭatvāt kathaṁ sarva-sādhana-samāptir iti cen, na, tasyāpy atraivāntarbhāvāt | tathā hi tasyātmātmīyeṣu nirvedo yamaḥ | śrī-hari-guru-viṣayaka-niratiśayānurāgo niyamaḥ | cetanācetana-vargayos tadīyatvānusandhāna-tad-viṣayakaudāsīnyaṁ hy āsanam | sadaiva tan-niṣṭhatvāt jagad-anityatvānusandhāna-pūrvakaṁ bhagavati prāṇādi-vṛttīnāṁ nyāsaḥ prāṇāyāmaḥ | ananta-svarūpa-guṇa-śakty-ādibhir bṛhattame pare brahmaṇi śrī-vāsudeve citta-vṛttīnāṁ nyāsenāntarmukhī-karaṇaṁ pratyāhāraḥ | brahmātmakatvādhyavasāya-naiścalyaṁ dhāraṇā | brahmātmakatvādhavasāya-santatir dhyānam | tenaivānya-viṣayaka-vismaraṇa-pūrvakaṁ tathā-bhūte sarvātmake brahmaṇi mano-vṛtteḥ gaṅgādi-pravāhavat sātatyaṁ samādhiḥ | sa vai dhruvā smṛtir ity ucyate | sattva-śuddhau dhruva-smṛtir iti śruteḥ | sarva-sādhanānām atrāntarbhāveṇa sādhanāntarāpekṣābhāva iti siddham | tathā ca śāstram—


    anenaiva prapannasya bhagavantaṁ sanātanam |


    tasyānubandhāḥ pāpmānaṁ sarve naśyanti tat-kṣaṇāt ||


    kṛtāny anena sarvāṇi tapāṁsi tapatāṁ vara |


    sarva-tīrthāḥ sarva-yajñāḥ sarva-dānāni tat-kṣaṇāt ||


    kṛtāny anena mokṣaś ca tasya haste na saṁśayaḥ |


    yad yena kāma-kāmena saṁsādhyaṁ sādhanāntaraiḥ ||


    mumukṣuṇā yat sāṅkhyena yogenāpi ca bhaktitaḥ |


    prāpyate paramaṁ dhāma yato nāvartate yatiḥ ||


    tena tenāpyate tat tat nyāsenaiva mahāmune |


    paramātmā ca tenaiva sādhyate puruṣottamaḥ ||


    yā vai sādhana-sampattiḥ puruṣārtha-catuṣṭaye |


    tayā vinā tad āpnoti naro nārāyaṇāśrayaḥ || ity ādi |

atha phalaṁ darśayati—bhava-bandha-vinirmukta iti | bhavo nāma anādi-prakṛti-sambandha-prayuktānādikarmātmikāvidyā tat-kṛtāhaṅkāra-mama-kārāspadātmātmīya-viṣayakāhaṅkāra-mama-kāra-rūpaḥ |sa eva bandhas tasmād vinirmukto brahma-sāyujyākhyaṁ bhagavad-bhāvāpatti-lakṣaṇaṁ mokṣam āpnuyāt sampadyata ity arthaḥ | 

atrāyaṁ kramaḥ—śrī-bhagavat-sākṣātkārād ukta-lakṣaṇo mokṣaḥ |


    yadā paśyaḥ paśyate rukma-varṇaṁ 


    kartāram īśaṁ puruṣaṁ brahma-yonim | 


    tadā vidvān puṇya-pāpe vidhūya 


    nirañjanaḥ paramaṁ sāmyam upaiti || [mu.u. 2.3]


    bhidyate hṛdaya-granthiś chidyante sarva-saṁśayāḥ | 


    kṣīyante cāsya karmāṇi tasmin dṛṣṭe parāvare || [mu.u. 2.9]

ity ādi śrutibhyaḥ | sa ca sākṣātkāro bhagavat-prasāda-janyaḥ |


    tam akratuḥ paśyati vīta-śoko


    dhātuḥ prasādān mahimānam īśam || [śve.u. 3.20]


    yam evaiṣa vṛṇute tena labhyas 


    tasyaiṣa ātmā vṛṇute tanuṁ svām || [ka.u. 1.2.23] ity ādi śrutibhyaḥ |

prasādaś ca tasmān nyāsam eteṣāṁ tapasām atiriktam āhuḥ iti śruty-uktātma-nyāsa-vidyā-janyaḥ tasmān nyāsa-vidyaivātra vidheyā |


    yo brahmāṇaṁ vidadhāti pūrvaṁ


    yo vai vedāṁś ca prahiṇoti tasmai |


    taṁ ha daivam ātma-buddhi-prakāśaṁ


    mumukṣur vai śaraṇam ahaṁ prapadye || 


    yo brahmāṇaṁ vidadhāti pūrvaṁ


    yo vidyās tasmai gopāyati sma kṛṣṇaḥ |


    taṁ ha daivam ātma-buddhi-prakāśaṁ


    mumukṣur vai śaraṇam vrajeta || [go.tā.u. 1.22] iti mantrābhyām |


    tam eva śaraṇaṁ gaccha sarva-bhāvena bhārata |


    tat-prasādāt parāṁ śāntiṁ sthānaṁ prāpsyasi śāśvatam || [gītā 18.62]


    sarva-dharmān parityajya mām ekaṁ śaraṇaṁ vraja |


    ahaṁ tvā sarva-pāpebhyo mokṣayiṣyāmi mā śucaḥ || [gītā 18.66] iti bhagavad-vacanāt |

sātvate ca—


    durācāro’pi sarvāśī kṛtaghno nāstikaḥ purā |


    samāśrayed ādi-devaṁ śraddhayā śaraṇaṁ hi yaḥ ||


    nirdoṣaṁ viddhi taṁ jantuṁ prabhāvāt paramātmanaḥ |

vaiṣṇave dharme ca—


    api pāpeṣv abhiratā mad-bhaktāḥ pāṇḍu-nandana |


    mucyante pātakaiḥ sarvaiḥ padma-patram ivāmbhasā || iti |

bhīṣme ca—


    ye ca kṛṣṇaṁ prapadyante te na muhyanti mānavāḥ |


    bhaye mahati ye magnāḥ pāti nityaṁ janārdanaḥ || [ma.bhā. 6.63.20]

drauṇe ca—ye prapannā hṛṣīkeśaṁ na te muhyanti karhicit [ma.bhā. 7.124.14] iti smṛtibhyaś ceti | śrī-bhagavat-prasāde’syā ātma-nyāsa-vidyāyā viniyoga iti siddham | tathā mokṣo nāma bhagavad-bhāvāpattir eva |


    bahavo jñāna-tapasā pūtā mad-bhāvam āgatāḥ || [gītā 4.10]


    mad-bhakta etad vijñāya mad-bhāvāyopapadyate || [gītā 13.18]

iti śrī-mukha-gānāt | sa ca—


    dvy-akṣaraṁ tu bhaven mṛtyus try-akṣaraṁ brahma śāśvatam |


    mameti ca bhaven mṛtyur na mameti ca śāśvatam || 

iti śāstrād ātmātmīya-viṣayakāhaṅkāra-mama-kāra-dhvaṁsābhāva-pūrvakaṁ sva-vṛtti-svābhāvika-bhagavad-ātmīyatva-lakṣaṇa-sambandha-sākṣātkāra-prakāśita-sura-sarit-pravāhavad avicchinna-śrī-bhagavad-anubhūtyā sthiti-lakṣaṇa iti yāvat | ātmātmīyau vastunī viṣayau yayos tāv ahaṅkāra-mama-kārau | tayor dhvaṁsābhāvas tat-pūrvakaṁ yathā syāt tatheti | svasminn ātmīni vṛttir yasya sa cāsau svābhāvikaś ca sva-vṛtti-svābhāvikaḥ, bhagavad-ātmakatvena svatantra-sattākatvābhāvāt | bhagavad-ātmīyāv imāv ahaṅkāra-mamakārāspadāv ity eva lakṣaṇaṁ yasya sa eva sambandhaḥ, sva-vṛtti-svābhāvikaś cāsau bhagavad-ātmīya-lakṣaṇa-sambandhaś ceti yāvat tasya sākṣātkāreṇa prakāśitāsura-sarit-pravāhavad avicchinnā ca yā bhagavad-viṣayikānubhūtis tayā sthitir avasthānaṁ lakṣaṇaṁ yasya sa ity arthaḥ | tathāha śrī-parāśaraḥ—


    nirastātiśayāhlāda-sukha-bhāvaika-lakṣaṇā |


    bheṣajaṁ bhagavat-prāptir ekāntātyantikī matā || [vi.pu. 6.5.59] iti |

bhagavat-prāptir bheṣajaṁ anādi-prakṛti-sambandha-lakṣaṇa-saṁsāra-rogasyeti śeṣaḥ | evam uddeśa-mukhenoktvā tasyā lakṣaṇam āha—nirastety ādi | nirasto’tiśayāhlādo yasmāt tathā bhūtena sukhena bhāvo bhavanam avasthānam evaikaṁ lakṣaṇaṁ yasyāḥ seti | ata evaikāntikī kevala-bhagavac-chabda-vācyaika-viṣayikāta evātyantikī niratiśayeti yāvat | eṣaiva sāmya-sāyujya-brahmādi-śabdaiḥ śāstra-mukhenābhidhīyate | paramaṁ sāmyam upaiti, brahmavid brahmaiva bhavati, nārāyaṇe sāyujyam āpnoti ity ādi śruteḥ | brahmaiva bhavatīti bṛhaj-jñānādi-dharmeṇa bṛhattvasya tatrāpi sattvān na svarūpeṇety arthaḥ | 

na ca sāyujya-śabdasya svarūpaikya-paratvam iti vācyam | tasya svarūpaikyābhidhāne śakty-abhāvāt | kiṁ ca, etāsām eva devatānāṁ sāyujyaṁ sārṣṭitāṁ samāna-lokatām āpnoti iti vyākopāt | na hi yugapat krameṇa vā hy aneka-devatābhir aikya-siddhiḥ | ekenaikyāpattau punar anyair aśakyatvāt | aikyāpannasya punar bhinnatvāsambhavāt | tasmād asmāmañjasyam eveti uktārtha eva sādhīyān | bheda-śruty-avirodhāc ceti bhāvaḥ | kiṁ ca, ukta-lakṣaṇa-mokṣasyāśraya-viṣayābhyāṁ svarūpataś ca kenāpy aṁśena kriyājanyatvābhāvān nānityatva-sambhāvanāpīti | tathā hi tasyāśrayaḥ pratyag-ātmā, tasya cotpatti-prāpti-saṁskṛti-vikṛti-kriyāṇām akarmatvāt | ajatva-nitya-prāptatvābhyām utpatti-prāpti-kriyanārhaḥ | ajo hy eko juṣamāṇo’nuśete jahāty enāṁ bhukta-bhogām ajo’nyaḥ [śve.u. 4.5] iti śruteḥ | svarūpatvena nitya-prāptatvāc ca | nāpi vikāryaḥ ṣaḍ-vikārānarhatvāt | na jāyate mriyate vā vipaścit iti śruteḥ | 

nāpi saṁskāryaḥ, sa ca dvividhaḥ | guṇādhana-doṣāpakarṣābhyām | nādyaḥ, nitya-guṇavattvāt | na hi vijñātur vijñāter viparilopo vidyate’vināśitvān [bṛ.ā.u. 4.3.30], avināśī vā are’yam ātmānucchitti-dharmā [bṛ.ā.u. 4.5.14] ity ādi śruteḥ | nāpi dvitīyaḥ—svayaṁ-jyotiṣṭvenāspṛṣṭa-doṣa-gandhatvāt | atrāyaṁ puruṣaḥ svayaṁ-jyotir bhavati iti śruteḥ | 

nanu pratyag-ātmanaḥ sarvathā dilsa-gandha-sparśābhāve bandha-mokṣa-vyavasthābhāvaḥ | sambandhe ca tad-apākaraṇa-lakṣaṇa-saṁskārasyāvaśyaṁ hy abhyupagamaḥ | tathātve ca saṁskāryatvasyāpy avaśyambhāvitvāt katham asaṁskāryatvam iti cen, na | tasya dharma-bhūta-jñānam evānādikarmātmakājñānena saṅkucitam | ajñānenāvṛtaṁ jñānam iti bhagavad-ukteḥ | bhūyo bhagavad-ācārya-prasādena tat-kāraṇī-bhūta-prakṛti-sambandha-dhvaṁse sati svābhāvika-dharma-bhūta-jñānasya prakāśān mokṣo, na svarūpato bandha-mokṣāv ato nokta-doṣa-sambandhāvakāśaḥ | nāpi viṣayas tathātvaṁ, viṣayaś cāsya para-brahma śrī-bhagavān puruṣottama eva | tasya caturvidha-kriyā-karmatvābhāve vivādābhāvāt | ya ātmāpahata-pāpmā vijaro vimṛtyur viśoko vijighatso’pipāsaḥ satya-kāmaḥ satya-saṅkalpaḥ [chā.u. 8.1.5] iti śruteḥ | ata eva na svarūpato’pi tathātva-śaṅkāvakāśaḥ, tasya svābhāvikatvena janyatvādy-anarhatvād iti saṅkṣepaḥ ||9||

—o)0(o—

(10) 

etāvatā bīja-mantro vyākhyātaḥ | idānīm avaśiṣṭasya śāstrasya tad-vivaraṇa-rūpatāṁ darśayan vyākhyānam ārabhate sārdha-ślokena—

**etasyaiva hi mantrasya **

**śiṣṭaṁ vivaraṇaṁ smṛtam |**

**teṣu kl-arthaś ca vyākhyāto **

**dvābhyāṁ padbhyāṁ budhottamaiḥ ||10||**

hi yasmād bīja-vyākhyānenaiva sarvam api śāstraṁ vyākhyāta-prāyam eva | tathāpi manda-buddhīnām upakārārthaṁ saṅgraheṇocyata iti | avaśiṣṭo mantro’syaiva mantra-bījasya vyākhyā-rūpo, na bhinnārthaka iti yāvat | etasyaiva bīja-mantrasyāvaśiṣṭaṁ śāstraṁ tad-vyākhyā-rūpatvāt budhair manīṣibhiḥ śrī-sanakādibhir vivaraṇaṁ smṛtam ity anvayaḥ |


    bījaṁ yathā sthito vṛkṣaḥ śākhā-pallava-saṁyutaḥ |


    tathaiva sarva-śāstrārtho mantra-bīje vyavasthitaḥ || ity ādi-vacanāt |

tad eva vibhajya vivṛṇoti—teṣv ity ādinā | teṣu avaśiṣṭeṣu caturṣu padeṣu madhye dvābhyāṁ padbhyāṁ sa-lakṣaṇa-pramāṇābhyāṁ kṛtsna-svarūpa-guṇa-śaktibhiḥ saha kl-artho vyākhyāta ity agrimārdhena yojanā | tatraikena kṛṣṇāyety anena padena lakṣaṇaṁ dvārīkṛtya svarūpa-guṇa-śakty-ādibhir varṇanam | 

dvitīyena govindāyeti padena pramāṇa-nirūpaṇam | tṛtīyena mumukṣor guruṇā saha yogaḥ | carameṇātma-homa-vidhānam iti vivekaḥ | tathā hi kṛṣṇa-śabdo dvividhaḥ | sa-khaṇḍārtho’khaṇḍārthaś ceti | sa-khaṇḍārtho’pi dvividhaḥ | vyākaraṇa-vyutpanna ṛṣi-vyutpannaś ceti | tatra vyākaraṇa-mukhena vyutpattiṁ darśayan vivriyate | caturthyaṁ taṁ catuṣpadam idaṁ vākyam | kṛ-śabdasyātra tantra-pāṭhaḥ | kṛ kṛṣ ṇa a padāni tatra ḍukṛñ-karaṇe, kṛṣ vilekhane ity anayoḥ kvip-pratyaya-yoge atra tuga-bhāvaś chāndasaḥ | kṛ-kṛṣ iti dvitīyasya ca lope adarśane kṛs iti śabdo vyutpannaḥ | sa ca kartṛ-saṁhartṛ-vācakaḥ | vastu-lābha-karo ṇas tu iti vacanāt | mokṣa-lābha-karo ṇa-śabdaḥ | ava rakṣaṇe ity asmād dhātoḥ kvip-pratyaya-yogena a-kārasyāvaśeṣāt pṛṣodarāditvād ūṭha-bhāvo bodhyaḥ, chāndasatvād vā | rakṣakatva-siddhiḥ | evaṁ ca jagat-kartṛtvaṁ, saṁhartṛtvaṁ, mokṣa-dātṛtvaṁ, rakṣakatvaṁ ca lakṣaṇaṁ kl-arthasya kṛṣṇasya siddham | yato vā imāni bhūtāni jāyanti, yena jātāni jīvanti | yat prayanty abhisaṁviśanti, saṁsāra-bandha-sthiti-mokṣa-hetuḥ | ahaṁ sarvasya prabhavo mattaḥ sarvaṁ pravartate iti śruti-smṛtibhyaś ca | 

ārṣa-vyutpatti-pakṣe ca—


    kṛṣir bhū-vācakaḥ śabdo ṇaś ca nirvṛti-vācakaḥ |


    tayor aikyaṁ paraṁ brahma kṛṣṇa ity abhidhīyate || iti |

satyaṁ jñānam anantaṁ brahma ity ādi śruty-ukta-dvitīya-lakṣaṇa-siddhiḥ | akhaṇḍārthatve śruty-ukta-sac-cid-ānanda-rūpa-śrī-kṛṣṇa iti | sac-cid-ānanda-rūpāya kṛṣṇāyākliṣṭa-kāriṇe [go.tā.u. 1.1] iti mantra-varṇāt | 

evaṁ jagaj-janmādi-kāraṇatvaṁ sūtra-kārokta-lakṣaṇaṁ śrī-kṛṣṇe samanvitam | tena ca sva-samānādhikaraṇa-vṛtti-sārvajñyādi-kāruṇya-vātsalyādi-guṇa-śakty-ādayo’py ākṣiptā anyathānupapatti-pramāṇa-siddhāḥ | tathā ca, jagaj-janmādi-hetur mokṣa-dātā sac-cid-ānanda-rūpaḥ sārvajñya-vātsalyādy-anantāsaṅkhyeya-svābhāvika-yāvad-ātma-vṛtti-guṇa-śakty-ādi-pūrṇo bhagavān śrī-kṛṣṇa-padārthābhinna-kḷ-padārtha iti saṅkṣepārthaḥ | guṇāś ca jñāna-śakti-balaiśvarya-tejo-vīryādayo jagat-sṛṣṭy-ādy-upayoginaḥ | vātsalya-suaśīlya-svāmitva-satya-pratijñatva-kṛtajñatva-sthairya-pūrṇatvaudārya-kāruṇyādayo bhagavad-āśrayaṇe prapanna-rakṣaṇe copayogino’nantāś ca | tatra jñānaṁ sarva-deśa-kāla-vastu-viṣayaka-nirantara-pratyakṣānubhavaḥ | śaktiḥ aghaṭa-ghaṭanā-paṭīyastvābhinna-sāmarthyam | balaṁ viśva-dhāraṇa-śaktiḥ | aiśvaryaṁ niyamana-śaktiḥ | śrama-hetau vidyamāne tac-chūnyatvaṁ vīryam | tejaḥ-parair abhibhūyamānatve sati parābhibhavana-sāmarthyam | vātsalyaṁ prapanna-doṣādarśitvam | jātyādi-mahattvam anapekṣyātimandaiḥ sahāyāsaṁśleṣatvaṁ sauśīlyam | svajana-rakṣā-śīlatvaṁ svetara-samasta-vastuni svakīyatvādhyavasāyo vā | satya-pratijñatvaṁ amṛṣā-jalpatā | kṛtajñatvaṁ alpa-kṛtaṁ bahu-manyatā | sthairyaṁ sthira-vratatvaṁ, yuddhādāv acalatvaṁ vā | pūrṇatvaṁ pratyupakārākāṅkṣā rāhityam | audāryaṁ ātma-paryanta-dātṛ-śīlatvam | kāruṇyaṁ para-doṣa-kṣapaṇa-svabhāvaḥ | dayā nirhetuka-para-duḥkha-duḥkhitve sati tan-nirācikīrṣā | anye’pi ārjava-mārdava-sauhārda-śaraṇyatvādayo’nusandheyāḥ | vivakṣita-guṇopapatteś ca | sarvopetā ca | svābhāvikī jñāna-bala-kriyā ca | viṣṇor nu kaṁ vīryāṇi prāvocaṁ yaḥ pārthivāni vimame rajāṁsi na te viṣṇor jāyamāno na jāto devasya mahimnaḥ paramaṁ tam āpa sahasradhā mahimānaḥ sahasram |


    jñāna-śakti-balaiśvarya-vīrya-tejāṁsy aśeṣataḥ |


    bhagavac-chabda-vācyāni vinā heyair guṇādibhiḥ ||


    tejo-balaiśvarya-mahāvabodhaḥ 


    sva-vīrya-śakty-ādi-guṇaika-rāśiḥ |


    paraḥ parāṇāṁ sakalā na yatra


    kleśādayaḥ santi parāvareśe || ity ādi śāstrāt |

tādarthye caurthī-vibhaktis tasyānvayaś cāgre vakṣyate iti kṛṣṇa-padārthaḥ ||10||

—o)0(o—

(11) 

**sa lakṣaṇa-pramāṇābhyāṁ svarūpa-guṇa-śaktibhiḥ |**

**ekena caramārthasya guruṇā yoga ucyate ||11||**

sa-lakṣaṇa-pramāṇābhyām ity uktam | tatra lakṣaṇaṁ nirūpitam idānīṁ pramāṇa-mukhenāha—govindāyeti | gāṁ veda-lakṣaṇāṁ bhāratīṁ svasmin pramāṇatayā samanvitāṁ vindate iti govindaḥ | veda evātra pramāṇam iti yāvat | sarve vedā yat padam āmananti [ka.u. 1.2.15] nāmāni sarvāṇi yam āviśanti, taṁ tv aupaniṣadaṁ puruṣaṁ pṛcchāmi [bṛ.ā.u. 3.9.26], namo vedānta-vedyāya [go.tā.u. 1.1],


    vede rāmāyaṇe caiva purāṇe bhārate tathā | 


    ādāv ante ca madhye ca hariḥ sarvatra gīyate ||

vedaiś ca sarvair aham eva vedyaḥ [gītā 15.15], śāstra-yonitvāt ity ādi śruti-smṛtibhyaḥ | yad vā, go-bhūmi-veda-vidita ity ādi-śrutyā gavi sūrye tat-prakāśakatvena tad-antarāmatvena vā vidita iti govindaḥ | ya āditye tiṣṭhann ādityāntaro yam ādityo na veda iti śruteḥ | 


    yad āditya-gataṁ tejo jagad bhāsayate’khilam |


    yac candramasi yac cāgnau tat tejo viddhi māmakam || [gītā 15.12]

iti śrī-mukhokteś ca | 

gavi bhūmau tad-ādhāra-śakty-ātmanā vidita iti govindaḥ | yaḥ pṛthivyāṁ tiṣṭhann iti śruteḥ | gām āviśya ca bhūtāni dhārayāmy aham ojasā [gītā 15.13] iti gānāc ca | goṣu vedeṣu tat-pratipādyatayā vidita iti govindaḥ | vedaiś ca sarvair aham eva vedyaḥ [gītā 15.15] iti gānāt | ity ādy anyā api śrauta-vyutpattayo’trānusandheyā | yo’sau saurye tiṣṭhati yo’sau goṣu tiṣṭhati yo’sau gāḥ pālayati | yo’sau gopeṣu tiṣṭhati | yo’sau sarveṣu vedeṣu tiṣṭhati | yo’sau sarva-vedair gīyate [go.tā.u. 2.22] ity ādi śrutiḥ | tāḥ śruty-ādaya evātra mānam ity arthaḥ | iti govinda-padārthaḥ |

athāvaśiṣṭeṣu madhye tṛtīya-padaṁ vyācaṣṭe ekenety ādinā | ekena tṛtīyena gopī-janety ādi pada-samudāyātmakena samasta-padenety arthaḥ | caramārthasya guruṇā yoga ucyata iti | caramārthasya bīja-mantra-pāṭhe yaś caramo’ntimo varṇo ma-kāras tasya jñāna-svarūpo jñātāṇus tathā-bhūta-parimāṇāśraya iti caturvidho’rthaḥ | kṣetrajñas tasya | tathā hi—atra tantra-pāṭhena mana jñāne | masī pariṇāme iti | ābhyāṁ dhātubhyāṁ ḍa-pratyaya-yogena ma-kāra-mātrasya dhātv-avayavasyāvaśiṣṭatvāt | tatra bhāva-vyutpattyā jñāna-svarūpo’nurūpaḥ | kartṛ-vyutpattyā ca jñānāśrayo’ṇu-parimāṇāśrayaś ceti siddham | tantratvaṁ nāma sakṛd-uccaritatve sati anekārtha-bodhakatvam | tathā ca śrutiḥ—yathā saindhava-ghano’nantaro’bāhyaḥ kṛtsno rasa-ghana eva | evam are ayam ātmānantaro bāhyḥ kṛtsnaḥ prajñāna-ghana eva | vijñātāram are kena vijānīyāt jānātv evāyaṁpuruṣaḥ aṇur hy eṣa ātmā cetasā veditavya ity ādi | jño’ta eva [ve.sū. 2.3.17], nāṇur atac chruter iti cen netarādhikārāt [ve.sū. 2.3.21] ity ādi nyāyaś ca | upalakṣaṇaṁ caitad anyeṣāṁ viśeṣaṇānāṁ, tathā coktaṁ śrī-bhagavad-ādy-ācāryaiḥ—


    jñāna-svarūpaṁ ca harer adhīnaṁ


    śarīra-saṁyoga-viyoga-yogyam |


    aṇuṁ hi jīvaṁ pratideha-bhinnaṁ


    jñātṛtvavantaṁ yad anantam āhuḥ || [ve.kā.dhe. 1] ity ādinā |

tac cānyatra draṣṭavyam | vistara-bhayād uparamyate |

atha kṣetrajñās trividhāḥ—nitya-mukta-mukta-baddha-bhedāt | sarveṣām api sakārārthatvenokta-lakṣaṇavattvāviśeṣāt tatra baddhānāṁ madhye mumukṣor guruṇā saha sāmānya-sambandhaṁ darśayan vyācaṣṭe—guruṇety ādi | sahādi-yoge tṛtīyā | yogo’tra sambandhaḥ | 

gopīty ādi | gāḥ indriyāṇi sva-sva-viṣayeṣu svīyatvena pātīti gopī prakṛtis tayā janyante dehādibhiḥ saṁyujyante iti gopī-janā jīvātmānas teṣu mumukṣūṇāṁ sva-prapannānāṁ vallam, ajñāna-rūpāvaraṇaṁ tasmād bhātīti | tathā lyap-lope pañcamī | teṣāṁ vallam ajñānaṁ brahma-vidyayā parākṛtya sva-paratva-viṣayakaṁ jñānaṁ prakāśayatīti gopī-jana-vallabho dvitīya-padārtho gamayitā gurur iti yāvat | 


    tasmai sa vidvān upasannāya samyak 


    praśānta-cittāya śamānvitāya |


    yenākṣaraṁ paramaṁ veda-satyaṁ 


    provāca tāṁ tattvato brahma-vidyām || [mu.u. 2.12] iti śruteḥ ||11||

—o)0(o—

(12) 

atha carama-padaṁ vyācaṣṭe—


    **carameṇātma-homasya vidhānaṁ parīkīrtitam |**


    **anenaivāsya śāstrasya hy anubandhāḥ prakīrtitāḥ ||12||**

carameṇātyantena svāheti-padena ātma-homasya ātmātmīya-vṛtty-anādi-karma-prayukta-svātantrya-lakṣaṇa-svattvasya nyāsa-vidhānaṁ tyāga-lakṣaṇā-kriyeti yāvat | etad uktaṁ bhavati—ādau vakṣyamāṇa-prakāreṇa vakṣyamāṇa-lakṣaṇo mumukṣuḥ svātmātmīya-vṛtty-ukta-lakṣaṇaṁ svatvaṁ tyaktvā śāstrokta-lakṣaṇa-sampanna-madhyamārtha-vivaraṇa-bhūta-caturtha-padārthāya nirhetuka-kāruṇyādi-vaśāj jīvoddidhīrṣayā manuja-rūpeṇa bhūmy-avatīrṇāya bhagavad-rūpiṇe śrī-gurave sruva-sthānīyāya nikṣipya, tad-dvāreṇāgni-sthānīyāya prathama-padārtha-vivaraṇa-rūpa-kṛṣṇa-padārthābhinna-govinda-padārthāya svāheti samarpayed iti | ahaṁ cātmīyaṁ cedaṁ sarvaṁ prathama-padārthābhinna-kṛṣṇārtham eva na madīyaṁ mad-arthaṁ veti pūrva-pada-niṣṭha-caturthī-vibhakty-anvitasya svāheti padasya saṅkṣepārthaḥ | alaṁ vistareṇa |


    tam eva śaraṇaṁ gaccha sarva-bhāvena bhārata |


    tat-prasādāt parāṁ śāntiṁ sthānaṁ prāpsyasi śāśvatam || [gītā 18.62]


    sarva-dharmān parityajya mām ekaṁ śaraṇaṁ vraja |


    ahaṁ tvā sarva-pāpebhyo mokṣayiṣyāmi mā śucaḥ || [gītā 18.66] iti bhagavad-vacanāt |


    yo brahmāṇaṁ vidadhāti pūrvaṁ


    yo vidyās tasmai gopāyati sma kṛṣṇaḥ |


    taṁ ha daivam ātma-buddhi-prakāśaṁ


    mumukṣur vai śaraṇam vrajeta || [go.tā.u. 1.22]


    yo brahmāṇaṁ vidadhāti pūrvaṁ


    yo vai vedāṁś ca prahiṇoti tasmai |


    taṁ ha daivam ātma-buddhi-prakāśaṁ


    mumukṣur vai śaraṇam ahaṁ prapadye || [śve.u. 6.18] ity ādi śruti-smṛtibhiḥ |

etena vākyārtho’pi vyākhyātaḥ | tathā hi tat-padārthaḥ prathama-padārtho’bhinno vāsudevaḥ, tvaṁ padārthaś ca ma-kārārthābhinnaḥ kṣetrajñaḥ | tasya brahmātmakatvādinā tad-abhinnatva-nirdeśārhatvāt svarūpeṇa bhinnatve’pi tad-ātmakatvādinābhinnaḥ | ubhaya-padārtha-sambandhābhidhāyakaḥ | asi-padārthābhinna-ī-kārārtha iti bhinnābhinnatvaṁ siddham iti bhāvaḥ | ata eva sarva-śārīraka-mīmāṁsā-śāstro’rtho’py atrāntargataḥ | tathā hi—śrī-bhagavato vāsudevasya para-brahmaṇaḥ śrī-kṛṣṇasya prapattavyasya jagaj-janmādi-kāraṇatva-pratipādanāt tatraiva sarva-śāstrasya samanvayāt samanvayādhyāyārtho’ntargataḥ | tatraiva para-brahmaṇi pramāṇānāṁ paryavasānoktyā tad anyeṣāṁ prakṛtyādi-kāraṇa-vādināṁ yatasyāprāmāṇya-dyotanād avirodhādhyāyārdho’py ākṣepa-siddhaḥ | śrī-bhagavat-prapattau sarva-sādhanānām antar-bhāva-nirūpaṇāt sādhanādhyāyārtho’py uktaḥ | para-brahmābhinna-bhagavac-chabda-vācya-prapatavya-bhāvāpatti-lakṣaṇa-mokṣābhyupagamāt phalādhyāyārtho’py ukta eveti vivekaḥ | kiṁ ca—


    upāsya-rūpaṁ tad-upāsakasya ca


    kṛpā-phalaṁ bhakti-rasas tataḥ param |


    virodhino rūpam athaitad āpter 


    jñeyā ime’rthā api pañca sādhubhiḥ || [ve.kā.dhe. 10]

iti śrī-bhagavad-ādy-ācārya-nirūpitārtha-pañcako’py atrāntaragato jñeyaḥ | tathā hi ukta-lakṣaṇa-pramāṇako bhagavān śrī-kṛṣṇaḥ prathama-padārthaḥ prapatti-viṣayo’tropāsya-padārthaḥ | ukta-lakṣaṇo ma-kārārthaḥ prapatty-āśrayo’tropāsaka-padārthaḥ | guru-sambandha-pūrvaka-prapatti-prīṇito bhagavān atropāya-padārthaḥ | prapattavya-bhūta-bhagavad-bhāpavāti-rūpa-mokṣaś cātra phalam | gopī-padārtho’bhinnānādi-prakṛti-sambandha-prayuktānādi-karmātmakājñāna-taj-janyātmātmīya-viṣayaka-svātantrya-lakṣaṇa-svatvādhyavasāyo’tra saṁsaraṇa-hetutvād virodhīti saṅgrahārthaḥ |

idānīm asyānubandha-pradarśanāya pratijānāti ślokārdhena—anenaivāsya śāstrasya hy anubandhāḥ prakīrtitā iti | aneneti pañca-pada-samudāyātmaka-mantreṇety arthaḥ | prakīrtitāḥ kathitāḥ | asyety anenāpi tasyaiva parāmarśo jñeyaḥ | avadhāraṇo’trāyoga-vyavacchedārthako noktā iti na | api tu kīrtitā evety arthaḥ ||12||

—o)0(o—

(13) 

tān eva darśayiṣyan prathamaṁ tāvad adhikāri-svarūpaṁ sa-viśeṣaṁ nirūpayati—

**gurv-arthaṁ yasya prāṇādi yauvanaṁ dhanam eva ca |**

**ātmātmīyeṣu nirviṇṇo’dhikārī samyag īryate ||13||**

yasyeti mumukṣu-vācaka-yac-chabdena svarūpa-nirdeśaḥ mumukṣor ity arthaḥ | prāṇādīty ādi-śabdo dehendriyādi-saṅgrahārthaḥ | nirmāyika-parābhakti-lakṣaṇa-niratiśaya-prītyā tad-viyogāsahiṣṇutvāt prāṇādi-dhāraṇam aśakyam iti bhāvaḥ | yad vā, dehendriya-manaḥ-prāṇān guru-sevopakaraṇārtham eva dhārayati | tad-viyoge ca tasyā abhāvāt tad-dhāraṇaṁ vyartham evety adhyavasāyavān | yauvanaṁ dhanam eva ceti | tat-tad-avasthocita-tat-tat-sevopakaraṇārtham eva, nātmārtha-dhāraṇam | etau śabdau kaimutya-nyāya-sūcakau | yadi prāṇādayo’pi tadīyatvena tad-artham eva dhāraṇīyās tarhi etau tad-apekṣāyā bahiraṅgau tad-arthakāv iti kim uta vaktavyam iti saṅkṣepaḥ | viśeṣaś cānyatra kathitaḥ | 

viśeṣāntaram āha—ātmātmīyeṣu nirviṇṇa iti | ātmā kṣetrajñādiṁ vācyābhinnāham artha-rūpaḥ | ātmīyaś ca anādi-prakṛti-sambandha-prayuktānādi-karma-janya-bhogopakaraṇa-dehendriya-mano-buddhi-prāṇāḥ | tat-kṛtāni karmāṇi puṇyāpuṇya-rūpāṇi taj-janyo bhogaḥ svarga-narakādi-sukha-duḥkha-rūpastaj-janyo’nubhavaś cānukūla-pratikūla-rūpaḥ | tad-dhetavaś ca putra-kalatra-mitra-śatrv-ādi-lakṣaṇā ity aneka-vidho’cetana-vargas teṣu nirviṇṇo nirvedavān | etad uktaṁ bhavati—tasmān māyī sṛjate viśvam etat tasmiṁś cānyo māyayā saṁniruddhaḥ |


    yo’nyathā santam ātmānam anyathā pratipadyate |


    kiṁ tena na kṛtaṁ pāpaṁ caureṇātmāpahāriṇā |


    dvy-akṣaraṁ tu bhaven mṛtyus try-akṣaraṁ brahma śāśvatam ||

mameti ca bhaven mṛtyur na mameti ca śāśvatam iti śāstra-vacanāj jāta-vivekaḥ | ātmātmīyaś cetanācetana-padārthaḥ sarvo’pi bhagavad-ātmakatvena paratantra-sattāvattvena tadīyam eva | madīyam atra kiñcid api nāsti, nāsīn na bhaviṣyati ca | tarhi parakīyena mayā kiñcit kiyad api svīyatvaṁ kṛtaṁ, tat tu pratyutokta-śāstra-rītyā cauryādy-aparimita-pāpair ubhayatra-daṇḍa-pātārtham eveti | tasmāt tadīyaṁ vastu yena kena prakāreṇa tasmā eva mayārpaṇīyam iti śraddhā-viveka-pūrvaka-nirveda-sampannas tad-arpaṇa-prakāra-jijñāsus taj-jijñāsārthaṁ guruṁ prapitsur mumukṣur atrādhikārīti | parīkṣya lokān karma-jitān brāhmaṇo nirvedam āyāt, nāsty akṛtaḥ kṛtena, tad vijñānārthaṁ sa gurum evābhigacchet samitpāṇiḥ | ācārya-devo bhava | 

yathā saumya-puruṣaṁ gandhārebhyo’bhinaddhākṣam ānīya taṁ tato vijane visṛjet | sa yathā tatra prāṅ vovadaṅ vā dharāṅ vā visṛṣṭas tasya yathā bhinahanaṁ pramucya prabrūyād etāṁ diśaṁ gandhārā etāṁ diśaṁ vrajet sa grāmād grāmaṁ pṛcchan paṇḍito medhāvī gandhārān eva sampadyetaivam ihācāryavān puruṣo veda [chā.u. 6.14.1-2] iti śruteḥ |


    na vinā guru-sambandhaṁ jñānasyādhigamaḥ kṛtaḥ |


    guruḥ pārayitā tasya jñānaṁ plavam ihocyate ||

iti mokṣa-dharme śukaṁ prati janaka-vākyāc ca | kiṁ ca śrotriyaṁ brahma-niṣṭham |


    triṣu varṇeṣu sambhūto mām eva śaraṇaṁ gataḥ |


    nitya-naimittaka-paro madīyārādhane rataḥ ||


    ātmīya-parakīyeṣu samo deśika ucyate || iti |


    ācāryo veda-sampanno viṣṇu-bhakto vimatsaraḥ |


    mantrajño mantra-bhaktaś ca sadā mantrāśrayaḥ śuciḥ ||


    guru-bhakti-samāyuktaḥ purāṇa-jño viśeṣataḥ |


    evaṁ lakṣaṇa-sampanno gurur ity abhidhīyate ||

ity ādi śāstra-lakṣaṇa-sampannaḥ kāruṇya-vātsalya-kṣamārjava-mārdavādi-guṇāśraya eva muukṣuṇāśrayaṇīyo vyatireke doṣa-smaraṇāt |


    bhinna-nāvāśritaḥ stabdho yathā pāraṁ na gacchati |


    jñāna-hīnaṁ guruṁ prāpya kuto mokṣam avāpnuyāt || 

ity ādibhiḥ prasaṅga-prāpta-guru-lakṣaṇam uktam | atha prakṛtam adhikāri-lakṣaṇam ucyate | upalakṣaṇaṁ caitat śraddhā-vivekārjavākiñcanānānya-gatitvādīnām adhikāri-dharmāṇām | tatra śraddhā nāma—evam eva yathottha tvam ātmānaṁ parameśvara ty arjunokta-rītyā śāstrācārya-vākye evam eveti niḥsaṁśayenādhyavasāyaḥ, anyathā doṣa-smaraṇāt |


    ajñaś cāśraddadhānaś ca saṁśayātmā vinaśyati |


    nāyaṁ loko’sti na paro na sukhaṁ saṁśayātmanaḥ || [gītā 4.40]


    aśraddhayā hutaṁ dattaṁ tapas taptaṁ kṛtaṁ ca yat |


    asad ity ucyate pārtha na ca tat pretya no iha || [gītā 17.28]

ity ādinā nityānitya-svakīya-parakīya-vastu-viṣayaka-jñāna-viśeṣo vivekaḥ | mano-vāk-kāyānām abhinna-vṛttitvam ārjavam | etau ca pūrvam evoktau | sarva-sādhanānuṣṭhāna-sāmarthyādi-viṣayaka-kartṛtvādi-rūpābhimānādi-śūnyatvam akiñcanatvam | hari-guru-vyatirikta-sādhana-phala-sambandha-rūpa-gati-śūnyatvaṁ, ananya-gatitvam | ananya-guru-bhaktimattvaṁ ca | nirvedaś cokta-lakṣaṇaḥ | evaṁ lakṣaṇa-sampanno’trādhikriyata ity arthaḥ | tathā ca śāstraṁ śraddhayā deyaṁ nāśraddhayā deyam | śraddhayāgniḥ samindhate | imaṁ stavam adhīyānaḥ śraddhā-bhakti-samanvitaḥ iti | yatheha karma-jito lokaḥ kṣīyate | evam evāmutra puṇya-jito lokaḥ kṣīyate |


    rājyaṁ cāhaṁ ca rāmasya dharmaṁ vaktum ihārhasi |


    śamo damas tapaḥ śaucaṁ kṣāntir ārjavam eva ca |


    aham asmy aparādhānām ālayo’kiñcano’gatiḥ |


    tvam evopāya-bhūto me ity ādi |

ācārya-devo bhava | ācāryopāsanaṁ śaucam iti | nirvedam āyād ity ādi śruti-smṛti-kadamba-rūpam iti saṅkṣepaḥ ||13||

—o)0(o—

(14) 

atha viṣayo nirūpyate—

**viṣayaḥ prathamārthaḥ syāt tad-bhāvāpatti-lakṣaṇam |**

**śreyaḥ prayojanaṁ jñeyaṁ jñāpya-jñāpaka-yogatā ||14||**

prathamasya kḷ-śabdasyārthaḥ | tathā ca jagaj-janmādi-hetur mokṣa-dātā sac-cid-ānanda-rūpaḥ sārvajñya-vātsalyādy-anantāsaṅkhyeya-svābhāvikayāvad-ātma-vṛtti-sad-guṇa-śakty-ādi-pūrṇo bhagavān vāsudevaḥ kṛṣṇa-padārthābhinna-kḷ-padārthaḥ iti pūrvam evoktam | prayojanaṁ darśayati—bhagavad-bhāvāpatti-lakṣaṇaṁ śreyaḥ prayojanam iti | tad api mokṣo nāmety ārabhya śrī-bhagavad-anubhūtyā sthitir ity antena sandarbheṇoktam | sambandhaṁ nirūpayati | jñāpya-jñāpaka-yogateti | yogatā nāma sambandha ity arthaḥ | atra jñāpyaḥ prathama-padārthaḥ | jñāpakaś cāyaṁ pañca-pada-samudāya ity arthaḥ ||14||

—o)0(o—

(15) 

atha saṁskārārādi-vidhir nirūpyate dvābhyām—

**ādau gurau nyaset prāṇān ātmānaṁ dhanam eva ca |**

**sarva-sambandha-viṣayaṁ kṛtvā seveta nityaśaḥ ||15||**

yadā mumukṣuḥ paricaryā-yaśo-lābha-lipsuḥ,


    kṛpā-sindhuḥ susampūrṇaḥ sarva-sattvopakārakaḥ |


    niḥspṛhaḥ sarvataḥ siddhaḥ sarva-vidyā-viśāradaḥ |


    sarva-saṁśaya-saṁchettā nālaso guru-rāḍ ayam ||

iti viṣṇu-rahasyokta-lakṣaṇādibhir guruṁ parīkṣya, dvayor yogyatāṁ nirṇīya, ātmani tad-viṣayakau śraddhā-viśvāsau ca parīkṣya, tac-charaṇāpattim abhīpseta | sa gurum evābhigacchet samit-pāṇiḥ śrotriyaṁ brahma-niṣṭham | 


    trāyasva bho jagannātha guro saṁsāra-vahninā |


    dagdhaṁ māṁ kāla-daṣṭaṁ ca tvām ahaṁ śaraṇaṁ gataḥ || ity ādinā |

tadā yady upadeṣṭum icchet tarhi nāsaṁvatsara-vāsine brūyāt iti śruteḥ | 


    nāparīkṣita-cāritre vidyā deyā kathañcana |


    yathā hi kanakaṁ śuddhaṁ tāpa-cchedana-gharṣaṇaiḥ ||


    parīkṣeta tathā śiṣyān īkṣeta kula-guṇādibhiḥ || iti mokṣadharme vyāsokteś ca |

śiṣyaṁ jāti-guṇa-svabhāvādibhir adhikāri-dharma-viśeṣaiḥ svātma-viṣayaka-śraddhā-prīti-viśvāsādibhiś ca saṁvatsaraṁ vā ṣaṇmāsān vā dvau māsau vaika-māsaṁ vā yathādhikāraṁ yāvad-adhikāri-dharma-sampatti-nirṇayaṁ tad-duṣkaram adhyayanādi-yogaiḥ parīkṣayā tasyādhikāraṁ nirṇīya tasmai guru-paraṁ paropadeśa-pūrvakaṁ saṁskṛtya brahma-vidyām upadiśet | tat-prakāraś ca nitya-kriyāṁ vidhāya, ukta-lakṣaṇo mumukṣur ukta-lakṣaṇam eva gurum upavrajya, tad-agre daṇḍavad bhūmau śarīraṁ pātayitvā | trāyavety ādi-śloka-paṭhana-pūrvakaṁ, bho bhagavan tri-vidha-tāpaiḥ, ṣaḍbhir vikāraiḥ, pañca-kleśaiḥ, tribhir guṇa-karmabhiḥ, śabdādibhiś ca viṣayaiḥ, sadaiva sarvato grasto’ham, anantāsaṅkhyeya-sarva-prakāraka-pātakopapātaka-mahā-pātakādibhiś ca nitarāṁ pīḍito’ham, ātmani svatantra-kartṛtva-bhoktṛtvādibhiḥ svatantra-sattāśrayatva-rūpa-svatvābhimānena dehendriya-mano-buddhy-ādiṣu sva-bhogyatābhimānena tat-tat-sambandhābhimānena ca tatra tatra sambandhas tat-tat-sambandhābhiniveśa-janya-kleśāj jāta-vepathus teṣu nirviṇṇas tebhyo mumukṣur dāvāgni-pīḍito gaṅgodakam iva tvāṁ śaraṇaṁ gato’smi | bhṛtyo bhūtvā svāminaṁ tvāṁ vṛṇomi | putro bhūtvā pitaraṁ tvāṁ vṛṇomi | ātmīyo bhūtvā sarva-sambandhāvacchinnam ātmānaṁ tvāṁ vṛṇomi | sarva-sādhana-śūnyam akiñcanaṁ sarva-pāpa-yuktam agatiṁ cāpi māṁ kevala-svāsādharaṇa-kāruṇyādi-guṇa-vaśāt sarvātma-bhāvena mayā niveditam ātmānaṁ, ātmīya-vargaṁ cātma-sāt-kṛtvā, sarva-sambandhena mama goptā bhūtvā mām anugṛhāṇeti prārthayed iti goptṛtva-varaṇa-vidhiḥ |

atha gurus tat-paridevanaṁ śrutvā samīpe sthāpayitvā, sva-hastena tad-dhastaṁ gṛhītvā, sva-caraṇe nidhāya, yadi saṁsāra-bhītas tvaṁ mama bhṛtyo’si iti pṛṣṭvā, bhavāmīti tirḥ-kṛtvas tan-mukhena vācayitvā, yadi bhṛtyo’si tarhi tattvena tvām ātma-sātkaromīti vadet | atha bhūyo bhūya evam eva sarva-sambandhānusāreṇa tvaṁ pṛṣṭvā tena vācayitvātma-satkaromīti vadet | ity ātma-sātkṛtya, tava goptā bhavāmi mā bhīr iti vadet | ity ātma-sātkaraṇa-vidhiḥ |

atha tan-mastakādau tat-tan-mantraiḥ sva-hastena tilakaṁ kuryāt | tataś ca tam aṅgke nidhāya tasya dakṣiṇa-hastaṁ sva-kaṇṭhe kṛtvā paramparām upadiśet | sa ācārya-vaṁśo jñeyo bhavati, ācāryāṇām asāv asau iti śruteḥ | 

atha svārājyābhiṣekaṁ, svarāḍ bhavatīti mantreṇa svārājyam | tatra guror aṅkam eva tava siṁhāsanaṁ | guru-dakṣiṇa-hasta eva tava chatram | tad-vāma-hasta eva cāmaram | tad-dattā sa-parikarā vidyaiva tava senā | śrī-bhagavat-sambandha eva tava rājadhānī | śrī-bhagavad-bhāvāpattir eva jaya-śrīḥ | kāmādi-nivṛtti-pūrvakaṁ prakṛti-sambandha-dhvaṁsa eva dig-vijaya ity aśiṣaṁ kṛtvā |

śiṣya putra mahābhāga samāhita-manā bhava | abhiṣekaṁ te hy akaravaṁ brahma-svārājya-siddhaye | saṁsāra-bhayam utsṛjya mamāṅkārohaṇaṁ kuru | ātmānaṁ tatra niḥkṣipya nirbhayo bhava | suvrata brahma-vidyāṁ pradāsyāmi yaj jñātvāmṛtam aśnute | 


    yayā sarvāṇi bhūtāni paśyasy ātmany atho harau | 


    yaṁ labdhvā cāparaṁ lābhaṁ manyate nādhikaṁ tataḥ | 


    yasmin sthito na duḥkhena guruṇāpi vicālyate | 


    taṁ vidyād duḥkha-saṁyoga-viyogaṁ yogam ātmanaḥ |


    labhyate paramaṁ dhāma yato nāvartate budhaḥ ||

iti pāṭhena tataḥ śānti-pāṭha-pūrvakaṁ tasya dakṣiṇa-karṇe mantraṁ japtvā rahasya-ṣoḍaśīṁ śrāvayet | tato mumukṣur aṅkād avaruhya daṇḍavat praṇamet | tato gurus tad-dhaste jalaṁ nidhāya, sva-haste śrī-mūrti-śālagrāmaṁ sthāpayitvā, tan-mukhenātmātmīyārpaṇa-rūpaṁ saṅkalpaṁ paṭhitvā, tan-mukhena pāṭhiyatvātmābhinnāya śrī-bhagavate samarpaṇaṁ kārayitvā, tasya dakṣiṇa-haste gṛhītvā,


    śrī-kṛṣṇa rukmiṇī-kānta gopī-jana-manohara |


    svānugraheṇa bhagavann ātma-sātkuru keśava ||


    saṁsāra-tāpa-magno’yam āgataḥ śaraṇaṁ tava |


    sva-vātsalya-guṇenainaṁ hy ātma-sātkuru mādhava ||

ity ādi mantrais tad-dhastaṁ grāhayitvātma-sātkārayet | tataḥ sva-pāda-tīrthaṁ prasādaṁ ca dattvāliṅganaṁ kṛtvā mayā tvaṁ sarva-bhāvenātma-sātkṛtaḥ sarva-sambandhānusāreṇa tat-tad-avasthocitā paricaryā bhṛtya-putrādivat kartavyeti ādiśya, bhagavann evam eveti triḥ-kṛtvo vācayed iti | tatas tena saha nirmāyiko bhūtvā sarva-sambandhānusāriṇīṁ niratiśayāṁ prītiṁ kṛtvā, tat-tad-buddhy-anusāreṇa deśa-kālānusāreṇa copadeśaṁ kuryāt iti saṅkṣepaḥ |

atha śrī-bhagavad-arcārthaṁ śrī-vigrahaṁ yathā-mati upacāraiḥ pūjayitvā, tac chirasi nidhāya, eṣa tava svāmī sarva-sambandha-viṣaya ātmā yasmai tvayā ātmīyaṁ sarvaṁ samarpitaṁ, mamāpi tathaiva | asmiṁś cātma-buddhyā sarva-sambandhānusāriṇīṁ niratiśayāṁ prītiṁ kṛtvā tat-tad-avasthocitā paricaryā nityaśaḥ kāryety uktvā śrī-bhagavantaṁ pūrvavat samyak bhūyaśaḥ prārthayitvā, taṁ dadyād iti | etad abhiprāyaṁ buddhau nidhāya ādāv iti, prāṇādi-śabdo’tropalakṣaṇārthaḥ | dehendriya-manaḥ-prāṇādikaṁ sarvam ātmīya-vargam ity arthaḥ | ātmānaṁ kartṛtva-bhoktṛtvādy-āśrayābhinnaṁ ma-kārārthābhinnāsmad-artham iti yāvat | aham api savatantra-sattāko na bhavāmi, dehādi-vargo’pi madīyaṁ na bhavati, kintu tau tadīyāv eveti kṛtvā ubhayoḥ svatvaṁ gurau nyaset | tadīyatvena tadāyattaṁ kuryāt | tat-prakāraś ca pūrvam evoktaḥ | sarva-sambandha-viṣayaṁ sarva-sambandhānusāri-prīti-viṣayaṁ kṛtvā nityaśaḥ seved iti yojanā |


    gurur eva paraṁ brahma gurur eva parāyaṇam |


    gurur eva parā vidyā gurur eva parā gatiḥ ||


    arcanīyaś ca vandyaś ca kīrtanīyaś ca sarvadā |


    dhyāyej japen named bhaktyā bhajed abhyarthayen mudā ||


    upāyopeya-bhāvena tam eva śaraṇaṁ vrajet |


    śarīraṁ cāsu vijñānaṁ vāsaḥ karma-guṇān vasūn ||


    gurv-arthaṁ dhārayed yas tu sa śiṣyo netaraḥ smṛtaḥ || iti jayadākhyāna-saṁhitāyām |


    gurur eva paraṁ brahma gurur eva parā gatiḥ |


    sa hi vidyāṁ janayati tac chreṣṭhaṁ janma | 


    tasmai na druhyet kadācana | ity ādi śruteḥ | 

sarva-sambandhavattvaṁ ca śrūyate, mātā pitā tathā bhrātā nivāsaḥ śaraṇaṁ suhṛn nārāyaṇa ity ādinā |


    pitāsi lokasya carācarasya


    tvam asya pūjyaś ca gurur garīyān |


    na tvat-samo’sty abhyadhikaḥ kuto’nyo


    loka-traye’py apratima-prabhāva ||


    tasmāt praṇamya praṇidhāya kāyaṁ


    prasādaye tvām aham īśam īḍyam |


    piteva putrasya sakheva sakhyuḥ


    priyaḥ priyāyārhasi deva soḍhum || [gītā 11.43-44]


    ahaṁ tāvan mahārāja pitṛvyaṁ nopalakṣaye |


    bhrātā bhartā ca bandhuś ca pitā ca mama rāghava || iti |


    tvam eva mātā ca pitā tvam eva 


    tvam eva bandhuś ca sakhā tvam eva |


    tvam eva vidyā draviṇaṁ tvam eva


    tvam eva sarvaṁ mama devadeva || ity ādinā smaryate ca |

nanu prayukta-śāstrasyeśvara-sambandha-paratvena bhinna-viṣayatvāt katham atra pramāṇam iti cen, na | tayor abhinnatvāt | tathā hi—


    yasya deve parā bhaktiḥ yathā deve tathā gurau |


    tasyaite kathitā hy arthāḥ prakāśante mahātmanaḥ || ity ādi śruteḥ ||15||

—o)0(o—

(16)

tad eva darśayati—

**dehendriya-manaḥ-prāṇair māyāṁ hitvā samāhitaḥ |**

**bhṛtyavat putravat sevet priyāvan mitravat tathā ||16||**

dehendriyādi-niṣṭhāṁ māyāṁ teṣu svakīyatvābhimāna-lakṣaṇāṁ hitvātadīyatvādhyavasāyenaitair eva dehādibhir bhṛtyādivat seved ity anvayaḥ | uttarottara-nirmāyakatve niratiśaya-preṣṭhatve ca dṛṣṭāntā bodhyāḥ | bhṛtyāt putrasya tasmāc ca priyāās tato’pi mitrasya nrimāyika-prītyādhikyaṁ loke prasiddhataram iti bhāvaḥ | tathā śabdaś cakārārtho jñeyaḥ | yad vā, dṛṣṭānta-samanvayaḥ | yathā bhṛtya-putrādayaḥ sva-pratiyoginaḥ svāmi-pitrādīn sevante tadvad ity arthaḥ ||16||

—o)0(o—

(17)

atha guru-śiṣyayoḥ kṛtya-śeṣaṁ mantra-vṛtti-padārtha-kathana-prayojanaṁ ca vyañjayan nirūpyate—

**yā deyā guruṇā vidyā bhava-sambandha-dhvaṁsinī |**

**tāṁ tad-uktena mārgeṇa dhārayed vaiṣṇavottamaḥ ||17||**

sāṅgāsa-parikareti śeṣaḥ | yā svāsādhāraṇair aṅgaiḥ prakāraiḥ parikareṇa ca sampannety arthaḥ | tatrāṅgāni mudrā-nyāsa-rṣi-cchando-daivatāni, prakārāś ca sa-niyamā japa-dhyānānuṣṭhānādi-viṣayāḥ | artha-mīmāṁsā-prakāraś ca | 


    sāṅgaḥ sa-mudraḥ sa-nyāsaḥ sarṣi-cchandas tathaiva ca |


    sa-daiva-tat-prakāraś ca mantro deyo manīṣibhiḥ || iti śrī-śrīnivāsokteḥ |


    sāṅgaṁ sa-mudra-sa-nyāsaṁ sa-rṣi-cchandaḥ-sa-daivatam |


    sa-dīkṣā-vidhi-sādhyānām ity ārabhya,


    prajapan vaiṣṇavān mantrān yaṁ yaṁ paśyati cakṣuṣā |


    padāv āsaṁspṛśyet sadyo mucyate’sau mahā-bhayāt ||


    dīyate aiśvaraṁ jñānaṁ kṣīyate pāpa-pañjaraḥ |


    prāpyate vaiṣṇavaṁ dhāma tasmād dīkṣocyate budhaiḥ ||


    aśucir vā śayāno vā tiṣṭhan gacchan sadāpi vā |


    mantraika-śaraṇo vidvān manasaiva sadā japan ||


    caura-duṣṭa-mṛga-vyāla-saṅkule’pi vane caran |


    asādhitaṁ sādhitaṁ vā 


    japan mantraṁ na bādhyate || ity ante padma-purāṇokteś ca |

tatra samudrā-nyāsādīnāṁ sadācāra-viṣayatvāt tatraiva draṣṭavyāḥ | atrārtha-nirūpaṇa-prakaraṇatvād artha-mīmāṁsā-prakāraś ca nirūpyate | tathā hi—ādhibhautikādi-tāpeṣv āpanneṣu tiraskārādiṣu ma-kārārthānusandhāna-pūrvakaṁ kl-artha-mīmāṣā kartavyā | tat-prakāraś ca ma-kārārtho mukto vā prakṛti-sambaddho vā sadaiva kl-arthābhinna-śrī-puruṣottamāyatta-svarūpa-sthiti-pravṛttikatvāt | tan-niyamanam ṛte tṛṇa-mātra-cālane’py anīśas tasmād asmādādīnāṁ keṣāṁcid api sukha-duḥkhādi-hetur bhavituṁ nārhati | api tu madīyānādi-karmānusāreṇaivaitān dvārīkṛtya sa eva pradhāna-hetus tan-nirāsakaś ceti |


    buddhir jñānam asaṁmohaḥ kṣamā satyaṁ damaḥ śamaḥ |


    sukhaṁ duḥkhaṁ bhavo’bhāvo bhayaṁ cābhayam eva ca ||


    ahiṁsā samatā tuṣṭis tapo dānaṁ yaśo’yaśaḥ |


    bhavanti bhāvā bhūtānāṁ matta eva pṛthag-vidhāḥ || [gītā 10.4-5] ity ādi-śāstrāt |

eteṣu sukha-duḥkhādi-hetv-ābhāseṣu tattva-buddhim āropya rāga-dveṣādinātma-nāśo na kāryaḥ | tan-nivṛttaye devāntara-sādhanāntara-matāntarādy-apekṣāṁ vihāya sa eva pūrvokta-kāruṇya-vātsalyādi-guṇārṇavaḥ samāśrayaṇīyaḥ |


    tam eva śaraṇaṁ gaccha sarva-bhāvena bhārata |


    tat-prasādāt avāpnoṣi śāśvataṁ padam avyayam || [gītā 18.62][^2] ity ādi-śāstrāt |

tad-āśrayaṇe’pi na svātantryam api tu tat-kārayitṛtvam eva bhāvyam | kiṁ ca, śārīreṣu mānaseṣu śiro’kṣirogādi-kāma-krodha-lobha-bhaya-mohāsūyerṣyādiṣu ādhyātmikeṣu tāpeṣu prāpteṣu ma-kārārthāntargatasya svasya sarvāvasthāsu sarva-jñāna-kriyādiṣu ca parāyattattvaṁ niścinvānaḥ karmaṇo’pi tan-nimittatayā prasiddhasya jaḍatva-paratantratvābhyāṁ nimittābhāsa-mātratvam eva vijñāya pradhāna-kāraṇa-bhūta-prayojaka-kartāraṁ tam evokta-prakāreṇa smṛtvā paścāt-tāpādīn api vihāya yena prayojakena sarvātmanā niyantrā prerito’haṁ sva-karmaṇā īdṛg-avasthāṁ prāpto’haṁ, sa eva nivārayiṣyatīti | ahaṁ tvā sarva-pāpebhyaḥ, abhayaṁ sarva-bhūtebhya iti tat-pratijñāṁ smṛtvā yadi kiñcit kālam upekṣito’smi kṣaty-abhāvād atrāpi kiñcit saukāryaṁ, tena mata-sakhatvān niścitam eva | tasya niratiśayānanta-svābhāvika-kāruṇya-sauhārdādi-guṇārṇavatvāt | sarvasya śaraṇaṁ suhṛt iti śruteḥ | tasmād yāvat-kālaṁ tad-icchayā prāptaṁ kleśādi mayāvaśyaṁ bhogyam eveti niścitasya tam eva prathama-padārthābhinnaṁ śrī-kṛṣṇaṁ saṁśrayed iti |


    eṣa eva sādhu karma kārayati taṁ yamebhyo lokebhya unninīṣate |


    eṣa evāsādhu karma kārayati taṁ yamebhyo lokebhyo’dho ninīṣate | iti śruteḥ |

kiṁ ca, īśvara-viṣayaka-viśvāsādau hy asambhāvanādi jātāyāṁ satyāṁ dvityārthābhinnaṁ śrī-guruṁ gamayitāraṁ smṛtvā, tad uktaṁ samyag vicārya taṁ samyak prārthya tena nirākārayet | harau ruṣṭe gurus trātā iti śāstrāt | ātmani svātantrya-viṣyaka-matau jātāyāṁ svāhā-padārthaḥ sañcintanīyaḥ, dattāpahāri-doṣa-jñānavatā mumukṣuṇeti | yo’nyathā santam ātmānam ity ādi śāstrāt | iti-padārtha-nirṇaya-prayojanam | asyāḥ parikaraś ca viveka-vairāgyādiḥ | sa ca pūrvam evoktaḥ | etair aṅgaiḥ sahitā vidyā guruṇā śiṣyāya pradeyeti bhāvaḥ | 


    vidyāṁ samāhito bhūtvā grāhayed upadhiṁ vinā |


    tathaupaniṣadāṁ viśvāsa-jñāna-vardhinīm |


    anyām ādhyātmikīṁ vidyāṁ śiṣyāvasthānusārataḥ || ity ādi śāstrāt |

atha śiṣya-kṛtya-śeṣam āha—tāṁ bhava-sambandha-dhvaṁsinīṁ tad-uktena tad-upadiṣṭa-mārgeṇa vaiṣṇavottamo dhārayed iti yojanā | bhava-sambandha-dhvaṁsatvād eva tasyā avaśyānuṣṭhānaṁ vidhīyate | bhava-sambandha-dhvaṁsinīm iti | anādi-prakṛti-sambandha eva bhavaḥ, tan-mūla-kāraṇatvāt | tad-dhvaṁsasyāsādhāraṇa-hetur ukta-lakṣaṇa-śreyaḥ prāpty-asādhāraṇopāyam ity arthaḥ | sambandha-śabdo’tra māyāvādi-mate’tiprasaṅga-vāraṇārthaḥ, taiḥ svarūpa-nāśābhyupagamāt | siddhānte sambandhasyaiva dhvaṁsābhāvābhyupagama iti vivekaḥ, bhūyaś cānte viśva-māyā nivṛttiḥ, mām eva ye prapadyante māyām etāṁ taranti te iti śruti-smṛtibhyāṁ nivṛtti-taraṇa-śabda-prayogāt | sambandha-dhvaṁsa evokta iti bhāvaḥ | mārgaś ca | 


    namaskṛtya guruṁ dīrghaṁ praṇāmais tribhir ādṛtaḥ | 


    tat-pādau gṛhya mūrdhni sve nidhāya vidhinānvitam ||


    gṛhṇīyān mantra-rājaṁ taṁ nidhi-kāṅkṣīva nirdhanaḥ |


    dattvā tu dakṣiṇāṁ tasmai yathā-śakti yathā-vidhi ||


    yenaiva guruṇā yasyānyā vidyā pradīyate |


    tasya vaikuṇṭha-dugdhābdhi-dvārakāḥ sarva eva saḥ | ity ādi |

viśeṣaś ca ādau gurāv iti ślokena pūrvam evoktaḥ | vaiṣṇavottama iti | uttamatvaṁ nāma anya-devānya-sādhanānya-prayojanānya-sambandha-śūnyatve sati śrī-hari-guru-viṣayaka-sarva-sambandhāśrayatvaṁ tattvaṁ ca gurv-ājñānatikrānti-pūrvakaṁ tatreśvara-buddhyā tat-tad-abhāvānusāreṇa tat-tad-avastocita-sarva-vidha-paricaryānuṣṭhānāśrayatvam | tattvaṁ ca tad evāntaraṅgatamatvam | viśeṣo dvitīya-tantra-rahasye vakṣyate lakṣaṇa-pramāṇodāharaṇaiḥ | 


    guru-sevā-rataḥ śiṣyaḥ snigdhaḥ sarva-nivedakaḥ |


    guruṣv īśvara-bhāvaś ca daṇḍavat praṇamed gurum ||


    apramattodyamaḥ śaśvad gurv-ājñāṁ śirasā mudā |


    guruṁ paricared bhaktyā bhāvajñas toṣayed gurum || ity ādi pūrvācārya-vākyāt|

kiṁ ca, yathā śrī-parameśvaraḥ, yathā kratur asmiṁ loke iti | ye yathā māṁ prapadyante ity ādi śruti-smṛtibhyāṁ tat-tad-bhaktas tat-tad-bhāvānusāreṇa sva-kāruṇya-vātsalyādinā teṣu teṣu tathā tathā niratiśayāṁ prītiṁ karoti, sā cārjunādiṣu gopālādiṣu loka-vedayoḥ prasiddhatamā | uktaṁ ca śrī-mukhena vaiṣṇave—


    dāsyam aiśvarya-mārgeṇa jñātīnāṁ ca karomy aham |


    ardha-bhoktā ca bhogānāṁ vāg-duruktāni ca kṣame |


    ahaṁ vo bāndhavo jāta [vi.pu. 5.13.12] ity ādinā | 

na ca tasya niratiśayānugraha-mātra eva | tathā tādṛg antaraṅgatame’dhikāriṇi gurur api kevalaṁ sva-niratiśayānugraheṇaiva tat-tat-sambandha-pratiyogitayā tat-tad-bhāvānusāriṇīṁ niratiśayāṁ prītiṁ kuryād ity etad abhiprāyeṇa guruṣv īśvara-bhāvaś ceti viśeṣaṇa-saṅgrahaḥ | paramparām upadiśed gurūṇāṁ paramo guruḥ, anukāṅkṣan sadā śiṣyaṁ gurur aurasa-putravad iti vacanāt | putravad ity upalakṣaṇam anyeṣām api sambandha-viśeṣāṇām, tat-tat-sambandha-pratiyogitvād ity arthaḥ ||17||

—o)0(o—

(18) 

athāsya śāstrasya nityopāsanīyatvaṁ rahasyatamatvān niratiśayena gopanīyatvaṁ ca vyañjayan sampradānāsampradānayor vivekaṁ darśayann uktārthaṁ smārayati—

**iti guhyatamaṁ śāstraṁ rahasyaṁ sādhu-sattamaiḥ |**

**ṛte śiṣyān na deyaṁ cānuṣṭheyaṁ guru-yogataḥ ||18||**

mantra-rahasyaṁ mantra-niṣṭha-rahasya-prakāśakaṁ śāstraṁ mantra-viṣayābhinna-śrī-bhagavat-svarūpa-guṇādi-viṣayaka-sākṣātkārānubhavāsādhāraṇam iti yāvat | bhagavad-vācakatvāt tat-svarūpam eveti jñeyam | sādhu-sattamair iti | pūrvokta-lakṣaṇa-sampannair mumukṣubhir ity anenāsyādhikārī smārito bhavati | guru-yogata iti | gurūpasatti-pūrvakaṁ pūrvokta-prakāreṇeti vidhāna-smāraṇam | atra trividhārādhanaṁ nityaṁ karaṇīyatayā vidhīyate | mantra-rādhanaṁ tad-upadeṣṭṛ-ārādhanam, tad-viṣayārādhanaṁ ca trayāṇām abhinnatvāt | tathā ca, yat tat padaṁ pañca-padaṁ tad eva vāsudevo na yo’to’nyad asti [go.tā.u. 1.32] ity ādi śrutyā mantra-tad-vācyayor abhinnatvoktiḥ | yasya deve parā bhaktir yathā deve tathā gurau [śve.u. 6.23] ity ādi śrutyā mantra-vācyasya śrī-bhagavato guruṇābhedo’bhidhīyate | tatra mantrārādhanaṁ nāma spaṣṭākṣaroccāraṇa-pūrvakaṁ japaḥ | pūrvokta-rītyā tat-tad-deśa-kālānusāreṇa nityaṁ prathamārtha-mīmāṁsayārthāvadhāraṇaṁ ca | tad-upadeṣṭā ca śāstra-lakṣaṇa-sampanno guru-deva eva | tad-upāsana-prakāraś ca pūrvam evoktaḥ | viṣayo’py ukta-lakṣaṇaḥ prathama-padārthābhinno bhagavān śrī-kṛṣṇas tad-upāsanaṁ ca gurūpadiṣṭa-prakāreṇātmātmīya-sambandhānusandhāna-pūrvakam, ātma-kartṛtvādy-abhimāna-tyāgena tat-prayojyatvānusandhānena tat-tad-avastocitābhigamanopādānādi-krameṇa yoga-paryantaṁ jñeyam | tam eva viśinaṣṭi—tasya daurlabhyaṁ dyotayan guhyatamam iti | niratiśayena gopanīyam iti |


    sarva-guhyatamaṁ bhūyaḥ śṛṇu me paramaṁ vacaḥ |


    iṣṭo’si me dṛḍham iti tato vakṣyāmi te hitam || [gītā 18.64] iti bhagavad-ukteḥ |

ata eva bhagavat-preṣṭhādhikārikatvenānyāsyānadhikāritva-sūcanād anyasmai na dātavyam iti | adhikāriṇi saṁskāra-rūpaṁ guṇaṁ vidhatte | ṛte śiṣyān na deyaṁ ceti | śiṣyo’py atrokta-lakṣaṇo’ntaraṅgatama eva vivakṣitaḥ, tasyaiva prakaraṇatvāt | anya-śiṣyasyāpi vyāvṛttiḥ phalitā bodhyā etad uktaṁ bhavati śiṣya-vivekas tāvac caturvidhaḥ, śiṣya-mātrāntaraṅgāntaraṅgatarāntaratama-bhedāt | teṣv antaraṅgatama evādhikārī | anyeṣāṁ vyāvṛttiḥ | śiṣya-śabda-yogaś cātra kaimutyārthaḥ | yadi śiṣyasyātrāsampradānatvam, tarhi anyasya kā vārtety arthaḥ | kiṁ ca, sva-guruṇā sākṣāt śikṣitāyāpi tad-ājñāmṛte na dātavya eva | tatrāyaṁ vivekaḥ | pūrvaṁ sva-guru-śikṣito’pi cej jijñāset tadāsau vaktavyaḥ | ācāryād dhy eva hi vidyā vihitā sādhiṣṭhaṁ prāpayate iti niyama-śruteḥ | eva-kāreṇānyasmād gṛhītā hy aniṣṭa-prāpti-hetur iti | tasmād eva tvayā grāhyeti | evaṁ tat-prārthanā-prītena śrī-guruṇā sva-mukhenaivopadiṣṭaś ced iṣṭāpannatamaḥ | tad-arthe’sāv ājñaptaś cen na tad-adhikāra-viśeṣaṁ kañcid apy anavagamya tasmai hy upadiśet | nātra ko’pi doṣa-gandhaḥ | anyathā śāstrācārya-niyamollaṅghanād ācārya-vaimukhyāpattyā, ubhayor niṣṭhā-bhaṅgād bhraṁśa eva | yadi dātum apekṣate, putrāya śuśrūṣave dāsyaty anyasmai śiṣyāya ca iti niyama-śruteḥ | 

atha śrī-guruṇānyatrāvasthitaṁ līlayāntarhitaṁ vā tac-chikṣitasya kasyacid etad-viṣayakā jijñāsā jātā cet tarhi pūrvavat tasya sva-viṣayakaṁ śraddhā-viśvāsa-prīti-gauravādikaṁ tad-adhikāra-viśeṣāṁś anirṇīya, parīkṣā-viśeṣāś ca gṛhītvā brūyāt | abhijana-vidyā-samuditaṁ samīhitaṁ saṁskartāram abhīpset ity āpastamba-vacanāt | guror jñānavattādikam anumāya śiṣyeṇopasattiḥ kāryeti nyāyāc ca | tat tvaya mayi gurutvādhikāraṁ nirṇya niḥsaṁśayena bhāvyam iti | yadi tena tathābhyupagatas tarhi śāstra-vidhinā taṁ saṁskṛtya kāmam upadiśet iti sampradāya-rāddhāntaḥ[^3] | 

api ca kvacic ca guhyatamaṁ pada-sthāne toṣa-karam iti pāṭhaḥ | tathā ca tasya prāk bhagavac-chabdo yojanīyaḥ | bhagavat-toṣa-karaṁ bhagavadīya-niratiśaya-prasāda-sādhāraṇa-kāraṇam iti | niratiśaya-prasāda-phalaṁ cetanā-vinābhāvaḥ nitya-sānnidhyam iti bhāvaḥ | sa ca dvividhaḥ | prapatti-vyājena tuṣṭasyāsyāsādhāraṇa-kāruṇyādi-sindhoḥ śrī-bhagavataḥ svāśrita-viṣayaka-nityābhiyogaḥ ādyaḥ |


    sandhiṁ ca yogaṁ ca sandhatte brahmaṇe dṛśo ramate |


    tasmin nu jīrṇe śayāne nainaṁ jahāty ahaḥsu pūrveṣu || ity ādi taittirīyāmnāyāt|


    na tyajeyaṁ kathañcana nārāyaṇas tam anv āste |


    vatsaṁ gaur iva vatsalā ity ādi vacanāc ca |

dvitīyaś ca prapannasya sva-kārita-sva-viṣayaka-prapatti-vyājodbuddha-niratiśaya-kāruṇyādi-prayukta-niratiśaya-prasāda-janya-niratiśaya-prīti-kārita-prapattavya-viṣayaka-nityābhiyoga iti |


    yena yena dhātā gacchati tena tena saha gacchati iti śruteḥ |


    teṣāṁ satata-yuktānāṁ bhajatāṁ prīti-pūrvakam | [gītā 9.10]


    yan mayatvena govinde ye narā nyasta-cetasaḥ |


    viṣaya-tyāginas teṣāṁ vijñeye ca tad-antike | ity ādi-smṛteś ca |

iti oṁ tat sad iti śrī-rahasya-ṣoḍaśī mantrārtha-rahasya-ṭīkā sampūrṇā |

—o)0(o—


[^1]:
     sajātīyatvābhāvad ity api pāṭhaḥ |

[^2]:
     tat-prasādāt parāṁ śāntiṁ sthānaṁ prāpsyasi śāśvatam |

[^3]:
     siddhāntaḥ ?
