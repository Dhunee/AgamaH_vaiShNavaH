+++
title = "३४"

+++
अथ चतुस्त्रिंशो ऽध्यायः  
    
स्वयंव्यक्तादि स्थानपञ्चकम्।  
    
अत ऊर्ध्वं प्रवक्ष्यामि स्थलपञ्चककल्पनम् ।  
देवदेवो महाबाहुर्हरिर्नारायणस्स्वयम् ॥ ३४।१ ॥  
येन येन प्रकारेण आविरास्तेधरातले ।  
अर्चावताररूपेण भक्तसौलभ्यहेतवे ॥ ३४।२ ॥  
स्वयंव्यक्तं च दिव्यं च सैद्धं पौराणमेव च ।  
पौरुषं चेति कथितं स्थलानां पञ्चकं बुधैः ॥ ३४।३ ॥  
स्वयंव्यक्तं तु तत्प्रोक्तं यत्रासौ हरिव्ययः ।  
स्वेच्छया लोकरक्षाये भूम्यामाविर्भवेत्स्वयम् ॥ ३४।४ ॥  
न तत्र देवदेवस्य प्रतिष्ठा विधिसम्मता ।  
न चापि कर्षणं नापि बिम्बशुद्ध्यादिकाः क्रियाः ॥ ३४।५ ॥  
बिम्बेन सह देवेशस्सन्निधत्ते यतस्स्वयम् ।  
यानदिच्छा वसेद्भूमौ तावत्कालं समर्चितः ॥ ३४।६ ॥  
स्वयंव्यक्तस्थले पूजा सर्वलोकशुभप्रदा ।  
स्वयंव्यक्तस्थलान्यत्र चत्वार्यासत भूतले ॥ ३४।७ ॥  
यत्र वैखानसं शास्त्रमाश्रित्य परमं शुभम् ।  
अर्चयामो जगद्योनिमहमन्ये च ते त्रयः ॥ ३४।८ ॥  
मरीचिर्मन्धरे विष्णुमर्चयामास केशवम् ।  
सर्वदेवोत्तमं देवं श्रीनिवासे ऽत्रिरर्चयत् ॥ ३४।९ ॥  
काश्यपो विष्ण्वधिष्ठाने शुभक्षेत्रे ऽप्यहं भृगुः ।  
यादृशीवर्तते पूजा या बिम्बानां च संस्थितिः ॥ ३४।१० ॥  
न किं चित्तामतिक्रम्य पूर्वोक्तां तु समाचरेत् ।  
स्वयमाविरभूद्देवो यत्र भक्तानुकम्पया ॥ ३४।११ ॥  
कर्तव्यमखिलं तत्र तन्निदेशेन कल्प्यते ।  
न वाप्युच्छास्त्रकरणं प्रवर्तयति माधवम् ॥ ३४।१२ ॥  
तस्मात्सर्वप्रयत्नेन पूर्वैराचरितं चरेत् ।  
अन्यथा चेत्तु कुर्वाणो देवायैवापराध्यति ॥ ३४।१३ ॥  
यन्मायामोहितं सर्वं यस्यान्तं के ऽपि नो विदुः ।  
तस्य देवस्य माहात्म्यं वक्तुं शक्नोति को भुवि ॥ ३४।१४ ॥  
यद्यदा चरितं तत्र तत्सर्वं शास्त्रमेव हि ।  
तत्रापि च विशेषो ऽस्ति प्रायश्चित्तादिदर्शने ॥ ३४।१५ ॥  
सर्वं प्रामादिकं कुर्यात्तत्र शास्त्रं प्रवर्तकम् ।  
श्रुतिस्मृती उभेतस्य परमाज्ञां वदन्ति ही ॥ ३४।१६ ॥  
स्वयंव्यक्तस्थले पूजा सर्वलोकशूभावहा ।  
स्वयं व्यक्तो जगन्नाथस्तादात्म्येन शिलादिषु ॥ ३४।१७ ॥  
स्वयं भक्तजनाभीष्टान् विचार्यैव प्रयच्छति ।  
न ह्यत्र साधनापेक्षा स्वयन्न्यक्तस्ततो वरः ॥ ३४।१८ ॥  
देवैः प्रतिष्ठितो यत्र हरिराविर्बभूव हि ।  
तद्दिद्यस्थलमुद्दिष्टं देवो दिव्य उदीर्यते ॥ ३४।१९ ॥  
स्मृता देवास्त्रयस्त्रिंशत्तावत्कोटीमिता अपि ।  
सर्वे ते फलकामास्स्युर्वे प्रपद्यन्ते यथा हरिम् ॥ ३४।२० ॥  
तांस्तथा भजते देवो यतो ऽसौ करुणानिधिः ।  
फलार्थिनो यदा देवाः प्रतिष्ठ्याप्य हरिं क्रमात् ॥ ३४।२१ ॥  
समभ्यर्च्य च सम्प्राप्य वाम्भितं तदनन्तरम् ।  
लोकानुग्रहहेतोर् वै तादृशं देवमन्दिरम् ॥ ३४।२२ ॥  
चिरस्थायि च सङ्कल्प्य यथार्हं समपूजयन् ।  
दिव्यस्थलस्थदेवो हि देवानां सन्निधापनात् ॥ ३४।२३ ॥  
अत्यन्तं पुष्टिवः प्रोक्तस्सर्वशान्तिकरस्सृतः ।  
दिव्यस्थलस्थपूजा तु शतयोजनविस्तृतम् ॥ ३४।२४ ॥  
पुनाति परितो देशं नात्र सन्देह इष्यते ।  
दिव्यस्थलानि कथितान्यसङ्ख्येयानि भूतले ॥ ३४।२५ ॥  
न हि देवास्स्वयं भूमाववतीर्य कलौ क्वचित् ।  
प्रतिष्ठां देवदेवस्य कुर्वन्ति कुहिचिद्ध्रुवम् ॥ ३४।२६ ॥  
दिव्यस्थलानि भूभागे कलौ तु विरलानि वै ।  
भविष्यन्ति बहून्यत्र लुप्तबूजानि सत्तमाः ॥ ३४।२७ ॥  
दिव्यस्थलकृता पूजा शास्त्रसिद्धा न संशयः ।  
नोच्छास्त्रं तु प्रतिष्ठादि कुर्वन्तिदिवि देवताः ॥ ३४।२८ ॥  
देवाश्च देवलोके ऽपि कृत्वा वैष्णवमन्दिरम् ।  
आराध्य च जगन्नाथं प्राप्नुवन्ति फलं बहु ॥ ३४।२९ ॥  
या तु भूमितले पूजा तादृशी दिविजा न वै ।  
कर्मभूमिस्तु सम्प्रोक्ता भूमिर्द्यैर्न हि तत्समा ॥ ३४।३० ॥  
सञ्चिन्त्य पुण्यं पापं वा भूमौ लोकान्तरेनराः ।  
गमिष्यन्तिततो ज्यायान् भूभागस्सर्वकर्मसु ॥ ३४।३१ ॥  
ततो देवाः प्रतिष्ठाप्य चार्चयित्वा रमापतिम् ।  
अर्चावताररूपेण स्वयं तीर्णाः पुनः पुनः ॥ ३४।३२ ॥  
भूमिस्थानखिलान् जन्तून् तार्ययिष्यन्त्यनुग्रहात् ।  
अतो विप्रास्सदा यज्ञैर्दानैश्च तपसा मुहुः ॥ ३४।३३ ॥  
तोषयिष्यन्ति देवान्वै तेषामानृण्यहेतवे ।  
देवा निसर्गरिपवो मनुष्येषु भवन्त्यपि ॥ ३४।३४ ॥  
आराधनेन देवस्य चोपकुर्वन्ति मानवान् ।  
इदमेव हरेः पूजाबलं सम्पादितं फलम् ॥ ३४।३५ ॥  
सर्वे ऽपि सात्त्विका यान्ति तुष्यन्ति स्वार्जितैः फलैः ।  
न द्विष्यन्ति रिपून्वापि तत्रो दाहरणं सुराः ॥ ३४।३६ ॥  
यथा च्यवनधर्मा स्यात्स्वर्गस्स्वर्गाश्रितो ऽथ वा ।  
तथादिन्यस्थलानिह न स्युश्शाश्वतिकानि तु ॥ ३४।३७ ॥  
दिव्यस्थलेषु सर्वत्र दिव्येनैवागमेन तु ।  
वैखानसेन पूजासीत्साहि श्रौती च सम्मता ॥ ३४।३८ ॥  
प्रायश्चित्तोचितान्यत्र निमित्तानि यदातदा ।  
शास्त्रोक्तं कारयेदेव नान्यथा कारयेद्विधिः ॥ ३४।३९ ॥  
ये तु पूर्वार्जितैरेव तपोभिः परमात्मनि ।  
रक्तात्मानस्तपस्सिद्धास्सङ्कल्प्य स्वतपःफलम् ॥ ३४।४० ॥  
देवदेवं जगन्नाथं नारायणमनायम् ।  
प्रतिष्ठाप्य क्वचिद्बिम्बे समभ्यर्च्य विशेषतः ॥ ३४।४१ ॥  
उज्जीवनाय लाकानां प्रदास्यन्तीह पूजनम् ।  
स देशस्सैद्ध इत्युक्तस्सैद्धा तत्रार्चनोच्यते ॥ ३४।४२ ॥  
न हि सिद्धास्तपस्सिद्धिं कुर्वन्ति विभलां क्वचित् ।  
यस्यानुग्रहमिच्छन्तस्तपस्यन्तीह साधवः ॥ ३४।४३ ॥  
यं प्रसादयितुं विप्रा यज्ञदानादि कुर्वते ।  
तस्यैवाराधनं हित्वा किं सिद्धास्सम्प्रकुर्वते ॥ ३४।४४ ॥  
ते सिद्धास्ते महात्मानस्ते सन्त न्ते तपस्विनः ।  
ये स्वकर्मफलं देवं विदित्वा श्रीपतिं हरिम् ॥ ३४।४५ ॥  
प्रतिष्ठाप्य तु तद्रूपमर्चयन्ति निरन्तरम् ।  
न ह्यन्यः प्रापणे हेतुरर्चनान्मुक्तिहेतवे ॥ ३४।४६ ॥  
सैद्धस्थले तु या पूजा सर्वशान्तिकरी स्मृता ।  
पञ्चाशद्योजनं तस्य परितः पावयेन्महीम् ॥ ३४।४७ ॥  
सिद्धप्रतिष्ठिता देशा बहवो विदिताः पुरा ।  
उत्पद्यन्ते भविष्यन्ति सन्तिसिद्धा धरातले ॥ ३४।४८ ॥  
सैद्धस्थलानि भूयांसि भविष्यन्ति च सन्ति च ।  
सिद्धा वैखानसं शास्त्रमाश्रित्यैव स्वनिर्मितम् ॥ ३४।४९ ॥  
देवं सम्पूजयन्तीह तत्प्रायः प्रचलत्यपि ।  
न हि सिद्धाः प्रकुर्वन्तिकिञ्चिदुच्छास्त्रमापदि ॥ ३४।५० ॥  
तस्मात्सर्वप्रयत्नेन सर्वं सिद्धाश्रितस्थले ।  
कुर्याद्वैखानसं शास्त्रमाश्रित्य सकलाः क्रियाः ॥ ३४।५१ ॥  
सिद्धा जानन्ति शास्त्रार्थान् सिद्धा जानन्ति चागमान् ।  
सिद्धास्समर्चयन्त्येव वैखानसविधानतः ॥ ३४।५२ ॥  
यदि सिद्धाश्रितो देशःपूज्यते ऽन्यैः प्रमादतः ।  
राजा तं तु विचार्यैव पुनर्वैखानसैःक्रमात् ॥ ३४।५३ ॥  
सत्वरं याजयेत्कृत्वा प्रायश्चित्तं यथाविधि ।  
सैद्धमेके स्थलं प्राहुरार्षमेतच्च सम्मतम् ॥ ३४।५४ ॥  
अथ पौराणिको देशः कथ्यते यत्र यत्र वै ।  
गाधा पौराणिकी भूयात्तत्पुराणस्थलं मतम् ॥ ३४।५५ ॥  
अज्ञातकर्तृकाण्यत्र स्मर्यन्ते प्रायशो बहु ।  
स्थलानीमानितत्तानि?पुराणानि प्रचक्षते ॥ ३४।५६ ॥  
पुराणानि त्वनन्तानि स्थलानि पृथिवीतले ।  
भवन्त्यथ कलौ प्राप्ते लुप्यन्ते तान्यनेकशः ॥ ३४।५७ ॥  
दशयोजनपर्यन्तां भूमिं तु परितस्सकृत् ।  
पुनाति देशः पौराणस्तत्र किं चिन्न हीयते ॥ ३४।५८ ॥  
स्वयंव्यक्तादयस्सर्वे पौराणाः कीर्तिता अपि ।  
स्वयंव्यक्तादिभेदेन व्यवहारस्य दर्शनात् ॥ ३४।५९ ॥  
पुराणत्वं च तेषां स्यादन्यत् पौराणमुच्यते ।  
पुराणस्थलदेवस्य प्रतिष्ठा विधिसम्मता ॥ ३४।६० ॥  
प्रतिष्ठिते त्वविधिना स्थरे नैव रमेद्धरिः ।  
न हि वृद्धास्समर्चन्ति बिम्बमुच्छास्त्रनिर्मितम् ॥ ३४।६१ ॥  
न हि पौराणिके देशे यजमानस्य गौरवम् ।  
अर्थस्य गौरवं चापि दर्शनीयं महात्मभिः? ॥ ३४।६२ ॥  
यदि पश्येद्विसूढात्मा रौरवं नरकंव्रजेत् ।  
एष एव विशेषस्स्यादन्यत्सैद्धवदाचरेत् ॥ ३४।६३ ॥  
पुराणस्थलपूजा तु शास्त्रदृष्टेन वर्त्मना ।  
प्रमादेतु समीकार्यान तेन स्याद्व्यतिक्रमः ॥ ३४।६४ ॥  
मानुषं पञ्चमं प्रोक्तं स्थलं यत्र विशेषतः ।  
ग्रामे वा नगरे वापि शास्त्रोक्ते सुमनोरमे ॥ ३४।६५ ॥  
प्रतिष्टाप्यार्चके विष्णुस्सर्वदेवेश्वरेश्वरः ।  
ब्राह्मणैः क्षत्रियैर्वैश्यैश्शूद्रैर्वान्यैर्नरोत्तमैः ॥ ३४।६६ ॥  
वैखानसेन शास्त्रेण पञ्चरात्रेण वा पुनः ।  
मानुषस्थलपूजा तु योजनं परितस्थ्सलम् ॥ ३४।६७ ॥  
पापयेत्तस्य तु प्रोक्ताशक्तिरन्यातु तावती ।  
मनुष्याः पुण्यकर्माणस्तत्र तत्र दिने दिने ॥ ३४।६८ ॥  
प्रेरिता भगवद्भक्त्याधनिनो निर्धना अपि ।  
निर्माय भगवद्गेहं प्रतिष्ठाप्य श्रियःपतिम् ॥ ३४।६९ ॥  
अर्चयन्ति विशेषेण वैखानसविधानतः ।  
विशालः पृथिवीभागः कालो ऽनादिरन्तकः ॥ ३४।७० ॥  
शास्त्रं चाप्यतिगम्भीरं भक्ताश्च बहवो हरौ ।  
तस्मात्सर्वप्रयत्नेन सर्वस्याप्यनुशासनम् ॥ ३४।७१ ॥  
प्रोक्तं विखनसा पूर्वं भगवच्छास्त्रमुत्तमम् ।  
अनेनैव प्रकारेण सर्वत्राराधयेद्धरिम् ॥ ३४।७२ ॥  
भक्ताश्च बहुधा शास्त्रं प्रशंसन्तीदमेव ही ।  
तदुक्तेनैव विधिना कल्पयेदालयादिकम् ॥ ३४।७३ ॥  
यथा मानाधिकरणे मया प्रोक्तस्स विस्तरः ।  
यत्र वा दृश्यते भेदो भगवच्छास्त्रशिल्पयोः ॥ ३४।७४ ॥  
शिल्पशास्त्रं परित्यज्य भगवच्छास्त्रतश्चरेत् ।  
प्रधानमेतच्छास्त्रं स्याद्भगवद्गेहकल्पने ॥ ३४।७५ ॥  
न तच्छास्त्रमनादृत्य कार्यं किं चित्समाचरेत् ।  
लोभान्मोहादथाज्ञानाच्छास्त्रे ऽस्मिन्न धृतं चरेत् ॥ ३४।७६ ॥  
अतिक्रम्यापि शास्त्रं तत्पूजा निष्भला भवेत् ।  
यजमानो विपद्येत तस्मादत्रोक्तमाचरेत् ॥ ३४।७७ ॥  
तेनैव तु विधानेन प्रतिष्ठादिकमाचरेत् ।  
ऐहिकामुष्मिकं यस्मात्फलद्वयमवाप्यते ॥ ३४।७८ ॥  
ग्रामे विष्ण्वर्चनाहीने विष्ण्वर्चाहीनवेश्मनि ।  
तीर्थपानं सुरापानमन्नं गोमांसभक्षणम् ॥ ३४।७९ ॥  
देवधामविहीनं तु श्मशानं ग्राम उच्यते ।  
गृहं च चितितुल्यं स्याद्यत्र नाराध्यते हरिः ॥ ३४।८० ॥  
यो मोहादथ वालस्यादकृत्वा देवतार्चनम् ।  
भुङ्क्ते स याति नरकान् सूकरेष्वसि जायते ॥ ३४।८१ ॥  
केशवार्चागृहे यस्य न तिष्ठति शूभप्रदा ।  
तस्यान्नं नैव भोक्तव्यमभक्ष्येण समं हि तत् ॥ ३४।८२ ॥  
बिम्बशुद्ध्यादिकं कृत्वा शास्त्रोक्तविधिना पुनः ।  
कलान्यासादिकं सर्वं विधाय परमेश्वरः ॥ ३४।८३ ॥  
प्रतिष्ठाप्यार्च्यते यत्र परितो योजनावधि ।  
पूयते ऽनुग्रहाद्विष्णोः स देशो ऽप्राकृतस्स्मृतः ॥ ३४।८४ ॥  
तत्र पार्षदसंयुक्तश्श्रिया लक्ष्म्या समन्वितः ।  
यथा च परमे व्योम्नि सन्निधत्ते तथा हरिः ॥ ३४।८५ ॥  
तत्र देवास्त्रयस्त्रिंशत्पितरः पन्नगाश्च ये ।  
साध्या विद्याधरा यक्षास्सर्वा वै देवयोनयः ॥ ३४।८६ ॥  
सर्वसंवत्समृद्धिस्स्यात्पर्जन्यो वर्षुको भवेत् ।  
वायुर्वाति सुखं तत्र सूर्यस्तपति तेजसा ॥ ३४।८७ ॥  
चन्द्रमाश्शीतलैर्देशं सेवते किरणैस्तथा ।  
भूमिस्सस्यवती च स्यात्प्रसन्नं च नभो भवेत् ॥ ३४।८८ ॥  
नक्षत्रग्रहताराश्च प्रसादाभिमुखास्समे ।  
राजन्वती प्रजा च स्यात्पशुपुत्रसमन्विता ॥ ३४।८९ ॥  
न व्याधिजं भयं किं चिन्नापि ज्वरकृतं तथा ।  
न व्यालजं भयं वापि भवेदत्रन संशयः ॥ ३४।९० ॥  
नोपप्लवो नृपाणां वा मृगाणां वाप्यपां भवेत् ।  
ब्राह्मणाः क्षत्रिया वैश्याश्शूद्रास्तत्र निवासिनः ॥ ३४।९१ ॥  
स्वे स्वे कर्मण्यभिरता भवेयुस्सुखजीविनः ।  
आग्निहोत्राश्च हूयन्ते तप्यन्ते ऽत्र तपांसि च ॥ ३४।९२ ॥  
दीयन्ते भूरिदानानि यत्र देवो हरिस्प्वयम् ।  
अप्राकृतमिमं देशं सन्निधानाच्छ्रियः पतेः ॥ ३४।९३ ॥  
प्राकृतं यो वदेन्मूढस्स याति नरकं ध्रुवम् ।  
अप्राकृतमिमं देवं नरो यश्चापनिह्नुते ॥ ३४।९४ ॥  
चण्डालस्स तु विज्ञेयो निष्कृतिर्नास्य दृश्यते ।  
महापातकीनां तद्वद्दृष्टं पातकिनामपि ॥ ३४।९५ ॥  
उपपातकिनां चापि प्रायश्चित्तं विशेषतः ।  
शास्त्रापलापिनां नैव प्रायश्चित्तं प्रदृश्यते ॥ ३४।९६ ॥  
यस्तु सामान्यभावेन मन्यते स्थलमीदृशम् ।  
ब्रह्महत्यामवाप्नोति भ्रूणहत्यां तथैव च ॥ ३४।९७ ॥  
स्वर्णस्तेये च यत्पापं सुरापाने च यद्भवेत् ।  
गुरुतल्पस्य गमने यच्चपापमुदीरितम् ॥ ३४।९८ ॥  
वृषलीगमने यच्च पापं सर्वं तदश्नुते ।  
नास्ति शास्त्रात्परं ज्ञानं नस्यात्तस्मात्प्रवर्तकम् ॥ ३४।९९ ॥  
तस्मात्तस्यावमानेन सद्यः पतति दूषकः ।  
तस्मिन् देशे विशेषेण सर्वेभागवता हरौ ॥ ३४।१०० ॥  
देवपादोदकादीनि पीत्वा यास्यन्तिसद्गतिम् ।  
न हि सर्वो ऽपि सर्वत्र स्वयंव्यक्तस्थलादिकम् ॥ ३४।१०१ ॥  
गत्वैवाराधयेद्विष्णुं सदा तच्चाप्यसम्भवि ।  
अत एव कृपासिन्धुर्भगवान् भूतभावनः ॥ ३४।१०२ ॥  
अर्चावताररूपेण ग्रामे ग्रामे गृहे गृहे ।  
अवतीर्य महाबाहुर्भक्तसौलभ्यहेतवे ॥ ३४।१०३ ॥  
अर्च्यते शास्त्रविधिना तत्र कार्योन संशयः ।  
तस्मादप्राकृतं देशं न ब्रूयात्प्राकृतं नरः ॥ ३४।१०४ ॥  
न च सामान्यभावेन तं पश्येद्यदि पश्यति ।  
नश्यत्येव न सन्देह इति शास्त्रविनिश्चयः ॥ ३४।१०५ ॥  
    
इति श्रीवैखानसे भगवच्छास्त्रे भृगुप्रोक्तायां सहितायां प्रकीर्णाधिकारे चतुस्त्रिंशो ऽध्यायः।

_____________________________________________________________
