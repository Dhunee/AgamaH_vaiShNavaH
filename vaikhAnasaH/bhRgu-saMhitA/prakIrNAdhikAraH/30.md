+++
title = "३०"

+++
अथत्रिंशो ऽध्यायः।  
प्रायश्चित्तम्  
अथवक्ष्ये विशेषेण तन्त्रसङ्करनिष्कृतिम् ।  
वैष्णवस्यान्यतन्त्रेण सङ्करे दोषमादिशेत् ॥ ३०।१ ॥  
ग्रामस्य यजमानस्य राज्ञो राष्ट्रस्य सङ्क्षयः ।  
तद्दोषशमनायैव साङ्कर्यमपहाय च ॥ ३०।२ ॥  
पद्मावले वैष्णवं च विष्णुसूक्तं च पौरुषम् ।  
पारमात्मिकमीङ्कारा द्यष्टाशीतिं विशेषतः ॥ ३०।३ ॥  
अष्टोत्तरसहस्रं वा शतमष्टोत्तरं तु वा ।  
दोषगौरवमुद्दिश्य हुत्वा पूर्ववदाचरेत् ॥ ३०।४ ॥  
वैष्णवं द्विविधं शास्त्रं मुनिभिः परिकीर्तितम् ।  
वैखानसं पञ्चरात्रं वैदिकं तान्त्रिकं क्रमात् ॥ ३०।५ ॥  
वैखानसं वैदिकं स्याद्वैदिकैरर्चितं द्विजैः ।  
ऐहिकामुष्मिकफलप्रदं सौम्यं प्रकीर्तितम् ॥ ३०।६ ॥  
पञ्चरात्रमथाग्नेयमवैदिकमतात्त्विकम् ।  
तापादिपञ्चसंस्कारदीक्षावद्भिस्समर्चितम् ॥ ३०।७ ॥  
अश्रीकरमथ प्रोक्तङ्केवलामुष्मिकप्रदम् ।  
सौम्यं सर्वत्र सम्पूज्यं ग्रामादिषु विशेषतः ॥ ३०।८ ॥  
ब्राह्मणानां च गेहेषु सौम्ये नै वार्चयेद्धरिम् ।  
आग्नेयमर्चयेत्तद्वदवास्त्वङ्गालये तथा ॥ ३०।९ ॥  
पर्वतादिष्वरण्येषु विविक्तेषु स्थलेषुच ।  
विप्रावासे जनावासे नैव कुर्यादनेन तु ॥ ३०।१० ॥  
सौम्ये वैखानसे मार्गे यद्याग्ने येन सङ्करः ।  
पञ्चरात्रेण सम्प्राप्तो राजा राष्ट्रं विनश्यति ॥ ३०।११ ॥  
तद्दोषशमानायैव पद्माग्नौ जुहुयात्क्रमात् ।  
महाशान्तिं विधानेन सप्ताहं वा त्षहन्तु वा ॥ ३०।१२ ॥  
अष्टाधिकशदैश्चैव संस्नाप्य कलशैस्ततः ।  
अभ्यर्च्य देवदेवेशं सम्पूज्यैव तु वैष्णवान् ॥ ३०।१३ ॥  
भोजयित्वा ब्राह्मणांस्तु कारयेत्पूर्ववर्त्मना ।  
पञ्चरात्रविधानेन प्रतिष्ठाप्यार्चनेकृते ॥ ३०।१४ ॥  
कालेनान्तरिते तस्मिन् कुर्यात्सौम्य प्रवेशनम् ।  
सौम्यत्वाद्राजराष्ट्राणां तत्स मृद्धिकरं भवेत् ॥ ३०।१५ ॥  
पद्मानले महाशान्तिं हुत्वादौ च ततःक्रमात् ।  
वैखानसेन विधिनाविमानं बिम्बमेव च ॥ ३०।१६ ॥  
संस्कृत्य चोचितैस्सर्वैस्कंस्कारैः कर्षणादिभिः ।  
प्रतिष्ठाप्य तदारभ्य सर्वं तेनैव चाचरेत् ॥ ३०।१७ ॥  
आलयाश्रितदेवानां परिवारस्य पर्षदाम् ।  
पूजायामप्यमुख्यायां सङ्करो नैव सम्मतः ॥ ३०।१८ ॥  
महात्म्यं किमुवक्ष्यामि शास्त्रस्य महतो ऽस्य वै ।  
नालं देवास्त्रयस्सेन्द्रा अनन्तो ऽप्युपवर्णितुम् ॥ ३०।१९ ॥  
श्रुणन्तु मुनयस्सर्वे शास्त्रमाहात्म्यमुत्तमम् ।  
यावच्छक्ति प्रवक्ष्यामि ज्ञातं गुरुकृपाबलात् ॥ ३०।२० ॥  
पुरा चतुर्मुखो ब्रह्मासिसृक्षुरखिलं जगत् ।  
सुप्तोद्थितश्चिरं कालं प्राक्रामीत्सर्गकर्मणि ॥ ३०।२१ ॥  
विसस्मार यदा धाता निद्रयाक्रान्तमानसः ।  
वेदान्त्सर्गप्रधानांस्तु सृष्टिर्नैवप्रवर्तते ॥ ३०।२२ ॥  
चिन्तातुर स्तदा ब्रह्मा मूढः कर्तव्यकर्मणि ।  
बहुधा ध्यायमानस्तुन लेभे कारणं स्वतः ॥ ३०।२३ ॥  
स्वशक्त्या यद्विधेयं स्यात्सर्वं चक्रे विमूढधीः ।  
न हि तत्कारणं लेभे वेदविस्मरणं तु यत् ॥ ३०।२४ ॥  
चिराच्छिन्तां तु तां त्यक्त्वा स्वस्थचित्तः प्रजापतिः ।  
हृत्पद्ममध्ये पुरुषं परमेण समाधिना ॥ ३०।२५ ॥  
चिन्तयामास वै विष्णुमृग्यजुस्सामरूपिणम् ।  
तुष्टाव च तदा ब्रह्मा हरिप्रवणमानसः ॥ ३०।२६ ॥  
ननाम च तदा विष्णुं शङ्खचक्रगद्धरम् ।  
अर्चयामास देवेशं पाद्याद्यैर्विग्रहैस्समैः ॥ ३०।२७ ॥  
मुहुर्मुहुः प्रणम्याथमूर्थ्ना देवं जगत्पतिम् ।  
निर्व्याजकरुणालेशाद्देवस्य विमलान्तरः ॥ ३०।२८ ॥  
तुष्टावजगदीशानं नारायणमजं विधिः ।  
"जितन्ते पुण्डरीकाक्ष नमस्ते विश्वभावन ॥ ३०।२९ ॥  
नमस्ते ऽस्तु हृषीकेश महापुरुष पूर्वज ।  
देशकालपरिच्छेदरहितानन्त चिन्मय ॥ ३०।३० ॥  
सत्यज्ञानसुखानन्दस्वरूप परमेश्वर ।  
पञ्चव्यूह चतुर्व्यूहान न्तव्यूहात्मविग्रह ॥ ३०।३१ ॥  
विष्णो पुरुष सत्याच्युतानिरुद्ध जगत्पते ।  
नित्यमुक्तजनावासपरमव्योमनायक ॥ ३०।३२ ॥  
श्रीभूनीलादिसंसेव्य दिव्यमङ्गलविग्रह ।  
शङ्खचक्रगदावाणे भक्ताभयवरप्रद ॥ ३०।३३ ॥  
कीरीट हार केयूर कटकाङ्गदभूषित ।  
ग्रैवेयकपरिष्कार कटीसूत्रविराजित ॥ ३०।३४ ॥  
तुलसीमालिकाराजद्विशालोरस्थ्सलाञ्चित ।  
प्रलम्बयज्ञसूत्राढ्य कौस्तुभाभरणोज्ज्वल ॥ ३०।३५ ॥  
सर्वलोकेश्वराचिन्त्य श्रीवत्सकृतलक्षण ।  
दिव्यायुधसमासेव्य पीताम्बरसुशोभित ॥ ३०।३६ ॥  
नित्यनिर्यत्ननिरन्ध्रविसारिकरुणारस ।  
मन्दस्नितमुखाम्भोज मधुराधरपल्लव ॥ ३०।३७ ॥  
रुक्माभ रक्तनेत्रास्यपाणिपाद सुखोद्वह ।  
सुभ्रूललाटसुभग सुनस स्वायतेक्षण ॥ ३०।३८ ॥  
वृत्तपीनायतभुज तनुमध्य महाहनो ।  
विलासविक्रमाक्रान्त त्रैलोक्यचरणाम्बुज ॥ ३०।३९ ॥  
ज्ञानशक्ति बलैश्वर्यवीर्य तेजोविधे ऽनघ ।  
नमस्ते विष्णवे तुभ्यं पुरुषाय नमो नमः ॥ ३०।४० ॥  
समस्सत्यस्वरूपाय अच्युताय नमो नमः ।  
नमो ऽनिरुद्धरूपाय वासुदेवाय शार्ङ्गिणे ॥ ३०।४१ ॥  
नमश्चिदात्मने ऽनन्त शान्तरूपाय धन्विने ।  
शासते निरपेक्षाय स्वतन्त्रायाधिकारिणे ॥ ३०।४२ ॥  
अच्युतायाविकाराय तेजसां निधये नमः ।  
प्रधान पुरुषेशाय वेदवेद्याय वेदिने ॥ ३०।४३ ॥  
नमः पर व्यूहरूप नमो विभवविग्रह ।  
अन्तर्यामिन्नमस्ते ऽस्तु नमोर्ऽचारूप शाश्वत ॥ ३०।४४ ॥  
सहस्रशीर्षं पुरुषं सहस्राक्षं निरञ्जनम् ।  
सहस्रपादं त्रातारं शरणं त्वाङ्गतो ऽस्म्यहम् ॥ ३०।४५ ॥  
माता त्वं मे पिता त्वं मे भ्राता त्वं मे सखामम ।  
सर्वं त्वमसि विश्वात्मंस्त्वयि सर्वं प्रतिष्ठितम् ॥ ३०।४६ ॥  
संसारसागरं घोरमनन्तं क्लेशभाजनम् ।  
त्वामेव शरणं पाप्य निस्तरन्ति मनीषिणः ॥ ३०।४७ ॥  
न हि ते गोप्य ते किञ्चिन्न ह्यन्त्यविदितं तव ।  
त्वं साक्षी देहिनामेकस्सर्वं व्याप्य त्वमेधसे ॥ ३०।४८ ॥  
न ते रूपं न करणं कारणं नास्ति ते ऽनघ ।  
त्वं शास्ता सर्वलोकानां स्रष्टापाता हरन् हरे ॥ ३०।४९ ॥  
अहं भवश्च ते ब्रह्मन् प्रसादक्रोधजावुभौ ।  
त्वत्तो मे मानसं जन्म प्रथमं द्विजपूजितम् ॥ ३०।५० ॥  
विज्ञानं तदिदं प्राप्तं ब्रह्मत्वं च यदार्जितम् ।  
सर्वं तव कटाक्षस्य लेशो ऽयं मधुसूदन ॥ ३०।५१ ॥  
तमसाक्रान्तचित्तस्य विस्मृता निगमा मम ।  
अवेदविहितस्सर्गो मया कर्तुं न शक्यते ॥ ३०।५२ ॥  
प्रसीद परमेशान वेदभिक्षां प्रयच्छ मे ।  
इति चिन्तयतस्तस्य बभूवावाविलं मनः ॥ ३०।५३ ॥  
ततस्तुभगवान् ब्रह्मा वेदराशिमवाप्तवान् ।  
सस्मार निखिलान्वेदान् साङ्गानुपनिषद्गणम् ॥ ३०।५४ ॥  
पुराणन्यायमीमांसाधर्मशास्त्राणि सर्वशः ।  
चतुष्षष्टिकलाश्चैव विद्यास्थानानि यानि च ॥ ३०।५५ ॥  
अन्तर्हितानां खननाद्वेदानान्तु विशेषतः ।  
स विभुः प्रोच्यते ब्रह्मा विखना ब्रह्मवादिभिः ॥ ३०।५६ ॥  
वैखानसश्च भगवान् प्रोच्यते स पितामहः ।  
जगत्सर्वमशेषेण वेददृष्टेन वर्त्मना ॥ ३०।५७ ॥  
प्राणाच्च चक्षुषस्तद्वदभिमानाच्च मर्मणः ।  
हृदयाच्छिरसश्श्रोत्रादुदानाद्व्यानतस्ततः ॥ ३०।५८ ॥  
समानाच्च तथापानादृषिश्रेष्ठानिमान् दश ।  
दक्षं मरीचिनं नीललोहितं भृगुमेन च ॥ ३०।५९ ॥  
तथाङ्गिरसमत्रिञ्च पुलस्त्यं पुलहं तथा ।  
वसिष्ठं चक्रतुं चैव क्रमादसृजदब्जभूः ॥ ३०।६० ॥  
नव ब्रह्माण एवै ते विनास्युर्नीललोहितम् ।  
वेदानां व्यसनादर्पाक् प्राग्रूपं मिलितं तु यत् ॥ ३०।६१ ॥  
तान्तु वैखानसीं शाखायेतानध्यापयन्मुनिः ।  
नाम्ना विखनसं प्राहुर्यं च शातातपं तथा ॥ ३०।६२ ॥  
भृग्वङ्गिरोमरीच्यत्रिपुलस्त्यपुलहाःक्रतुः ।  
तथा वसिष्ठोदक्षश्च नव ब्रह्माणर् इरिता ॥ ३०।६३ ॥  
(नव ब्राह्माण एवैते विन्यान्ये नीललोहितम्) ।  
एते विखनसश्सिष्याश्श्रुतिस्मृतिविधानतः ।  
तच्छिष्यास्तु महात्मानो मुनयस्तत्त्वदर्शिनः ॥ ३०।६४ ॥  
वेदानुगानि शास्त्राणि चक्रुर्लोकहितैषिणः ।  
के चिद्गृह्याणि वै चक्रुर्गृह्यश्रौतात्मकानि तु ॥ ३०।६५ ॥  
धर्मशास्त्राणि केचित्तु पुराणानि च के चन ।  
इतिहासांस् तथाकल्पान् प्रोचुरन्ये महर्षय? ॥ ३०।६६ ॥  
के चिद्व्याकरणं केचिन्न्यायमन्ये तथेतरत् ।  
वाङ्मयं सकलं सर्वं शास्त्रबद्धं प्रचक्रिरे ॥ ३०।६७ ॥  
तान्तुवाखानसीं शाखां स्वसूत्रे विनियुक्तवान् ।  
पद्मभूःपरमो धाता तस्मिन्नाराधनत्रयम् ॥ ३०।६८ ॥  
तान्तु वैखानसीं शाखां स्वसूत्रे विनियुक्तवान् ।  
चक्रे ऋगादिभेदैस्तु व्यसित्वा तु पृथक् पृथक् ॥ ३०।६९ ॥  
आदिकाले तु भगवान् ब्रह्मातु विखना मुनिः ।  
यजुश्शाखानुसारेण चक्रेसूत्रं महत्तरम् ॥ ३०।७० ॥  
वर्णाश्रमाचारयुतं श्रौतस्मार्तसमन्वितम् ।  
यत्सूत्राद्यन्तमध्येषु भगवान् विष्णुरव्ययः ॥ ३०।७१ ॥  
यष्टव्यो गीयते यस्मात्सर्वसूत्रोत्तमं तु तत् ।  
वेदे वैखानसे सूत्रे यो धर्मः परिकीर्तितः ॥ ३०।७२ ॥  
सर्वैस्सधर्मोनुष्ठेयो नात्र कार्याविचारणा ।  
स्वसूत्रस्य परित्यागादन्यसूत्रसमाश्रयात् ॥ ३०।७३ ॥  
सद्यःपतति वै विप्रोन वेदस्य समाश्रये ।  
सूत्रं वैखानसं यत्तु वेदस्सम्प्रतिपद्यते ॥ ३०।७४ ॥  
एतद्वैखानसं सूत्रमन्यसूत्रानपेक्षितम् ।  
एतद्वैखानसं सूत्रं सर्ववेदार्थसङ्ग्रहः ॥ ३०।७५ ॥  
वैष्णवं सर्वविप्राणां साम्न्यमभिधीयते ।  
वैखानसस्य सूत्रस्य चाग्नेश्श्रामणकस्य च ॥ ३०।७६ ॥  
नारायणस्य देवस्य माहात्म्यं नावबुध्यते ।  
यथा वेदेषु सर्वेषु सामवेदः प्रशस्यते ॥ ३०।७७ ॥  
तथा सर्वेषु सूत्रेषु सूत्रमेतत्प्रशस्यते ।  
अग्निर्वैखानसं शास्त्रं विष्णुर्वेदाश्चशाश्वताः ॥ ३०।७८ ॥  
गायत्री वैष्णवा विप्रास्सप्तैते बहुपावनाः ।  
अधीतेषु च वेदेषु साङ्गेषु लभते फलम् ॥ ३०।७९ ॥  
तत्फलं लभते सद्यस्सूत्रमेतत्पठन् द्विजः ।  
अग्नीषोमादयो देवा ये यज्ञांशहविर्भुजः ॥ ३०।८० ॥  
ते सर्वे सूत्रमाश्रित्य चैनं गच्छन्ति माधवम् ।  
शारीराण्यन्यसूत्राणि तथा स्वर्गफलानि च ॥ ३०।८१ ॥  
वैष्णवं सूत्रमेतद्धि सर्वसिद्धिकरं परम् ।  
आद्यत्वात्सर्वसूत्राणां वैष्णवत्वाद्विशेषतः ॥ ३०।८२ ॥  
मयानुवर्तितं तद्वत्काश्यपात्रिमरीचिभिः ।  
यस्मिन्नेव तु सम्प्रोक्ते सूत्रे विखनसा पुरा ॥ ३०।८३ ॥  
वनस्थानां तु सर्वेषां विधिश्श्रामणकाभिधः ।  
वानप्रस्थास्ततस्स्वर्वे येद्विजाश्चान्यसूत्रिणः ॥ ३०।८४ ॥  
तत्सूत्रविध्यमष्ठानात्स्मृता वैखानसा अमी ।  
किं बहूक्तेन विधिना सर्वं वैखानसं जगत् ॥ ३०।८५ ॥  
परस्मिन् व्योम्नि यच्चार्ऽके यत्तेजस्तुत्रयीमयम् ।  
तद्वैखानः परं ब्रह्म इति वेदादधीमहि ॥ ३०।८६ ॥  
शास्त्रमेतच्च सूत्रं च सर्वेषामपि जीवनम् ।  
ये वैखानससूत्रेण संस्कृतास्तु द्विजातयः ॥ ३०।८७ ॥  
ते विष्णुसदृशा ज्ञेयास्सर्वेषामुत्तमोत्तमाः ।  
वैखानसानां सर्वेषां गर्भवैष्णवजन्मनाम् ॥ ३०।८८ ॥  
नारायणस्स्वयं गर्भेमुद्रां धारयिते निजाम् ।  
विप्रा वैखानसाख्याये तेभक्तास्तत्त्वमुच्यते ॥ ३०।८९ ॥  
एकान्तिनस्सुसत्त्वस्था देहान्तं नान्ययाजीनः ।  
विष्णोःप्रियतमा लोके चत्वारः परिकीर्तिताः ॥ ३०।९० ॥  
अश्वद्थःकपिला गावस्तुलसी वैष्णवा द्विजाः ।  
द्विजेषु ब्राह्माणाश्श्रेष्ठा ब्राह्मणेषु च चैष्णवाः ॥ ३०।९१ ॥  
वैष्णवेषु परं श्रेष्ठा ये वैखानससूत्रिणः ।  
वैष्णवीं प्रतिमां लोके विप्रं वैखानसं तथा ॥ ३०।९२ ॥  
गङ्गां विष्णुपदीं दृष्ट्वा सर्वपापैः प्रमुच्यते मूलमस्यापि शास्त्रस्य ।  
सार्धकोटिप्रमाणतः उपादिशत्स भगवान् अस्मभ्यं नैमिशे वने ॥ ३०।९३ ॥  
इति सङ्क्षेपतः प्रोक्तं महत्त्वं सूत्रशास्त्रयोः ।  
तस्माद्वैखानसा विप्रास्सम्पूज्या भगवत्प्रियाः ॥ ३०।९४ ॥  
पूजान्ते स्नपनान्ते च तथान्ते चोत्सवस्य च ।  
आचार्यमर्चकं चापि सर्वान् वैखानसांस्तथा ॥ ३०।९५ ॥  
प्रथमं पूजयित्वैव पश्चात्कार्यं समाचरेत् ।  
यःपूजकमनादृत्य विप्रं वैखानसं हठात् ॥ ३०।९६ ॥  
तीर्थं गृहीतुं प्रथञ्च्छेत्स पतति ध्रुवम् यः ।  
पूजकमनादृत्य विप्रं वैखानसं पुनः ॥ ३०।९७ ॥  
प्रसादं देवदेवस्य प्रथमं तु जिघृक्षति ।  
ब्रह्महत्यामवाप्नोति तत्बूजा निष्पला भवेत् ॥ ३०।९८ ॥  
यः पूजकमनादृत्य विप्रं वैखानसं पुनः ।  
यादृशीमपि देवाग्रे वाञ्छत्यपचितिं जनः ॥ ३०।९९ ॥  
चतुर्वेद्यपि सो विप्रस्सद्यश्चण्डालतां व्रजेत् ।  
तत्पूजा निष्फला च स्याद्राजराष्ट्रं विनश्यति ॥ ३०।१०० ॥  
षट्कालं वा त्रिकालं वा द्विकालं कालमेव वा ।  
आलये भगवत्पूजा सौम्येन विधिना कृता ॥ ३०।१०१ ॥  
सर्वसम्पत्करी सा स्याज्जगतामिति शासनम् ।  
तत्रार्चने तु शुद्धात्मा पूजकः परितोषितः ॥ ३०।१०२ ॥  
तेन राजा च राज्यं च यजमानश्च नान्वयः ।  
सर्वलोकश्च सन्तुष्टो वर्धते ब्रह्मतेजसा ॥ ३०।१०३ ॥  
अग्रं वृक्षस्य राजानोमूलं वृक्षस्य पूजकाः ।  
तस्मान्मूलं न हिंसीयान्मूलादग्रं प्ररोहति ॥ ३०।१०४ ॥  
फलं वृक्षस्य राजानः पुष्पं वृक्षस्य पूजकाः ।  
तस्मात्पुष्पं न हिंसीयात्पुष्पात्सञ्जायते फलम् ॥ ३०।१०५ ॥  
देवस्यं ब्राह्मणस्वं च सन्मानं पूजकस्य च ।  
यस्तु न त्रायते राजा तमाहुर्ब्रह्मघातुकम् ॥ ३०।१०६ ॥  
दुर्बलानामनाथानां बालवृद्धतपस्विनाम् ।  
अन्यायैः परिभूतानां सर्वेषां पार्थिवो गतिः ॥ ३०।१०७ ॥  
राजा पिता च माता च राजा च परमो गुरुः ।  
राजा च सर्वभूतानां परित्राता गुरुर्मतः ॥ ३०।१०८ ॥  
दावाग्निदवदग्धानां राजा पूर्णमिवाम्भसा ।  
समुद्रमिव तृप्यन्ति ब्राह्मणा वेदवादिनः ॥ ३०।१०९ ॥  
दहत्यग्निस्तेजसा च सूर्यो दहति रश्मिभिः ।  
राजा दहति दिडेन विप्रो दहति मन्युवा ॥ ३०।११० ॥  
मन्युप्रहरणा विप्राश्चक्र प्रहरणो हरिः ।  
चक्रात्तीक्ष्णतरो मन्युस्तस्माद्विप्रान्न कोपयेत् ॥ ३०।१११ ॥  
अग्निदग्धं प्ररोहेत सूर्यदग्धं तथैव च ।  
दण्ड्यस्तु सम्प्ररोहेत ब्रह्मशापहतो हतः ॥ ३०।११२ ॥  
आपद्यपि च कष्टायां नावमान्यो हि पूजकः ।  
अर्चकेन तु तुष्टेन यदुक्तं देवसन्निधौ ॥ ३०।११३ ॥  
तद्वाक्यं तु ह रेर्वाक्यं नावमान्यो हि पूजकः ।  
अर्चकं कोपयेद्यस्तु स हि देवस्य कोपकृत् ॥ ३०।११४ ॥  
देवेशं तोषयेद्यस्तु स हि पूजकतोषकृत् ।  
गन्धं पुष्पं तथा माल्यं ताम्बूलं चाक्षतादिकम् ॥ ३०।११५ ॥  
प्रसादं चापि देवस्य प्रथमं पूजकोर्ऽहति ।  
षडङ्गविदुषां चैव क्रतुप्रवरयाजिनाम् ॥ ३०।११६ ॥  
वैखानसः पुनात्यग्रे गोष्ठीं विप्रशतस्य तु ।  
फलाभिसन्धिरहितं सर्वं कर्माखिलं कृतम् ॥ ३०।११७ ॥  
ब्रह्मार्पणधिया कुर्यात्स भवेद्वैष्णवोत्तमः ।  
नान्यं देवं नमस्कुर्यान्नान्यं देवं प्रपूजयेत् ॥ ३०।११८ ॥  
अर्चयेत्सततं ध्यायेन्नारायणमनायम् ।  
कायेन मनसा वाचा स तु वैष्णव उच्यते ॥ ३०।११९ ॥  
तिर्यक्पुण्ड्रधरं चैव पाषण्डिनमवैष्णवम् ।  
देवाग्रे पूजये ऽन्नैव तद्वैष्णवविमानना ॥ ३०।१२० ॥  
अभ्यर्च्या विष्णुभक्ता हि वैष्णवा भगवत्प्रियाः ।  
अवैष्णवस्य पूजा तु तेषामग्रे सुदारुणा ॥ ३०।१२१ ॥  
तस्मात्सर्वप्रयत्नेन त्यजेद्दूरादवैष्णवम् ।  
येतु सामान्यभावेन मन्यन्ते पुरुषोत्तमम् ॥ ३०।१२२ ॥  
रुद्रादिभिस्सहाज्ञा नात्ते ऽपि ज्ञेया अवैष्णवाः ।  
नरेषु ब्राह्मणाश्श्रेष्ठा ब्राह्मणेषु विपश्चितः ॥ ३०।१२३ ॥  
विपश्चित्सु कृतधियस्तेषु कर्तार एव च ।  
कर्तृषु ब्रह्मविदुषो ये हि भक्ताजनाक्दने ॥ ३०।१२४ ॥  
विष्णुभक्तेषु सर्वत्र श्रेष्ठा वैखानसास्स्मृताः ।  
तस्मात्सम्पूज्य सर्वादौ भक्त्या वैखानसं द्विजम् ॥ ३०।१२५ ॥  
विष्णुभक्तं ततः पूज्य यथावर्णानुपूर्व्यशः ।  
गोष्ठीं समर्चयेत्काले भोज्याश्चान्ये द्विजातयः ॥ ३०।१२६ ॥  
स्त्रीयः पूज्या विधानेन वैष्णप्यो वैष्णवाश्रयाः ।  
न हि साधारणि सृष्यिर्वैष्णवीति विचिन्तयेत् ॥ ३०।१२७ ॥  
जन्मान्तरसहस्रेषु तपोध्यानसमाधिभिः ।  
नराणां क्षीणपापानां कृष्णे भक्तिः प्रजायते ॥ ३०।१२८ ॥  
न ह्यभागवतैर्विष्णुर्ज्ञ्रातुं स्तोतुं च तत्त्वतः ।  
द्रष्टुं वा शक्यते मूढाः प्रवेष्टुं कुत एव हि ॥ ३०।१२९ ॥  
तद्भक्तिभाविताः पूता नरास्तद्गतचेतसः ।  
भवन्तिवै भागवतास्ते विष्णुं प्रविशन्ति च ॥ ३०।१३० ॥  
अनेक जन्मसंसारचिते पापसमुच्चये ।  
वार्षिणे जायते पुंसां गोविन्दाभिमुखी मतिः ॥ ३०।१३१ ॥  
प्रद्वेषं याति गोविन्दे द्विजान् वेदांश्च निन्दति ।  
यो नरस्तं विजानीयादासुरांशसमुद्भवम् ॥ ३०।१३२ ॥  
पाषण्डेषु रतिः पुंसां हेतुवादानुकूलता ।  
जायते विष्णुमायातः पतितानां दुरात्मनाम् ॥ ३०।१३३ ॥  
यदा पापक्षयः पुंसां तदा देवद्विजातिषु ।  
विष्टौ च यज्ञपुरुषे श्रद्धा भवति निश्चला ॥ ३०।१३४ ॥  
यथा स्वल्पान शेषस्तु नराणां पापसञ्चयः ।  
भवन्ति ते भागवता निश्श्रेयशपरा नराः ॥ ३०।१३५ ॥  
भ्राम्यतामत्र संसारे नराणां कर्मदुर्गमे ।  
हस्तावलम्बनो ह्येको भक्तिक्रीतो जनार्दनः ॥ ३०।१३६ ॥  
कर्मणा मनसा वाचा प्राणिनां यो ऽनसूयकः ।  
भावसक्तश्च गोविन्दे विष्णौ भागवतो हि सः ॥ ३०।१३७ ॥  
यो ब्राह्मणांश्च वेदांश्च नित्यमेव नमस्यति ।  
न द्रोग्धा परवित्तादेः सहि भागवतः स्मृतः ॥ ३०।१३८ ॥  
सर्वान् देवान् हरिं वेत्ति सर्वान् लोकांश्च केशवम् ।  
तेभ्यश्च नास्यमात्मावं स हि भागवतस्स्मृतः ॥ ३०।१३९ ॥  
देवं मनुष्यमन्यं वा पशुपक्षिपिपीलिकाः ।  
तरुपाषाणकाष्ठादीन् भूम्यम्भोगगनं दिशः ॥ ३०।१४० ॥  
आत्मानं चापि देवेशाद्व्यतिरिक्तं जनार्दनात् ।  
यो न जानाति पुण्यात्मा स हि भागवतस्स्मृतः ॥ ३०।१४१ ॥  
सर्वं भगवतो भागो यद्भूतं भव्यसंस्थितम् ।  
इति यो वै विजानाति स हि भागवतस्स्मृतः ॥ ३०।१४२ ॥  
भवभीतिं हरत्येष भक्तिभावेन भावितः ।  
भगवानिति यद्भावस्स तु भागवतस्स्मृतः ॥ ३०।१४३ ॥  
भावं न कुरुते यस्तु सर्वभूतेषु पापकम् ।  
कर्मणा मनसा वाचा स तु भागवतस्स्मृतः ॥ ३०।१४४ ॥  
बाह्यार्थनिरपेक्षो यो भक्त्या भगवतः क्रियाम् ।  
भावेन निष्पादयति ज्ञेयो भागवतो हि सः ॥ ३०।१४५ ॥  
नारयो यस्य सुस्निग्धा न चोदासीनवृत्तयः ।  
पश्यतस्सर्वमेवेदं विष्णुं भागवतस्स हि ॥ ३०।१४६ ॥  
सुतप्तेनेह तपसा यज्ञैर्वा बहुदक्षिणैः ।  
तां गतिं न नरायान्ति यां तु भागवता नराः ॥ ३०।१४७ ॥  
योगच्युतैर्भागवतैद् देवराजश्शतक्रतुः ।  
अवाङ्निरीक्ष्यते नज्रीकिमु ये योगपारगाः ॥ ३०।१४८ ॥  
यज्ञनिष्पत्तये वेदा देवा यज्ञपतेः कृते ।  
तत्तोषणाय यतते स हि भागवतस्स्मृतः ॥ ३०।१४९ ॥  
येन सर्वात्मना भक्त्या विष्णौ भावो निवेशितः ।  
युक्तत्वात्कृतकृत्यत्वात्स हि भागवतस्स्मृतः ॥ ३०।१५० ॥  
व्रतिनां यज्ञपुरुषः पूज्यो विष्णुरसंशयः ।  
स्त्रीयश्च स्वं च भर्तारमृते पूज्यन्न दैवतम् ॥ ३०।१५१ ॥  
भर्तुर्गृहस्थस्य सतः पूज्यो यज्ञपतिर्हरिः ।  
वैखानसानामाराध्यस्तपोभिर्मधुसूदनः ॥ ३०।१५२ ॥  
ध्येयः परिव्राजकानां वासुदेवो महात्मनाम् ।  
एवमाश्रमिणां विष्णुस्सर्वेषां च परायणम् ॥ ३०।१५३ ॥  
न दानैर्नतपोभिश्च प्रीयते भगवान् हरिः ।  
वर्णाश्रमाचारवता यथा स परितुष्यति ॥ ३०।१५४ ॥  
वर्णाश्रमाचारवता पुरुषेण परःपुमान् ।  
विष्णुराराध्यते पन्था नान्यस्तत्तोषकारकः ॥ ३०।१५५ ॥  
अत्रानुक्तेषु दोषेषु प्रायश्चित्तं प्रवक्ष्यते ।  
पैण्डरीकाग्निमासाद्य परिषिच्य च पावकम् ॥ ३०।१५६ ॥  
षट्कृत्वो वैष्णवं तद्वच्चतुष्कृत्वश्च व्याहृतीः ।  
अष्टाक्षरं चाष्टकृत्वस्तथा च द्वादशाक्षरम् ॥ ३०।१५७ ॥  
हुत्वा द्वादशकृत्वस्तु विष्णुसूक्तं च पौरुषम् ।  
एकाक्षरादिसूक्तं च श्रीभूसूक्तद्वयं हुनेत् ॥ ३०।१५८ ॥  
देवं संस्नाप्य चाभ्यर्च्य हविस्सम्यङ्नि वेदयेत्, ।  
अनेन विधिना तत्र शान्तिर्भवति शोभना ॥ ३०।१५९ ॥  
हादोषेषु च पुनरुक्तहोमैस्सहैव तु ।  
पारमात्मिकमीङ्काराद्यष्टाशीतिं विशेषतः ॥ ३०।१६० ॥  
हुत्वा च सर्वदैवत्यमष्टाभिश्च शतैर्घटैः ।  
देवं संस्नाप्य चाभ्यर्च्य हविस्सम्यङ्नि वेदयेत् ॥ ३०।१६१ ॥  
    
इति श्रीवैखानसे भगवच्छास्त्रे भृगुप्रोक्तायां संहितायां प्रकीर्णाधिकारे त्रिंशो ऽध्यायः।

_____________________________________________________________
