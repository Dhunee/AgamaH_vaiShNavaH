+++
title = "०७ इन्द्रियशुद्धिः"

+++

तत्रेन्द्रियशुद्धिरुच्यते । भगवद्भागवताचार्यनिन्दनतामसशास्त्रश्रवणवर्जनपूर्वकं भगवद्भागवताचार्यमाहात्म्यसच्छास्त्रश्रवणं श्रोत्रशुद्धिः । परस्त्रीपतिताद्यङ्गस्पर्शवर्जनपूर्वकं महातीर्थस्नानं महद्दिव्याङ्गसम्बन्धजन्यानन्दशालिता त्वक्शुद्धिः । परस्त्रीपाषण्डाद्यवेक्षणवर्जं भगवद्भागवताचार्यदर्शनं दृक्शुद्धिः । जात्याश्रयनिमित्तदुष्टवस्त्वशनवर्जं भगवत्तीर्थप्रसादास्वादनं मद्यमांसपुरीषादिगन्धाघ्राणवर्जं भगत्पुष्पतुलस्यादिगन्धाघ्राणं घ्राणशुद्धिः । परापवादपैशुन्यादिवादासच्छास्रपठनादिवर्जं भगवन्नामसङ्कीर्तनसच्छास्रपठनादिकं वाक् शुद्धिः । परदाराङ्गस्पर्शवृथातृणच्छेद-बालताडनादिवर्जं भगवन्मन्दिरसंमार्जन-संशोधनालङ्करण-तुलस्याहरणादिकं हस्तशुद्धिः । भगद्भागवताचार्याभिमुख-प्रसारणादिवर्जं पुण्यतीर्थ-पुण्यक्षेत्रयात्रादिकं पादशुद्धिः । सत्सन्निधावधोवायुविसर्जनवर्जं सर्वदा वस्त्रेणाच्छादनं पायुशुद्धिः । अन्ययोषिद्विषये अकाले चोल्बणवर्जं स्वस्त्रीविषये उल्बणम् उपस्थशुद्धिः । परस्वापहारादिचिन्तनवर्जं भगवद्ध्याननिरतत्वं मनश्शुद्धिः । 

[[289]]

शुष्कतर्ककेवलकाव्यालापादिविषयीकरणवर्जं तत्वहितोपायविषयीकरणं बुद्धिशुद्धिः । मलापकर्षणस्नानमलमूत्रादिशौचमृत्तिकास्नाननासिका-कर्णनेत्रमलविसर्जनादिभिः नैर्मल्यं कायशुद्धिः । धार्मिकराजाधिष्ठानं म्लेच्छपाषण्डपतित-सिंहव्याघ्रादि-दुष्टमृगवर्जनं जीवनदीदेवखातसारङ्गाश्रयणं तृणकाष्ठजल-भागवतसमृद्ध्यादिमत्वं देशशुद्धिः ।     सङ्क्रमणोपरागादिवर्जं पुण्यतिथिनक्षत्रादियोगः कालशुद्धिः । मदमोहाद्यनुत्पादकं ज्ञानवृद्धिकरं सात्विकत्वमेव द्रव्यशुद्धिः ।
