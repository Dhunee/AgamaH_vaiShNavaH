+++
title = "००"
+++

## आवेदनम् २००६
श्रीः  
इदम् अत्रावेद्यते

श्रीवैष्णवसदाचार-निर्णय-नामायम् आह्निकग्रन्थः पुनर् मुद्रितो विजयते ।  
बहोः कालात् पूर्वं मुद्रितः इदानीं पुनर्मुद्रितः ।  
अस्मिंश्च ग्रन्थे श्रीवैष्णवानां  
प्रातः आप्रबोधात् रात्रौ शयनपर्यन्तं कर्तव्यानि कर्माणि  
सम्यक् प्रतिपादितानि सन्ति ।  
अयं च ग्रन्थः परमकारुणिकैः  
श्रीमदहोबिलमठे पूर्वं षड्विंशे दिव्यास्थाने मूर्धाभिषिक्तैः  
सर्वशास्त्रवेदिभिः श्रीमत्परम-हंसपरिव्राजकाचार्यैः श्रीरङ्गनाथयतीन्द्र-महादेशिकैर् अनुगृहीतः  
सर्वेषां महोपकाराय भवति ।
प्रकृतं पञ्च-चत्वारिंशे पट्टे मूर्धाभिषिक्तैः श्रीमत्-परमहंस-परिव्राजकाचार्यैः संस्कृत-टिप्पण्या, द्राविडानुवादेन च सह  
विंशति-वर्षेभ्यः पूर्वं पूर्वाश्रमे प्रकाशितः  
सर्वेषाम् आस्तिक-वर्याणाम् परमोपकारम् अकरोत् ।

अद्य तु - अयं कोशः दुर्लभः इति सर्वैर् अपि पुर्नर् मुद्रणाय प्रार्थिताः  
अस्मदाचार्याः इमं कोशं पुनरपि मुद्रापयामासुः ।  
अयं च ग्रन्थः श्रीवैष्णवानां सर्वेषामपि महान्तं उपकारं आतनोति ।  
अस्मिंश्च ग्रन्थे सुसूक्ष्माः बहवो विषयाः  
बहुभ्यः महद्भ्यः श्रुत्वा प्रकाशिताः ।  

संस्कृतभाषानभिज्ञानामपि सुखबोधाय  
द्रविडभाषयापि इमे सुसूक्ष्माः विषयाः प्रकाशिताः सन्ति ।  
धर्मशास्त्रग्रन्थेभ्यः अवगन्तुम् अशक्याः अपि विषयाः  
अत्र द्राविड्यां सम्यग्विवृताः सन्ति ।  
धर्मशास्त्रेषु प्रोक्ताः, अस्माभिः अवश्यं ज्ञातव्याः विषयाः  
अत्र ललित द्रविड भाषया सम्यग्विवृताः ।

श्रीवैष्णव सम्प्रदायानुसारिणां सर्वेषामपि आस्तिकानां अवश्यज्ञातव्याः अनेके विषयाः  
तत्र तत्र स्थितेभ्यः महद्भ्यः सङ्गृह्यात्र प्रकाशिताः सर्वेषां परमोपकारं आदधति ।

अवश्यं सर्वैरपि परिग्राह्योऽयं ग्रन्थः ।  
उपाकर्म,जयन्ती,महालयतर्पण-प्रभृति अनेके  विषयाः  
द्राविड भाषायां सम्यक् विवृताः ।
महाविद्वद्भिः सर्वशास्त्रपारङ्गतैः चतुर्वेदशतक्रतु नावल्पाक्कं श्रीमद् ??वनाथ-तातयार्य-महादेशिकैः अनुगृहीतः  

द्राविडभाषायां विरचितः “प्राचीनाचार सङ्ग्रहाख्यो” ग्रन्थो ऽपि  
अत्र सर्वेषाम् सौकर्याय प्रकाशितः ।  
अनेन च ग्रन्थेन आशौच-निर्णयोऽपि सर्वे सुखेन ज्ञातुं शक्यो भवति ।


सर्वेषाम् आस्तिकानां महदिदं धनम् इत्येव वक्तुं शक्यते ।  
तथा च सर्वैरपि आस्तिक-वर्यैः स्वीकर्तव्योऽयं ग्रन्थः ।

इति प्रकाशकः

## शठकोपश्री-सन्देशः १९८९

श्रीः  
श्रीमद्-वेद-मार्ग-प्रतिष्ठापनाचार्य-  
परमहंसपरिव्राजकाचार्येत्यादि-बिरुद-वृन्द-विभूषितैः,  
श्रीमदहोबिलमठीये चतुश्-चत्वारिंशे दिव्यास्थाने दीव्यद्भिः,  
अनितर-साधारण-अखिलगोचर-नैपुणी-निरूपित--निरुपमकीर्तिभिः,  
वदान्यवरैः,  
दृष्टादृष्टाभ्यां प्रकाराभ्याम् अतनुम् उपकारम् आतन्वानैः  
श्रीवण्-शठकोप-श्रीवेदान्तदेशिक-यतीन्द्रमहादेशिकैः  
अनुगृहीतेयं मङ्गलाशासन-श्रीमुख-पत्रिका


श्रीमते श्रीलक्ष्मीनृसिंहपरब्रह्मणे नमः  
श्रीमते श्रीवण्शठकोप-श्रीवीरराघवशठकोपयतीन्द्रमहादेशिकाय नमः

From  
SRI AHOBILA MATH  
C: 16-10-1989

To  
ஆஸ்தானவித்வான்

श्रीवैष्णवसादाचारनिर्णयाख्यो निबन्धः आह्निकापरनामा प्रकाशितः प्राप्तः  
अस्मदवलोकनविषयताम् अविन्दत् ।

इमं च श्रेष्ठं ग्रन्थं बहु-प्रमाण-प्रदर्शन-पराभ्याम्, अतिगहन-अवश्यावगन्तव्य--अनेकधर्मविचार-निर्णयैदम्पर्येण प्रवृत्ताभ्यां  
संस्कृतटिप्पणी-द्राविडानुवादाभ्यां चोपस्कृत्य प्रकाशितवान्  
विल्लिवलं-श्रीकृष्णमाचार्यः ।

> ‘अयं हि सुप्रसिद्ध-वैभव-शालिनां श्रीमद् इञ्जिमैड्ड-अळगियशिङ्गर्-महादेशिकानां सन्निधौ  
चिरकालं शुश्रूषित्वा  
सत्संप्रदाय-क्रमेण इमम् आह्निकग्रन्थम्  
अन्यान् अप्य् अखिलान् अध्यात्मग्रन्थान् अध्यगीष्ट'

इत्येतद् एकमेव एतद्ग्रन्थगतविषयसामञ्जस्यै समग्रं प्रमाणम् ।  
तैरैव चाचारेषु, अतिसूक्ष्मेषु विनीय स्थापितोऽयम् इत्य् अधिकम् अप्य् अस्त्य् अत्र निदानम् ।

अस्माकम् अस्मत्-पूर्वाचार्याणां च अत्य्-अर्थाभिमान-पात्रैः,  
वैदान्त-वावदूक-विरुदेन विख्यात-वैदुष्यैः, अस्मदास्थान-विद्वद्भिः विलिवलं-श्रीनारायणाचार्यैः  
न्याये अन्येषु च शास्त्रप्रस्थानेषु सम्यक-शिक्षितः तद्-अनुजश्चायं कृष्णमाचार्यः  
विषयतः विशिष्टस्यास्याह्निकग्रन्थस्य सुसंस्कृतया सरण्या सांस्कृतीं टिप्पणीं  
सरलतमां, तथाविधं द्राविडानुवादं च व्यतानीद् इति  
विद्वत्तम-विश्वासास्पदता अस्य ध्रुवा ।

अयम् अपि कृष्णमाचार्यः  
अस्माभिः बहोः कालात् पूर्वमेव आस्थानविद्वत्-पदव्यां नियुक्तः  
सर्वत्र सत्-संप्रदाय-सिद्धान् अर्थान् उपन्यस्य  
आस्तिकान् अखिलान् अप्य् आवर्जयतीत्य् एतद् अतिरोहितम् ।

सर्वसंप्रदाय-निष्ठैर् अप्य् अवगन्तव्याः अतिगहनाः अनेके विषयाः  
अस्मिन् सप्रमाणं विमृश्य निर्णीताः  
प्रमाण-परतन्त्राणां प्रमोदं प्रजनयेयुर् नूनम् ।  
अतस् सर्वैर् अप्य् आस्तिकैः आदरणीयोऽयं ग्रन्थः ।  

एवम् एवैतन्-मनीषितम्  
इतर-धर्म-शास्त्र-ग्रन्थ-प्रकाशनम् अपि  
निष्प्रत्यूहं निष्पादयेत् भगवान् श्रीमा-लोलः,  
आद्रियेरंश् चास्तिकोत्तमाः इत्याशास्य  
अनुगृह्णीमो वयम् इमां श्रीमुखपत्रिकाम् ।

श्रीशठकोपश्रीः