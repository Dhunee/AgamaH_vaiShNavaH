+++
title = "भक्ति-चन्द्रिका"

+++
श्री-श्री-भक्ति-चन्द्रिका


### अथ प्रथमः पटलः

कान्तं शान्तम् अशेष-जीव-हृदयानन्द-स्वरूपं परं

सर्वात्मानम् अनन्तम् आद्यम् अमलं विश्वाश्रयं केवलम् ।

भक्त्य्-आनन्द-रसैक-विग्रह-वरं भक्तैक-भक्ति-प्रियं

भक्तावेश-धरं विभुं कम् अपि तं गौरं सदोपास्महे ॥१॥

कामाग्नि-माया-शशि-बद्ध-मूर्तिर्

नामामृताब्धिर् विहरन् स्व-शक्त्या ।

नामैक-गम्योरस-सार-मूर्तिर्

नामात्मको नाम-विनोद-कारी ॥२॥

भक्तीशयोर् अभेदेन कृष्ण-चैतन्य उच्यते ।

भेदात् कृष्णस्य भक्तेश् च प्रसिद्धिस् तत्त्व-वेदिनाम् ॥३॥

नाम-चिन्तामणिः ख्यातो नाम-रूपी जनार्दनः ।

स एव कृष्ण-चैतन्यस् तस्य नामात्मको मनुः ॥४॥

अत्रारि-मित्र-चिन्तापि न कार्या राशि-भेदतः ।

सर्वात्मा सर्व-बन्धुश् च सर्व-मित्रं जगत्-पतिः ॥५॥

सर्वेऽधिकारिणस् तत्र पूजा-चर्या-जपादिषु ॥६॥

मनवो बहुशस् तस्य धर्म-कामार्थ-मोक्षदाः ।

सतां भागवती-भक्ति-प्रदाः प्रेम-प्रदाः क्वचित् ॥७॥

भक्ति-प्रकाशं विधिवच् चन्द्र-ज्योत्स्नेव चन्द्रिका ।

कर्त्री चेन् नामतो भक्ति-चन्द्रिका कथ्यते बुधैः ।

तद्-अर्थं मन्त्र-चर्याणां विधानं कथ्यते क्रमात् ॥८॥

तत्रादाव् उद्धरेन् मन्त्रांस् ततश् चर्याविधिं क्रमात् ।

तेनैव यो जपेन् मन्त्रं लभते सिद्धिम् उत्तमाम् ॥९॥

मन्त्रोद्धारम् अहं वक्ष्ये सर्व-कामार्थ-सिद्धये ।

कामो धरित्री-मायेन्दु-कलितः स्याद् रति-प्रियः ॥१०॥

अजो वह्नि-रमा-युक्तश् चन्द्र-खण्ड-युतः परः ।

प्रेमाख्यो नाम बीजोऽयं प्रेम-भक्ति-प्रदायकः ॥११॥

कृष्ण-चैतन्य ङेर् वहि-जायान्तो मनुर् उत्तमः ।

जपाद् अस्यैव मन्त्रस्य सर्व-सिद्धिं व्रजेन् नरः ॥१२॥

रां ऐं ह्रीं कमला-बीजं प्रत्येकेन नियोजयेत् ।

काम-स्थाने नृसिंहं च वेदादि-षड्-विधो मनुः ।

एकेन साधयेत् सर्वं प्रेम-भक्तिं विशेषतः ॥१३॥

एषाम् एकतमं मन्त्रं यो जपेत् स महा-मुनिः ।

स्तुत्यते सर्व-देवैश् च स च भागवतोत्तमः ॥१४॥

अथ चर्या-विधिं वक्ष्ये सर्व-मन्त्रार्थ-साधनम् ।

सिद्धो न जायते मन्त्रो विना येन जपादिभिः ॥१५॥

ब्राह्मे मुहूर्ते उत्थाय साधकः स्थिर-बुद्धिमान् ।

भालाम्बुजे गुरुं शुद्धं गौर-वर्णं स्मिताननम् ॥१६॥

शुक्ल-माल्याम्बर-धरं शुभ्र-चन्दन-शोभितम् ।

स्वस्तिकासन-संविष्टं व्याख्या-मुद्रा-कराम्बुजम् ॥१७॥

ध्यात्वैव तत् पदाम्भोज-रजोभिर् वपुर् आत्मनः ।

संशोध्य हृदि-देवेशं सञ्चिन्त्य तत् पदाम्बुजे ॥१८॥

यथा-शक्ति जपेन् मन्त्रम् आत्मानं तन्-मयं पुनः ।

भावयन् प्रातर् उत्थाय स्नानार्थं च जलाशयम् ।

गत्वा स्नात्वा जलेकृत्वा चतुरस्रं च मण्डलम् ॥१९॥

तत्रैवाहयेन् मन्त्री तीर्थानि मनुनाधुना ।

गङ्गे च यमुने चैव गोदावरि सरस्वति ॥२०॥

नर्मदे सिन्धु कावेरि जलेऽस्मिन् सन्निधिं कुरु ।

इत्य् अनेनाङ्कुशेनैव मुद्रया सूर्य-मण्डलात् ॥२१॥

तत्राष्टधा जपन् मन्त्रं शिरस्य् अञ्जलिम् अष्टधा ।

दत्त्वा तत्र त्रिधाप्लुत्य कृत्वा सन्ध्यादिकं सुधीः ॥२२॥

कामं प्रेमाख्यम् उच्चार्य कृष्ण-चैतन्यम् आदरात् ।

तर्पयामीति मन्त्रेण पञ्च-विंशतिम् अञ्जलीन् ॥२३॥

दत्त्वा निर्वर्त्य विधिवत् स्नानं साधक-सत्तमः ।

पूजा-गृह-द्वार-देशे शुचिर् भूत्वोपविश्य च ।

सम्पूज्य द्वारपालांश् च देहलीं लङ्घयेत् ॥२४॥

ततः—

आसनस्थोऽपि भूतानां शान्ति-कर्म समाचरेत् ।

उत्पतन्तीह भूता ये पृथिव्य्-अम्बर-वासिनः ॥२५॥

पृथ्वि त्वया धृता लोका देवि त्वं विष्णुना धृता ।

त्वं च धारय मां नित्यं पवित्रं कुरु चासनम् ॥२६॥

इत्य् आमन्त्र्यासनं मन्त्री तथा धारादि-पञ्चभिः ।

पूजयित्वा तु तत्रैव प्राङ्-मुखः साधकोत्तमः ॥२७॥

स्वस्तिकासन-संविस्टो वामाङ्घ्रि-घातन-त्रयम् ।

ऊर्ध्व-ताल-त्रयं दत्त्वा दृष्ट्यापूजालयाद् बहिः ॥२८॥

भौमान्तरीक्ष-दिव्यांस् तान् विघ्नान् निःसारयेत् ॥२९॥

ततः—

अस्त्रेण गन्ध-पुष्पाभ्यां करौ संशोध्य साधकः ।

पुनर् अस्त्रेण सम्प्रोक्ष्य गन्धं पुष्पं जलं ततः ॥३०॥

अमृतीकृत्य मूलेन कुर्यान् मन्त्रितम् उत्तमम् ।

ततः स्फोटिकया कुर्याद् दिग्-बन्धनम् अतः परम् ॥३१॥

प्राकार-त्रितयं वह्नेर् विधाय तस्य मध्यतः ।

स्थित्वाचरेद् भूत-शुद्धिं यथा-क्रमम् अनन्य-धीः ॥३२॥

ज्ञान-कर्मेन्द्रियैर् भूतैः सूक्ष्म-भूतैश् च पञ्चभिः ।

प्रकृत्या मनसा बुद्ध्याप्य् अहङ्कारेण शुद्ध-धीः ॥३३॥

स्व-स्व-कार्य-युतैर् जीवं सुषुम्ना-वर्त्मना ततः ।

नीत्वा ब्रह्मणि संयोज्य सोऽहम् इत्य् एव योजयेत् ॥३४॥

शून्यं शरीरं सञ्चिन्त्य वायु-बीजानि षोडश ।

वामनासा-पुटे धीमान् जपन् यत्नेन शुद्ध-धीः ॥३५॥

वामनासा-पुटेनैव वायम् आकृष्य वायुना ।

तेन नाभि-स्थितं वायु-मण्डलं वर्धयेत् ततः ॥३६॥

तेन यत्नेन संशोध्य वाम-कुक्षि-स्थितं पुनः ।

पुरुषं पाप-सङ्घातं श्यामं रक्त-विलोचनम् ॥३७॥

अङ्गुष्ठैक-मितं दुष्टम् अधोमुखम् अतः परम् ।

स्तम्भयित्वानिलं यत्नाच् चतुःषष्ठि-मितं जपन् ॥३८॥

जपन् द्वात्रिंश-द्वारं तद् दक्षिणेन शनैस् त्यजेत् ॥३९॥

पुनर् दक्षिणया वायुम् आकृष्य वह्नि-मन्त्रतः ।

स्तम्भयित्वानिक्लं मन्त्री-योगेन कुम्भकेन हि ॥४०॥

प्रज्वाल्य वायुना वह्निं सन्दह्य पाप-देहिनम् ।

तद् भस्म-सहितं वायुं वामया सन्त्यजेद् बहिः ॥४१॥

वामया वायुम् आकृष्य जपन्न् एवेन्दु-सञ्ज्ञकम् ।

बीजं मध्यम् अनाभ्याच ललाटेन्दौ नियोज्य च ॥४२॥

वारुणेनैव संस्तम्भ्य वायुं तच् चन्द्र-मण्डलात् ।

विधायामृत-दृष्टिं च तयामृती-कृतं वपुः ॥४३॥

विचिन्त्य शक्ति-बीजेन शरीरं सुदृढं पुनः ।

भावयन् सन्त्यजेद् वायुं दक्षिणेनैव वर्त्मना ॥४४॥

पूर्व-स्थापित-जीवादीन् स्वे स्वे स्थाने नियोजयेत् ।

हंस इत्य् एष मन्त्रेण जीव-न्यासं ततश् चरेत् ॥४५॥

जीव-न्यास-मनुं वक्ष्ये सर्व-कर्माङ्गम् उत्तमम् ।

वेदादिर् बिन्दुमान् शेषः शक्तिर् अङ्कुश एव च ॥४६॥

चादिलान्तं सेन्दु-खण्डं हो हंसः सोऽहम् एव च ।

मम प्राणा इह प्राणाः पुनः पूर्व-मनुं पठन् ॥४७॥

मम जीव इह स्थितः पुनर् एवं मनुं पठन् ।

मम वाङ्-मनस्-त्वग् इति चक्षुः श्रोत्रं ततः परम् ॥४८॥

घ्राण-प्राणा इहागत्य सुकेनैव चिरं पुनः ।

तिष्ठन्तु वह्निजाया च पूर्व-बीज-चतुष्टयम् ॥४९॥

जीव-न्यास-मनुः प्रोक्तस् तान्त्रिकैर् मन्त्र-वित्तमैः ॥५०॥

इति भक्ति-चन्द्रिकायां प्रथमः पटलः !

॥१॥

--ओ)०(ओ--

(२)


### अथ द्वितीयः पटलः

ततो वै मातृका-न्यासम् आचरेत् साधकोत्तमः ।

ऋषिर् ब्रह्मास्य मन्त्रस्य गायत्री-च्छन्द उच्यते ॥१॥

माता सरस्वती ध्येया देवता कथ्यते बुधैः ।

हलो बीजानि तत्त्व-ज्ञैः शक्तयो मन्त्र-वित्तमैः ॥२॥

स्वराश् च मातृका-न्यासे विनियोगस् ततः क्रमात् ।

शिरो-वदन-हृद्-गुह्य-पादेषु न्यस्य पञ्चकम् ॥३॥

ब्रह्मादि-सेन्दुभिः षड्भिः स्वर-युग्मैः शिरोऽन्तगैः ।

कराङ्ग-न्यासं कुर्वीत ततो ध्यायेत् सरस्वतीम् ॥४॥

पञ्चाशल्-लिपिभिर् विभक्त-मुख-दोः-पन्-मध्य-वक्षः-स्थलां

भास्वन्-मौलि-निबद्ध-चन्द्र-शकलाम् आपीन-तुङ्ग-स्तनीम् ।

मुद्राम् अक्ष-गुणं सुधाढ्य-कलसं विद्यां च हस्ताम्बुजैर्

बिभ्राणां विषद-प्रभां त्रिनयनां वाग्-देवताम् आश्रये ॥५॥

इति ध्यात्वा न्यसेद् देहे मातृकार्णान् विचक्षणः ॥६॥

शिरसि वदन-वृत्ते चक्षुषोः कर्णयोश् च

तद्-अनु च नसि युग्मे गण्डयोर् ओष्ठ-देशे ।

अधर-दशन-युग्मे भाल-देशे च वक्त्रे

स्वर-वसु-युग-वर्णान् विन्यसेद् इन्द्र-युक्तान् ॥७॥

कर-पद-युग-सन्धिष्व् अग्रतो कादिनान्तान्

शशि-कलित-प-वर्गान् पार्श्वयोः पृष्ठ-नाभ्योः ।

जठर इति हृदि-स्थं यं च रं दक्षिणांसे

ककुदि लम् इति चांसे वाम-भागे वम् एव ॥८॥

कर-द्वये पद-द्वन्द्वे जठरे वक्त्रके पुनः ।

हृत्-पूर्वे विन्यसेत् शादि-क्षान्तान् इन्दि-विभूषितान् ॥९॥

एवम् उक्तेषु देशेषु स-विसर्गान् स्वरान् हलः ।

विन्यसेत् पुनर् एतेषु बिन्दु-सर्ग-युतान् अपि ।

विन्यस्यन् मातृका-वर्णान् एवं वर्ण-तनुर् भवेत् ॥१०॥

ततः श्री-वासुदेवादि-न्यासं कुर्यात् सुसाधकः ।

अस्यैव न्यास-राजस्य नारदो मुनिर् एव च ॥११॥

गायत्री-छन्द इत्य् एवं वासुदेवश् च देवता ।

बीजं प्रणव एव स्यात् स्वाहा शक्तिः प्रकीर्तिता ॥१२॥

अधिष्ठात्री देवता स्याद् देवी कात्यायनी सति ।

आचक्रायेति पञ्चाङ्गं कुर्याद् ध्यायेत् ततः परम् ॥१३॥

ध्यायेद् आतप्त-हेम-द्युति-रुचिरतमं पीत-वस्त्रं प्रसन्नम्

श्रीवत्सोद्भासि वक्षः-स्थल-कलित-लसत्-कौस्तुभं दिव्य-भूषणम् ।

हस्ताम्भोजैर् दधानं दर-कमल-गदा-चक्रम् आनन्द-रूपम्

लक्ष्म्या जुष्टं स्वगेशासनम् अमर-मणिं वासुदेवं परेशम् ॥१४॥

ध्यात्वैवं मातृकार्णानां मूर्तीः शक्तीश् च विन्यसेत् ।

मन्त्रोद्धारं प्रवक्ष्यामि न्यासस्य क्रम-योगतः ॥१५॥

प्रणवो मातृका-वर्णा मूर्तिः शक्तिश् च ङे-युता ।

वह्नि-जायान्वितो मन्त्रो वर्ण-स्थाने नियोजितः ॥१६॥

लक्ष्म्या युक्तो वासुदेवोऽनन्तः शक्त्यान्वितः स्मृतः ।

हृषीकेशः श्रिया युक्तः प्रीत्या सङ्कर्षणस् तथा ॥१७॥

विष्णुः पद्मालया-युक्तो वैकुण्ठो रमया सह ।

माधवः कमला-युक्तः कान्त्या कमल-लोचनः ॥१८॥

विश्वया विश्वनाथोऽपि शान्त्या विश्वेश्वरस् तथा ।

नारायणो विरक्त्या च नरो बुद्ध्या समन्वितः ॥१९॥

केशवः कीर्ति-संयुक्तो देवकीनन्दन-श्रुती ।

परेशः परया युक्तः परमेष्ठी च शोभया ।

शक्तयो मूर्तयः प्रोक्ताः स्वराणां क्रम-योगतः ॥२०॥

अथ वक्ष्ये हलां मूर्तीः शक्तीश् च यत्नतः क्रमात् ।

दुर्गा-गदाधरौ चक्रि-जये शङ्खधरस् तथा ॥२१॥

विजया-सहितो ज्ञेयः शर्ङ्गी च विरजान्वितः ।

हरि-क्लिन्ने वसुमती सुरौ कृष्ण-वसुन्धरे ॥२२॥

गोविन्द-वसुदे शौरि-वसुधे मधुसूदनः ।

सन्ध्या-युती दया-युक्तो वामनः श्रीधरस् तथा ॥२३॥

हर्षया सहितो मेधा सहितश् च त्रिविक्रमः ।

खड्गि-प्रभे च मुषली चण्डया सहितोऽङ्कुशी ॥२४॥

विलासिनी समायुक्तो वराह-विग्रहस् तथा ।

धरणी सहितो रत्या प्रद्युम्नो भक्ति-संयुतः ॥२५॥

सत्यश् चेद् ऊसया सार्धम् अनिरुद्धस् ततत्ः परः ।

यज्ञेशश् चोमया सार्धं श्री-रामः कृपयान्वितः ॥२६॥

आकृष्ट्या सहितो ज्ञेयो जगन्नाथो भृगूद्वहः ।

उग्रया सहितः कूर्म-रूपी धृत्या युतः पुनः ॥२७॥

वाणी-युतो हयग्रीव आद्या-युक्तो जनार्दनः ।

मूर्त्या बलानुजो बाल ऋद्ध्या शुद्ध्या गदाग्रजः ॥२८॥

दामोदरः पुष्टि-युतस् तुष्टि-युक् कमलेक्षणः ।

यज्ञ आहुति-संयुक्तस् तथोरुक्रम एव च ॥२९॥

श्रद्धा-युक्तो नृसिंहश् च संहृत्या सहितस् तथा ।

याद्यैर् धातु प्राण-जीव-क्रोधा अप्य् आत्मनेऽन्तकाः ॥३०॥

एवं कृतेऽधिकारी स्यात् भक्ति-साधन-कर्मणि ।

तस्माद् यत्नेन कर्तव्यो न्यासोऽयं भक्ति-साधकः ॥३१॥

इति भक्ति-चन्द्रिकायां द्वितीयः पटलः

॥२॥

--ओ)०(ओ--

(३)


### तृतीयः पटलः

मन्त्र-न्यासं प्रवक्ष्यामि यथा-स्थानं यथा-क्रमम् ।

येन मन्त्र-मयो देहस् तत्-क्षणाद् भवति ध्रुवम् ॥१॥

शिरो-भाल-मुखे कण्ठे हृदये जठरे तथा ।

नाभौ ध्वजे जानु-देशे पादयोर् विन्यसेत् क्रमात् ॥२॥

मन्त्र-वर्णान् इन्दु-युक्तान् साधकः सुसमाहितः ।

करयोर् अङ्गुलीष्व् एव मन्त्रार्णान् विन्यसेत् सुधीः ॥३॥

ततः ऋष्य्-आदिकं कुर्याद् यथा-क्रमम् अनन्य-धीः ।

मन्त्रस्यास्य ऋषिः प्रोक्तो नारदश् छन्द ईरितम् ॥४॥

गायत्री देवता कृष्ण-चैतन्यो रस-विग्रहः ।

बीजं तु काम-प्रेमाख्यं स्वाहा शक्तिः प्रकीर्तिता ॥५॥

आद्या शक्तिर् अधिष्ठात्री देवता मन्त्र-वित्तमैः ।

शिरो-वदन-हृद्-देशे ध्वजे पादे च सर्वतः ॥६॥

गात्रेषु विन्यसेत् साध्ये विनियोगः क्रमाद् इति ।

पदानि पञ्च-मन्त्राङ्ग-कल्प्यान्य् अथ मनुं न्यसेत् ॥७॥

मन्त्रार्णैः कल्पयेद् अङ्गं क्रम-योगेन साधकः ।

कामेन कल्पयेद् अङ्गं हृदयाय नमः परम् ॥८॥

प्रेम्णा च शिरसे स्वाहा शिखायै वषड् इत्य् अपि ।

कृष्णेति कवचान् ङे हुं चैतन्यायेत्य् अतः परम् ॥९॥

नेत्र-त्रयाय वौषट् स्यात् स्वाहास्त्राय फड् इत्य् अपि ।

सर्वैर् मन्त्राक्षरैर् एवम् अङ्ग-न्यासो विधीयते ।

एवम् एव प्रकुर्वीत कर-न्यासं समाहितम् ॥१०॥

ततो वर्ण्येन विधिना स्व-देहे पीठम् अर्चयेत् ।

उपर्य् उपरि सञ्चित्यं हृदि सङ्कल्प्य तारवत् ॥११॥

आधार-शक्तये मूल-प्रकृत्यै कूर्म आयु-युक् ।

अनन्ताय पृथिव्यै च ततः क्षीराब्धये नमः ॥१२॥

श्वेतद्वीपाय तत्रैव रत्न-मण्डप आय-युक् ।

दक्ष-वामांसयोर् ऊर्वोर् धर्म-ज्ञानं प्रपूजयेत् ॥१३॥

वैराग्यं च तथैश्वर्यं चतुर्थ्य्-अन्तं ततः परम् ।

मुखे ध्वजे पार्श्वयोश् चाधर्मम् अज्ञानम् एव च ॥१४॥

अवैराग्यम् अनैश्वर्यं पूजयेन् मण्डपान्तरे ।

दिक्षु मध्ये कल्प-वृक्षं तद्-अधो-रत्न-वेदिकाम् ॥१५॥

रत्न-सिंहासनं तस्मिन्न् आनन्द-कन्दम् एव च ।

संविन्नालं च कमलं कर्णिका केशरान्वितम् ॥१६॥

शेषं ततः कर्णिकायां सूर्येन्द्व्-अनल-मण्डलम् ।

प्रणवाङ्गैः समायुक्तं स्व-कला-सहितं ततः ॥१७॥

सत्त्वं रजस् तमसेन्दु-स्वाद्य्-अक्षर-युतं तथा ।

आत्मानम् अन्तः परम-पूर्वकं च स-शक्तिकः ।

ज्ञानात्मेति ततः शक्तीः पीठस्य षोडशैकतः ॥१८॥

लक्ष्मीर् वसुमती भद्रा विमला कमलामला ।

अरुन्धती च गान्धारी क्षमा शान्तिर् हरि-प्रिया ॥१९॥

रतिः कान्तिर् धृतिः सत्या सुभद्रा मध्य-भागतः ।

विष्णु-प्रिया च विज्ञेया एता वै पीठ-शक्तयः ॥२०॥

वेदादि-हृदयं प्रोक्तं भगवान् वासुदेवकः ।

विष्णुर् ङे-युक् ततो ब्रूयात् सर्व-भूतात्मने ततः ॥२१॥

सर्वात्म-संयोग-योग-पद्म-पीठात्मने नमः ।

इत्य् एवं पीठम् अभ्यर्च्य कृत्वा दिग्-बन्धनं पुनः ॥२२॥

स्वाङ्के न्यस्योत्तान-करौ ध्यायेच् छ्री-पुरुषोत्तमम् ॥२३॥

स्वर्धुनी-तीरम् आसाद्य नवद्वीपे जनालये ।

ब्राह्मणैः पण्डितैर् भट्टैर् आचार्यैश् चक्रवर्तिभिः ॥२४॥

कविभिः कविराजैश् च काव्यविद्भिर् विचक्षणैः ।

वैद्यैर् वैद्यक-शास्त्रज्ञैर् ज्योतिर्विद्भिः समन्विते ॥२५॥

दातृभिर् ज्ञानिभिर् धन्यैर् वेदविद्भिश् च वैष्णवैः ।

करवीरं सितै रक्तैः शतपत्रैश् चतुर्विधैः ॥२६॥

निषेविते पुनस् तत्र कदम्ब-तरु-मूलतः ।

दिव्यं मनोहरं स्थानं गन्ध-वायु-निषेवितम् ॥२७॥

वेष्टितं भक्त-वर्यैश् च तत्-तद्-भाव-समन्वितैः ।

कर-स्थ-माल्य-युग्मैश् च जय-गौरेति वादिभिः ॥२८॥

क्रमात् सप्तावृति-युतैर् दिव्य-वेश-विभूषणैः ।

तन्-मध्ये वर्तते दिव्यं चतुरस्रं सुखासनम् ॥२९॥

भक्ति-भाव-समायुक्तस् तत्रासीनं विचिन्तयेत् ॥३०॥

ध्यायेद् आतप्त-जाम्बुनद-रुचि-रुचिरं शुक्ल-रक्तान्त-चीरम्

दिव्यारक्तासन-स्थं स्मित-वलित-मुखाम्भोज-रक्त-द्वि-नेत्रम् ।

श्री-खण्डालिप्त-वक्षः-स्थल-कलित-लसन्-मालती-माल्य-युग्मं

चैतन्यं दिव्य-भूषं द्विज-मुकुट-मणिं भक्त-मालाभिषिक्तम् ॥३१॥

एवं ध्यात्वार्चिते पीठे हृदयाम्भोज-मध्यतः ।

उपवेश्य स्वागतादि-प्रश्नं कृत्वा सुसाधकः ॥३२॥

मनसा मूल-मन्त्रेण दद्याद् अर्घ्यं च मस्तके ।

पाद्यम् आचमनीयं च मधुपर्कं ततः परम् ॥३३॥

इति भक्ति-चन्द्रिकायां तृतीयः पटलः

(४)


### चतुर्थः पटलः

अथ भक्तिमतीं दीक्षां मन्त्र-सिद्ध्य्-अर्थ-हेतवे ।

वक्ष्ये शिष्येष्ट-सिद्ध्य्-अर्थं भगवत्-प्रीति-कारिणीम् ॥१॥

यामृते मन्त्र-सिद्धिर् न भवेत् कोटि-जपादिभिः ।

कल्पे दृष्ट्वा न कदापि जपेन् मन्त्रं विवक्षणः ॥२॥

यथा-स्वं दक्षिणा-वस्तु नेह ब्रह्माण्ड-गोचरे ।

तत्रैवं दक्षिणा देह-समर्पण-विधिर् विधिः ॥३॥

ततः प्रथमतः शिष्य-गुरु-लक्षणम् उच्यते ॥४॥

भक्तं भक्ति-विधान-तत्त्व-कथने निष्णातम् एवान्वहम्

ब्रह्माख्यान-परायणं भगवतस् तत्त्वैक-निष्ठापनम् ।

शान्तं दान्तम् अनन्य-साधन-परं सद्-वासना-संयुतं

भक्त्या श्री-गुरुम् आश्रयेद् अनुगतोऽमायी सुशान्तोऽनिशम् ॥५॥

प्रपद्यमानो गुरुम् आह वाक्यं

प्रणम्य भक्त्या निज-कर्म-दर्शी ।

अहं सदा दुःसह-दुःख-भागी

दयां कुरुस्वेति दयानिधे मे ॥६॥

संसार-मग्नं प्रणतं दयाम्बुधे

त्रायस्व मां नित्यम् अनन्य-दर्शिनम् ।

स्वाभीष्ट-सेवा-विधिम् एव देहि मे

शिष्यं प्रपन्नं कुरु-शासनं हितम् ॥७॥

मास-र्क्ष-तिथि-वारे च शुभे लग्ने समाहितः ।

देशिकः संयमी दीक्षा-विधिम् आरभते स्वयम् ॥८॥

वृतः शिष्येण वासोभिर् भूषणैः पुष्प-चन्दनैः ।

एतैर् अलङ्कृतो धीरो भूमिं संशोध्य यत्नवान् ॥९॥

तत्रासनं पातयित्वा चैलाजिन-कुशोत्तरम् ।

तद् एव शोधयेन् मन्त्रैर् मन्त्री बद्धाञ्जलिः शुचिः ॥१०॥

मेरु-पृष्ठादिभिश् चात्र मन्त्रिते स्वस्तिकासनम् ।

बद्धोपविश्य प्राची-दिग्-वदनः सोर्ध्व-पूण्ड्रकः ॥११॥

सम्मन्त्र्य गन्ध-पुष्पादीन् करौ ताभ्यां च शोधयेत् ।

प्रणम्य वाम-भागे च गुरु-पङ्क्तीर् गणाधिपम् ॥१२॥

दक्षेऽग्रतो भगवतीं क्षेत्र-पालं च पश्चिमे ।

निर्विघ्नो विधिवत् कृत्वा ताल-दिग्-बन्धनादिकम् ॥१३॥

भूत-शुद्धि-क्रमेणैव देह-शोधनम् आचरन् ।

संस्थाप्य देहे जीवादीन् कृत-न्यास-विधि-क्रमात् ॥१४॥

स्व-देहे पीथम् अभ्यर्च्य ध्यानाद् एव महाप्रभुम् ।

तत्र संस्थाप्य मूलेन सम्पूज्य मनसा क्रमात् ॥१५॥

तस्याहं तन्-मयो भूत्वा बहिः पूजां समाचरन् ।

अर्घ्य-संस्थापनं कुर्याद् यथा-क्रमम् अतन्द्रितः ॥१६॥

त्रिषट्-चतुष्कोण-युतं मण्डल-त्रयम् उत्तमम् ।

उपर्य् उपरि-भागेन भुवि वामे लिखेत् सुधीः ॥१७॥

प्रक्षाल्य त्रिपदीम् अस्त्र-मनुना तत्र मण्डले ।

संस्थाप्य पूजयेद् भक्त्या गन्धाद्यैः सुसमाहितः ।

वह्नि-मण्डल-रूपां तां वह्नि-मण्डल-मन्त्रतः ॥१८॥

ततोऽस्त्र-मनुना शङ्खं प्रक्षाल्य स्थापयेत् ततः ।

पूजयेत् सूर्य-रूपं तं सूर्य-मण्डल-मन्त्रतः ॥१९॥

गन्धं पुष्पं यवं दूर्वां हृदा शङ्खे च निक्षिपेत् ।

दक्षिण-स्थ-जले धीमान् विलोमेनैव मातृकाः ॥२०॥

तेजः स्वरूपाविज्ञाय प्रजपन्न् इन्दु-निःसृताः ।

तद् युक्तामृत-बुद्ध्याब्जं शिरसा पूरयेज् जलैः ॥२१॥

तद् भागं सोम-बुद्ध्या च सोम-मण्डल-मन्त्रतः ।

सम्पूज्य तत्र तीर्थानि स्थापयेत् सूर्य-मण्डलात् ।

तन्-मन्त्रेण समानीय हृत् पद्याच् च महाप्रभुम् ॥२२॥

प्रदर्श्य गालिनीं मुद्रां शिखया नेत्र-मन्त्रतः ।

स्वयं वीक्ष्य वर्मणा च जलं तद् अवगुण्ठयेत् ॥२३॥

अथ गुण्ठन-मुद्राभिः पुनस् तस्याग्नि-कोणतः ।

हृदयापि कवचान्ते नेत्रम् अग्रे च विन्यसेत् ॥२४॥

दिक्ष्व् अस्त्रम् अङ्ग-मन्त्रैस् तु पूजयेत् तज्-जलं क्रमात् ।

अमृतीकरणं धेनु-मुद्रया शङ्ख-मुद्रिकाम् ॥२५॥

प्रदर्श्याच्छाद्य यत्नेन तज्-जलं मत्स्य-मुद्रया ।

प्रजपन्न् अष्टधा मूल-मन्त्रम् ऐक्यं च भावयेत् ॥२६॥

जलाब्ज-देवतानां च प्रसन्नात्मा ततः परम् ।

शङ्ख-स्थ-जल-बिन्दुं च दक्षिण-स्थ-जले क्षिपेत् ॥२७॥

तच्-छेषेणोक्षयेत् पूजा-द्रव्यम् आत्मानम् एव च ।

वार-त्रयम् ततो मन्त्री घटं मण्डल-मध्यतः ॥२८॥

गुरु-विघ्नेश्व-पीठार्चान्विते शालि-कुशोपरि ।

संवेष्ट्य क्षौम-युग्मेन सतारं विधिवन् न्यसेत् ॥२९॥

पञ्च-रत्नं पञ्च-गव्यं पञ्चामृतम् अतः परम् ।

कुश-कूर्चास् तथा श्वेत-प्रसूनाक्षत-पल्लवान् ॥३०॥

प्रत्येकम् एव मन्त्रेण मूलेन निक्षिपेद् घटे ।

कर्पूरअ-वासिनं नीरं मातृकाम् अयम् उत्तमम् ॥३१॥

सुधा-स्वरूपकं स्वच्छं त्रिश् च जप्तं स्व-मन्त्रतः ।

क्षीर-द्रुमादिक्वथम्बा नीत्वा शङ्खान्तरं पुनः ॥३२॥

तेन सम्पूर्य मूलेन त्रिपदां तत्र सम्जपेत् ।

गङ्गादि-सर्व-तीर्थानि समुद्रान् सर्व-देवताः ।

आवाह्य स्थापयेत् तत्र क्षिप्त्वा गन्धाष्टकं कलाः ॥३३॥

सम्पूज्य विधिवत् सर्वाघटे सर्वं पयः क्षिपेत् ।

आच्छाद्य विधिनाभ्यर्चेद् घटं सर्व-मयं ततः ॥३४॥

यन्त्र-स्वर्णादि-पात्रस्थं लिखितं सुमनोहरम् ।

घटे संस्थाप्य तत्रैवाधारादींश् चाभिपूजयेत् ॥३५॥

वसु-युग्म-दलोपेतं कमलं केशरान्वितम् ।

स-कर्णिकं चतुर्द्वार-तोरणाञ्चितम् उत्तमम् ॥३६॥

रेखा-त्रय-समायुक्तं वसु-वज्र-समन्वितम् ।

चन्दनालिप्त-पात्रे च लिखेत् स्वर्ण-शलाकया ॥३७॥

चतुरस्रं कर्णिकायाम् आसनं मध्य-देशतः ।

प्रेम-बीजं लिखेत् तत्र बहिः षट्-कोणम् उत्तमम् ॥३८॥

षड्-गह्वरे काम-बीजं चतुष्कोणे भुवः पुनः ।

चैतन्यानन्द-नामानम् इमं यन्त्रं विलिख्य च ॥३९॥

स्वर्ण-पात्रे कुङ्कुमेन धारयेद् यः समाहितः ।

भक्तिर् भागवती प्रेम-लक्षणा तस्य सिध्यति ॥४०॥

उपर्य् उपरि तत्रैव क्रमाद् आधार-शक्तिकान् ।

सम्पूज्य पूर्ववद् ध्यात्वा भगवन्तं हृदि-स्थितम् ॥४१॥

मूल-हृद्-भाल-कमले तेजस् त्रयम् अनुत्तमम् ।

तडिल्-लताभं तत्रैकीकृत्य प्रेम्ना ततो बहिः ॥४२॥

निःसार्य किञ्चित् संस्थाप्य भक्त्या पूजासने ततः ।

मूलेन मूर्तिं सङ्कल्प्य तत आवाहयेत् पुनः ॥४३॥

आवाहन्य् आदिभिर् मन्त्री-मुद्राभिर् अष्टभिस् तथा ।

संस्थाप्य मूल-मन्त्रेण दद्याद् अर्घ्यं प्रकल्पितम् ॥४४॥

ततः पाद्यादिभिर् देवं सम्पूज्य विधिवत् सुधीः ।

तत्रैव अञ्जलिभिः षड्भिः पाद-हृद्-मस्तके पुनः ॥४५॥

वक्षे वामे च सर्वाङ्गे तुलस्यादिभिर् अर्चयेत् ।

करवीराम्बुजैः शुक्लै रक्तै तच्-चन्दनान्वितैः ॥४६॥

एवं सम्पूज्य विधिवद् अङ्गाद्य्-आवरणं ततः ।

पूजयेद् गन्ध-पुष्पाद्यैः क्रमेण विधिवन् नरः ।

तत्रानुज्ञां प्रभोः प्रार्थ्य क्षिपेत् त्र्य्-अञ्जलि-मूलतः ॥४७॥ 

आग्नेयादि-चतुष्कोणे चतुरस्रासनस्य च ।

सम्पूज्य पुष्प-गन्धाभ्यां हृदयाद्य्-अङ्ग-देवताः ॥४८॥

नेत्रम् अग्रे चतुर्-दिक्षु पूर्वादिष्व् अस्त्र-देवताः ।

रक्त-श्याम-पाठ-लाभ-शुक्ल-कृष्णानल-प्रभाः ॥४९॥

सुवर्ण-वसनालेप-युक्ता दिव्य-विभूषणाः ।

वराभीति-कराध्येयाः प्रेम-स्निग्धेक्षणाः शुभाः ॥५०॥

तद्-बहिः षट्सु कोणेषु पूज्योऽग्रे द्विज-नन्दनः ।

गदाधरो दक्ष-भागे न्यासी दामोदरस् तथा ॥५१॥

वामे श्रीमन्-नरहरिः पश्चाद् दासो गदाधरः ।

दक्षे दत्तो वासुदेवः शिवानन्दश् च वामतः ॥५२॥

प्रेम्ना प्रभु-मुखाम्भोज-प्रेक्षकाः पुलकाकुलाः ।

दिव्य-माल्य-कराम्भोजा एते पूज्या विधानतः ॥५३॥

तद्-बहिः केशरेष्व् अग्रे नित्यानन्दो जगत्-पतिः ।

आचार्याद्वैत-नामापि मुरारि-श्रीनिवासकौ ॥५४॥

पुरी स्यान् माधवो ज्ञेयः परमानन्द एव च ।

ब्रह्मानन्दोऽपि सन्न्यासी नृसिंहानन्द इत्य् अपि ॥५५॥

भारती केशवो ज्ञेयः सर्व-विद्या-विशारदः ।

गोविन्दानन्दो गोविन्द-दासो वक्रेश्वरस् ततः ॥५६॥

हरिदासो मुकुन्दश् च रामः सङ्गीत-तत्परः ।

हरिदासो द्विजवरः सर्वे चन्दन-मालिनः ॥५७॥

हरिनाम-पराः केचित् केचित्-तन्-नाम-तत्-पराः ।

प्रेमाङ्कुर-समायुक्ताः प्रेमाश्रु-नयनोज्ज्वलाः ॥५८॥

तद्-बहिः पत्र-मध्ये च सार्वभौमस् ततः परम् ।

वल्लभो जगदानन्दो मुकुन्दो रघुनन्दनः ॥५९॥

जगन्नाथः शची-देवी गोविन्द-घोष एव च ।

काशीश्वरः कृष्ण-दासः श्रीदाम-दास एव च ॥६०॥

सुन्दरानन्द-नामादि परमेश्वर-दासकः ।

पुरुषोत्तम-दासः स्याद् गौरी-दासस् ततः परम् ॥६१॥

कमलाकरस् ततोऽभ्यर्चः सर्वे दिव्यानुलेपनाः ।

ध्येया दिव्याम्बराः प्रेम-रस-विह्वल-चेतसः ॥६२॥

पत्रे तद्-बहिः-पूज्या ज्ञानानन्दस् ततः परम् ।

घोष-श्री-वासुदेवश् च प्रतापरुद्र एव च ॥६३॥

रामानन्दो राघवश् च प्रद्युम्नः श्री-सुदर्शनः ।

वाणीनाथो विष्णुदासो दामोदर-पुरन्दरौ ॥६४॥

आचार्य-चन्द्रो भगवान् चन्द्रशेखर एव च ।

चन्दनेश्वर-नामापि पण्डितः श्री-धनञ्जयः ॥६५॥

सर्वे भागवता गौर-प्रेम-विह्वल-मानसाः ।

हरिनाम-रता ध्येया दिव्य-माल्य-कराम्बुजाः ॥६६॥

तद्-बहिर् दिक्षु दिक्-पालाः पूज्या भक्ति-परायणाः ।

तत्-तद्-बीजादि-युक्ताश् च तत्-तद्-वर्ण-विभूषणाः ॥६७॥

इन्द्रोऽग्निर् यम इत्य् एव नैरृतो वरुणस् तथा ।

वायुः कुवेर ईशानो दिक्ष्व् अनन्तोऽध ऊर्ध्वतः ॥६८॥

लोकेशस् तद्-बहिर् दिक्षु तद्-अस्त्राणि प्रपूजयेत् ।

वज्रादीन्य् अष्ट-मूर्तानि चक्राब्जे त्व् अध ऊर्ध्वयोः ॥६९॥

प्रभोः पार्षद-रूपाणि स्व-लक्ष्माढ्यानि मौलिषु ।

ततो नामाष्टकेनापि तस्मै पुष्पाञ्जलीन् दिशेत् ॥७०॥

इति सम्पूज्य धूपं च दीपं नैवेद्यम् अग्रतः ।

स्थापयित्वास्त्र-मन्त्रेण सम्प्रोक्ष्य शोषणादिभिः ॥७१॥

वायु-बीजादिभिर् वाम-पाणिना शोधयेत् पुनः ।

संरक्ष्य चक्र-मुद्राभिर् धेनु-मुद्रामृती-कृतम् ॥७२॥

जप्तं मूलेनाष्ट-कृत्वस् तुलस्या पूजितं कृती ।

निवेद्य मूल-मन्त्रेण घण्टां तन्-मन्त्र-मन्त्रिताम् ॥७३॥

वादयन् वाम-हस्तेन नीचैर् दद्यात् पुनः पुनः ।

धूपम् आपादम् आमौलि सप्त-वारं प्रदर्शयेत् ॥७४॥

दीपं गृहीत्वा नैवेद्यं तन्-निवेदन-मुद्रया ।

तन्-मन्त्रेणैव परया भक्त्या श्री-प्रभवेऽर्पयेत् ॥७५॥

निवेदयामि भवते जुषाणेदं हविर् हरे ।

स्थापयित्वा पुनर् भूमौ कर्पूर-वासितं परम् ॥७६॥

गण्डूषं दत्त्वा मन्त्रेण ग्रास-मुद्रां प्रदर्शयेत् ।

सव्येन चोत्पलाकारं दक्षेण पञ्च-मुद्रिकाः ॥७७॥

यथा-क्रमं भोजयित्वा हुत्वा च विधिवद् बलिम् ।

ग्रहादिभ्यः समर्प्याथ पुनर् गण्डूषम् आदरात् ।

दत्त्वाग्रे त्रिः कर्म कुर्यात् स्वार्पणान्तं ततो न्यसेत् ॥७८॥

संहार-मुद्रया देवं हृदि संस्थाप्य यत्नवान् ।

विष्वक्सेनाय निर्माल्यं दत्त्वा किञ्चित् स्वयं ततः ॥७९॥

गृहीत्वा तन्-मयो भूत्वा सर्वं स्मृत्वा चिद्-आत्मकम् ।

घटे संयोज्य तं स्पृष्ट्वा शतम् अष्टोत्तरं जपन् ॥८०॥

कृतोपवासं पूर्वेद्युः शिष्यम् आनीय वामतः ।

भूत-शुद्ध्य्-आदिकं कृत्वा घटं नीत्वा तथान्तिके ॥८१॥

देवं प्रार्थ्य-मन्त्र-पूतैश् चाभिसिञ्चेद् घटोदकैः ॥८२॥

धृत्वांशुके अथाचम्य भक्त्यासीनस्य सन्निधौ ।

विचिन्त्य देवं हृदये देशिक-सुप्रसन्न-धीः ॥८३॥

पूजयित्वा अर्घ्य-पाद्याद्यैर् आत्मानं शिष्यम् एव च ।

वाससाच्छाद्य रुद्राक्षं दिव्य-दृष्ट्यावलोकयन् ॥८४॥

न्यस्य मूर्ध्नि करं तस्य दक्ष-कर्णे मनुं वदेत् ।

विधिवद् वार-त्रितयं स चैक्यं भावयन् पठेत् ॥८५॥

गुरु-दैवत-मन्त्राणां ततस् तस्य करेऽर्पयेत् ।

समान-फल-दोऽस्त्व् एष आवयोर् मन्त्र इत्य् अपि ॥८६॥

तुलसी-सहितं नीरं शिष्यः स्वस्ति ब्रवीत्व् इति ।

लब्ध्वा शुभ्राशिषोऽन्यच् च जायते पूर्व-मानसः ॥८७॥

यथा-शक्ति जपेन् मन्त्रं गुरुः शिष्यश् च शान्त-धीः ।

विनयावनतस् तस्माच् छिक्षेत समयादिकम् ॥८८॥

ततः शिष्यो गुरु-भक्त्या काञ्चनादि-धनेन च ।

सन्तोष्य विधिवद् भूमौ प्रणमेत् पुनः पुनः ।

देह-समर्पणं कृत्वा तोषयेद् गुरुम् आदरात् ॥८९॥

गुरुर् ब्रह्मा गुरु विष्णुर् गुरुर् देवो महेश्वरः ।

गुरुर् एव परं ब्रह्म तस्माद् आदौ तम् अर्चयेत् ॥९०॥

अज्ञान-तिमिरान्धस्येत्य् आदिना प्रणमेत् सद् ।

एकम् अप्य् अक्षरं यस् तु गुरुः शिष्ये निवेदयेत् ॥९१॥

यत् किञ्चिद् अन्न-पानादि-प्रियं द्रव्यं मनोरमम् ।

निवेद्य गुरवे पश्चात् स्वयं भुञ्जीत प्रत्यहम् ॥९२॥

शिष्यः शान्तो यतात्मा च गुरु भक्तिर् अतः सदा ।

व्रती सत्य-वचानित्यं जपेन् मन्त्रं प्रयत्नतः ॥९३॥

एतेषां मन्त्र-चर्याणां दश-लक्ष्यं जपेत् सुधीः ।

होमस् तस्य दशांशेन तर्पणं तद्-दशांशतः ॥९४॥

अभिषेकस् तद्-दशांशो ब्राह्मणं भोजयेत् ततः ।

दशांश-विधिना युक्तः पुरश्चर्या-विधैः क्रमात् ॥९५॥

इति भक्ति-चन्द्रिकायां चतुर्थः पटलः

॥४॥

--ओ)०(ओ--

(५)


### पञ्चमः पटलः

अथ स्तोत्रं प्रवक्ष्यामि प्रत्यङ्ग-वर्णनं प्रभोः ।

त्रि-कालं पठनाद् एव प्रेम-भक्तिं लभेन् नरः ॥१॥

कश्चिच् छ्री-कृष्ण-चैतन्य-स्मरणाकुल-मानसः ।

पुलकावचिताङ्गोऽपि सकम्पाश्रु-विलोचनः ॥२॥

कथञ्चित् स्थैर्यम् आलम्ब्य प्रणम्य गुरुम् आदरात् ।

स्तोतुम् आरब्धवान् भक्त्या द्विज-चन्द्रं महाप्रभुम् ॥३॥

तप्त-हेम-द्युतिं वन्दे कलि-कृष्णं जगद्-गुरुम् ।

चारु-दीर्घ-तनुं श्रीमच्-छची-हृदय-नन्दनम् ॥४॥

लसन् मुक्तालतानद्ध-चारु-कुञ्चित-कुन्तलम् ।

शिखण्डाक्षत-गन्धाढ्य पुष्प-गुच्छावतंसकम् ॥५॥

अर्ध-चन्द्रोल्लसद्-भाल-कस्तूरी-तिलकाङ्कितम् ।

भङ्गुर-भ्रू-लता-केलि-जित-काम-शरासनम् ॥६॥

प्रेम-प्रवाह-मधुर-रक्तोत्पल-विलोचनम् ।

तिल-प्रसून-सुस्निग्ध-नूतनायत-नासिकम् ॥७॥

श्री-गण्ड-मण्डलोल्लासि-रत्न-कुण्डल-मण्डितम् ।

सव्य-कर्ण-सुविन्यस्त-स्फुरच्-चारु-शिखण्डकम् ॥८॥

मधुर-स्मित-सुस्निग्ध-प्रारक्ताधर-पल्लवम् ।

ईषद्-दन्तुरित-स्निग्ध-स्फुरन्-मुक्ता-रदोज्ज्वलम् ॥९॥

स-प्रेम-मधुरालाप-वशीकृत-जगज्-जनम् ।

त्रिकोण-चिबुकं कोटि-शरद्-इन्दु-प्रभाननम् ॥१०॥

सिंह-ग्रीवं महा-मत्त-द्विरदोल्लासि-कन्धरम् ।

आरक्त-रेखा-त्रय-युक्-कम्बु-कण्ठ-मनोहरम् ॥११॥

मुक्ता प्रबाल-कलित-हारोज्ज्वलित-वक्षसम् ।

कङ्कणाङ्गद-विद्योति-जानु-लम्बित-भुज-द्वयम् ॥१२॥

यव-चक्राङ्कितारक्त-श्रीमत्-पाणि-तलोज्ज्वलम् ।

स्वर्ण-मुद्रालसच्-छ्रीमद्-विमलाङ्गुलि-पल्लवम् ॥१३॥

चन्दनागुरु-सुस्निग्धं पुलकावलि-चर्चितम् ।

चारुनाभिलसन् मध्यं सिंह-मध्य-कृशोदरम् ॥१४॥

विचित्र-चित्र-वसन-मध्य-बन्धोल्लसद्-वलिम् ।

सुचारु-नूपुरोल्लासि-कूजच्-चरण-पल्लवम् ॥१५॥

शरच्-चन्द्र-प्रतीकाशनखराजत्-पदाङ्गुलिम् ।

अङ्कुश-ध्वज-वज्रादि-लसत्-तल-पदाम्बुजम् ॥१६॥

कोटि-सूर्य-प्रतीकाशं कोटीन्दु-ललित-द्युतिम् ।

कोटि-कन्दर्प-लावण्यं कोटि-लीला-मनोरमम् ॥१७॥

साक्षाल्-लीला-तनुं केलि-तनुं शृङ्गार-विग्रहम् ।

क्वचिद्-भाव-कला-मूर्तिं प्रस्फुरत्-प्रेम-विग्रहम् ॥१८॥

नामात्मकं नाम-तनुं परमानन्द-विग्रहम् ।

भक्त्यात्मकं भक्ति-तनुं भक्त्याचार-विहारिणम् ॥१९॥

अशेष-केलि-लावण्यं लीला-ताण्डव-पण्डितम् ।

शची-जठर-रत्नाब्धि-समुद्भूत-सुधा-निधिम् ॥२०॥

अशेष-जगदानन्द-कन्दम् अद्भुत-मङ्गलम् ।

स्फुरद्-रास-रसावेश-मदालस-विलोचनम् ॥२१॥

क्वचिद्-भक्त-जनैर् दिव्य-माल्य-गन्धानुलेपनैः ।

वेष्टितं रस-सङ्गीतं गायद्भी रस-लालसम् ॥२२॥

क्वचिद् बाल्य-रसावेश-गङ्गा-तीरे विहारिणम् । 

क्वचिद् गायति गायन्तं नृत्यन्तं कर-शब्दितैः ॥२३॥

वदन्तं शब्दम् अत्युच्चैः कुर्वन्तं सिंह-विक्रमम् ।

क्वचिद् आस्फोट-हुङ्कार-कम्पिताशेष-भूतलम् ॥२४॥

सुगुप्त-गोपिका-भाव-प्रकाशित-जगत्-त्रयम् ।

प्रापिताशेष-पुरुष-स्त्री-स्वभावम् अनाकुलम् ॥२५॥

निज-भाव-रसास्वाद-विवशैकादशेन्द्रियम् ।

विदग्ध-नागरी-भाव-कला-केलि-मनोरमम् ॥२६॥

गदाधर-प्रेम-भाव-कलाक्रान्त-मनोरथम् ।

नरहरि-प्रेम-रसास्वाद-विह्वल-मानसम् ॥२७॥

सर्व-भागवताहूत-कान्ताभाव-प्रकाशकम् ।

प्रेम-प्रदान-ललित-द्विभुजं भक्त-वत्सलम् ॥२८॥

प्रेमाख्य-पद-द्वन्द्वं श्री-प्रेम-भक्ति-मन्दिरम् ।

निज-भाव-रसोल्लास-मुग्धी-कृत-जगत्-त्रयम् ॥२९॥

स्व-नाम-जप-सङ्ख्याभिर् वैष्णवी-कृत-भूतलम् ।

नवद्वीप-जनानन्दं भूदेव-जन-मङ्गलम् ॥३०॥

अशेष-जीव-सद्-भाग्य-क्रम-सम्भूत-सत्-फलम् ।

भयानुराग-सुस्नेह-भक्ति-गम्य-पदाम्बुजम् ॥३१॥

नटराज-शिरोरत्नं श्री-नागर-शिरोमणिम् ।

अशेष-रसिक-स्फूर्यन्-मौलि-भूषण-भूषणम् ॥३२॥

रसिकानुगत-स्निग्ध-वदनाब्ज-मधु-व्रतम् ।

श्रीमद्-द्विज-कुलोत्तंसं नवद्वीप-विभूषणम् ॥३३॥

प्रेम-भक्ति-रसोन्मत्ताद्वैत-सेव्य-पदाम्बुजम् ।

नित्यानन्द-प्रियतमं सर्व-भक्त-मनोरथम् ॥३४॥

भक्ताराध्यं भक्ति-साध्यं भक्त-रूपिणम् ईश्वरम् ।

श्रीनिवासादि-भक्ताग्रैः स्तूयमानं मुहुर् मुहुः ।

सार्वभौमादिभिर् वेद-शास्त्रागम-विशारदैः ॥३५॥

य एवं चिन्तयेद् देव-देवेशं प्रयतोऽनिशम् ।

संस्तौति भक्ति-भावेन त्रिसन्ध्यं नित्यम् एव च ॥३६॥

धर्मार्थी लभते धर्मं श्री-भागवतम् उत्तमम् ।

अर्थार्थी लभते चार्थं कृष्ण-सेवा-विधौ रतिम् ॥३७॥

कामार्थी लभते कामं प्रेम-भक्ति-विधानतः ।

संसार-वासना-मुक्तिं मोक्षार्थी विगत-स्पृहः ॥३८॥

विद्यार्थी लभते विद्यां काम-संसार-कृन्तनीम् ।

काव्यार्थी कविता-शक्तिं कृष्ण-वर्णन-शालिनीम् ॥३९॥

अपुत्रो वैष्णवं पुत्रं लभते लोक-वन्दितम् ।

आश्रयार्थी लभेच् छान्तं श्रीमद्-भागवतं गुरुम् ॥४०॥

श्रीमच्-छ्री-कृष्ण-चैतन्य-पादाम्बुजे भृशम् ।

प्रेमानुराग-ललितां सद्-भक्तिं लभते नरः ॥४१॥

इति भक्ति-चन्द्रिकायां प्रत्यङ्ग-वर्णनो नाम 

पञ्चमः पटलः

॥५॥
> --ओ)०(ओ--

(६)


### षष्ठः पटलः

अथ वक्ष्ये मन्त्र-वरान् सर्व-कामार्थ-सिद्धि-दान् ।

कृष्ण-चैतन्य-चन्द्रस्य प्रेम-भक्ति-सुसिद्धये ॥१॥

कृष्णेति द्व्य्-अक्षरो मन्त्रश् चैतन्य-त्र्य्-अक्षरो मतः ।

चतुर्-वर्णो मन्त्र-वरो ङे-युक् त्र्य्-अक्षर एव च ॥२॥

स च पञ्चाक्षरो ज्ञेयः प्रेमादिर् मनुर् उत्तमः ।

प्रेम-सम्पुटितो ज्ञेयश् चैतन्य इति पञ्चमः ॥३॥

कामादिश् चेत् पञ्चमः स्यात् षड्-अक्षर इतीरितः ।

षड्-अक्षरो मन्मथान्तो मनुः सप्ताक्षरो मतः ॥४॥

विश्वम्भराय प्रेमादिः कामानोत् मनुर् उत्तमः ।

स्याच् छची-नन्दनो ङे-युग्-वह्नि-जायान्तको मनुः ॥५॥

अष्टक्षरो मन्त्र-वरः प्रेमाख्यादिर् नवाक्षरः ।

दशाक्षरो मन्मथादिर् मन्त्र-राजः प्रकीर्तितः ॥६॥

एतेषां नारदो ज्ञेयो मुनिश् छन्दो विराड् इति ।

देवता कृष्ण-चैतन्यो बीजं प्रेमाख्यम् उत्तमम् ॥७॥

शक्तिर् वह्नि-वधूः प्रोक्ता साद्याधिष्ठातृ-देवता ।

प्रेमाख्येन हि षड्-दीर्घ-भाजा स्याद् अङ्ग-कल्पना ॥८॥

प्रातः कृत्यादिकं कर्मयर्थापूर्वं समाचरेत् ।

पद्मं वसुदलोपेतं कर्णिका-केशरान्वितम् ॥९॥

षट्-कोणं विलिखेन् मध्ये बीजं तत्र लिखेत् पुनः ।

तत्र सम्पूजयेद् भक्त्या भगवन्तं सुसाधकः ॥१०॥

श्रीमन्-मौक्तिक-दाम-बद्ध-चिकुरं सुस्मेर-चन्द्राननम् ।

श्री-खण्डागुरु-चारु-चित्र-वसन-स्रग्-दिव्य-भूषणाञ्चितम् ॥११॥

नृत्यावेश-रसानुमोद-मधुरं कन्दर्प-वेशोज्ज्वलम् ।

चैतन्यं कनक-द्युतिं निज-जनैः संसेव्यमानं भजे ॥१२॥

ध्यात्वैवं पूजयेन् नित्यं बहिर् अङ्गैस् ततो बहिः ।

दिक्-पालास्त्राणि सम्पूज्य जपेन् मन्त्रं सुसाधकः ॥१३॥

लक्षैक-सङ्ख्यया प्रोक्तो जपो होमादयः क्रमात् ॥१४॥

पुनर् अन्य-मनुं वक्ष्ये सर्व-सिद्धि-फल-प्रदम् ।

वेदादि-हृद्-भगवते कृष्ण-चैतन्य एव च ॥१५॥

ङे-युतो मन्त्र-राजोऽयं त्रयाधिक-दशाक्षरः ।

मुनिर् ब्रह्मा विराट्-छन्दो देवता-न्यासि-रूप-धृक् ॥१६॥

चैतन्यः परमानन्दः प्रणवो बीजम् उत्तमम् ।

नमः शक्तिर् विनियोगो भक्ति-सिद्ध्य्-अर्थ इत्य् अपि ॥१७॥

आचक्रायाग्नि-दयिता हृदयाय नमो हृदि ।

विचक्रायानल-वधूः शिरसे वह्नि-नागरी ॥१८॥

सुचक्रायाग्नि-वरदा शिखायैव षड् इत्य् अपि ।

त्रैलोक्य-रक्षणोपेत-चक्रायाग्नि-प्रिया ततः ॥१९॥

कवचाय तथा वर्म त्व् असुरान्तक-पूर्वकम् ।

चक्रं पुनश् चतुर्थ्य्-अन्तं स्वाहास्त्राय तथास्त्रकम् ॥२०॥

नाराच-मुद्रया कुर्याद् ध्वनि-त्रितयम् एव च ।

एवम् अङ्गादिना कुर्यात् कर-न्यासं सुसंयमी ।

अपरं पूर्ववत् कृत्वा ध्यायेद् हृदय-पङ्कजे ॥२१॥

अत्यन्तातप्त-हेम-द्युति-रुचिर-तनुं दीर्घ-देहाक्षि-बाहुं

श्री-खण्डालिप्त-वक्षः-स्थल-कलित-तल-सन्-मालती-माल्य-युग्मम् ।

आरक्ताभास-वासो-युग-ललित-वपुर्-नाट्य-लीला-कलाढ्यं

वन्दे चैतन्य-चन्द्रं सकल-कलुषहं प्रेम-भक्त्य्-एक-गम्यम् ॥२२॥

धात्वैवं पूजयेद् भक्त्या भगवन्तं जनार्दनम् ।

अङ्गैर् दिक् पतिभिः सार्धं वज्राध्यैश् च यथा-क्रमम् ॥२३॥

एवम् आराधितो देव-देवेशः साधकोत्तमैः ।

विरक्ति-सहितां भक्तिं ददाति तत्-क्षणात् प्रभुः ॥२४॥

प्रेमाख्यस्य मनोर् वक्ष्ये पूजा-विधिम् अथो क्रमात् ।

ऋषिर् ब्रह्मानुष्टुप्-च्छन्दो देवता प्रेम-विग्रहः ॥२५॥

विश्वम्भरो बीज-मन्त्र-प्रेमाख्यं स्वयम् एव च ।

शक्तिर् वह्नि-वधूः प्रोक्तो विनियोगः स्व-कर्मणि ॥२६॥

षड्-दीर्घ-भाजा प्रेम्ना च कुर्याद् एवाङ्ग-कल्पनां ।

यथा-विधि कर-न्यासं कृत्वाध्यायेत् समाहितः ॥२७॥

ध्यायेद् बालं प्रसन्नं तरुण-रविकराभासमानं समन्तात्

क्रोडस्थं मातुर् अद्धा प्रकटित-परमानन्दम् आलोल-देहम् ।

देवं विश्वम्भरं तं कलि-कलुष-हरं दिव्य-विप्राङ्गनाभिः 

प्रेम्ना संवीक्ष्यमाणं विहसित-वदनं रक्त-नेत्रोत्पलाढ्यम् ॥२८॥

ध्यात्वैवं पूजयेद् भक्त्या पाद्यार्घ्याद्यैर् यथा-क्रमम् ॥२९॥

अङ्ग-वह्न्य्-आदि-कोणे तद् अनु च परितः केशरेष्व् एव मातॄर् 

दिव्यालङ्कार-युक्ताः सुविमल-वसनाः पूजयेद् भक्ति-युकः । 

पूज्या भक्तिर् विभूतिस् त्रिभुवन-जननी श्री-शची-कान्तिर् आद्या 

शान्तिः शक्तिश् च धात्री तद्-अनुदल-गतात् पूजयेद् गन्ध-पुष्पैः ॥३०॥

नित्यानन्दस् तथाद्वैतो मुरारिः श्रीनिवासकः ।

जगन्नाथस् तथा ज्ञेयः सुदर्शन इति स्मृतः ॥३१॥

गदाधरश् च विख्यातः ख्यातो नरहरिस् तथा ।

दिव्य-माल्याम्बर-धराः पुलकाश्रु-भराकुलाः ॥३२॥

पत्राग्रे विप्र-पत्न्यश् च पूजनीयाः प्रयत्नतः ।

माधवी वैष्णवी देवी शुभदा सुन्दरी सती ॥३३॥

कालिन्दी ललिता दिव्य-वासोऽलङ्कार-चर्चिताः ।

गौरी-श्यामा क्रमाज् ज्ञेयाः प्रतिवेशि-वराङ्गनाः ।

तद्-बहिर्-दिक्षु भक्ताग्र्याः पूजनीया विधानतः ॥३४॥

वासुदेवो मुकुन्दश् च रामः शङ्कर एव च ।

नीलाम्बरो राम-दास-कवि-चन्द्रस् ततः परम् ॥३५॥

हरिदासस् तथा चन्द्रशेखराचार्य एव च ।

दिव्यमाल्याम्बर-धराः सर्वे सङ्गीत-तत्-पराः ॥३६॥

तद्-बहिर्-दिक्षु दिक्-पालान् वज्रादींश् च ततो बहिः ।

पूर्वोक्त-यन्त्रे सम्पूज्य दश-लक्षं जपेद् बुधः ॥३७॥

इति भक्ति-चन्द्रिकायां षष्ठः पटलः

(७)


## सप्तमः पटलः

अथ मन्त्र-वरं वक्ष्ये द्वात्रिंशद्-अक्षरान्वितम् ।

सर्व-पाप-प्रशमनं सर्व-दुर्वासनानलम् ॥१॥

चतुर्-वर्ग-प्रदं सौम्यं भक्तिदं प्रेम-पूर्वकम् ।

दुर्बुद्धि-हरणं शुद्ध-सत्त्व-बुद्धि-प्रदायकम् ॥२॥

सर्वाराध्यं सर्व-सेव्यं सर्वेषां काम-पूरकम् ।

सर्वाधिकार-संयुक्तं सर्व-लोकैक-बान्धवम् ॥३॥

सर्वाकर्षण-संयुक्तं दुष्ट-व्याधि-विनाशनम् ।

दीक्षा-विधि-विहीनं च कालाकाल-विवर्जितम् ॥४॥

वाङ्-मात्रेणार्चितं बाह्य-पूजाविध्य्-अनपेक्षकम् ।

जिह्वा-स्पर्शन-मात्रेण सर्वेषां फल-दायकम् ।

देश-कालानियमितं सर्व-वादि-सुसम्मतम् ॥५॥

तस्योद्धारं प्रवक्ष्यामि समाहित-मनाः शृणु ।

हरे द्वन्द्वं तथा कृष्ण-द्वन्द्वं व्युत्क्रमणात् पुनः ॥६॥

हरे-राम-द्वयं पश्चाद् विलोमेनैव तत् पठेत् ।

सर्वाघ-हर्णाद् धेतोर् हरिर् इत्य् अभिधीयते ॥७॥

भक्ति-योगेन सर्वेषां जीवाकर्षण-कारणात् ।

कृष्ण इत्य् उच्यते सद्भिः शुद्ध-सत्त्व-तनुः प्रभुः ॥८॥

रामोऽपि लोक-रमणात् संसार-च्छेद-कारकः ।

तस्मान् मोक्ष-प्रदो रामः सर्व-शास्त्रेषु कथ्यते ॥९॥

सम्बोधन-प्रियः कृष्णः सम्बोधन-पद-क्रमात् ।

मन्त्रोऽयं विहितस् तेन तत्र प्रेमा नियोजितः ॥१०॥ 

सर्व-नाम-स्वरूपोऽयं देह-स्वरूप एव च ।

तत्रैकत्र यदि प्रेमा सोभयत्र तदा भवेएत् ॥११॥

चतुर्-युगे भवेद् भक्तिर् मुक्तिश् चैव चतुर्-युगे ।

तेन नामानि चत्वारि चत्वारि कृष्ण-रामयोः ॥१२॥

भक्ति-साधनतः पाप-नाशोऽथ मुक्ति-साधनात् ।

तत्रोभयत्र नामानि हरेश् चत्वारि नामतः ॥१३॥

सम्बोधन-पदं श्रुत्वा प्रभुस् तत्र समागतः ।

किं प्रार्थते भक्त-जनैस् तद् एव दातुम् उद्यतः ॥१४॥

एतैर् न प्रार्थ्यते किञ्चिन् नाम-श्रवण-योगतः ।

वसेत् तेषां च हृदय इत्थम्-भूत-गुणो हरिः ॥१५॥

मन्त्रे मुक्ति-विधानार्थं राम-नाम-नियोजितम् ।

द्वयोर् विरोधात् भक्तानां विधेयं किं तद् उच्यताम् ॥१६॥

आदौ भक्त्या भवेन् मुक्तिः संसार-च्छेद-कारिणी ।

तथा भागवती भक्तिः प्रेम-लक्षण-लक्षिता ॥१७॥

तथा च—    

न विना भक्ति-योगेन मुक्तिः स्थाद् भव-सागरात् ।

ताम् ऋते प्रेमदा भक्तिर् न कदाचित् प्रभोः पदे ॥१८॥

अविद्या सुख-दुःखानां विनाशाद् विद्यया युतः ।

जीवन्-मुक्तः स विज्ञेयः प्रेम-भक्ति-परायणः ।

अमुना मनुना चैतत् साध्य-साधन-तत्परः ॥१९॥

तत्-साधनं प्रवक्ष्यामि यथा-विधि-क्रमाद् इह ।

नित्यानन्दो मुनिः प्रोक्तोऽनुष्टुब्-छन्द उदाहृतः ॥२०॥

परमास्वरूपः श्री-चैतन्य एव दैवतम् ।

कृष्ण-नामेति बीजं स्याद् भक्तिः शक्तिर् उदाहृता ॥२१॥

आद्या शक्तिर् अधिष्ठात्री देवता प्रेम-रूपिणी ।

एतेषां विनियोगः स्यात् प्रेम-सिद्धौ प्रभोः पदे ॥२२॥

अङ्ग-न्यासं प्रकुर्वीत मन्त्र-वर्ण-विभागतः ।

हरे कृष्ण हरे कृष्ण हृदयाय नमस् ततः ॥२३॥

कृष्ण कृष्णेति शिरसे स्वाहा चैव हरे हरे ।

शिखायै वषड् इत्य् एव कवचाय हुम् इत्य् अतः ॥२४॥

हरे राम हरे राम नेत्राभ्यां वौषड् इत्य् अपि ।

राम रामेति विज्ञेयम् अस्त्राय फट् ततः परम् ॥२५॥

हरे हरे ततः कुर्यात् कर-न्यासम् इति क्रमात् ॥२६॥

ततो यन्त्रं लिखेन् मन्त्री पद्मं षोडश-पत्रकम् ।

रेखा-त्रय-समायुक्तं द्वार-तोरण-संयुतम् ॥२७॥

अक्षर-द्वय-मानेन मन्त्र-वर्णान् लिखेद् दले ।

षट्-कोणं विलिखेन् मध्ये कर्णिकायां विधानतः ॥२८॥

प्रेमाख्यं मध्य-देशे च कामं बीजं च कोणतः ।

एतस्मिन्न्न् अपि यन्त्रे चाप्य् आधारादीन् प्रपूज्य च ।

तत्रैव स्थापयेद् ध्यात्वा यथा-विधि-क्रमाद् इति ॥२९॥

कनक-रुचिर-भासः शुद्ध-सत्त्वैक-वेशो

निज-सुमधुर-नामाख्यान-दानैक-दक्षः ।

सततम् अवतु विश्वं श्री-नवद्वीप-चन्द्रो

निज-परिजन-वीतो दीन-बन्धुर् द्विजेन्द्रः ॥३०॥

ध्यात्वैवं पूजयेद् भक्त्या परमात्मानम् अव्ययम् ॥३१॥

कोणाग्र-दिक्षु देशे च पूजयेद् अङ्ग-देवताः ।

षट्-कोणस्याग्र-भागे च स सम्पूज्या भक्ति-संयुताः ॥३२॥

नित्यानन्दोऽद्वैत-नामा मुरारिः श्रीनिवासकः ।

काशीश्वरो मुकुन्दश् च ततः केशर-मध्यतः ॥३३॥

गदाधरो द्विज-वरस् तथा नरहरिः प्रियः ।

दामोदरो वासुदेवः शिवानन्द-गदाधरौ ॥३४॥

रागहव-श्रीरामदासौ सुन्दरानन्द-शार्ङ्गिणौ ।

गौरीदासस् ततः पूज्यः परमेश्वर एव च ॥३५॥

पुरुषोत्तम-दासोऽपि तथा वृन्दावनाश्रयः ।

गोविन्दो वासुदेवश् च कमलाकर एव च ॥३६॥

तद् बहिः पत्र-मध्ये च वैष्णवा भक्ति-तत्-पराः ।

गोपीनाथो महेशश् च शुक्लाम्बर-सनातनौ ॥३७॥

जगायि-माधवौ ज्ञेयौ वासुदेवाच्युताव् अपि ।

दिक्षु पूज्याः प्रयत्नेन प्रेमाश्रु-पुलकाचिताः ॥३८॥

जय गौराङ्ग गौराङ्ग जय विश्वम्भर प्रभो ।

इति वाद-रता नित्यं प्रेम-गद्गद-भाषिणः ॥३९॥

पत्राग्रे तद् बहिः पूज्याः यदुनन्दन एव च ।

गङ्गा-दासः केशवश् च कृष्णदासस् ततः परम् ॥४०॥

रघुनाथ-विश्वनाथौ नीलाम्बर-सनातनौ ।

दिव्य-माल्य-कराः सौम्याः प्रेमाश्रु-पुलकाकुलाः ।

ततोऽन्यावरणान्य् एव पूर्ववत् परिपूजयेत् ॥४१॥

कोट्य्-एक-जप-मात्रेण पुरश्चरणम् उच्यते ।

दशांश-होम-सङ्ख्यानां चतुर्गुण-विधानतः ॥४२॥

जपं कुर्यात् प्रयत्नेन काऌअ-सङ्ख्या न विद्यते ।

मालया कर-रेखाभिर् जपेत् साधक-सत्तमः ॥४३॥

विधिर् मन्त्र-जपे प्रोक्तः षष्ठि-दण्डात्मकं दिनम् ।

स्नानाद्य्-अपेक्षा नास्त्य् अत्र यथा-शक्यं करोतु वा ।

इत्य् एवं साधयेन् मन्त्रं स एव साधकोत्तमः ॥४४॥

इति भक्ति-चन्द्रिकायां सप्तमः पटलः




## अष्टः पटलः

मन्त्राणां साधनं वक्ष्ये सकामानां विशेषतः ।

येनैव साध्यते सर्व-कर्म-सिद्धिर् अयत्नतः ॥१॥

वाग्-भवाद्येन मन्त्रेण शुक्ल-पद्मेन प्रत्यहम् ।

वाग्-भव-प्रकृतिं देवं रात्रि-शेषे विशेषतः ॥२॥

सुक्लेन चन्दनेनैव धूप-दीपादिभिस् तथा ।

सम्पूज्य मासम् एकं च सहस्रं प्रजपन् मनून् ।

लभते सर्व-विद्यां च कवित्वं निर्मलं सुधीः ॥३॥

श्री-पूर्वेणैव मनुना श्रीशं गौरं समर्चयन् ।

सित-श्री-खण्ड-पङ्कोपलिप्तेन कुसुमेन च ॥४॥

करवीरोद्भवेनैव सितेनैक-शतेन च ।

प्रभाते प्रत्यहं मासम् एकं मन्त्री प्रयत्नतः ।

जपन् सहस्र-तन्-मन्त्रान् सम्पत्तिं लभते न कः ॥५॥

शक्ति-पूर्वेण मनुना सर्व-शक्ति-समन्वितम् ।

गौरचन्द्रं समाराध्य पुत्र-कामो जितेन्द्रियः ॥६॥

सितासर्पिः समायुक्तैः रक्त-पद्मैः समाहितः ।

हुत्वायुत-द्वयं वह्नौ योनि-कुण्डे समाचिते ॥७॥

सहस्रैक-प्रमाणेन तथा मन्त्रं जपन् शुचिः ।

वत्सराभ्यन्तरे पुत्रं लभते वैष्णवं शुचिम् ॥८॥

ज्वरादि-पीडितानां च ग्रस्तानां व्याधि-सङ्कटैः ।

शिरः स्पृष्ट्वा जपेन् मन्त्रं नृसिंहाद्य्-अक्षरान्वितम् ।

सहस्रं व्याधिभिर् मुक्तो भवेद् एव तदा नरः ॥९।

प्रणवाद्येन तेनैव तत्त्व-जिज्ञासुर् आत्मनः ।

न्यासि-वेशोत्सवं गौरचन्द्रं भक्त्या समाहितः ॥१०॥

तुलसी-मालती-जाति-कुसुमैश् चन्दनोक्षितैः ।

समाराध्य जपं लक्षं कुर्वन् मन्त्री जितेन्द्रियः ॥११॥

लभते परमां शान्तिं संसार-च्छेद-कारिणीम् ।

विशिष्टम् उत्तमं ज्ञानं जायते नात्र संशयः ॥१२॥

वशीभवेज् जगत् सर्वं सर्वे स्युर् बान्धवा नराः ।

प्रेम-सिद्धिः करस्था स्याज् ज्ञान-विज्ञान-संयुता ॥१३॥

एकैकं काम्यम् उद्दिश्य जप-पूजा-स्वतन्त्रता ।

स्वाश्रमाचार-कौशल्यं ब्रह्मचर्यादिकं विधिः ॥१४॥

एवं सिद्धि-मनुः प्रातः शत-जप्तं जलं पिबेत् ।

मासम् एकं मिताहारी भवेच् छ्रुतिधरस् तदा ॥१५॥


### अथ सिद्ध-प्रयोग-विधिः

अथ सिद्ध-प्रयोगोऽपि लिख्यते साधु-सम्मतः ।

यद् योगाज् जप-मात्रेण सिध्यत्य् एव मनुर् मतः ॥१६॥

पुटितं प्रणवेनैव मन्त्रं कृत्वा जपेत् सुधीः ।

लक्षम् एकं हविष्याशी तदा सिद्ध-मनुर् भवेत् ॥१७॥

वाग्-भवान्तरितं मन्त्र-वर्णं कृत्वा जपन् मनुम् ।

लक्षं नियत-वाक्-शुद्धः सिद्ध-मन्त्रस् तदा भवेत् ॥१८॥

वाक्-शक्ति-कमला-युक्तं जपेन् मन्त्रं सुसाधकः ।

लक्षं निशीथे शुद्धात्मा क्षीर-भोजनम् अचरन् ।

तदा सिद्धो भवेन् मन्त्रः सर्व-काम्य-फल-प्रदः ॥१९॥


### अथ पुरश्चरण-विधिः

अथ वक्ष्ये पुरश्चर्या-विधिं मन्त्रार्थ-सिद्धये ।

यम् ऋते न भवेत् सिद्धिर् मन्त्राणां किम् उ कर्मणाम् ॥२०॥

धनैर् वासो-युगैर् दिव्यैर् अलङ्कारैर् मनोरमैः ।

सन्तोष्य श्री-गुरुं प्रेम्णा वाक्येन सेवयापि च ॥२१॥

पादौ कराभ्यां संस्पृश्य प्रणम्य दण्डवद् भुवि ।

करिष्ये मन्त्र-वर्यस्य पुरश्चरणम् उत्तमम् ॥२२॥

आज्ञां मे देहि भगवन् सर्व-काम्यार्थ-सिद्धये ।

एवं प्रसादितः प्रीत्या गुरुणा साधकोत्तमः ॥२३॥

देव-गेहेऽश्वत्थ-मूले पुष्पोद्याने नदी-तटे ।

परवते स्वर्धुनी-तीरे क्षेत्रे श्री-पुरुषोत्तमे ॥२४॥

तेषाम् एकतमे स्थाने समाहित-मनाः शुचिः ।

आहारादि-विहारार्थं क्रोश-युग्मं समन्ततः ॥२५॥

क्षीरि-वृक्षोद्भवैः काष्ठैः खानितैर् दिक्षु कल्पयेत् ।

जप-स्थानम्, कूर्म-चक्रं नवकोष्ठ-समन्वितम् ॥२६॥

अष्ट-वर्गं लिखेत् तत्र क्षेत्राख्याद्याक्षरं यतः ।

तन्-मुखं तद् भवेत् तत्र चैलाजिन-कुशोत्तरम् ॥२७॥

आसनं स्थापयेन् मन्-मन्त्रैर् मन्त्रितं तत्र साधकः ।

स्वस्तिकं कमलद्वापि बद्धासनम् अनन्य-धीः ॥२८॥

उपविश्य च पूर्वेद्युर् गायत्रीं प्रजपेत् सुधीः ।

सङ्कल्प-तिल-कुशाभ्यां प्रायश्चित्त-विधि-क्रमात् ॥२९॥

ततः प्रारम्भ-दिवसे प्रातः स्नात्वासनोपरि ।

उपविश्य च सङ्कल्पं कृत्वा न्यस्त-तनुः शुचिः ॥३०॥+

मन्त्रं नैव द्रुतं नैव विलम्बितम् अनन्य-धीः ।

ध्यायन् मन्त्राक्षरं देवं दशधा संस्कृतं पुनः ॥३१॥

जपेत् सूर्योदयात् यावन् मध्यन्दिनं समाहितः ।

यावत् सङ्ख्यो जपस् तत्र दिवसे तावद् अन्वहम् ॥३२॥

त्रिकाल-पूजा कर्तव्या हरिर् द्रव्यं निवेदयेत् ।

शेष-भोजी मिताहारो मित-वाक् प्रिय-भाषणः ॥३३॥

स्त्रिया सम्भाषणं त्याज्यं शूद्र-सम्भाषणं तथा ।

मनः प्रलोभनं कार्यं न च नाना मनोरथैः ॥३४॥

एवं पूर्ण-जपो हुत्वा होमाशक्तौ विधानवित् ।

दशांशं होम-सङ्ख्यानां चतुर्गुण-मनुं जपेत् ॥३५॥

तर्पणं चाभिषेकं च कुर्यान् मन्त्री विधि-क्रमात् ।

ब्राह्मणान् भोजयेद् भक्त्या कृत-कार्यो भवेत् सुखी ॥३६॥

एवं प्रमाणम् आलम्ब्य कलौ सङ्ख्या-चतुर्गुणा ।

एवं चतुर्गुण-जपात् सिद्धो मन्त्रो भवेन् नृणाम् ॥३७॥


### अथोपसंहारः

वैराग्येण विना मन्त्र-सिद्धिर् नो जायते नृणाम् ।

तस्मात् सर्वः प्रयत्नेन विरक्तः प्रजपेन् मनुम् ॥३८॥

वैराग्यं वासना शौन्यम् इहामुत्र च दैहिके ।

कामात् कोर्धाच् च मोहाच् च दम्भाहङ्कार-योगतः ॥३९॥

मात्सर्याल् लोभतो जाता वासना दुरवग्रहा ।

तया संसक्त-मनसां कार्य-सिद्धिर् न जायते ॥४०॥

प्रीतो देवो वरं दाता स च प्रीतः कथं भवेत् ।

दुर्वासनां परित्यज्य सदा सद्-वासना-युतः ॥४१॥

कायेन मनसा वाचा स्व-धर्म-पर-मानसः ।

यथा-विधि-क्रमेणैव जपन् मन्त्रं सुसाधकः ॥४२॥

यदा कृष्णं भजेद् भक्त्या नित्य-सन्ध्या-त्रये सुखी ।

तन्-नाम-निरतोऽभीक्ष्णं तत्-पाद-मननोत्सवः ॥४३॥

तत्-कथा-श्रवणोल्लासी भृशं तद्-रूप-दर्शकः ।

एवं चेन् निरपेक्षोऽपि सापेक्षो वा समाहितः ॥४४॥

गुर्व्-आज्ञा-मननासक्तो गुरु-देवात्मकोऽनिशम् ।

तदा प्रिय-मनाः कृष्णो निरपेक्षाय सादरम् ॥४५॥

निज-पादाम्बुजे प्रीतिं ददाति प्रेम-लक्षणाम् ।

सापेक्षाय यथा-काम्यं ददाति वरम् उत्तमम् ।

नान्यथा जायते सिद्धिः कोटि-सङ्ख्य-जपादिभिः ॥४६॥

वैराग्यं जायते केन क्षिणोति वासनां कुतः ।

यतः सिद्धिम् अवाप्नोति सर्व-कल्याण-साधिकाम् ॥४७॥

सन्नधा वैष्णवे शास्त्रे गुरु-वाक्ये च साधवः ।

साधु-सङ्गेन शास्त्रोक्त्या गुरु-भक्तिः सुनिष्ठिता ॥४८॥

तन्-निष्ठ-शास्त्र-सिद्धान्ते प्रतीतिर् जायते नृणाम् ।

तद्-वाक्येन हि सञ्ज्ञानं जायते तेन तत्त्वतः ॥४९॥

भद्राभद्रं विजानीते त्याज्यं ग्राह्यं विशेषतः ।

त्यजेत् त्याग-कृताभ्यासो ग्राह्य-ग्रहण-तत्परः ॥५०॥

एवं सञ्जायते ज्ञानं विज्ञान-सहितं ततः ।

तेन ज्ञानेन सञ्छिन्ना भवेद् दुर्वासना भृशम् ॥५१॥

यथा बुद्ध्या यजन् कृष्णम् आतप्त-कनकोज्ज्वलम् ।

जपेन् मन्त्रं यथासङ्खं मन्त्र-देवैक-विग्रहम् ॥५२॥

एवं सिद्ध-मनुर् मन्त्री कृत-कार्यो यथा-सुखम् ।

विहरेत् परम-प्रीत्या परमानन्द-विग्रहः ॥५३॥

इति भक्ति-चन्द्रिकायाम् अष्टः पटलः
