+++
title = "५ भक्तिः"

+++

<details><summary>English</summary>


Version 2.03

Text entered by Jagadananda Das

2.00 edition completed 2016.07.15

2.02 2017.04.20

	

The original GGM edition was based on the Yadavpur edition. This second edition, which has thousands of corrections, emendations and improvements, is based on the Puridas edition (P) of 1951. 

It should be further noted here that we were fortunate enough to get hold of Pandit Kanai Lal Adhikari Panchatirtha's copy of the above P edition, which he had annotated and corrected. So some of his later emendations have been incorporated here. 

Manuscripts used by Puridas (P):



1. _ka_ – śrī-vṛndāvana-dhāma-vāsi-śrīmad-vanamālilāla-gosvāmi-mahodayasya granthāgāra-rakṣitā kara-lipiḥ |
2. _kha_ – śrī-vṛndāvana-keśi-ghaṭṭa-ṭhora-nivāsi-śrīmad-vaiṣṇava-caraṇa-dāsa-mahāśaya-sakāśāt prāptā kara-lipiḥ |
3. _ga_ – ḍhākā-viśvavidyālaya-granthāgārasthā-2396E saṁkhyaka-kara-lipiḥ 
4. _gha_ – varāha-nagara-śrī-gaurāṅga-grantha-mandirastha 417 saṅkhyaka kara-lipiḥ
5. _ṅa_ – baṅgīya-sāhitya-pariṣat-sthitā 1443 saṅkhyaka-kara-lipiḥ
6. _ca_  – śrī-gauḍa-maṇḍalataḥ prāptā kara-lipiḥ
7. _cha_  – 1307 baṅgābde śrī-śyāmalāla-gosvāmi-sampādito granthaḥ 
8. _ja_ – 438 caitanyābde muraśidābāda-jelāntargata-kuñja-ghāṭa-sthita-śrī-mādhukarī-kāryālayataḥ śrī-vāmā-caraṇa-vasunā prakāśito granthaḥ
9. _jha_ – 438-tama-caitanyābde śrī-gauḍīya-maṭhataḥ prakāśito granthaḥ
10. _ña_ – 451-tama-caitanyābde śrī-navadvīpa-vāsinā śrī-prāṇa-gopāla-gosvāmi-sampādito granthaḥ

To which we add



11. _ya –_ (ed.) Chinmayi Chatterjee, Kolkata: Yadavpur University, 1980.
12. _ra – _(ed., trans.)Radha Raman Goswami, Kolkata: Calcutta University, 1955.
13. _la_ – (ed.) Bhakti Vilas Tirtha, Kolkata: Chaitanya Research Institute, 1963.

N.B. This edition does not include an exhaustive examination of Puridas' variant readings, many of which are trivial. A future edition will examine these readings more closely.

</details>




śrī-śrīla-śrī-jīva-gosvāmi-prabhupāda-viracite

ṣaṭ-sandarbhātmaka-

śrī-śrī-bhāgavata-sandarbhe

pañcamaḥ


śrī-bhakti-sandarbhaḥ

|| śrī-śrī-rādhā-govinda-devo jayati[^1] ||

tau santoṣayatā santau śrīla-rūpa-sanātanau |

dākṣiṇātyena bhaṭṭena punar etad vivicyate ||o||

tasyādyaṁ granthanālekhaṁ krāntam utkrānta-khaṇḍitam |

paryālocyātha paryāyaṁ kṛtvā likhati jīvakaḥ ||o||

[1]

atra pūrvaṁ sandarbha-catuṣṭayena[^2] sambandho vyākhyātaḥ | tatra pūrṇa-sanātana-paramānanda-lakṣaṇa-para-tattva-rūpaṁ sambandhi ca brahma paramātmā bhagavān iti tridhāvirbhāvatayā śabditam iti nirūpitam | tatra ca bhagavattvenaivāvirbhāvasya paramotkarṣaḥ pratipāditaḥ | prasaṅgena viṣṇv-ādyāś catuḥ-sanādyāś ca tad-avatārā darśitāḥ | sa ca bhagavān svayaṁ śrī-kṛṣṇa eveti nirdhāritam |

paramātma-vaibhava-gaṇane ca taṭastha-śakti-rūpāṇāṁ cid-eka-rasānām api anādi-para-tattva-jñāna-saṁsargābhāva-maya-tad-vaimukhya-labdha-cchidrayā tan-māyayāvṛta-svarūpa-jñānānāṁ tayaiva sattva-rajas-tamo-maye jaḍe pradhāne racitātma-bhāvānāṁ jīvānāṁ saṁsāra-duḥkhaṁ ca jñāpitam | yathoktam[^3] ekādaśe śrī-bhagavatā—


    ātmāparijñāna-mayo vivādo


    hy astīti nāstīti bhidātma-niṣṭhaḥ |


    vyartho’pi naivoparameta puṁsāṁ


    mattaḥ parāvṛtta-dhiyāṁ sva-lokāt ||[bhā.pu. 11.22.33] iti |

tatas tad-arthaṁ parama-kāruṇikaṁ śāstram upadiśati[^4] | tatra ca ye jīvā ye kecit janmāntarāvṛtta[^5]-tad-arthānubhava-saṁskāravantaḥ, ye ca tadaiva vā labdha-mahat-kṛpātiśaya-dṛṣṭi-prabhṛtayaḥ, teṣāṁ tādṛśa-para-tattva-lakṣaṇa-vastūpadeśa-śravaṇārambha-mātreṇaiva tat-kālam eva yugapad eva tat-sāmmukhyaṁ tad-anubhavo’pi jāyate | yathoktaṁ—kiṁ vā parair īśvaraḥ sadyo hṛdy avarudhyate’tra kṛtibhiḥ śuśrūṣubhis tat-kṣaṇāt [bhā.pu. 1.1.2] iti | tatas teṣāṁ nopadeśāntarāpekṣā | yādṛcchikam upadeśāntara-śravaṇaṁ tu tal-līlādi[^6]-śravaṇavat tadīya-rasasyaivoddīpakaṁ, yathā śrī-prahlādādīnām | 

athānyeṣāṁ tac-chravaṇa-mātreṇa tādṛśatvaṁ jīvāyamānam api kālādi-vaiguṇyena bījam iva bījāyamānam api kāmādi-vaiguṇyena bījam api [kālpādi]-doṣeṇa[^7] pratihataṁ tiṣṭhati |


    naitan manas tava kathāsu vikuṇṭha-nātha


    samprīyate durita-duṣṭam asādhu tīvram |


    kāmāturaṁ haraṣa[^8]-śoka-bhayaiṣaṇārtaṁ


    tasmin kathaṁ tava gatiṁ vimṛśāmi dīnaḥ || [bhā.pu. 7.9.39]

iti dīnaṁ-manya-śrī-prahlāda-vacanānusāreṇānyeṣām eva tat-prāpteḥ | ata evoktaṁ brahma-vaivarte—


    yāvat pāpais tu malinaṁ hṛdayaṁ tāvad eva hi |


    na śāstre satya-buddhiḥ syāt sad-buddhiḥ sad-gurau tathā ||


    aneka-janma-janita-puṇya-rāśi-phalaṁ mahat |


    sat-saṅga-śāstra-śravaṇād eva premādi jāyate || iti |

tato mukhyena tātparyeṇa para-tattve paryavasite’pi teṣāṁ para-tattvādy-upadeśasya kim abhidheyaṁ prayojanaṁ cety apekṣāyāṁ tad-avāntara-tātparyeṇa taddvayam upadeṣṭavyam | tatrābhidheyaṁ tad-vaimukhya-virodhitvāt tat-sāmmukhyam eva | tac ca tad-upāsanā-lakṣaṇaṁ, yata eva taj-jñānam āvirbhavati | prayojanaṁ ca tad-anubhavaḥ | sa cāntar-bahiḥ-sākṣātkāra-lakṣaṇaḥ, yata eva svayaṁ kṛtsna-duḥkha-nivṛttir bhavati |

tad etad ubhayaṁ[^9] yadyapi pūrvatra siddhopadeśa evābhipretam asti, yathā "tava gṛhe nidhir asti" iti śrutvā kaścid daridras tad-arthaṁ prayatate labhate ca tam iti, tadvat, tathāpi tac-chaithilya-nirāsāya punas tad-upadeśaḥ | tad evaṁ tān praty anādi-siddha-taj-jñāna-saṁsargābhāva-maya-tad-vaimukhyādikaṁ duḥkha-hetuṁ vadan vyādhi-nidāna-vaiparītya-maya-cikitsā-nibhaṁ tat-sāmmukhyādikam upadiśati—


    **bhayaṁ dvitīyābhiniveśataḥ syād**


    **īśād apetasya viparyayo’smṛtiḥ |**


    **tan-māyayāto budha ābhajet taṁ**


    **bhaktyaikayeśaṁ guru-devatātmā ||**[bhā.pu. 11.2.37]

ṭīkā ca—[nanu kim evaṁ parameśvara-bhajanena ? ajñāna-kalpita-bhayasya jñānaika-nivartakatvādityāśaṅkyāha—bhayam iti |][^10] yato bhayaṁ tan-māyayā bhavet, tato **budho**buddhimān tam ev**ābhajed** upāsīta | 

nanu bhayaṁ dvitīyābhiniveśatobhavati | sa ca dehādy-ahaṅkārataḥ | sa ca svarūpāsphuraṇāt | kim atra tasya māyā karoti ? ata āha—īśād apetasyeti | īśa-vimukhasya **tan-māyayā asmṛtiḥ** svarūpāsphūrtir bhavati, tato viparyayo deho’smīti | tato dvitīyābhiniveśād[^11] bhayaṁ bhavati | evaṁ hi prasiddhaṁ laukikīṣv api māyāsu | uktaṁ ca bhagavatā—


    daivī hy eṣā guṇamayī mama māyā duratyayā |


    mām eva ye prapadyante māyām etāṁ taranti te ||[gītā 7.14] iti | 

**ekayā** avyabhicāriṇyā **bhaktyā**bhajet | kiṁ ca, **guru-devatātmā** gurur eva devatā īśvaraātmā preṣṭhaś ca yasya tathā-dṛṣṭiḥ sann ity arthaḥ | ity eṣā ||

||11.2|| kavir videham ||1||

[2]

kiṁ ca—


    **evaṁ sva-citte svata eva siddha**


    **ātmā priyo’rtho bhagavān anantaḥ |**


    **taṁ nirvṛto niyatārtho bhajeta**


    **saṁsāra-hetūparamaś ca yatra || **[bhā.pu. 2.2.6]

ṭīkā ca—tadā tena kiṁ kartavyaṁ ? haris tu sevya ity āha—**evaṁ **viraktaḥ san **taṁ bhajeta** | bhajanīyatve hetavaḥ—**sva-citte svata eva siddhaḥ** | yata **ātmā**, ata eva **priyaḥ** | priyasya ca sevā sukha-rūpaiva | **arthaḥ** satyaḥ, na tv anātmavan mithyā | **bhagavān** bhajanīya-guṇaś ca, **anantaś** ca nityaḥ | ya[^12] evaṁ-bhūtas **taṁ bhajeta** | **niyatārtho **niścita-svarūpaḥ[^13] | tad[^14]-anubhavānandena **nirvṛtaḥ** san, iti bhakteḥ svataḥ sukhātmakatvaṁ darśitam | kiṁ ca, **yatra** yasmin bhajane sati **saṁsāra-hetor** avidyāyā **uparamo** nāśo bhavati ||ity eṣā |atra ca-kārāt tat-prāptir jñeyā ||

||2.2|| śrī-śukaḥ ||2||

[3]

tatra yadyapi śravaṇa-mananādikaṁ jñāna-sādhanam api tat-sāmmukhyam eva, brahmākārasyānubhava-hetutvāt, ata eva tat-paramparopayogitvāt sāṅkhyāṣṭāṅga-yoga-karmāṇy api tat-sāmmukhyāny eva, tathā teṣāṁ kathañcid bhaktitvam api jāyate[^15], karmaṇas tad-ājñā-pālana-rūpatvena tad-arpitatvādinā ca karaṇāt, jñānādīnāṁ cānyatrānāsakti-hetutvādi-dvārā bhakti-sacivatayā vidhānāt, tathāpi pūrvaṁ bhaktyābhajet [11.2.37] ity anena karma-jñānādikaṁ nādṛtaṁ, kintu sākṣād-bhaktyā śravaṇa-kīrtanādi-lakṣaṇayaiva **bhajeta** ity uktam | 

tathaiva sa-hetukaṁ śrī-sūtopadeśopakramata eva dṛśyate |yathāha[^16]—sa vai [1.2.6]ity-ādinā ato vai kavaya [1.2.22]ity antena granthena | tatra—


    **sa vai puṁsāṁ paro dharmo yato bhaktir adhokṣaje |**


    **ahaituky apratihatā yayātmā suprasīdati ||3||**[bhā.pu. 1.2.6]

yat khalu mahā-purāṇārambhe pṛṣṭaṁ sarva-śāstra-sāram aikāntikaṁ śreyo brūhīti | tatrottaraṁ—sa vai ity-ādi | **yato** dharmād **adhokṣaje bhaktis** tat-kathā-śravaṇādiṣu rucir bhavati, dharmaḥ svanuṣṭhita [bhā.pu. 1.2.8]ity-ādau vyatirekeṇa darśayiṣyamāṇatvāt | sa vai sa eva | svanuṣṭhitasya dharmasya saṁsiddhir hari-toṣaṇam [bhā.pu. 1.2.13] iti vakṣyamāṇa-rītyā tat-santoṣaṇārtham eva kṛto dharmaḥ paraḥ sarvataḥ śreṣṭhaḥ, na nivṛtti-mātra-lakṣaṇo’pi, vaimukhyāviśeṣāt | tathā ca śrī-nārada-vākyam—naiṣkarmyam apy acyuta-bhāva-varjitam ity-ādau, kutaḥ punaḥ śaśvad abhadram īśvare na cārpitaṁ karma yad apy akāraṇam [bhā.pu. 1.5.12] iti | ato vakṣyate ataḥ pumbhiḥ [bhā.pu. 1.2.13]ity-ādi | tataḥ sa evaikāntikaṁ śreya ity arthaḥ | anena bhaktes tādṛśa-dharmato’pi atiriktatvam uktam | 

tasyā bhakteḥ svarūpa-guṇam āha—svata eva sukha-rūpatvād ahaitukī phalāntarānu-sandhāna-rahitā | apratihatā tad-upari sukhada-padārthāntarābhāvāt kenāpi vyavadhātum aśakyā ca | jātāyāṁ ca tasyāṁ ruci-lakṣaṇāyāṁ bhaktyāṁ tayaiva śravaṇādi-lakṣaṇaḥ sādhana-bhaki-yogaḥ pravartitaḥ syāt |

		[4]

tataś ca yasyāsti bhaktir bhagavaty akiñcanā sarvair guṇais tatra samāsate surāḥ [bhā.pu. 5.18.12] ity-ādy-anusāreṇa bhagavat-svarūpādi-jñānaṁ tato’nyatra vairāgyaṁ ca tad-anugāmyeva syād ity āha—


    **vāsudeve bhagavati bhakti-yogaḥ prayojitaḥ |**


    **janayaty āśu vairāgyaṁ jñānaṁ ca yad ahaitukam || **[bhā.pu. 1.2.7]

**ahaitukaṁ** śuṣka-tarkādy-agocaram aupaniṣadaṁ **jñānam āśu** īṣat śravaṇa-mātreṇa janayatīty arthaḥ |

[5]

vyatirekeṇāha—


    **dharmaḥ svanuṣṭhitaḥ puṁsāṁ vāsudeva**[^17]**-kathāsu yaḥ |**


    **notpādayed yadi ratiṁ śrama eva hi kevalam ||** [bhā.pu. 1.2.8]

vāsudeva-toṣaṇābhāvena[^18]**yadi** tat-**kathāsu**tat-tal-līlā-varṇaneṣu **ratiṁ** ruciṁ **notpādayet**, tadā **śramaḥ** syān na tu phalam | kathā-ruceḥ sarvatraivādyatvāt śreṣṭhatvāc ca saivoktā | tad-upalakṣaṇatvena bhajanāntara-rucir apy upadiṣṭā | **eva**-śabdena pravṛtti-lakṣaṇa-karma-phalasya svargādeḥ kṣayiṣṇutvam | **hi**-śabdena tatraiva ca, tad yatheha karma-jito lokaḥ kṣīyate [chā.u. 8.1.6] iti sopapattika-śruti-pramāṇatvam | [nirṇīte kevalam ity amara-koṣāt[^19]] **kevalam** ity avyayena[^20]nivṛtti-mātra-lakṣaṇa-dharma-phalasyāsādhyatvaṁ, siddhasyāpi naśvaratvam, tatrāpi tenaiva hi-śabdena yasya deve parā bhaktir [śve.u. 6.23] ity-ādi-śruti-pramāṇatvam, naiṣkarmyam apy acyuta-bhāva-varjitam [1.5.12] ity-ādi, śreyaḥ-sṛtiṁ bhaktim udasya te vibho kliśyanti ye kevala-bodha-labdhaye [bhā.pu. 10.14.4]ity-ādi, āruhya kṛcchreṇa paraṁ padaṁ tataḥ patanty adho’nādṛta-yuṣmad-aṅghrayaḥ [bhā.pu. 10.2.32] ity-ādi vacana-pramāṇatvaṁ ca sūcitam | 

śloka-dvayena bhaktir nirapekṣā, jñāna-vairāgye tu tat-sāpekṣe iti labhyate | tad evaṁ bhakti-phalatvenaiva dharmasya sāphalyam uktam |

[6]

tatra yad anye manyante—dharmasyārthaḥ phalaṁ, tasya kāmaḥ, tasya cendriya-prītiḥ, tat-prīteś ca punar api dharmādi-parampareti—tac cānyathaivety āha dvābhyāṁ—


    **dharmasya hy āpavargyasya nārtho’rthāyopakalpate |**


    **nārthasya dharmaikāntasya kāmo lābhāya hi smṛtaḥ ||**


    **kāmasya nendriya-prītir lābho jīveta yāvatā |**


    **jīvasya tattva-jijñāsā nārtho yaś ceha karmabhiḥ || **[bhā.pu. 1.2.9-10]

**āpavargyasya**—yathā-varṇa-vidhānam apavargaś ca bhavati || yo’sau bhagavati sarvātmany anātmye’nirukte’nilayane paramātmani vāsudeve’nanya-nimitta-bhakti-yoga-lakṣaṇo nānā-gati-nimittāvidyā-granthi-randhana-dvāreṇa, yadā hi mahā-puruṣa-puruṣa-prasaṅgaḥ [bhā.pu. 5.19.19-20] iti pañcama-skandha-gadyānusāreṇa apavargo bhakti-yogaḥ[^21] | tathā ca skānde revā-khaṇḍe—


    niścalā tvayi bhaktir yā saiva muktir janārdana |


    muktā eva hi bhaktās te tava viṣṇo yato hare || iti |

ata ukta-rītyā bhakti-sampādakasyety arthaḥ ||

ṭīkā ca—**arthāya** phalatvāya | **arthonopakalpate** yogyo na bhavati | tathā**arthasya** apy evaṁ-bhūta-dharmāvyabhicāriṇaḥ **kāmo lābhāya **phalatvāya na hi **smṛtas** tattva-vidbhiḥ | **kāmasya** viṣaya-bhogasya **indriya-prītir lābhaḥ** phalaṁ na bhavati, kintu **yāvatā jīveta** tāvān eva kāmasya lābhaḥ | tādṛśa-jīvana-paryanta eva kāmaḥ sevya ity arthaḥ | **jīvasya** jīvanasya **ca** punar dharmānuṣṭhāna-dvārā **karmabhirya iha **prasiddhaḥ svargādiḥ so’**rtho na** bhavati, kintu **tattva-jijñāsā** eveti | 

tad evaṁ tattva-jñānaṁ yasyā bhakter avāntara-phalam uktaṁ, saiva paramaṁ phalam iti bhāvaḥ ||

kiṁ tattvam ? ity apekṣāyāṁ padyam ekaṁ tūdāhṛtam—


    **vadanti tat tattva-vidas tattvaṁ yaj jñānam advayam |**


    **brahmeti paramātmeti bhagavān iti śabdyate || **[bhā.pu. 1.2.11] iti |

**advayam** iti tasyākhaṇḍatvaṁ nirdiśyānyasya tad-ananyatva-vivakṣayā tac-chaktitvam evāṅgīkaroti | tatra śakti-varga-lakṣaṇa-tad-dharmātiriktaṁ kevalaṁ **jñānaṁ brahmeti śabdyate** | antaryāmitvamaya-māyā-śakti-pracura-cic-chakty-aṁśa-viśiṣṭaṁ **paramātmeti** | paripūrṇa-sarva-śakti-viśiṣṭaṁ **bhagavān** iti | vivṛtaṁ caitat prāktana-sandarbha-trayeṇa | 

[7]

tac ca tridhāvirbhāva-yuktam eva tattvaṁ bhaktyaiva sākṣād api[^22] kriyata ity āha—


    **tac chraddadhānā munayo jñāna-vairāgya-yuktayā |**


    **paśyanty ātmani cātmānaṁ bhaktyā śruta-gṛhītayā || **[bhā.pu. 1.2.12]

**bhaktyā** tat-kathā-rucer eva parāvasthā-rūpayā prema-lakṣaṇayā | **tat**pūrvam evoktaṁ tattvam[^23]| **ātmani** śuddhe cetasi **paśyantica** | jñāna-mātrasya kā vārtā ? sākṣād api kurvantīty arthaḥ | kīdṛśaṁ tat ? **ātmānaṁ** svarūpākhya-jīvākhya-māyākhya-śaktīnām āśrayam | **jñāna-vairāgya-yuktayā**[jñānaṁ ca vairāgyaṁ ca, tābhyāṁ yuktayā][^24] svātmajābhyāṁ tābhyāṁ sevitayā | ata eva ca te **munayaḥ** pṛthak ca viśiṣṭaṁ ca svecchayā paśyantīty āyāti | tad evaṁ **"śruta-gṛhītayā""munayaḥ""śraddadhānā"**iti pada-trayeṇa tasyā eva bhakter daurlabhyaṁ darśitam | 

sad-guroḥ sakāśād vedāntādy-akhila-śāstrārtha-vicāra-śravaṇa-dvārā yadi sā [bhaktiḥ[^25]] āvaśyaka-parama-kartavyatvena jñāyate, punaś ca—


    bhagavān brahma kārtsnyena trir anvīkṣya manīṣayā |


    tad adhyavasyat kūṭa-stho ratir ātman yato bhavet || [bhā.pu. 2.2.34]

itivad yadi viparīta-bhāvanā-tyājakau manana-yogyatā-mananābhiniveśau syātāṁ, tataḥ śraddadhānaiś ca sā bhaktir upāsana-dvārā labhyate iti | ataḥ śrutir api tad-artham āgṛhṇāti—ātmā vā are draṣṭavyaḥ śrotavyo mantavyo nididhyāsitavyaḥ [bṛ.ā.u. 2.4.6] iti | atra nididhyāsanam upāsanam | darśanaṁ sākṣātkāra ucyate ||


# [8]

sā caivaṁ durlabhā bhaktiḥ śrī-hari-toṣaṇe prayuktāt svābhāvika-dharmād api labhyate iti | tasmād dhari-toṣaṇam eva tasya parama-phalam ity āha—


    **ataḥ pumbhir dvija-śreṣṭhā varṇāśrama-vibhāgaśaḥ |**


    **svanuṣṭhitasya dharmasya saṁsiddhir hari-toṣaṇam ||**[bhā.pu. 1.2.13]

**svanuṣṭhitasya** bahu-prayatnenācchidram upārjitasya iti tucche svargādi-phale tat-prayogo’tīvāyukta iti bhāvaḥ ||

[9]

yady evaṁ śrī-hari-santoṣakasyāpi dharmasya phalaṁ śravaṇādi-ruci-lakṣaṇā bhaktir eva, tad-anugatās tat-pravartitāś ca[^26] jñāna-vairāgyādi-guṇā ity āyātaṁ, tadā sākṣāc-chravaṇādi-rūpā bhaktir eva kartavyā |kiṁ tat ? tad-āgraheṇety āha—


    **tasmād ekena manasā bhagavān sātvatāṁ patiḥ |**


    **śrotavyaḥ kīrtitavyaś ca dhyeyaḥ pūjyaś ca nityadā || **[bhā.pu. 1.2.14]

**ekena** karmādy-āgraha[^27]-śūnyena | śravaṇam atra nāma-guṇādīnāṁ, tathā kīrtanaṁ ca ||

[10]

tatraivāntima-bhūmikā-paryantāṁ sugamāṁ śailīṁ vaktuṁ dharmādi-kaṣṭa-nirapekṣeṇa yukti-mātreṇa tat-prathama-bhūmikāṁ śrī-hari-kathā-rucim utpādayaṁs tasya guṇaṁ smārayati—


    **yad-anudhyāsinā yuktāḥ karma-granthi-nibandhanam |**


    **chindanti kovidās tasya ko na kuryāt kathā-ratim || **[bhā.pu. 1.2.15]

**kovidā** vivekinaḥ | **yuktāḥ** saṁyata-cittā **yasya** harer **anudhyā** anudhyānaṁ cintana-mātram eva** asiḥ** khaḍgaḥ, tena **granthiṁ** nānā-deheṣv ahaṅkāraṁ nibadhnāti yat, tat **karma chindanti** | tasyaivambhūtasya parama-duḥkhād uddhartuḥ kathāyāṁ **ratiṁ**ruciṁ **ko na kuryāt** ?

**[11]**

nanv evam api tasya kathā-rucir manda-bhāgyānāṁ ca na jāyata ity āśaṅkya tatra sugamopāyaṁ[^28] vadan, tām ārabhya naiṣṭhikī-paryantāṁ bhaktim upadiśati pañcabhiḥ—


    **śuśrūṣoḥ śraddadhānasya vāsudeva-kathā-ruciḥ |**


    **syān mahat-sevayā viprāḥ puṇya-tīrtha-niṣevaṇāt || **[bhā.pu. 1.2.16]

bhuvi puru-puṇya-tīrtha-sadanāny ṛṣayo vimadāḥ [bhā.pu. 10.87.35] ity-ādy-anusāreṇa prāyas tatra mahat-saṅgo bhavati iti tadīya-ṭīkānumatyā ca **puṇya-tīrtha-niṣevaṇād** dhetor labdhā yadṛcchayā yā **mahat-sevā** tayā **vāsudeva-kathā-ruciḥ** syāt | kāryāntareṇāpi tīrthe bhramato mahatāṁ prāyas tatra bhramatāṁ tiṣṭhatāṁ vā darśana-sparśana-sambhāṣaṇādi-lakṣaṇā sevā svata eva sampadyate | tat-prabhāveṇa ca tadīyācaraṇe śraddhā bhavati | "tadīya-svābhāvika-paraspara-bhagavat-kathāyāṁ kim ete saṅkathayanti ? tat śṛṇomi ? iti tad-icchā jāyate | tac-chravaṇena ca tasyāṁ rucir jāyata iti | tathā ca mahadbhya eva śrutā jhaṭiti kārya-karīti bhāvaḥ | tathā ca śrī-kapila-deva-vākyam—satāṁ prasaṅgān mama vīrya-saṁvido bhavanti hṛt-karṇa-rasāyanāḥ kathāḥ [bhā.pu. 3.25.25] ity-ādi |

**[12]**

tataś ca, 


    **śṛṇvatāṁ sva-kathāḥ kṛṣṇaḥ puṇya-śravaṇa-kīrtanaḥ |**


    **hṛdy antaḥstho hy abhadrāṇi vidhunoti suhṛt-satām || **[bhā.pu. 1.2.17]

kathā-dvārā **antaḥ-stho** bhāvanā-padavīṁ gataḥ san **hṛdi abhadrāṇi** vāsanāḥ ||

[13]

tataś ca, 


    **naṣṭa-prāyeṣv abhadreṣu nityaṁ bhāgavata-sevayā |**


    **bhagavaty uttama-śloke bhaktir bhavati naiṣṭhikī || **[bhā.pu. 1.2.18]

**naṣṭa-prāyeṣu, **na taj-jñānam iva samyaṅ-naṣṭeṣv eveti bhakter nirargala-svabhāvatvam uktam | bhāgavatānāṁ bhāgavata-śāstrasya ca[^29] sevayā bhaktir anudhyāna-rūpā **naiṣṭhikī** santataiva bhavati ||

[14]

tadaiva tri-bhuvana-vibhava-hetave’py akuṇṭha-smṛtir [bhā.pu. 11.2.53] ity-ādy-ukta-rītyā sarva-vāsanā-nāśāt cittaṁ śuddha-sattva-magnaṁ sat bhagavat-tattva-sākṣātkāra-yogyaṁ bhavatīty āha—


    **tadā rajas-tamo-bhāvāḥ kāma-lobhādayaś ca ye |**


    **ceta etair anāviddhaṁ sthitaṁ sattve prasīdati || **[bhā.pu. 1.2.19]

**rajaś** ca**tamaś** ca ye ca tat-prabhāvā **bhāvāḥ** kāmādayaḥ, **etair** ity anvayaḥ ||

[15]


    **evaṁ prasanna-manaso bhagavad-bhakti-yogataḥ |**


    **bhagavat-tattva-vijñānaṁ mukta-saṅgasya jāyate || **[bhā.pu. 1.2.20]

**evaṁ** pūrvokta-prakāreṇa **prasanna-manasas** tato **mukta-saṅgasya** tyakta-kāmādi-vāsanasya **bhakti-yogataḥ** punar api kriyamāṇāt tasmād **vijñānaṁ** sākṣātkāro manasi bahir vā **bhāvanāṁ** vinaivānubhavo yaḥ, sa jāyate ||

[16]

tasya ca paramānandaika-rūpatvena svataḥ-phala-rūpasya sākṣāt-kārasyānuṣaṅgikaṁ phalam āha—


    **bhidyate hṛdaya-granthiś chidyante sarva-saṁśayāḥ |**


    **kṣīyante cāsya karmāṇi dṛṣṭa evātmanīśvare ||**[bhā.pu. 1.2.21]

**hṛdaya-granthir** upādhy-ahaṅkāraḥ[^30] | **sarva-saṁśayāś chidyanta** iti śravaṇa-mananādi-pradhānānām api tasmin **dṛṣṭa eva** sarve saṁśayāḥ samāpyante ity arthaḥ | tatra śravaṇena tāvaj-jñeya-gatāsambhāvanāś chidyanta iti, mananena tad-gata-viparīta-bhāvanā, sākṣātkāreṇa tv ātma-yogyatā-gatāsambhāvanā-viparīta-bhāvane iti jñeyam | **kṣīyante** tad-icchā-mātreṇaiva tad-ābhāso na[^31] kiñcid eva teṣv avaśiṣyata ity arthaḥ |

[17]

	

atra prakaraṇārthe sad-ācāraṁ darśayann upasaṁharati—


    **ato vai kavayo nityaṁ bhaktiṁ paramayā mudā |**


    **vāsudeve bhagavati kurvanty ātma-prasādanīm || **[bhā.pu. 1.2.22]

**ātma-prasādanīṁ **manasaḥ śodhanīm | na kevalam etāvad-guṇatvaṁ tasyāḥ, kiṁ ca **paramayā mudeti** karmānuṣṭhānavan na sādhana-kāle sādhya-kāle[^32] vā bhakty-anuṣṭhānaṁ duḥkha-rūpaṁ, pratyuta sukha-rūpam evety arthaḥ | ata eva nityaṁ sādhaka-daśāyāṁ siddha-daśāyāṁ ca tāvat **kurvanti** ity uktam ||

||1.2|| śrī-sūtaḥ || 17 ||

[18]

tad evaṁ karma-jñāna-vairāgya-yatna-parityāgena bhagavad-bhaktir eva kartavyeti matam | karma-viśeṣa-rūpaṁ devatāntara-bhajanam api na kartavyam ity āha saptabhiḥ | tatrānyeṣāṁ kā vārtā, saty api śrī-bhagavata eva guṇāvatāratve śrī-viṣṇuvat sākṣāt-parama-brahmatvābhāvāt sattva-mātropakārakatvābhāvāc ca, pratyuta rajas-tamo-bṛṁhaṇatvāc ca, brahma-śivāv api śreyo’rthibhir nopāsyāv ity atra dvau ślokau paramātma-sandarbhe [12-13] evodāhṛtau—


    sattvaṁ rajas tama iti prakṛter guṇās tair


    yuktaḥ parama-puruṣa eka ihāsya dhatte |


    sthity-ādaye hari-viriñci-hareti saṁjñāḥ


    śreyāṁsi tatra khalu sattva-tanor nṝṇāṁ syuḥ || [bhā.pu. 1.2.23]


    pārthivād dāruṇo dhūmas tasmād agnis trayīmayaḥ |


    tamasas tu rajas tasmāt sattvaṁ yad brahma-darśanam || [bhā.pu. 1.2.24] iti |

**sattva-tanoḥ** sattva-śakteḥ | trayī-mayas trayy ukta-karma-pracuraḥ | dāru-sthānīyaṁ tamaḥ | dhūma-sthānīyaṁ rajaḥ | agni-sthānīyaṁ sattvaṁ | trayy ukta-karma-sthānīyaṁ brahma | [**pārthivād **iti yathā dhūmo'ṁśenāgnīyo bhavati, dāru tu tathā neti, atra svalpaṁ trayīmayatvaṁ bhavati | evaṁ yathā rajasaḥ sattva-sannihitatvaṁ tathā tamaso neti | brahma-sannihitatvaṁ svalpaṁ jñeyam | tataś ca][^33] trayy-ukta-karma yathāgnāv eva sākṣāt pravartate nānyayos tadvat para-brahma-bhūto bhagavān api sattva evety arthaḥ |

devatāntara-parityāgenāpi bhagavad-bhaktau sad-ācāraṁ pramāṇayati—


    **bhejire munayo’thāgre bhagavantam adhokṣajam |**


    **sattvaṁ viśuddhaṁ kṣemāya kalpante ye’nu tān iha || **[bhā.pu. 1.2.25]

**atha** ato hetoḥ | **agre** purā | **sattvaṁ viśuddhaṁ** viśuddha-sattvātmaka-mūrtiṁ bhagavantam | prakṛta-sattvātītatvaṁ ca tasya vivṛtaṁ bhagavat-sandarbhe [100] | ato **ye tān anu**vartante, ta **iha** saṁsāre **kṣemāya kalpante** |

[19]

nanv anyān bhairavādīn devān api kecid bhajanto dṛśyante ? satyaṁ, yatas te sakāmāḥ | kintu mumukṣavo’py anyān na bhajante | kim uta tad-bhakty-eka-puruṣārthā ity āha—


    **mumukṣavo ghora-rūpān hitvā bhūta-patīn atha |**


    **nārāyaṇa-kalāḥ śāntā bhajanti hy anasūyavaḥ || **[bhā.pu. 1.2.26]

**bhūta-patīn** iti pitṛ-prajeśādīnām upalakṣaṇam | **anasūyavo** devatāntarānindakāḥ santaḥ ||

[20]

nanu kāma-lobho’pi lakṣmī-pati-bhajane bhavaty eva | tarhi katham anyāṁs te bhajante ? tatrāha—


    **rajas-tamaḥ-prakṛtayaḥ sama-śīlā bhajanti vai |**


    **pitṛ-bhūta-prajeśādīn śriyaiśvarya-prajepsavaḥ ||** [bhā.pu. 1.2.27]

rajas-tamaḥ-prakṛtitvenaiva pitrādibhiḥ **samaṁ śīlaṁ** yeṣāṁ, sama-śīlatvād eva tad-bhajane pravṛttir ity arthaḥ ||

[21]

tato vāsudeva eva bhajanīya ity uktam | sarva-śāstra-tātparyaṁ ca tatraivety āha dvābhyām—


    **vāsudeva-parā vedā vāsudeva-parā makhāḥ |**


    **vāsudeva-parā yogā vāsudeva-parāḥ kriyāḥ || **


    **vāsudeva-paraṁ jñānaṁ vāsudeva-paraṁ tapaḥ |**


    **vāsudeva-paro dharmo vāsudeva-parā gatiḥ ||** [bhā.pu. 1.2.28-9]

ṭīkā ca—**vāsudevaḥ paras** tātparya-gocaro yeṣāṁ te | nanu vedā makha-parā dṛśyante ity āśaṅkya te’pi tad-ārādhanārthatvāt tat-parā evety uktam | **yogā** yoga-śāstrāṇi | teṣām apy āsana-prāṇāyāmādi-kriyā-paratvam āśaṅkya, tāsām api tat-prāpty-upāyatvāt tat-paratvam uktam | **jñānaṁ** jñāna-śāstram |

nanu taj-jñāna-param evety āśaṅkya, jñānasyāpi tat-paratvam uktam | **tapo**’tra jñānam | **dharmo** dharma-śāstraṁ dāna-vratādi-viṣayam | 

nanu tat-svargādi-param ity āśaṅkya, tasyāpi tad-adhīnatvāt tat-paratvam | gamyata iti **gatiḥ** svargādi-phalam | sāpi tad-ānandāṁśa-prakāśa-rūpatvāt tat-paraivety uktam | yad vā, **vedā** ity anenaiva tan-mūlatvāt sarvāṇy api śāstrāṇi vāsudeva-parāṇīty uktam | 

nanu vedānāṁ teṣāṁ makha-yoga-kriyādi-nānārtha-paratvān na tad-eka-paratvam ity āśaṅkya makhādīnām api tat-paratvam uktam iti draṣṭavyam ity eṣā |

atra yogādīnāṁ kathañcid bhakti-sacivatvenaiva tat-paratvaṁ mukhyaṁ draṣṭavyam | vedāś ca karma-kāṇḍa-parā eva jñeyāḥ, keṣāñcit sākṣād-bhakti-paratvam api dṛśyata iti—


    yasya deve parā bhaktiḥ yathā deve tathā gurau |

tasyaite kathitā hy arthāḥ prakāśante mahātmanaḥ || [śve.u. 6.23] ity-ādeḥ |

[22]

tad evaṁ dvāviṁśatyā[^34] tad-bhajanasyaivābhidheyatvaṁ darśayitvā pūrvoktaṁ sarva-śāstra-samanvayam eva sthāpayati—


    **sa evedaṁ sasarjāgre bhagavān ātma-māyayā |**


    **sad-asad-rūpayā cāsau guṇa-mayy aguṇo vibhuḥ || **[bhā.pu. 1.2.30] ity-ādi |

ṭīkā ca—nanu jagat-sarga-praveśa-niyamanādi-līlā-yukte vastuni sarva-śāstra-samanvayo dṛśyate, kathaṁ vāsudeva-paratvaṁ sarvasya ? tatrāha—sa eveti caturbhir ity eṣā | **idaṁ** mahad-ādi-viriñci-paryantam | evaṁ praveśādikāpy uttara-ślokeṣu draṣṭavyā ||

||1.2|| śrī-sutaḥ śrī-śaunakam ||19-22||

[23]

śrī-bhāgavatāvirbhāva-kāraṇe śrī-nārada-vyāsa-saṁvāde’pi—


    naiṣkarmyam apy acyuta-bhāva-varjitaṁ


    na śobhate jñānam alaṁ nirañjanam


    kutaḥ punaḥ śaśvad abhadram īśvare


    na cārpitaṁ karma yad apy akāraṇam || [bhā.pu. 1.5.12] ity-ādy udāhṛtam |

ṭīkā ca—niṣkarma brahma tad-ekākāratvān niṣkarmatā-rūpaṁ **naiṣkarmyam** | ajyate anenety añjanam upādhiḥ, tan-nivartakaṁ **nirañjanam** | evaṁ-bhūtam api **jñānamacyute bhāvo** bhaktis tad-**varjitaṁ** ced **alam** atyarthaṁ **na śobhate** samyag aparokṣāya na kalpata ity arthaḥ | tadā **śaśvat** sādhana-kāle phala-kāle ca **abhadraṁ** duḥkha-rūpaṁ yat kāmyaṁ **karma**, **yad apyakāraṇam** akāmyaṁ tac ceti cakārasyānvayaḥ | tad api **karma īśvare nārpitaṁ** cet **kutaḥ punaḥ śobhate** ? bahir-mukhatvena sattva-śodhakatvābhāvātity eṣā | 

tad evaṁ jñānasya bhakti-saṁsargaṁ vinā karmaṇas tad-upapādakatvaṁ vinā vyarthatvaṁ vyaktam | 

kiṁ ca—jugupsitaṁ dharma-kṛte’nuśāsataḥsvabhāva-raktasya mahān vyatikramaḥ || [bhā.pu. 1.5.15]ity-ādikam uktvāha—


    **tyaktvā sva-dharmaṁ caraṇāmbujaṁ harer**


    **bhajann apakvo’tha patet tato yadi |**


    **yatra kva vābhadram abhūd amuṣya kiṁ**


    **ko vārtha āpto’bhajatāṁ sva-dharmataḥ || **[bhā.pu. 1.5.17]

ṭīkā ca—idānīṁ tu nitya-naimittika-svadharma-niṣṭhām apy anādṛtya kevalaṁ hari-bhaktir evopadeṣṭavyā ity āśayenāha—tyaktveti | nanu svadharma-tyāgena **bhajan** bhakti-paripākena yadi kṛtārtho bhavet tadā na kācic cintā | yadi punar **apakva** eva mriyeta tato bhraśyed vā, tadā tu svadharma-tyāga-nimitto’narthaḥ syād ity āśaṅkyāha—**tato** bhajanāt **patet** kathañcid bhraśyen mriyeta vā **yadi **tadāpi bhakti-rasikasya karmānadhikārān nānartha-śaṅkā aṅgīkṛtyāpy āha | vā-śabdaḥ kaṭākṣe |**yatra kva vā** nīca-yonāv api **amuṣya** bhakti-rasikasya **abhadram abhūt kim**? nābhūd evety arthaḥ | bhakti-vāsanā-sad-bhāvād iti bhāvaḥ | **abhajatām** abhajadbhis tu kevalaṁ **svadharmataḥ ko vārtha āptaḥ**prāptaḥ ?**abhajatām** iti ṣaṣṭhī sambandha-mātra-vivakṣayā ity eṣā ||

|| 1.5 || śrī-nāradaḥ śrī-vyāsam ||23||

[24]

tad evaṁ bhaktir evābhidheyaṁ vastv ity uktam | tathaiva śrī-śuka-parīkṣit-saṁvādopakrame’pi—


    **śrotavyādīni rājendra nṛṇāṁ santi sahasraśaḥ |**


    **apaśyatām ātma-tattvaṁ gṛheṣu gṛha-medhinām || **[bhā.pu. 2.1.2] ity-ādi |

**gṛheṣv** ity-ādikam upalakṣaṇaṁ bahirmukhānām | **ātma-tattvaṁ** bhagavat-tattvaṁ, tathā nigamayiṣyamānatvāt ||

[25]

nigamayati—


    **tasmād bhārata sarvātmā bhagavān īśvaro hariḥ |**


    **śrotavyaḥ kīrtitavyaś ca smartavyaś cecchatābhayam || **[bhā.pu. 2.1.5]

ṭīkā ca—**sarvātmā** iti preṣṭhatvam āha—**bhagavān** iti saundaryam | **īśvara** ity āvaśyakatvaṁ **harir** iti bandha-hāritvam | **abhayaṁ** mokṣam **icchatā** ity eṣā | mokṣas tu sarva-kleśa-śānti-pūrvaka-bhagavat-prāptir eveti jñeyam ||

[26]

etad-anantaraṁ virāḍ-dhāraṇām uktvā tad-apavādenāpi tāṁ bhaktim āha—


    **sa sarva-dhī-vṛtty-anubhūta-sarva**


    **ātmā yathā svapna-janekṣitaikaḥ |**


    **taṁ satyam ānanda-nidhiṁ bhajeta**


    **nānyatra sajjed yata ātma-pātaḥ || **[bhā.pu. 2.1.39]

ṭīkā ca—**sarveṣāṁ dhī-vṛttibhiranubhūtaṁ sarvaṁ** yena, **sa eka** eva sarvāntar-**ātmā** | **tam eva satyaṁ bhajeta** | **anyatra** upalakṣaṇe **na sajjeta** | yata āsaṅgād **ātmanaḥ pātaḥ** saṁsāro bhavati | ekasya tat-tad-indriyaiḥ sarvānubhūtau dṛṣṭāntaḥ—**svapna-janānām īkṣitāyathā** iti | svapne’pi kadācid bahūn dehān prakalpya jīvas tat-tad-indriyaiḥ sarvaṁ paśyati, tadvat | īśvarasya tu vidyā-śaktitvān na bandhaḥity eṣā |

atra sva-dhī-vṛttibhiḥ paśyann eva sarveṣāṁ dhī-vṛttibhir api sarvaṁ paśyatīty eva | tathoktam, sa aikṣata [bṛ.ā.u. 1.2.5, ai.u. 1.1.2] ity atra sarva-dhī-vṛtti-sṛṣṭeḥ pūrvam api tac-chravaṇāt | tathā svapna-dehānām īśvara-kartṛkatve’pi jīva-kartṛka-prakalpana-kathanaṁ tat-saṅkalpa-dvāraiveśvaraḥ karotīty apekṣāyām uktam | 

"yaḥ sarva-dhī" ity anuktatvāt, **satyaṁ**[^35]** bhajeta** iti yojayitavyasya kartur vidyamānatvāt, ayam evārthaḥ—sa tathābhūta-virāḍ-dhāraṇā-siddho yogī virāḍ-gatābhiḥ sarvābhir dhī-vṛttibhir jñānendriyair anubhūtaṁ sarvaṁ virāḍ-gataṁ yena tathā-bhūto'pi san taṁ satyam ānanda-nidhiṁ virāḍ-antaryāminaṁ śrī-nārāyaṇam eva bhajeta | anyatra virāḍ-gate tad-dhāraṇāvāntara-phale ca kutrāpi na sajjet, yataḥ sajjanād ātma-pātaḥ saṁsāra eva syāt | 

tasya sarvānubhūtau dṛṣṭāntaḥ—**ātmā** svapna-draṣṭā jīvo yathā svapna-gatānāṁ sarveṣāṁ janānāṁ tad-upalakṣitānāṁ vastūnāṁ ca eka eva īkṣitā bhavatīti tadvat | atra **tam** ity anena sa aikṣata iti, svābhāvikī jñāna-bala-kriyā ca [śve.u. 6.8] iti śruti-prasiddha-parānapekṣa-jñānādi-siddheḥ, tathā sandhye sṛṣṭir āha hi [ve.sū. 3.2.1], māyā-mātraṁ tu kārtsnyenānabhivyakta-svarūpatvāt [ve.sū. 3.2.3] iti nyāya-prāptena svapnasyāpi kartṛtvena jāgrad-ādi-maya-jagat-kartṛtvasya pūrṇatva-prāpter vailakṣaṇyaṁ darśitaṁ | satyādi-dvayena parama-puruṣārthatvaṁ ceti vijñeyam ||

||2.1|| śrī-śukaḥ || 24-26 ||

[27]

etad-anantarādhyāye’pi tathaivāha—


    **yāvan na jāyeta parāvare’smin**


    **viśveśvare draṣṭari bhakti-yogaḥ |**


    **tāvat sthavīyaḥ puruṣasya rūpaṁ**


    **kriyāvasāne prayataḥ smareta || **[bhā.pu. 2.2.14]

pare brahmādayo’vare yasmāt | kutaḥ ? **viśveśvare draṣṭari, **na tu dṛśye, caitanya-ghanatvāt | **bhakti-yogaḥ, **kecit svadehāntar-hṛdayāvakāśe prādeśa-mātraṁ puruṣaṁ vasantaṁ caturbhujam[bhā.pu. 2.2.8] ity-ādinokta-sādhana-lakṣaṇābhiniveśaḥ | **kriyāvasāne** āvaśyaka-karmānuṣṭhānānantaram | anena karmāpi bhakti-yoga-paryantam ity uktam ||

[28]

tathā[^36]ca, sthiraṁ sukhaṁ cāsanam āsthito yatir yadā jihāsur [bhā.pu. 2.2.15] ity-ādinā, yadi prayāsyan nṛpa pārameṣṭhyaṁ vaihāyasānām uta yad vihāram [bhā.pu. 2.2.22] ity-ādinā ca, krameṇa sadyo-mukti-krama-mukty-upāyau jñāna-yogāv uktvā, tato’pi śreṣṭhatvaṁ bhakti-yoga-hetu-bhagavad-arpita-karmaṇo'pyuktvā sākṣād bhakti-yogasya kaimutyam evānītam | yathā—


    **na hy ato’nyaḥ śivaḥ panthā viśataḥ saṁsṛtāv iha |**


    **vāsudeve bhagavati bhakti-yogo yato bhavet || **[bhā.pu. 2.2.33]

ṭīkā ca—santi saṁsarataḥ puṁso bahavo mokṣa-mārgās tapo-yogādayaḥ | samīcīnas tv ayam evety āha—na hīti | **yato**’nuṣṭhitād **bhakti-yogo bhavet, ato’nyaḥ śivaḥ** sukha-rūpo nirvighnaś ca nāsty eva ity eṣā | **yac-**chabdenātra bhagavat-santoṣārthakaṁ karmocyate, sa vai puṁsāṁ paro dharma [bhā.pu. 1.2.6]ity ukteḥ ||

[29]

sa ca bhakti-yogaḥ sarva-veda-siddha ity āha—


    **bhagavān brahma kārtsnyena trir anvīkṣya manīṣayā |**


    **tad adhyavasyat kūṭa-stho ratir ātmanyato bhavet ||** [bhā.pu. 2.2.34]

ṭīkā ca—


    **bhagavān** brahmā | **kūṭastho** nirvikāraḥ, ekāgra-cittaḥ sann ity arthaḥ | **tris** trīn vārān **kārtsnyena** sākalyena **brahma** vedam **anvīkṣya** vicārya | **yata ātmani **harau **ratir bhavet**, **tad** eva manīṣayā **adhyavasyat** niścitavān ity eṣā |

**trir anvīkṣya** iti karma-jñāna-bhakti-pratipādakatayābhipretyeti jñeyam |][^37]atrāpy upasaṁhārānurodhenātma-śabdasya hari-vācakatā | niruktaṁ ca—ātatvāc ca mātṛtvād ātmā hi paramo hariḥ[tantre] iti | 

athavā, bhagavān sva-prakāśa-sārvajñyādi-guṇaḥ parameśvaro’pi sarva-vedābhidheya-sārākarṣaṇa-līlārthaṁ trir anvīkṣya tatra śāstra-vidantarāṇām īkṣaṇam anukṛtya | ananta-vaikuṇṭha-vaibhavādi-mayānām ananta-viriñca-pāṭhya-bhedānāṁ vedānāṁ tathekṣaṇaṁ ca tenaiva sambhavatīty āha—**kūṭastha** eka-rūpatayaiva kāla-vyāpīti | ata evoktaṁ svayam eva—


    kiṁ vidhatte kim ācaṣṭe kim anūdya vikalpayet |


    ity asyā hṛdayaṁ loke nānyo mad veda kaścana || [bhā.pu. 11.21.42] iti |

[śrī-śukena ca, nigama-kṛd upajahre bhṛṅga-vad veda-sāram [bhā.pu. 11.29.49] iti ||

[30]

atha kiṁ tat, yatas tatra ratiḥ syāt ?][^38]tathaiva yac chrotavyam [bhā.pu. 1.19.38] ity-ādinā praśnasyottaratvenopasaṁharati—


    **tasmāt sarvātmanā rājan hariḥ sarvatra sarvadā |**


    **śrotavyaḥ kīrtitavyaś ca smartavyo bhagavān nṛṇām || **[bhā.pu. 2.2.36]

ca-kārāt pāda-sevādayo’pi gṛhyante | anantaraṁ ca śravaṇādi-phalaṁ yad darśitaṁ tat tūdāhṛtam—


    pibanti ye bhagavata ātmanaḥ satāṁ


    kathāmṛtaṁ śravaṇa-puṭeṣu sambhṛtam


    punanti te viṣaya-vidūṣitāśayaṁ


    vrajanti tac-caraṇa-saroruhāntikam || [bhā.pu. 2.2.37] iti |

atra pūnantīty anena pūrvoktaḥ sthūla-dhāraṇa-mārgaḥ parihṛtaḥ | bhakti-yogasyaiva svataḥ pāvanatvād alaṁ tat-prayāseneti ||

|| 2.2 || śrī-śukaḥ || 28-30 ||

[31]

evaṁ prāktanādhyāyābhyāṁ karma-yoga-jñānebhyaḥ śreṣṭhatvam uktvā, tad-uttarādhyāye’pi sarva-devatopāsanebhyaḥ śreṣṭhatva-pravacanena bhagavad-bhakti-yogasyaivābhidheyatvam āha—brahma-varcasa-kāmas tu yajeta brahmaṇaḥ patim [bhā.pu. 2.3.2] ity-ādy-anantaram—


    **akāmaḥ sarva-kāmo vā mokṣa-kāma udāra-dhīḥ |**


    **tīvreṇa bhakti-yogena yajeta puruṣaṁ param ||** [bhā.pu. 2.3.10]

ṭīkā ca—**akāma** ekānta-bhaktaḥ uktānukta-kāmo vā **sarva-kāmo **vā | **puruṣaṁ** pūrṇaṁ **paraṁ**nirupādhim ity eṣā | tīvreṇa dṛḍhena svabhāvata eva anupaghātyeneti vighnānavakāśatoktā | kāmanā tu yathā-kathañcit kṛtenāpi syāt | yathoktaṁ bhārate—


    bhakta-kṣaṇaḥ kṣaṇo viṣṇoḥ smṛtiḥ sevā sva-veśmani |


    sva-bhojyasyārpaṇaṁ dānaṁ phalam indrādi-durlabham ||[^39]iti |

tad uktaṁ śrī-kapilena śrī-kardamaṁ prati—na vai jātu mṛṣaiva syāt prajādhyakṣa mad-arhaṇam [bhā.pu. 6.21.24] iti | 

athavā, yat-tat-kāmas tīvreṇaiva yajeta | tataś ca śuddha-bhakti-sampādanāyaivānte paryavasiṣyatīty abhiprāyeṇa saviśeṣaṇam upadiṣṭam | tad anena ekānta-bhakteṣu mumukṣau vā tad-bhakti-yogasyaivābhidheyatvaṁ kiṁ vaktavyam api tu sarva-kāmeṣv apīti tad eva sarvathāpi nirṇītam ||

[32]

kiṁ ca—


    **etāvān eva yajatām iha niḥśreyasodayaḥ |**


    **bhagavaty acalo bhāvo yad bhāgavata-saṅgataḥ || **[bhā.pu. 2.3.11]

ṭīkā ca—pūrvokta-nānā-devatā-yajanasyāpi saṁyoga-pṛthaktvena bhaktiyoga-phalatvam āha—**etāvān** iti | indrādīn api **yajatām** iha tat-tad-yajane **bhāgavatānāṁ saṅgatobhāvo** bhaktir bhavatīti **yad etāvān eva niḥśreyasasya** parama-puruṣārthasya **udayo** lābhaḥ | anyat tu sarvaṁ tuccham ity arthaḥ|| ity eṣā | 

atra indram indriya-kāmas tu[bhā.pu. 2.3.2] ity-ādy uktam indriya-pāṭavādikaṁ pṛthaktvena phalam | bhāgavatena saṁyoge tu bhāvaḥ phalaṁ | khādira-yūpa-saṁyoge yāgasya phala-vaiśiṣṭyavad iti jñeyam ||

||2.3|| śrī-śukaḥ || 31-32 ||

[33]

anantaraṁ śrī-śaunakenāpi vyatirekoktyā tasyaivābhidheyatvaṁ dṛḍhīkṛtam | yathāha—


    **āyur harati vai puṁsām udyann astaṁ ca yann asau |**


    **tasyarte yat-kṣaṇo nīta uttama-śloka-vārtayā || **[bhā.pu. 2.3.17]

**asau** sūryaḥ | **udyan** udgacchan **astaṁ ca yan** gacchan | **harati** vṛthā-gāmitvād ācchinattīva | yad yena **kṣaṇo**’pi yena **nītauttamaḥ śloka-vārtayā, tasyāyuḥ ṛte** varjayitvā, tāvataiva sarva-sāphalyād iti bhāvaḥ ||

[34]

nanu jīvanādikam eva teṣām āyuṣaḥ phalam astu ? tatrāha—


    **taravaḥ kiṁ na jīvanti bhastrāḥ kiṁ na śvasanty uta |**


    **na khādanti na mehanti kiṁ grāme paśavo’pare ||** [bhā.pu. 2.3.18]

**na mehanti** na maithunaṁ kurvanti | tān api narākārān paśūn matvāha—**apara** iti ||

[35]

tad evāha—


    **śva-viḍ-varāhoṣṭra-kharaiḥ saṁstutaḥ puruṣaḥ paśuḥ |**


    **na yat-karṇa-pathopeto jātu nāma gadāgrajaḥ ||** [bhā.pu. 2.3.19]

śvādi-tulyais tat-parikaraiḥ **sam**yak-**stuto**’py asau **puruṣaḥ paśuḥ** | teṣām eva madhye śreṣṭhaś cet, tarhi mahā-paśur evety arthaḥ ||

[36-40]

tasyāṅgāni ca niṣphalānīty āha pañcabhiḥ—


    **bile batorukrama-vikramān ye**


    **na śṛṇvataḥ karṇa-puṭe narasya |**


    **jihvāsatī dārdurikeva sūta**


    **na copagāyaty urugāya-gāthāḥ || **[bhā.pu. 2.3.20]

**na śṛṇvataḥ** aśṛṇvato **narasyaye karṇa-puṭe** te **bile** vṛthā-randhre ity arthaḥ | **asatī** duṣṭā ||


    **bhāraḥ paraṁ paṭṭa-kirīṭa-juṣṭam**


    **apy uttamāṅgaṁ na namen mukundam |**


    **śāvau karau no kurute saparyāṁ**


    **harer lasat-kāñcana-kaṅkaṇau vā ||** [bhā.pu. 2.3.21]

**paṭṭa**-vastrauṣṇīṣeṇa **kirīṭena** vā **juṣṭam** api | apy-arthe **vā**-śabdaḥ |


    **barhāyite te nayane narāṇāṁ**


    **liṅgāni viṣṇor na nirīkṣato ye |**


    **pādau nṛṇāṁ tau druma-janma-bhājau**


    **kṣetrāṇi nānuvrajato harer yau || **[bhā.pu. 2.3.22]

**druma-janma-bhājau** drumavajjanmabhajete iti tathā vṛkṣa-mūla-tulyāv ity arthaḥ ||


    **jīvañ chavo bhāgavatāṅghri-reṇuṁ**


    **na jātu martyo’bhilabheta yas tu |**


    **śrī-viṣṇu-padyā manujas tulasyāḥ**


    **śvasañ chavo yas tu na veda gandham || **[bhā.pu. 2.3.23]

śrī-viṣṇu-padyās tat-pāda-lagnāyāḥ ||


    **tad aśma-sāraṁ hṛdayaṁ batedaṁ**


    **yad gṛhyamāṇair hari-nāma-dheyaiḥ**


    **na vikriyetātha yadā vikāro**


    **netre jalaṁ gātra-ruheṣu harṣaḥ ||** [bhā.pu. 2.3.24]

**aśmavat sāro** balaṁ kāṭhinyaṁ yasya | vikriyā-lakṣaṇam **atheti** | **yadā tad-vikāro**na bhavet, tadā netrādau jalādikaṁ na bhavatīty arthaḥ | idam evānvayena śrīmatā rājñā dṛḍhīkariṣyate—sā vāg yayā tasya guṇān gṛṇīte [bhā.pu. 10.80.3-4] ity-ādibhyām | tad evaṁ śrī-śuka-vākyārambhādhyāya-trayābhidheyatvena śrī-bhaktir eva labdhā |

ṭīkā ca—


    tatra tu prathame’dhyāye kīrtaṇa-śravaṇādibhiḥ |


    sthaviṣṭhe bhagavad-rūpe manaso dhāraṇocyate ||[bhā.dī. 2.1.1]


    dvitīye tu tataḥ sthūla-dhāraṇāto jitaṁ manaḥ |


    sarva-sākṣiṇi sarveśe viṣṇau dhāryam itīryate ||[bhā.dī. 2.2.1]


    tṛtīye viṣṇu-bhaktes tu vaiśiṣṭyaṁ śṛṇvato muneḥ |


    bhakty-udrekeṇa tat-karma-śravaṇādara īryate || [bhā.dī. 2.3.1]ity eṣā ||

|| 2.3 || śrī-śaunakaḥ śrī-sūtam || 33-40 ||

[41-42]

śrī-brahma-nārada-saṁvāde’pi—


    **samyak kāruṇikasyedaṁ vatsa te vicikitsitam |**


    **yad ahaṁ coditaḥ saumya bhagavad-vīrya-darśane ||** [bhā.pu. 2.5.9]

agre ca sarva-śāstra-samanvayena—

**nārāyaṇa-parā vedā **[bhā.pu. 2.5.15-16] ity-ādi |[^40]

śrī-**nārāyaṇa** evopāsyatvena **paras** tātparya-viṣayo yeṣāṁ, te **vedāḥ** | nanv anye’pi devās tatropāsyatvenābhidhīyante ? satyaṁ, te’pi nārāyaṇāṅga-prabhavatvenaiva tathā varṇyanta ity arthaḥ | ye’pi tad-āśrayā **lokās** tat-pada-prāpti-hetavaḥ | **makhāś** ca te tat-**parā** eva, tad-ānandāṁśābhāsa-rūpatvāt tat-sādhanatvāc ceti bhāvaḥ | 

tathā **yogo**’ṣṭāṅgaḥ sāṅkhyaṁ ca | tat-sādhyaṁ **tapaś **cittaikāgryam | tat-sādhyaṁ brahma-**jñānaṁ** ca tat-**paraṁ**, tadīya-sāmānyākāra-prakāśatvāt taj-jñānasya yoga-tapasos tat-sādhanatvāc ceti bhāvaḥ | kiṁ bahunā ?**gatis** tat-prāpyaṁ brahmāpi tat-**parā, **tadīya-sāmānyākāra-prakāśatvena tad-adhīnāvirbhāvatvāt | tad uktaṁ śrī-matsya-devena satyavrataṁ prati—


    madīyaṁ mahimānaṁ ca paraṁ brahmeti śabditam |


    vetsyasy anugṛhītaṁ me sampraśnair vivṛtaṁ hṛdi || [bhā.pu. 8.24.38] iti ||

|| 2.5 || śrī-brahmā nāradam || 41-42 ||

[43]

śrī-vidura-maitreya-saṁvāde’pi | tatra praśno yathā—


    **tat sādhu-varyādiśa vartma śaṁ naḥ**


    **saṁrādhito bhagavān yena puṁsām |**


    **hṛdi sthito yacchati bhakti-pūte**


    **jñānaṁ sa-tattvādhigamaṁ purāṇam || **[bhā.pu. 3.5.4]

atra **śaṁ** sukha-rūpaṁ **vartma** iti ṭīkā ca | **bhakti-pūte** prema-vimale | **sa-tattvaṁ** tattvaṁ[^41] tac ca brahma-bhagavat-paramātmety-ādy-āvirbhāvaḥ ||

|| 3.5 || śrī-viduraḥ śrī-maitreyam || 43 ||

[44]

tatrājānaja-deva-stuti-dvāraivottaram—


    **pānena te deva kathā-sudhāyāḥ**


    **pravṛddha-bhaktyā viśadāśayā ye |**


    **vairāgya-sāraṁ pratilabhya bodhaṁ**


    **yathāñjasānvīyur akuṇṭha-dhiṣṇyam ||**


    **tathāpare cātma-samādhi-yoga-**


    **balena jitvā prakṛtiṁ baliṣṭhām |**


    **tvām eva dhīrāḥ puruṣaṁ viśanti**


    **teṣāṁ śramaḥ syān na tu sevayā te || **[bhā.pu. 3.5.45-46]

**akuṇṭha-dhiṣṇyaṁ** vaikuṇṭha-lokam iti ṭīkā | **viśadāśayāḥ** projjhita-kaitavāḥ sevaika-puruṣārthāḥ | [ye tu jñāna-saṅginas teṣāṁ sādhana-sādhyayoḥ kaniṣṭhatvam āha—tatheti |][^42] apare mokṣa-mātra-kāmāḥ | tan-mātra-puruṣārthe’pi **teṣāṁ śramaḥ syāt** | sevaika-puruṣārthās teṣāṁ **sevayā śramo na syāt** | sadaiva sevayā paramānandam anubhavatām ānuṣaṅgikatyā mokṣaś ca syād ity arthaḥ ||

|| 3.5 || ajānaja-devāḥ śrī-mahat-sraṣṭṛ-puruṣam[^43] || 44 ||

[45]

ata eva svayaṁ taṁ ślāghyate—


    **sat-sevanīyo bata pūru-vaṁśo**


    **yal loka-pālo bhagavat-pradhānaḥ |**


    **babhūvithehājita-kīrti-mālāṁ**


    **pade pade nūtanayasy abhīkṣṇam || **[bhā.pu. 3.8.1]

tasmāt kathopalakṣitā bhaktir eva paraṁ śreya iti bhāvaḥ ||

|| 3.8 || śrī-maitreyaḥ || 45 ||

[46]

śrī-kāpileye’pi[^44] yathāha—


    **na yujyamānayā bhaktyā bhagavaty akhilātmani |**


    **sadṛśo’sti śivaḥ panthā yogināṁ brahma-siddhaye || **[bhā.pu. 3.25.19]

**brahma-siddhiḥ** para-tattvāvirbhāvaḥ | 

[47]

tathā—


    **etāvān eva loke’smin puṁsāṁ niḥśreyasodayaḥ |**


    **tīvreṇa bhakti-yogena mano mayy arpitaṁ sthiram || **[bhā.pu. 3.25.44]

**tīvreṇa** dṛḍhena yoga-karmādibhir abhaṅgureṇa śuddhenety arthaḥ | tenaiva **bhakti-yogena** śravaṇādinā **mayy arpitaṁ** sat **manaḥ sthiraṁ** bhavatīti **yad etāvān eva **niḥśreyasasya parama-puruṣārthasyāvirbhāvaḥ |[^45] atrāsmin ity anenānyasmiṁs tu etāvato’py adhiko'stīti[^46] vyajyate ||

||3.25|| śrī-kapila-devaḥ ||46-47||

[48]

śrī-kumāropadeśe’pi jñānopadeśānantaram—


    **yat-pāda-paṅkaja-palāśa-vilāsa-bhaktyā**


    **karmāśayaṁ grathitam udgrathayanti santaḥ |**


    **tadvan na rikta-matayo yatayo’pi ruddha-**


    **sroto-gaṇās tam araṇaṁ bhaja vāsudevam ||**


    **kṛcchro mahān iha bhavārṇavam aplaveśāṁ**


    **ṣaḍ-varga-nakram asukhena titīrṣayanti |**


    **tat tvaṁ harer bhagavato bhajanīyam aṅghriṁ**


    **kṛtvoḍupaṁ vyasanam uttara dustarārṇam || **[bhā.pu. 4.22.39-40]

ṭīkā ca—tam avehi [bhā.pu 4.22.37] iti jñānam upadiṣṭam | tasya duṣkaratvena bhaktim upadiśati dvābhyāṁ, yat-pāda-paṅkajety-ādikam ārabhya |[^47] nanu brahmavid āpnoti param [tai.u. 2.1.1] iti śruteḥ kathaṁ yatayo nodgrathayantīty ucyate ? tatrāha—kṛcchra iti | **aplaveśāṁ** na plavas taraṇa-hetur īṭ īśo yeṣāṁ, teṣām **iha** taraṇe **mahān kṛcchraḥ** kleśaḥ | te hy **asukhena**yogādinā[^48]indriya-ṣaḍ-varga-grāhaṁ **bhavārṇavaṁ titīrṣanti** | **tat** tasmād | **uḍupaṁ** plavam | **dustarārṇaṁ** dustarārṇavam || ity eṣā | 

samāna-prāpyayor api pathor ekasya durgamatva-kathanenānyasyābhidheyatvaṁ svata eva sidhyati | atra titīrṣanti mātraṁ, na tu tarantīty artho jñeyaḥ |

||4.22|| śrī-sanat-kumāraḥ śrī-pṛthum ||48||

[49]

ato yac ca jñānam upadiṣṭaṁ, tad api tad-upadeśāvyarthatā-sampādanecchā-mātreṇa anuṣṭhīyamānaṁ tena bhakti-rasād eva kṛtam ity āha—


    **sanat-kumāro bhagavān yad āhādhyātmikaṁ param |**


    **yogaṁ tenaiva puruṣam abhajat puruṣarṣabhaḥ ||**


    **bhagavad-dharmiṇaḥ sādhoḥ śraddhayā yatataḥ sadā |**


    **bhaktir bhagavati brahmaṇy ananya-viṣayābhavat || **[bhā.pu. 4.23.7-8]

tenaiva dvārīkṛtena ||

||4.23|| śrī-maitreyaḥ ||49||

[50]

śrī-rudra-gīte’pi—


    **idaṁ japata bhadraṁ vo viśuddhā nṛpa-nandanāḥ |**


    **sva-dharmam anutiṣṭhanto bhagavaty arpitāśayāḥ ||**

ity uktvāha—


    **tam evātmānam ātma-sthaṁ sarva-bhūteṣv avasthitam |**


    **pūjayadhvaṁ gṛṇantaś ca dhyāyantaś cāsakṛd dharim || **[bhā.pu. 4.24.64-65]

atha **tam eva pūjayadhvaṁ, **na tu svadharmānuṣṭhānāgrahādikam api kurudhvam ity eva-kārārthaḥ | **ātmasthaṁ** svāntaryāmitvena sthitam | tadvad apareṣv api bhūteṣv avasthitam **ātmānaṁ** paramātmānaṁ **gṛṇantaḥ** kīrtayanto **dhyāyantaś** cety anyatra mano-vaco-vyāpāro’pi niṣiddhaḥ | **asakṛd** iti ekasyāṁ pūjāyāṁ samāpyamānāyām evānyārabdhavyā, na tu 

karmādy-āgraheṇa vicchedaḥ kartavya ity arthaḥ ||

|| 4.24 || śrī-rudraḥ pracetasaḥ || 50 ||

[51]

etad eva śrī-nāradenāpi sphuṭīkariṣyate anvaya-vyatirekābhyāṁ | yathāha—


    **taj janma tāni karmāṇi tad āyus tan mano vacaḥ |**


    **nṝṇāṁ yena hi viśvātmā sevyate harir īśvaraḥ ||**


    **kiṁ janmabhis tribhir veha śaukra-sāvitra-yājñikaiḥ |**


    **karmabhir vā trayī-proktaiḥ puṁso’pi vibudhāyuṣā ||**


    **śrutena tapasā vā kiṁ vacobhiś citta-vṛttibhiḥ |**


    **buddhyā vā kiṁ nipuṇayā balenendriya-rādhasā ||**


    **kiṁ vā yogena sāṅkhyena nyāsa-svādhyāyayor api |**


    **kiṁ vā śreyobhir anyaiś ca na yatrātma-prado hariḥ ||**


    **śreyasām api sarveṣām ātmā hy avadhir arthataḥ |**


    **sarveṣām api bhūtānāṁ harir ātmātmadaḥ priyaḥ || **[bhā.pu. 4.31.9-13]

yato janmāder hari-sevaiva phalam atas tad-vihīnaṁ sarvaṁ vyartham ity arthaḥ |[^49]śukra-sambandhi **janma** viśuddha-mātā-pitṛbhyām utpattiḥ | **sāvitram** upanayanena | **yājñikaṁ** dīkṣayā | vibudhānām iva dīrghāyuṣāpi | vacobhir vāg-vilāsaiḥ | citta-vṛttibhir nānāvadhāna-sāmarthyaiḥ | **indriya-rādhasā** tat-pāṭavena| **yogena** prāṇāyāmādinā | **sāṅkhyena** dehādi-vyatiriktātma-jñāna-mātreṇa | sannyāsa-vedādhyayanābhyām api | **anyair** api vrata-vairāgyādibhiḥ **śreyaḥ**-sādhanaiḥ |iti ṭīkā ||

atha śreyasām ity-ādi-ṭīkā ca—nanv eṣāṁ nānā-phala-sādhanānāṁ hari-sevanābhāva-mātreṇa kuto vaiyarthyam ? tatrāha—**śreyasāṁ** phalānām **ātmaivāvadhiḥ** parākāṣṭhā | **arthataḥ** paramārthataḥ, ātmārthatvenaivānyeṣāṁ priyatvād ity arthaḥ | bhavatu, ātmāvadhiḥ | hareḥ kim āyātam ? tatrāha—**sarveṣām apī**ti | **ātmā ātmadaś ca** avidyā-nirāsena svarūpābhivyañjakaḥ | aiśvareṇāpi rūpeṇa bali-prabhṛtibhya iva **ātma-pradaḥ** | **priyaś** ca paramānanda-rūpatvāt ||ity eṣā |

atra sarveṣāṁ bhūtānāṁ śuddha-jīvānām api **ātmā** paramātmeti jñeyam | raśmi-sthānīyānāṁ jīvānāṁ sūrya-sthānīyatvāt tasya | tad uktam—


    tasmāt priyatamaḥ svātmā sarveṣām eva dehinām |


    tad artham eva sakalaṁ jagac caitac carācaram ||


    kṛṣṇam enam avehi tvam ātmānam akhilātmanām |


    jagad-dhitāya so'py atra dehīvābhāti māyayā || [bhā.pu. 10.14.54] iti |

ātmānau jīva-tādātmyāpanna-brahmeśvarākhyau | dadāti yathāyathaṁ sphorayati vaśīkārayati ca yaḥ, sa ātmada iti svāmy-abhiprāyaḥ ||

[52]

kiṁ ca—


    **yathā taror mūla-niṣecanena**


    **tṛpyanti tat-skandha-bhujopaśākhāḥ |**


    **prāṇopahārāc ca yathendriyāṇāṁ**


    **tathaiva sarvārhaṇam acyutejyā ||** [bhā.pu. 4.31.12]

ṭīkā ca—kiṁ ca, nānā-karmabhis tat-tad-devatā-prīti-nimittāny api phalāni hari-prītyā bhavanti | kevalaṁ tat-tad-devatārādhanena tu na kiñcid iti sadṛṣṭāntam āha—yathety-ādikā ||

|| 4.31 || śrī-nāradaḥ pracetasaḥ ||52||

[53]

śrī-ṛṣabha-deva-kṛta-sva-putra-śikṣaṇe’pi ye vā mayīśe [bhā.pu. 5.5.3] ity-ādikaṁ, matto’py anantāt[bhā.pu. 5.5.25] ity-ādikaṁ cāgre darśanīyam | brāhmaṇa-rahūgaṇa-saṁvādānte’pīdam asti—


    **rahūgaṇa tvam api hy adhvano’sya**


    **sannyasta-daṇḍaḥ kṛta-bhūta-maitraḥ |**


    **asaj-jitātmā hari-sevayā śitaṁ**


    **jñānāsim ādāya tarāti-pāram ||** [bhā.pu. 5.13.20]

**jñānam** atra bhavaty āśrayatvam[^50] eva | 

[54]

yathoktam etad-anantaraṁ śrī-rahūgaṇenaiva—

**aho nṛ-janmākhila-janma-śobhanaṁ**

**kiṁ janmabhis tv aparair apy amuṣmin**

**na yad dhṛṣīkeśa-yaśaḥ-kṛtātmanāṁ**

**mahātmanāṁ vaḥ pracuraḥ samāgamaḥ || **

**na hy adbhutaṁ tvac-caraṇābja-reṇubhir**

**hatāṁhaso bhaktir adhokṣaje’malā |**

**mauhūrtikād yasya samāgamāc ca me**

**dustarka-mūlo’pahato’vivekaḥ || **[bhā.pu. 5.13.21-22]

spaṣṭam ||

||5.13|| śrī-brāhmaṇo rahūgaṇam ||53-54||

[55]

tathā citraketuṁ prati śrī-saṅkarṣaṇopadeśānte’pi dṛṣṭa-śrutābhir mātrābhir [bhā.pu. 6.16.62] ity-ādau, mad-bhaktaḥ puruṣo bhaved ity agrata udāhāryam |

asura-bālānuśāsane’pi—


    kaumāra ācaret prājño dharmān bhāgavatān iha |


    durlabhaṁ mānuṣaṁ janma tad apy adhruvam arthadam ||


    yathā hi puruṣasyeha viṣṇoḥ pādopasarpaṇam |


    yad eṣa sarva-bhūtānāṁ priya ātmeśvaraḥ suhṛt || [bhā.pu. 7.6.1-2]

**ihaiva** mānuṣa-janmani **bhāgavatān dharmān ācaret, **yato’**rthadam** etajjanma | devādi-janmani mahā-viṣayāveśāt, paśv-ādi-janmani vivekābhāvāc ca, mānuṣaṁ janma ca prāpya na vilambetetyāha—**kaumāre**, kaumāram ārabhya ity arthaḥ | yatas **tad api janma adhruvaṁ** punar **durlabhaṁ ca** | śāstrasya ca prādhānyena manuṣyam adhikṛtya pravṛttatvāt tad-anuvādenoktir iyam | tad-buddhy-ādi-sāmyena mānuṣatvam āropyaiveti jñeyam | 

tatra bhāgavata-dharmācaraṇasyaiva yuktatvaṁ darśayati—yathā hīty-ādi | iha **puruṣasyaviṣṇoḥpādopasarpaṇam** eva **yathā** anurūpaṁ yogyam ity arthaḥ | yad yasmād **eṣa bhūtānāṁ** svabhāvata eva **priyaḥ** prīti-viṣayaḥ prema-kartā ca | tatra hetuḥ—**ātmā** paramātmā | pādopasarpaṇe hetv-antaraṁ yasmāc caiṣa **īśvaraḥ** kartum akartum anyathā-kartuṁ samarthaḥ | **suhṛt** sarveṣāṁ hitaṁ cikīrṣuś ceti ||

tad etad upakramyopasaṁharati—


    **dharmārtha-kāma iti yo’bhihitas tri-varga**


    **īkṣā trayī naya-damau vividhā ca vārtā |**


    **manye tad etad akhilaṁ nigamasya satyaṁ**


    **svātmārpaṇaṁ sva-suhṛdaḥ paramasya puṁsaḥ || **[bhā.pu. 7.6.26]

**īkṣā** ātma-vidyā | **tad etat** sarvaṁ **nigamasya** artha-jātaṁ **sva-suhṛdaḥ** svāntaryāminaḥ **paramasya puṁsas** tasmai **svātmārpaṇa**-sādhanaṁ cet, tarhi **satyaṁ manye** satya-phalatvāt | yad vā, **satyam** artha-kriyā-kārakaṁ saphalam iti yāvat | anyathā dharmādīnāṁ niṣphalatvam eveti bhāvaḥ ||

|| 7.6 || śrī-prahlādo’surabālakān ||55||

[56]

agre ca—


    **tatropāya-sahasrāṇām ayaṁ bhagavatoditaḥ |**


    **yad īśvare bhagavatiyathā yair añjasā ratiḥ ||** [bhā.pu. 7.7.29]

**tatra** pūrvokte triguṇātmaka-karmaṇāṁ bīja-nirharaṇe’pi **upāya-sahasrāṇāṁ** madhye **ayam** evopāyaḥ **bhagavatā** śrī-nāradena māṁ pratyupadiṣṭaḥ | **yair **upāya-sahasraiḥ siddhād **yad** yasmād upāyād **yathā** yathāvad **īśvare** bhagavati **añjasā** vyavadhānāntaraṁ vinaiva **ratiḥ** prītir bhavati | ataḥ karma-bīja-nirharaṇam api tasyānuṣaṅgikam eva phalam iti bhāvaḥ || 

[57]

agre ca, guru-śuśrūṣayā bhaktyā [bhā.pu. 7.7.30] ity-ādibhis tasyaivopāyasyāṅgāny uktvāha—


    **evaṁ nirjita-ṣaḍ-vargaiḥ kriyate bhaktir īśvare |**


    **vāsudeve bhagavati yayā saṁlabhyate ratiḥ || **[bhā.pu. 7.7.33]

**evaṁ** pūrvokta-guru-śuśrūṣādi-prakāreṇaiva, na tu tad-arthaṁ pṛthak-prayatnena | **nirjita-**karma-bīja-lakṣaṇa-kāma-krodha-lobha-moha-mada-mātsaryair janaiḥ punar api **bhaktiḥ kriyata** eva ||[^51]

|| 7.7 || prahlādas tān ||56-57||

[58]

varṇāśramācāra-kathanārambhe nara-mātra-dharma-kathane’pi—


    **dharma-mūlaṁ hi bhagavān sarva-vedamayo hariḥ |**


    **smṛtaṁ ca tad-vidāṁ rājan yena cātmā prasīdati ||** [bhā.pu. 7.11.7]

**dharmasya mūlaṁ** pramāṇaṁ **bhagavān** | yataḥ **sarva-vedamayaḥ** | **smṛtaṁ **smṛtiś ca, **tad-vidāṁ** vedamaya-bhagavad-vidāṁ, tasya pramāṇam | ābhyāṁ tad-bahirmukha-dharmasyāpārthatvaṁ bhagavad-dharmasyaivāvaśyakatvaṁ coktam | ata eva—


    vedo’khilo dharma-mūlaṁ smṛti-śīle ca tad-vidām |


    ācāraś caiva sādhūnām ātmanas tuṣṭir eva ca || [manu 2.6]

iti manusmṛti-vākyād apy atra viśiṣṭatayopadiṣṭam | tac ca yuktam—


    dharmaḥ projjhita-kaitavo’tra paramo nirmatsarāṇāṁ satāṁ


    vedyaṁ vāstavam atra vastu śivadaṁ tāpa-trayonmūlanam | [bhā.pu. 1.1.2] ity uktatvāt |

**yenaiva dharmeṇa** manaḥ **prasīdati** ity anena yenātmā suprasīdati [1.2.5] itivat su-śabda-viśiṣṭatayānuktatvāt tac-chravaṇādi-lakṣaṇa-sākṣād-bhakter eva praśastatvaṁ ca bodhitam | tat-tat-sarva-dharma-kathanānte tu svayam eva svasya tṛtīye[^52] gandharva-jātau janmany ānuṣaṅgikaṁ bhagavad-gāna-mātraṁ[^53] sat-karmoktvā, dvitīye ca śūdra-jātau janmani sat-saṅgaja-śravaṇādi-mātraṁ tad uktvā, svasya tādṛśa-bhagavat-pārṣadatva-paryanta-phala-prāptau tathāvidham api sva-dharma-lakṣaṇaṁ kāraṇāntaraṁ nādṛtavān |

tathā hi tatraiva—yathā hiyūyam [bhā.pu. 7.15.68][^54] ity asya ṭīkā ca—etac ca sarva-sādhāraṇam uktam | bhaktasya tu bhaktir eva sarva-puruṣārtha-hetur iti pāṇḍavān eva lakṣyīkṛtyāha—yathā hi || ity eṣā | tasmād atrāpi sākṣāt bhaktāv eva tātparyam | 

athātra tyaktvā sva-dharmaṁ caraṇāmbujaṁ harer bhajann apakvo’tha patet tato yadi [bhā.pu. 1.5.17] ity-ādau bhakter dharmātiriktatve’pi, śravaṇaṁ kīrtanaṁ cāsya smaraṇaṁ mahatāṁ gateḥ[bhā.pu. 7.11.11] ity-ādinottara-granthe dharmatva-vidhānaṁ sarveṣv api prāṇiṣv āvaśyakatvāpekṣayā parama-śreyo-rūpatvāpekṣayā ca lākṣaṇikam eva | vastutas tu pañcame tatrāpi [bhā.pu. 5.9.3] ity-ādi-gadye, bhagavataḥ karma-bandha-vidhvaṁsana-śravaṇa-smaraṇa- ity-ādinā śrī-jaḍa-bharatasya yā bhakti-niṣṭhoktā, tasyā pitary uparata [bhā.pu. 5.9.7] ity-ādi-gadye, trayyāṁ vidyāyām eva paryavasita-matayo na para-vidyāyām ity-ādinā tad-avajñātṝṇāṁ tad-bhrātṝṇām ajñatva-bodhanena dharmātiriktatvaṁ para-vidyātvaṁ ca bodhitam | ata evoktaṁ śrī-nārasiṁhe—


    sanakādyā nivṛttākhye tena[^55] dharme niyojitāḥ |


    pravṛttākhye marīcādyā muktvaikaṁ nāradaṁ munim || [nā.pa. 4.4] iti |

_tena_ brahmaṇeti prākaraṇikam | tathā lakṣaṇā-maya-kaṣṭa-kalpanayā śravaṇādīnāṁ sva-dharmāntar-gaṇanā ca bahirmukhānām api sākṣād-bhakti-pravartanāyaiva | evam anyatrāpy anya-miśra-bhakty-upadeśa-vākyeṣu jñeyam | tasmād api bhaktāv eva tātparyam iti ||

|| 7.11 || śrī-nārado yudhiṣṭhiram ||58||

[59-60]

jāyanteyopākhyāne’pi ata ātyantikaṁ kṣemaṁ pṛcchāmaḥ[bhā.pu. 11.2.28] ity asyottaram—


    **manye’kutaścid bhayam acyutasya**


    **pādāmbujopāsanam atra nityam |**


    **udvigna-buddhe rasadātma-bhāvād**


    **viśātmanā yatra nivartate bhīḥ ||** [bhā.pu. 11.2.33]

ṭīkā ca—prathamam ātyantikaṁ kṣemaṁ kathayati—**manye**ity-ādikā | punaś ca dharmān bhāgavatān brūte [bhā.pu. 11.2.31] ityuttaratvena, ye vai bhagavatā proktā upāyā hy ātma-labdhaye [bhā.pu. 11.2.34] ity-ādi-padya-trayam uktvā, bhayaṁ dvitīyābhiniveśataḥ syāt[bhā.pu. 11.2.37]ity-ādi-padye budha ābhajet taṁ bhaktyaikayeśam ity atra _bhaktyā_ity anena tasyā jñānādy-amiśra-śravaṇa-kīrtanādi-lakṣaṇatvam | _ekayā _ity anena nairantarya-lakṣaṇam avyabhicāritvaṁ copadiṣṭam ||

[60]

tatra yadyapi kāyena vācā manasendriyair vā [bhā.pu. 11.2.36] ity-ādi-prāktana-vākye laukikasyāpi karmaṇo bhagavad-arpaṇād bhāgavata-dharmatvaṁ sidhyatīti yathoktaṁ[^56] nairantaryam api sambhavati | tathāpi śravaṇa-kīrtanādi-lakṣaṇa-mātratvaṁ vyāhanyeta, tasmāt tatrāvyabhicāritvaṁ, tan-mātratvaṁ ca yathā bhavet, tathopāyaṁ tad-anantaram āha dvābhyām | tatra prathamam avyabhicāritvopāyam āha prathamena—


    **avidyamāno’py avabhāti hi dvayo**


    **dhyātur dhiyā svapna-manorathau yathā |**


    **tatkarma-saṁkalpa-vikalpakaṁ mano **


    **budho nirundhyād abhayaṁ tataḥ syāt || **[bhā.pu. 11.2.38]

**dvayaḥ** pradhānādi-dvaita-prapañcaḥ | yady**apyavidyamāna** ātmani śuddhe na vidyata evety arthaḥ, tathāpi **dhyātur** avidyāmaya-dhyāna-yuktasya satas tasya **dhiyā avabhāti**, tasmin śuddhe’pi kalpyata evety arthaḥ | **yathā svapno manorathaś** ca tathety arthaḥ | **tat** tasmāt | karmāṇi saṅkalpayati vikalpayati ca yan **manas** tan niyacchet | **tataś** cāvyabhicāriṇyā bhaktyā bhajanād **abhayaṁ syād** iti bhāvaḥ ||

[61]

nanu tathāpi mano-nirodha-rūpeṇa yogābhyāsena bhakti-kaivalya-vyabhicāraḥ syād ity āśaṅkya bhaktyaiva kriyamāṇayā tad-āsaktatvena svata eva mano-nirodho’pi syād iti tan-mātratopāyam āha dvitīyena—


    **śṛṇvan subhadrāṇi rathāṅga-pāṇer **


    **janmāni karmāṇi ca yāni loke |**


    **gītāni nāmāni tad-arthakāni**


    **gāyan vilajjo vicared asaṅgaḥ || **[bhā.pu. 11.2.39]

ṭīkā ca—**tad-arthakāṇi** tāni **janmāni karmāṇi** cārtho yeṣāṁ tāni **nāmāni** | etāny api sākalyena jñātum aśakyānīty āśaṅkyāha—**yāni loke gītāni** prasiddhāni, tāni **śṛṇvan gāyaṁś ca vicaret** | **asaṅgo** niḥspṛhaḥ || ity eṣā ||

|| 11.2 || śrī-kavir videham || 59-61 ||

[62]

agre ca karmādīn pariharan sākṣād bhaktim eva vidhatte—


    **parokṣa-vādo vedo’yaṁ bālānām anuśāsanam |**


    **karma-mokṣāya karmāṇi vidhatte hy agadaṁ yathā ||**


    **nācared yas tu vedoktaṁ svayam ajño’jitendriyaḥ |**


    **vikarmaṇā hy adharmeṇa mṛtyor mṛtyum upaiti saḥ ||**


    **vedoktam eva kurvāṇo niḥsaṅgo’rpitam īśvare |**


    **naiṣkarmyaṁ labhate siddhiṁ rocanārthā phala-śrutiḥ ||**


    **ya āśu hṛdaya-granthiṁ nirjihīrṣuḥ parātmanaḥ |**


    **vidhinā ca yajed devaṁ tantroktena ca keśavam || **[11.3.44-47] ity-ādi |

parokṣa- [11.3.44] iti ṭīkā ca—yatrānyathā sthito’rthaḥ saṅgopayitum anyathā kṛtvocyate sa parokṣa-vādaḥ | tathā ca śrutiḥ—taṁ vā etaṁ caturhūtaṁ santaṁ caturhotety ācakṣate parokṣeṇa parokṣa-priyā iva hi devāḥ[^57][tai.brā. 2.3.11.4] iti | parokṣa-vādam evāha—karma-mokṣāyeti | nanu svargādy-arthaṁ **karmāṇi vidhatte, **na karma-mokṣārtham ? tatrāha—**bālānām anuśāsanaṁ** yathā tathā | atra dṛṣṭāntaḥ—**agadam** auṣadham | yathā pitā bālam agadaṁ pāyayan khaṇḍa-laḍḍukādibhiḥ pralobhayan pāyayati dadāti ca tāni khaṇḍa-laḍḍukādīni, naitāvatā agadasya tal-lābhaḥ prayojanam api tv ārogyam, tathā vedo’py avāntara-phalaiḥ pralobhayan **karma-mokṣāyaiva karmāṇi vidhatte **|| ity eṣā |

nācared [11.3.45] iti ṭīkā ca—nanu karma-mokṣaś cet puruṣārthaḥ, tarhi prathamam eva karma tyajyatām ? ata āha—nācaret || ity eṣā | 

**ajño** na vidyate jñā śrī-bhagavataḥ kathā-śravaṇādau śraddhā-lakṣaṇā **dhī-vṛttir** yasya saḥ | ata eva tasmin na pravartata ity arthaḥ | tathaiva **ajitendriyo** brahma-jijñāsuḥ san pārameṣṭhya-paryanta-bhoge virakto vā na bhavatīty arthaḥ | tāvat karmāṇi kurvīta [bhā.pu. 11.20.9] ity-ādau paraspara-nirapekṣayoḥ śraddhā-viraktayor dvayor eva tat-tan-maryādātvenokteḥ | **vikarmaṇā** vihitākaraṇa-rūpeṇa **mṛtyor** anantaraṁ **mṛtyuṁ** maraṇa-tulyāṁ yātanām **upaiti** | punaḥ punar maraṇam upaiti yātanān copaitīty arthaḥ | atas teṣāṁ vihita-karma-tyāge kathañcin na nistāraḥ | 

īśvara-prayojaka-kartṛkasya karmaṇaḥ īśvarārpaṇa-lakṣaṇa-yathārthānuṣṭhānena tat-prasāde tv asau sutarām evaṁ syād ity āha—vedoktam [11.3.46] iti | tasmād **vedoktam** eva **kurvāṇo** na tu niṣiddham | **naiṣkarmyāṁ** karma-bandhāgocaratā-rūpāṁ **siddhiṁ** labhate |

nanu karmaṇi kriyamāṇe tasminn āsaktis tat-phalaṁ ca syāt, na tu naiṣkarmya-rūpā siddhiḥ ? ata āha—**niḥsaṅgo**’nabhiniveśavān | **īśvare** tan-nimittam eva tatrārpitaṁ, na tu phaloddeśena |

nanu phalasya śrutatvāt karmaṇi kṛte phalaṁ bhaved eva ? na, **rocanārthā** iti karmaṇi rucy-utpādanārthā agada-pāne khaṇḍa-laḍḍukādivat | tataś ca karmābhirucyā vedārthaṁ samyag vicārayati | atha ca—yo vā etad akṣaram aviditvā gārgy asmāl lokāt praiti sa kṛpaṇaḥ [bṛ.ā.u. 3.8.10] ity anenābrahmajñasya kṛpaṇatāṁ, tam etaṁ vedānuvacanena brāhmaṇā vividiṣanti yajñena[^58][bṛ.ā.u. 4.4.22] ity-ādinā yajñādīnāṁ jñāna-śeṣatāṁ cāvadhārya niṣkāmeṣu karmasu pravartate | tataḥ svarga-kāmo yajeta ity-ādibhiḥ kāmitasyaiva svargādeḥ phalatvenāvagamād akāmito’sau na bhavatīti naiṣkarmya-siddhiḥ svata eva bhavatīti sthite kim uta śrīmad-īśvarārpaṇena tat-prasāde satīty arthaḥ | 

tad evaṁ vilambenaiva naiṣkarmya-siddher hetum uktvā, yathā taror mūla-niṣecanena [bhā.pu. 4.31.14] iti nyāyena sarva-dharma-paryāpti-hetuṁnaiṣkarmya-siddhi-sādhya-hṛdaya-granthi-bhedasyāpi śīghropāyaṁ svātantryenāha—ya āśu [11.3.47] iti | **ya āśu** śīghram eva deha-dvayāt parasyātmano jīvasya **hṛdaya-granthiṁ** dehāhaṅkāraṁ nirhartum icchur bhavati, sa tv anyat karmādikaṁ svarūpata eva tyaktvā **tantroktena**āgama-mārgeṇa, **ca**-kārāt vedoktena ca **vidhinā** prakāreṇa **keśavaṁ** devam arcayet ||

[63]

anya-deva-dṛṣṭi-parityāgārthas tathopasaṁhāraś ca—


    **evam agny-arka-toyādāv atithau hṛdaye ca yaḥ |**


    **yajed īśvaram ātmānam acirān mucyate hi saḥ ||** [bhā.pu. 11.3.55]

**ātmānaṁ** paramātmānam ||

||11.3|| śrīmad-āvirhotro videham ||63||

[64]

agre ca vyatireka-mukhena—


    **bhagavantaṁ hariṁ prāyo na bhajanty ātma-vittamāḥ |**


    **teṣām aśānta-kāmānāṁ kā niṣṭhā’vijitātmanām || **[bhā.pu. 11.5.1]

ity-etat-praśnottaram—


    **mukha-bāhūru-pādebhyaḥ puruṣasyāśramaiḥ saha |**


    **catvāro jajñire varṇā guṇair viprādayaḥ pṛthak || **


    **ya evaṁ puruṣaṁ sākṣād ātma-prabhavam īśvaram |**


    **na bhajanty avajānanti sthānād bhraṣṭāḥ patanty adhaḥ || **[bhā. 11.5.2-3]

pūrvaṁ śrī-drumilopadeśe’pi[^59] deva-kṛta-śrī-nārāyaṇa-stutau—


    tvāṁ sevatāṁ sura-kṛtā bahavo’ntarāyāḥ


    svauko vilaṅghya paramaṁ vrajatāṁ padaṁ te |


    nānyasya barhiṣi balīn dadataḥ sva-bhāgān


    dhatte padaṁ tvam avitā yadi vighna-mūrdhni || [bhā.pu. 11.4.10] ity uktam |

tatra ca yajñe **sva-bhāgān dadataḥ sura-kṛtā vighnā** na bhavanti | **tvāṁ** sevamānānāṁ tu mātsaryeṇa tat-kṛtās te bhavanti, kintu **yadi** iti niścaye yadi vedāḥ pramāṇam itivan niścitam eva, **tvaṁ **teṣām** avitā** iti | tvāṁ sevamāno **vighna-mūrdhni padaṁ ca dhatte** pratyuta tam eva sopānam iva kṛtvā vrajatīty arthaḥ | tad evaṁ śrutvā saṁsāra eva tiṣṭhatāṁ yat paryavasānaṁ bhavet, tat pṛṣṭaṁ **bhagavantam**[11.5.1] ity-ādinā | 

tatrottarayan prathamaṁ teṣāṁ pratyavāyitvam āha—**mukha-**[11.5.2-3a] iti pādona-dvayena | paryavasānam āha—**sthānāt** [11.5.3b] iti pādena ||

|| 11.5 || śrī-camaso videham ||64||

[65]

agre ca pūrvokta-prakāreṇa bhakter evābhihitatve, bhavet tasya tad-viśeṣa-praśno’pi yuktaḥ | kasmin kāle[bhā.pu. 11.5.19] ity-ādinā tathaivottaritam |


    **kṛtaṁ tretā dvāparaṁ ca kalir ity eṣu keśavaḥ |**


    **nānā-varṇābhidhākāro nānaiva vidhinejyate** || [bhā.pu. 11.5.20]

**nānaiva vidhinā** vividhena mārgeṇa ||

|| 11.5 ||śrī-karabhājano videham ||65||

[66]

śrī-bhagavad-uddhava-saṁvāde’pi—


    **tvaṁ tu sarvaṁ parityajya snehaṁ svajana-bandhuṣu**


    **mayy āveśya manaḥ samyak sama-dṛg vicarasva gām ||** [bhā.pu. 11.7.6]

noddhavo’ṇv api man-nyūnaḥ[bhā.pu. 3.4.31] ity-ādibhiḥ śrīmad-uddhavasya siddhatvenaiva prasiddhatvāt, taṁ lakṣyīkṛtya tad-dvārānyebhya evopadeśo’yam | evam anyatra ca jñeyam | tataś ca jahal-lakṣaṇayā tvaṁ tvadīya-mārgānugato bhakto **vicarasva, **vicaratv ity evārthaḥ | **samadṛktvaṁ** ca māṁ vinānyatra heyopādeyatvābhāvāt | **tu**-śabdo bahirmukha-nivṛtty-arthaḥ | tenāpi pūrvam idam abhipretam—


    tvayopayukta-srag-gandha-vāso'laṅkāra-carcitāḥ |


    ucchiṣṭa-bhojino dāsās tava māyāṁ jayemahi || 


    munayo vāta-vāsanāḥ[^60] śramaṇā ūrdhva-manthinaḥ |


    brahmākhyaṁ dhāma te yānti śāntāḥ sannyāsino’malāḥ ||


    vayaṁ tv iha mahāyogin bhramantaḥ karma-vartmasu |


    tvad-vārtayā tariṣyāmas tāvakair dustaraṁ tamaḥ ||


    smarantaḥ kīrtayantaś ca kṛtāni gaditāni te |


    gaty-utsmitekṣita-kṣveli yan nṛ-loka-viḍambanam || [bhā.pu. 11.6.46-50] iti |

|| 11.7 || śrī-bhagavān ||66||

[67]

agre ca jñāna-yogasya kevalasyāsādhyatvaṁ bhakti-yogasya tu sukha-sādhyatvam ānuṣaṅgikatayā jñāna-janakatvaṁ svayam api puruṣārthatvaṁ ceti | yathā—


    na kuryān na vadet kiñcin na dhyāyet sādhv asādhu vā |


    ātmārāmo’nayā vṛttyā vicarej jaḍavan muniḥ ||[bhā.pu. 11.11.17]

ity antena granthena jñāna-yogam uktvā bhakti-yogam udbhāvayitum āha—


    **śabda-brahmaṇi niṣṇāto na niṣṇāyāt pare yadi |**


    **śrutas tasya śrama-phalo hy adhenum iva rakṣataḥ || **[bhā.pu. 11.11.18]

atra para-brahma-padena para-tattva-mātram ucyate, na tu brahmatva-bhagavattvādi-vivekeneti jñeyam, sarvatra tat-sāmānyāt[^61] | tad evaṁ śabda-brahmābhyāsasya para-brahmābhyāsaḥ prayojanam ity uktam | tatra sarveṣv evāṁśeṣu viśeṣataḥ upaniṣad-bhāgeṣu śabda-brahmaṇas tat-pratipādakatve sthite’pi tad-vicāra-koṭibhir api para-brahma-niṣṭhā na jāyate, kintu tasya[^62]yasminn aṁśe śrī-bhagavad-ākāra-para-brahma-līlādikaṁ pratipādyate tad-abhyāsenaiva bhagavad-ākāre ca niṣṭhā jāyate | tad uktam—


    saṁsāra-sindhum atidustaram uttitīrṣor


    nānyaḥ plavo bhagavataḥ puruṣottamasya |


    līlā-kathā-rasa-niṣevaṇam antareṇa


    puṁso bhaved vividha-duḥkha-davārditasya ||[bhā.pu. 12.4.40] 


    śreyaḥ-sṛtiṁ bhaktim udasya te vibho


    kliśyanti ye kevala-bodha-labdhaye |


    teṣām asau kleśala eva śiṣyate


    nānyad yathā sthūla-tuṣāvaghātinām || [bhā.pu. 10.14.4] ity-ādi ca |

[68]

ata eva madīya-līlā-śūnyāṁ vaidikīm api vācaṁ nābhyased ity āha dvābhyām—


    **gāṁ dugdha-dohām asatīṁ ca bhāryāṁ**


    **dehaṁ parādhīnam asat-prajāṁ ca |**


    **vittaṁ tvat-tīrthīkṛtam aṅga vācaṁ**


    **hīnāṁ mayā rakṣati duḥkha-duḥkhī || **[bhā.pu. 11.11.19]

**mayā** śrī-bhagavatā **hīnāṁ** mama līlādi-śūnyām ||

[68]

mayā hīnāṁ vācam ity uktaṁ vivṛṇoti—


    **yasyāṁ na me pāvanam aṅga karma**


    **sthity-udbhava-prāṇa-nirodham asya |**


    **līlāvatārepsita-janma vā syād **


    **bandhyāṁ giraṁ tāṁ vibhṛyān na dhīraḥ || **[bhā.pu. 11.11.20]

**yasyāṁ me** jagataḥ śodhakaṁ caritaṁ na syāt, kiṁ tat? **asya** viśvasya sthity-ādi-rūpaṁ tad-dhetur ity arthaḥ| tato’py utkṛṣṭatamatvena vimṛṣyāha—**līlāvatāreṣu īpsitaṁ** jagataḥ premāspadaṁ śrī-kṛṣṇa-rāmādi-**janma** vā na syāt, tāṁ niṣphalāṁ **giraṁ** veda-lakṣaṇām api **dhīro** dhīmān na dhārayet | tad uktaṁ śrī-nāradena—idaṁ hi puṁsas tapamaḥ śrutasya vā [bhā.pu. 1.5.22] ity-ādi | ata eva gītaṁ kali-yuga-pāvanāvatāreṇa śrī-bhagavatā—


    śrutam apy aupaniṣadaṁ dūre hari-kathāmṛtam |


    yan na santi dravac-citta-kampāśru-pulakādayaḥ || [padyā. 39] iti |

[70]

tad evaṁ bhaktyaiva jñānaṁ sidhyatīty uktvā, taṁ ca jñāna-mārgam upasaṁharati—


    **evaṁ jijñāsayāpohya nānātva-bhramam ātmani |**


    **upārameta virajaṁ mano mayy arpya sarvage ||** [bhā.pu. 11.11.21]

**jijñāsayā **baddho mukta iti vyākhyā guṇato me na vastutaḥ [bhā.pu. 11.11.1] ity-ādi-pūrvokta-prakāraka-vicāreṇa | **ātmani** śuddha-jīve | **nānātvaṁ** devatva-manuṣyatvādi-bhedam **apohya** | **evaṁ** mal-līlādi-śravaṇena **mano mayi** brahmākāre **sarvage arpya** dhārayitvā **upārameta** ||

[71]

tad evaṁ jñāna-miśrāṁ bhaktim upadiśya, tad-anādareṇānuṣaṅga-siddha-jñāna-guṇāṁ śuddhām eva bhaktim upadiśati caturbhiḥ—


    **yady anīśo dhārayituṁ mano brahmaṇi niścalam |**


    **mayi sarvāṇi karmāṇi nirapekṣaḥ samācara || **[bhā.pu. 11.11.22]

yadīti niścaye ṭīkāyāṁ, dhatte padaṁ tvam avitā yadi vighna-mūrdhni [bhā.pu. 11.4.10] ity-ādivat | atra khalu jñānecchur eva prakṛtaḥ | śrīmad-uddhavaṁ prati ca tādṛśatvam āropyaivedam ucyate | tataś ca, śreyaḥ-sṛtiṁ bhaktim udasya te vibho, kliśyanti ye kevala-bodha-labdhaye, teṣām asau [bhā.pu. 10.14.4] ity-ādi-pramāṇena bhaktiṁ vinā kevala-jñāna-mārgeṇa **brahmaṇi mano dhārayituṁ** niścitam **evānīśo** bhavasi | tato’pi svato jñānādi-sarva-guṇa-sevitaṁ bhakti-mārgam[^63] evāśrayeti tat-sopānam upadiśati—mayīty-ādinā ||

athavā, prāktana-bhakti-balābhāvād brahma-jñānecchur yadi tatra mano dhārayitum anīśaḥ syāt, tadādhunāpy evaṁ kurv iti yojyam | **samācara** arpaya | **nirapekṣo** vāñchāntara-rahitaḥ |

[72]

tataś ca—


    **śraddhālur mat-kathāḥ śṛṇvan subhadrā loka-pāvanīḥ |**


    **gāyann anusmaran karma janma cābhinayan muhuḥ ||**


    **mad-arthe dharma-kāmārthān ācaran mad-apāśrayaḥ |**


    **labhate niścalāṁ bhaktiṁ mayy uddhava sanātane || **[bhā.pu. 11.11.23-24]

ṭīkā ca—mad-arpaṇena[^64] karmabhir viśuddha-sattvasyāntaraṅgāṁ bhaktim āha—śraddhāluriti | ity eṣā |**abhinayanjanma-karma**-līlayor madhye ye’ṁśā nijābhīṣṭa-bhāva-bhakta-gatāḥ, tān svayam anukurvan bhagavad-gatān bhaktāntara-gatāṁś ca tān anya-dvārānukurvann ity arthaḥ | 

kiṁ ca, yo **dharmo** go-dānādi-lakṣaṇas tam api **mad-arthe** madīya-janmādi-mahotsavāṅgatvenaiva | yaś ca **kāmo** mahā-prāsāda-vāsādi-lakṣaṇaḥ, tam api mad-arthe madīya-sevādy-arthaṁ man-mandira-vāsādi-lakṣaṇatvenaiva | yaś **cārtho** dhana-saṅgrahaḥ, tam api mad-arthe mat-sevā-mātropayogitvenaivācaran sevamānaḥ | 

**mad-apāśrayaḥ** āśrayāntara-śūnya-cetāś ca san, tām eva kathā-śravaṇādi-lakṣaṇāṁ **bhaktiṁ mayi niścalāṁ** sarvadā[^65] avyabhicāriṇīṁ labhate, tat-sukhena kaivalyādāv apy anādarāt | na ca bhajanīyasya calatayā vā sā caliṣyatīti mantavyam ity āha—**sanātana **iti ||

[73-74]

nanv evaṁ-bhūta-bhakti-mārge pravṛttir niṣṭhā vā kathaṁ syāt ? ity āśaṅkya tatra hetum āha—

**sat-saṅga-labdhayā bhaktyā mayi māṁ sa upāsitā |**iti |

**bhaktyā** bhakti-rucyā **sa** bhakto **mām upāsitā** bhajamāno bhavati | tasya ca bhaktasya madīyaṁ brahmākāraṁ bhagavad-ākāraṁ ca sarvam api svarūpa-vijñānam anāyāsenaiva bhavatīty āha—

**sa vai me darśitaṁ sadbhir añjasā vindate padam **|| [bhā.pu. 11.11.25] iti |

**añjasā** bhakty-anuṣaṅgenaiva | **padaṁ** svarūpam ||

|| 11.11 || śrī-bhagavān || 67-74 ||

[75]

agre ca bhakti-yogasyaiva prāk-siddhatā, sākṣāt śrī-bhagavat-pravartitatā, svayam eva mukhyatā | pareṣām arvācīnatā, yathā-ruci-nānā-jana-pravartitatā, tucchatā ceti | 

yathā, śrīmad-uddhava uvāca—


    **vadanti kṛṣṇa śreyāṁsi bahūni brahma-vādinaḥ |**


    **teṣāṁ vikalpa-prādhānyam utāho eka-mukhyayā ||**


    **bhavatodāhṛtaḥ svāmin bhakti-yogo’napekṣitaḥ |**


    **nirasya sarvataḥ saṅgaṁ yena tvayy āviśen manaḥ || **[bhā.pu. 11.14.1-2]

ṭīkā ca—**śreyāṁsi** śreyaḥ-sādhanāni | kiṁ **vikalpena prādhānyam, utāho** kiṁ vā **ekasyaiva mukhyatā** ?... eka-mukhyatā-pakṣotthāpane kāraṇaṁ—bhavateti | **na apekṣitam** anapekṣā yasmin, so'haitukaḥ | ayam arthaḥ—**bhavatā** yo **bhakti-yoga** uktaḥ, anye ca yāni niḥśreyasa-sādhanāni vadanti, teṣāṁ kiṁ [sākṣāt] phala-sādhanatvena prādhānyam eva sarveṣām, uta aṅgāṅgitvam ? prādhānye'pi[^66] sarveṣāṁ kiṁ vikalpena tulya-phalatvaṁ ? yad vā, kaścid asti viśeṣaḥ? ||ity eṣā ||

x]

atrottaraṁ śrī-bhagavān uvāca—


    **kālena naṣṭā pralaye vāṇīyaṁ veda-saṁjñitā |**


    **mayādau brahmaṇe proktā dharmo yasyāṁ mad-ātmakaḥ||** [bhā.pu. 11.14.3]

ṭīkā ca—tatra bhaktir eva mahā-phalatvena mukhyā, anyāni tu sva-sva-prakṛty-anusāreṇa kha-puṣpa-sthānīya-svargādi-phala-buddhibhiḥ prāṇibhiḥ prādhānyena parikalpitāni kṣullaka-phalānīti vivektuṁ prakṛty-anusāreṇa bahudhā vedārtha-pratipattim āha—kāleneti saptabhiḥ | **mad-atmako** mayy evātmā cittaṁ yena saḥ|| ity eṣā |

yad vā, [**mad-ātmako** mat-svarūpa-bhūtaḥ, nirguṇatvena pratipādayiṣyamāṇatvāt ||][^67]

[77]

tad evaṁ sati tasyām evāneka-vidha-śreyo-vadane hetum āha—


    **man-māyā-mohita-dhiyaḥ puruṣāḥ puruṣarṣabha |**


    **śreyo vadanty anekāntaṁ yathā-karma yatha-ruci || **[bhā.pu. 11.14.9]

tat-prakṛtīnāṁ māyā-guṇa-mūlatvāt**man-māyā-mohita-dhiyaḥ** | **anekāntaṁ** nānā-vidham | **śreyaḥ** puruṣārthaṁ tat-sādhanaṁ ca ||

[78]

yataḥ—


    **na sādhayati māṁ yogo na sāṅkhyaṁ dharma uddhava |**


    **na svādhyāyas tapas tyāgo yathā bhaktir mamorjitā ||** [bhā.pu. 11.14.20]

**na sādhayati** na vaśīkaroti | **tapo** jñānam | **tyāgaḥ** sannyāsaḥ ||

[79]

tathā—


    **dharmaḥ satya-dayopetovidyā vā tapasānvitā |**


    **mad-bhaktyāpetam ātmānaṁ na samyak prapunāti hi ||** [bhā.pu. 11.14.22]

**dharmo** niṣkāmaḥ | **vidyā** śāstrīyaṁ brahma-jñānam | **tapas** tad-īkṣaṇam ||

[80]

bhakti-lakṣaṇais tu—


    **yathā yathātmā parimṛjyate’sau**


    **mat-puṇya-gāthā-śravaṇābhidhānaiḥ |**


    **tathā tathā paśyati vastu sūkṣmaṁ**


    **cakṣur yathaivāñjana-samprayuktam ||** [bhā.pu. 11.14.26]

ṭīkā ca—nanu brahma-vid āpnoti param [tai.u. 2.1.1], tam eva viditvātimṛtyum eti [śve.u. 6.15] ity-ādi-śrutibhyo jñānād evāvidyā-nivṛttyā tat-prāptir avagamyate | kuto bhakti-yogenety ucyate ?tatrāha—yathā yatheti | **ātmā** cittaṁ **parimṛjyate** śodhyate **mat-puṇya-gāthānāṁśravaṇair abhidhānaiś** ca | bhakterevāvāntara-vyāpāro jñānaṁ, na pṛthag ity arthaḥ ||ity eṣā ||

|| 11.14 || śrī-bhagavān ||77-80||

[81-83]

agre ca karma-jñāna-bhakti-lakṣaṇān[^68]yogān tat-tad-adhikāritāyāṁ pṛthag hetūṁś coktvā jñāna-karmānādareṇa bhakter evābhidheyatvam āha pañcabhiḥ | tatra jñānābhyāsānādaraṁ vaktuṁ tad-adhikāra-hetu-vairāgyābhyāsānādaraṁ vidhatte—


    **proktena bhakti-yogena bhajato māsakṛn muneḥ |**


    **kāmā hṛdayyā naśyanti sarve mayi hṛdi sthite ||** [bhā.pu. 11.20.29]

**mā** mām ||

[82]

jñānābhyāsānādaraṁ vidhatte—


    **bhidyate hṛdaya-granthiś chidyante sarva-saṁśayāḥ |**


    **kṣīyante cāsya karmāṇi mayi dṛṣṭe’khilātmani |**| [bhā.pu. 11.20.30]

bhaktyaiva **dṛṣṭe** sākṣāt-kṛte ||

[83]

tathaivāha—


    **tasmān mad-bhakti-yuktasya yogino vai mad-ātmanaḥ |**


    **na jñānaṁ na ca vairāgyaṁ prāyaḥ śreyo bhaved iha ||**[bhā.pu. 11.20.31]

ṭīkā ca—tad evaṁ vyavasthayādhikāri-trayam uktam | tatra bhakter anya-nirapekṣatvād anyasya ca tat-sāpekṣatvād bhakti-yoga eva śreṣṭha ity upasaṁharati—tasmād iti tribhiḥ |**mad-ātmano** mayi ātmā cittaṁ yasya tasya | **śreyaḥ**śreyaḥ-sādhanam ||ity eṣā |

atra **prāyo**-grahaṇasyāyaṁ bhāvaḥ | bhajatāṁ jñāna-vairāgyābhyāsena prayojanaṁ nāsty eva | tatra yathā-sthite’pi sadyo-mukti-mārge keṣāṁcit krama-mukti[^69]-mārge pravṛttir[^70] jāyate | tathā brahma-bhūtaḥ prasannātmā [gītā 18.54] ity-ādi-śrī-gītānusāreṇa yadi krama-bhakti-mārge pravṛttiḥ syāt, tadā bhavatv iti | tad evaṁ bhakteḥ prema-lakṣaṇe sarva-phala-rāje sva-phale nāsty eva jñānādy-apekṣā ||

[84]

pṛthak pṛthak jñānādi-phale’pi sādhye nāstīty āha—


    **yat karmabhir yat tapasā jñāna-vairāgyataś ca yat |**


    **yogena dāma-dharmeṇa śreyobhir itarair api ||**


    **sarvaṁ mad-bhakti-yogena mad-bhakto labhate’ñjasā |**


    **svargāpavargaṁ mad-dhāma kathañcid yadi vāñchati ||** [11.20.32-33]

**itarais** tīrtha-yātrā-vratādibhir api yad bhāvyaṁ, tat **sarvaṁ mad-bhakti-yogena mad-bhakto labhate** | tatrāpy **añjasā** anāyāsenaiva | kiṁ tat sarvam ? tad āha—svargāpavargam iti | **svargaḥ** prāpañcika-sukhaṁ, sattva-śuddhy-ādi-krameṇa **apavargo** mokṣa-sukhaṁ ca | tad-atikrami-sukhaṁ ca bhavatīty āha—**mad-dhāma** vaikuṇṭhaṁ ceti | **kathañcid** bhakty-upakaraṇatvenaiva **yadi vāñchati** kaścit, tatra śrī-citraketv-ādivat svarga-vāñchā | tasya bhakty-upakaraṇatvaṁ coktaṁ—sa lakṣaṁ varṣa-lakṣāṇā avyāhata-balendriyaḥ [bhā.pu. 6.17.2], reme vidyādhara-strībhir gāpayan harim īśvaram [6.17.3] iti | 

śrī-śukādivadapavarga-vāñchā | tat-prārthanayā[^71]śrī-kṛṣṇena dūrīkṛtāyāṁ māyāyāṁ [satyāṁ] mātṛ-garbhād bahirbabhūva iti brahma-vaivartīya-kathā | tatra ca bhakty-upakaraṇatvaṁ brahma-bhūtaḥ prasannātmā[gītā 18.54] ity-ādi-śrī-gītā-vacanāt | tathā prāpta-bhagavat-pārṣada-pada-tadīya-vṛnda-viśeṣavad vaikuṇṭhecchā | te hi premṇā sākṣāt śrī-bhagavac-caraṇāravinda-sevecchayaiva tat-prārthyaṁ prāptavantaḥ, yac ca vrajanty animiṣāmṛṣabhānu-vṛttyā [bhā.pu. 3.15.25] ity-ādivat ||

|| 11.20 || śrī-bhagavān || 81-84||

[85]

ante ca—


    **eṣā buddhimatāṁ buddhir manīṣā ca manīṣiṇām |**


    **yat satyam anṛteneha martyenāpnoti māmṛtam || **[bhā.pu. 11.29.22]

ṭīkā ca—ato mad-bhajanam eva buddher vivekasya manīṣāyāś cāturyasya ca phalam ity āha—eṣeti | tām eva darśayati—**satyam amṛtaṁ** ca | **mā** mām | **anṛtena** asatyena **martyena** vināśinā manuṣya-dehena **iha** asminn eva janmani **prāpnoti** iti yat, saiva **buddhir manīṣā** ceti |**buddhir** vivekaḥ| **manīṣā** cāturyam ||ity eṣā | 


    hariścandro rantideva uñcha-vṛttiḥ śivir baliḥ |


    vyādhaḥ kapoto bahavo hy adhruveṇa dhruvaṁ gatāḥ || [bhā.pu. 10.72.19] iti |

pūrvaṁ bhakti-prakaraṇa-gatatvād **ata** iti hetūpanyāsaḥ kṛtaḥ ||

|| 11.29 || saḥ [śrī-bhagavān] || 85 ||

[86]

śrī-śukopadeśopasaṁhāre ca śravaṇam upalakṣya—


    **saṁsāra-sindhum atidustaram uttitīrṣor**


    **nānyaḥ plavo bhagavataḥ puruṣottamasya |**


    **līlā-kathā-rasa-niṣevaṇam antareṇa**


    **puṁso bhaved vividha-duḥkha-davārditasya ||** [bhā.pu. 12.4.40]

ṭīkā ca—anyaḥ plava uttaraṇa-sādhanaṁ na bhaved upāyāntarāsambhavāt | tat-kathā-śravaṇam eva yathā-śakti niṣevyam|| ity eṣā | anyāsām api bhaktīnāṁ tat-pūrvakatvenaiva pravṛtter upāyāntarāsambhavatvaṁyuktam | 

etad-anantarādhyāyaś ca tādṛśopakramopasaṁhāra-maya eva |


    atrānuvarṇyate[^72]’bhīkṣṇaṁ bhagavān[^73] harir īśvaraḥ |


    yasya prasādajo brahmā rudraḥ krodha-samudbhavaḥ || [bhā.pu. 12.5.1]

ity upakrame, [^74]


    etat te kathitaṁ tāta yad ātmā pṛṣṭavān nṛpaḥ |


    harer viśvātmanaś ceṣṭāṁ kiṁ bhūyaḥ śrotum icchasi || [bhā.pu. 12.5.13]

ity upasaṁhāre’pi tādṛśa-mahimatvena pūrvokta-līlā-kathā-śravaṇasyaiva prādhānyāt | ata upakramopasaṁhāra-nirdiṣṭatvāt śravaṇopalakṣita-bhakter evātrāpi prādhānyam | yas tu tan-madhye tvaṁ tu rājan mariṣyeti [bhā.pu. 12.5.2] ity-ādinā jñānopadeśaḥ, sa ca tasya yā prāg-avagatā bhakti-niṣṭhā, tasyāḥ sampraty api sthairya-prakaṭanārtha eva, ekānti-bhakteṣu bhagavatā mokṣa-vara-cchandavat pūrvam api tan-niṣṭhayā svata eva maraṇa-bhaya-parityāgāt | anantaraṁ ca śrutvāpi taṁ jñānopadeśaṁ svasya bhakti-niṣṭhāyā eva svayaṁ darśayiṣyamāṇatvāt | 

tatra prācīnā tan-niṣṭhā, yathā prathame, kṛṣṇāṅghri-sevām adhimanyamānaḥ [bhā.pu. 1.19.5] iti, dadhyau mukundāṅghrim ananya-bhāvaḥ [bhā.pu. 1.19.7] ity-ādi tan-niṣṭhataiva | 

tad-bhaya[^75]-parityāgo yathā tad-vākye—


    dvijopasṛṣṭaḥ kuhakas takṣako vā


    daśatv alaṁ gāyata viṣṇu-gāthāḥ || [bhā.pu. 1.19.15] iti |

taj-jñānopadeśa-śravaṇānantaram api tādṛśa-sva-niṣṭhāyāḥ sthairya-darśanaṁ yathā tatra tāvat padya-trayeṇa taj-jñānopadeśam abahu matvā śravaṇa-lakṣaṇayā bhaktyaiva sva-kṛtārthatvam uktam—


    siddho’smy anugṛhīto’smi bhavatā karuṇātmanā |


    śrāvito yac ca me sākṣād anādi-nidhano hariḥ ||


    nātyadbhutam ahaṁ manye mahatām acyutātmanām |


    ajñeṣu tāpa-tapteṣu bhūteṣu yad-anugrahaḥ ||


    purāṇa-saṁhitām etām aśrauṣma bhavato vayam |


    yasyāṁ khalūttamaḥśloko bhagavān anuvarṇyate || [bhā.12.6.2-4] iti |

punaś caikena padyena tad-vākya-gaurava-mātreṇāṅgīkṛtasya brahma-jñānasya takṣakādi-bhaya-nivṛtti-hetutvam uktvāpy anyena tad-ūrdhvam adhokṣaja eva vāk-cetasos tan-nāma-kīrtana-dhyānāveśānujñā prārthitā—


    bhagavaṁs takṣakādibhyo mṛtyuṁ yo na bibhemy aham |


    praviṣṭo brahma-nirvāṇam abhayaṁ darśitaṁ tvayā ||


    anujānīhi māṁ brahman vācaṁ yacchāmy adhokṣaje |


    mukta-kāmāśayaṁ cetaḥ praveśya visṛjāmy asūn || [bhā.pu. 12.6.5-6] iti |

atha punar anyena padyenājñāna-nirāsaka-jñāna-vijñāna-siddhiś ca bhagavat-padāravinda-darśana-sukhāntarbhūtaiva[^76] mama sphuratīti vijñāpitam | yathā—


    ajñānaṁ ca nivṛttaṁ me jñāna-vijñāna-niṣṭhayā |


    bhavatā darśitaṁ kṣemaṁ paraṁ bhagavataḥ padam || [12.6.7] iti |

atra **pada**-śabdasya caraṇāravindābhidhāyakatve, jñānena vaiyāsaki-śabditenabheje khagendra-dhvaja-pāda-mūlam [bhā.pu. 1.18.16] ity evāsti prathame sādhakam | tad etat prakaraṇārthas tatra śrī-sūtenaiva spaṣṭīkṛtaḥ—


    brahma-kopotthitād yas tu takṣakāt prāṇa-viplavāt |


    na sammumohoru-bhayād bhagavaty arpitāśayaḥ || [bhā.pu. 1.18.2] 


    nottamaśloka-vārtānāṁ juṣatāṁ tat-kathāmṛtam |


    syāt sambhramo’nta-kāle’pi smaratāṁ tat-padāmbujam || [bhā.pu. 1.18.4] iti |

tathā pūrvaṁ dvādaśasyaiva tṛtīye prathama-skandhāntaḥ-sthasya—


    ataḥ pṛcchāmi saṁsiddhiṁ yogināṁ paramaṁ gurum |


    puruṣasyeha yat kāryaṁ mriyamāṇasya sarvathā || [bhā.pu. 1.19.34]

ity asya rāja-praśnasyottaratvena bhagavad-dhyāna-kīrtane eva svayaṁ śrī-śukadevenāpy upadiṣṭe—


    tasmāt sarvātmanā rājan hṛdisthaṁ kuru keśavam |


    mriyamāṇo hy avahitas tato yāti parāṁ gatim ||


    mriyamāṇair abhidhyeyo bhagavān parameśvaraḥ |


    ātma-bhāvaṁ nayaty aṅga sarvātmā sarva-sambhavaḥ ||


    kaler doṣa-nidhe rājann asti hy eko mahān guṇaḥ |


    kīrtanād eva kṛṣṇasya mukta-saṅgaḥ paraṁ vrajet || [bhā.pu. 12.3.48-50] ity-ādinā |

**tatas** tatra keśave| **avahitaḥ** kṛtāvadhānaḥ |**ātma-bhāvam** ātmano bhaktim | astu tāvad āyāsa-sādhyaṁ dhyānam[^77]| **hi** yasmād anāyāsa-sādhyāt kīrtanād evety arthaḥ | 

dvitīya-skandhe’pi, na hy ato’nyaḥ śivaḥ panthā [bhā.pu. 2.2.33] ity-ādinā, evam etan nigaditam [bhā.pu. 2.3.1] ity antena granthena nānāṅgavān śuddha-bhakti-yoga eva tatrottaratvena paryavasitaḥ | tatrāpi, pibanti ye bhagavataḥ [bhā.pu. 2.2.37] ity-ādinā līlā-kathā-śravaṇa eva parama-paryavasānaṁ dṛśyate | tasmāt sādhūktaṁ tvaṁ tu rājan mariṣyeti[12.5.2] ity-ādikaṁ tad-bhakti-niṣṭhā-prakaṭanārtham eveti | yato bhaktāv eva tad-upadeśasya tātparyam |

ata eva dvitīyasyāṣṭame rāja-prārthanā ca nānyathā syāt—kṛṣṇe niveśya niḥsaṅgaṁ manas tyakṣye kalevaram [bhā.pu. 2.8.2] iti | tad evaṁ, [atrānuvarṇyate'bhīkṣṇaṁ [12.5.1] ity-ādy-anusāreṇāpi][^78] sādhv eva sthāpitaṁ **saṁsāra-sindhum atidustaram** ity-ādi ||

|| 12.4 || śrī-śukaḥ || 86 ||

[87]

śrī-sūtopadeśānte’pi pañcabhiḥ—


    **naiṣkarmyam apy acyuta-bhāva-varjitaṁ**


    **na śobhate jñānam alaṁ nirañjanam |**


    **kutaḥ punaḥ śaśvad abhadram īśvare**


    **na cārpitaṁ karma yad apy akāraṇam ||** [bhā.pu. 12.12.52]

ṭīkā ca—idānīṁ jñāna-karmādarād api bhagavat-kīrtanādiṣv evādaraḥ kartavya ity āha—**naiṣkarmyaṁ**brahma, tat-prakāśakaṁ **yaj jñānaṁ, **yato **nirañjanam** upādhi-nivartakaṁ, tad **api acyuta-bhakti-varjitaṁ** cen **na śobhate** nāparokṣa-paryantaṁ bhavatīty arthaḥ|| ity-ādikā || [bhāgavatasya 1.5.12 sāṅkhyaka-śloko’pi draṣṭavyaḥ | punaruktir ādarāt.]

[88]

tathā—


    **yaśaḥ-śriyām eva pariśramaḥ paro **


    **varṇāśramācāra-tapaḥ-śrutādiṣu |**


    **avismṛtiḥ śrīdhara-pāda-padmayor **


    **guṇānuvāda-śravaṇādibhir hareḥ ||** [bhā.pu. 12.12.53]

ṭīkā ca—kiṁ ca, **varṇāśramācārādiṣu** yaḥ **paro** mahān **pariśramaḥ, **sa yaśo-yuktāyāṁ **śriyām** eva kīrtau sampadi vā kevalaṁ, na parama-puruṣārtha ity arthaḥ | **guṇānuvādādibhis** tu **śrīdhara-pāda-padmayor avismṛtir** bhavati || ity eṣā | 

[89]

tathā—


    **avismṛtiḥ kṛṣṇa-padāravindayoḥ **


    **kṣiṇoty abhadrāṇi ca śaṁ tanoti |**


    **sattvasya śuddhiṁ paramāṁ ca bhaktiṁ**


    **jñānaṁ ca vijñāna-virāga-yuktam ||** [bhā.pu. 12.12.54]

spaṣṭam | 

[90]

tathā—


    **yūyaṁ dvijāgryā bata bhūri-bhāgā**


    **yac-chaśvad-ātmany-akhilātma-bhūtam |**


    **nārāyaṇaṁ devam adevam īśam **


    **ajasra-bhāvā bhajatāviveśya ||** [bhā.pu. 12.12.55]

ṭīkā ca—tad evaṁ śrotṝn ātmānaṁ cābhinandayann āha—yūyam iti dvābhyām | he **dvijāgryāḥ !yad** yasmād **ātmany** antaḥkaraṇe **śrī-nārāyaṇam āviveśya śaśvad bhajata** | sambhāvanāyāṁ loṭ | ato **bhūri-bhāgā** bahu-puṇyavantaḥ | kathambhūtam ? **akhilātma-bhūtaṁ** sarvāntaryāmiṇam, ata eva **devaṁ** sarvopāsyam | **adevaṁ** na devo’nyo yasya tam | kutaḥ? **īśam** | yad vā, yasmād yūyaṁ bhūri-bhāgās tapa-ādinā sampannās tato nārāyaṇaṁ bhajateti vidhiḥ ||ity eṣā |

atra tapa-ādi-sampatteḥ sārthakatvaṁ nārāyaṇa-bhajanenaiva bhavatīti svāmy-abhiprāyaḥ ||

[91]

tathā—	


    **ahaṁ ca saṁsmārita ātma-tattvaṁ **


    **śrutaṁ purāṇe paramarṣi-vaktrāt |**


    **prāyopaveśe nṛpateḥ parīkṣitaḥ **


    **sadasy ṛṣīṇāṁ mahatāṁ ca śṛṇvatām || **[bhā.pu. 12.12.56]

etat-prasaṅgenāhaṁ cātma-tattvam akhilātma-bhūtaṁ nārāyaṇaṁ smāritaḥ | taṁ prati[^79] paramotkaṇṭhitīkṛto’smīty arthaḥ | yad **ātma-tattvaṁ me** mayā maharṣi-vaktrāc chrutam ||

|| 12.12 || śrī-sūtaḥ || 87-91 ||

[92]

tad evam asmin śrīmati mahā-purāṇe guru-śiṣya-bhāvena pravṛttānām upadeśa-śikṣā-vākyeṣu bhakter evābhidheyatvaṁ sādhitam | tathā—


    tat kathyatāṁ mahā-bhāga yadi kṛṣṇa-kathāśrayam |


    athavāsya padāmbhoja- makaranda-lihāṁ satām ||[bhā.pu. 1.16.6]

ity anusāreṇa sarveṣām itihāsānām api tan-mātra-tātparyatvaṁ jñeyam | vistara-bhiyā tu na vivriyate | athānyatra ca tad eva dṛśyate | tatrānvayena yathā—


    **etāvān eva loke’smin puṁsāṁ dharmaḥ paraḥ smṛtaḥ |**


    **bhakti-yogo bhagavati tan-nāma-grahaṇādibhiḥ || **[bhā.pu. 6.3.22]

**puṁsāṁ** jīva-mātrāṇāṁ **paro dharmaḥ** sārvabhaumo dharma **etāvān** eva smṛtaḥ, naitad adhikaḥ | etāvattvam evāha—**tan-nāma-grahaṇādibhir** yo **bhakti-yogaḥ** sākṣād bhaktir iti | **eva**-kāreṇānya-vyāvṛttatvaṁ spaṣṭayati—bhagavatīti | nāma-grahaṇādīny api yadi karmādau tat-sādguṇyādy-arthaṁ prayujyante, tadā tasya paratvaṁ nāsti | tuccha-phalārthaṁ prayuktatvena tad-aparādhād ity arthaḥ | tathaiva kṣayiṣṇu-phala-dātṛtvaṁ ca bhavatīti bhāvaḥ ||

|| 6.3 || śrī-yamaḥ sva-bhaṭān || 92 ||

[93]

tathā ca—


    **sadhrīcīno hy ayaṁ loke panthāḥ kṣemo’kuto-bhayaḥ |**


    **suśīlāḥ sādhavo yatra nārāyaṇa-parāyaṇāḥ || **[bhā.pu. 6.1.17]

**ayaṁ panthāḥ** śrī-nārāyaṇa-bhakti-mārgaḥ ||

|| 6.1 || śrī-śukaḥ || 93 ||

[94]

tatraivānvayena sarva-śāstra-phalatvaṁ sa-kaimutyam āha—


    **śrutasya puṁsāṁ sucira-śramasya**


    **nanv añjasā sūribhir īḍito’rthaḥ |**


    **tat-tad-guṇānuśravaṇaṁ mukunda-**


    **pādāravindaṁ hṛdayeṣu yeṣām || **[bhā.pu. 3.13.4]

**puṁsāṁśrutasya** vedārthāvagater ayam eva **arthaḥ** prayojanam **īḍitaḥ** ślāghitaḥ | ko’sau ? **mukundasya pādāravindaṁ** yeṣāṁ hṛdayeṣu vartate, teṣāṁ **tad-guṇānāṁ** bhagavad-bhakty-ātmakānām anuśravaṇaṁ yat so’yam iti | tataḥ sutarām eva śrī-mukundasyety arthaḥ | evam evoktaṁ—vāsudeva-parā vedāḥ [bhā.pu. 2.2.28] ity-ādi |


    bhagavān brahma kārtsnyena trir anvīkṣya manīṣayā |


    tad adhyavasyat kūṭa-stho ratir ātman yato bhavet || [bhā.pu. 2.2.34]

tathā ca pādme bṛhat-sahasra-nāmni—


    smartavyaḥ satataṁ viṣṇur vismartavyo na jātucit |


    sarve vidhi-niṣedhāḥ syur etayor eva kiṅkarāḥ ||iti |

tathā ca skānde prabhāsa-khaṇḍe, liṅga-purāṇe ca—


    āloḍya sarva-śāstrāṇi vicārya ca punaḥ punaḥ |


    idam eva suniṣpannaṁ dhyeyo nārāyaṇaḥ sadā || [li.pu. 2.7.11]

ata eva vedādy-arpaṇa-mantra iti—


    vidyā-tapo-dhyāna-yonir ayonir viṣṇur īḍitaḥ |


    brahma-yajñas tato devaḥ prīyatāṁ me janārdanaḥ ||

|| 3.13 || śrī-viduraḥ ||94||

[95]

yato yaś ca śāstre varṇāśramācāro vidhīyate, tasyāpy anupama-caritaṁ phalaṁ bhaktir eva | yathā—


    **dāna-vrāta-tapo-homa- japa-svādhyāya-saṁyamaiḥ |**


    **śreyobhir vividhaiś cānyaiḥ kṛṣṇe bhaktir hi sādhyate ||** [bhā.pu. 10.47.21]

dānādibhiḥ śrī-kṛṣṇa-santoṣārther iti jñeyam | tad uktaṁ—taj janma tāni karmāṇi tad-āyus tan-mano vacaḥ [bhā.pu. 4.31.7] ity-ādi | bṛhan-nāradīye (1.39.51)—


    janma-koṭi-sahasreṣu puṇyaṁ yaiḥ samupārjitam |


    teṣāṁ bhaktir bhavec chuddhā deva-deve janārdane || iti |

agastya-saṁhitāyām—


    vratopavāsa-niyama-janma-koṭyāpy anuṣṭhitaiḥ |


    yajñaiś ca vividhaiḥ samyag bhaktir bhavati mādhave || iti |

etad eva vyatirekeṇoktaṁ—dharmaḥ svanuṣṭhitaḥ puṁsām [bhā.pu. 1.2.8] ity-ādau, yaśaḥ śriyām eva [bhā.pu. 12.12.4] ity-ādau ca |

|| 10.47 || śrī-uddhavaḥ śrī-vraja-devīḥ ||95||

[96]

yac ca tatra jñānam abhidhīyate, tad api bhakty-antar-bhūtatayaiva labhyam | yathā—


    **pureha bhūman bahavo’pi yoginas**


    **tvad-arpitehā nija-karma-labdhayā |**


    **vibudhya bhaktyaiva kathopanītayā**


    **prapedire’ñjo’cyuta te gatiṁ parām ||**[bhā.pu. 10.14.5]

he **bhūman**, **iha** loke **pūrvaṁ bahavo yogino’pi** santo yogair jñānam aprāpya paścāt tvayi **arpitehā** laukiky api ceṣṭā | tathā**arpitāni** yāni **nijāni karmāṇi, **tair **labdhayā** kathā-ruci-rūpayā, punaś ca **kathopanītayā** tvat-samīpaṁ prāpitayā kathanīya-ruci-rūpayā **bhaktyaivaañjaḥ** sukhena **vibudhya**ātma-tattvam ārabhya śrī-bhagavat-tattva-paryantam anubhūya tava **parām**antaraṅgāṁ **gatiṁ** prāptāḥ | śrī-gītopaniṣatsu ca, ahaṁ sarvasya prabhavo mattaḥ [gītā 10.8] ity-ādibhiḥ śuddhāṁ bhaktim upadiśyāha—


    teṣām evānukampārtham aham ajñānajaṁ tamaḥ |


    nāśayāmy ātma-bhāva-stho jñāna-dīpena bhāsvatā || [gītā 10.11] iti |

|| 10.14 || brahmā śrī-bhagavantam || 96 ||

[97]

yāny anyāni sarvāṇi tatra puruṣārtha-sādhanāny ucyante, tāny api tathaiva bhakti-mūlāny eva | yathā—


    **svargāpavargayoḥ puṁsāṁ rasāyāṁ bhuvi sampadām |**


    **sarvāsām api siddhīnāṁ mūlaṁ tvac-caraṇārcanam || **[bhā.pu. 10.81.19]

mantratas tantrataś chidram [bhā.pu. 8.23.16] ity-ādi-nyāyena, mukha-bāhūru-pādebhyaḥ [bhā.pu. 11.5.2] ity-ādy-ukta-nityatvena ca sarvathā tad-bahirmukhānāṁ tu tat-tad-alābha eva syād ity arthaḥ | yathā skānde—


    viṣṇu-bhakti-vihīnānāṁ śrautāḥ smārtāś ca yāḥ kriyāḥ |


    kāya-kleśaḥ phalaṁ tāsāṁ svairiṇī-vyabhicāravat || iti |

tad uktaṁ śrī-yudhiṣṭhireṇa—


    tvat-pāduke avirataṁ pari ye caranti


    dhyāyanty abhadra-naśane śucayo gṛṇanti |


    vindanti te kamala-nābha bhavāpavargam


    āśāsate yadi ta āśiṣa īśa nānye || [bhā.pu. 10.72.4] iti |

ata uktaṁ bṛhan-nāradīye (1.4.4)—


    yathā samasta-lokānāṁ jīvanaṁ salilaṁ smṛtam |


    tathā samasta-siddhīnāṁ jīvanaṁ bhaktir iṣyate ||iti |

|| 10.82 || śrīdāma-vipraḥ ||97||

[98]

tad evaṁ tāni sādhanāni bhakti-jīvanāny eveti bhakter eva sarvatrābhidheyatvam | tāni vināpi bhakter eva tatra sādhakatvam api darśitaṁtatra, akāmaḥ sarva-kāmo vā[bhā.pu. 2.3.10] ity-ādau | yathāśrī-viṣṇu-purāṇe (1.11.46) pulaha-vākyam—


    yo yajña-puruṣo yajñe yoge ca paramaḥ pumān |


    tasmiṁs tuṣṭe yad aprāpyaṁ kiṁ tad asti janārdane ||

ata eva mokṣa-dharme—


    yā vai sādhana-sampattiḥ puruṣārtha-catuṣṭaye |


    tayā vinā tad āpnoti naro nārāyaṇāśrayaḥ || iti |

tasmāt sādhūktaṁ sarva-śāstra-śravaṇa-phalatvena tad-abhidheyatvam | ata eva prathamaṁ svayaṁ bhagavatā saiva pravartitety uktaṁ, kālena naṣṭā pralaye vāṇīyaṁ veda-saṁjñitā mayā [bhā.pu. 11.14.3] ity-ādinā | 

tad evaṁ sati ye tu nātikovidāḥ, te tat-tad-arthaṁ karmādy-aṅgatvenaiva śrī-viṣṇūpāsanaṁ kurvate | tatas tad-aparādhena nija-kāmanā-mātra-phala-pradatvaṁ tatrāniyatatvaṁ ca tasyāḥ | tat-tad-artham api svatantratvena kriyamāṇāyā bhaktes tv avaśyaṁ tat-tat-phala-pradatvam | na ca tat-tan-mātra-dānena paryāptiḥ, kintu paryāvasāne parama-phala-pradatvam eveti | tatas tasyā eva parama-hitatvenābhidheyatvam āha—


    **satyaṁ diśaty arthitam arthito nṝṇāṁ**


    **naivārthado yat punar arthitā yataḥ |**


    **svayaṁ vidhatte bhajatām anicchatām**


    **icchāpidhānaṁ nija-pāda-pallavam || **[bhā.pu. 5.19.27]

**arthitaḥ** prārthitaḥ san **nṝṇāmarthitaṁsatyam** eva dadāti | na tatra kadācid vyabhicāra ity arthaḥ | kintu tathāpi tan-mātreṇa **arthado na** bhavati, tan-mātraṁ dattvā nivṛtto na bhavatīty arthaḥ | **yata **upāsakas tatrāpūrṇatvād bhoga-kṣaye sati tadaiva **punar arthitā** bhavati, na jātu kāmaḥ kāmānāṁ [bhā.pu. 9.19.14; manu 2.94] ity-ādeḥ | tad evam abhipretya sa tu parama-kāruṇikas tat-pāda-pallava-mādhurya-jñānena **tad anicchatām api bhajatām icchāpidhānaṁ** sarva-kāma-samāpakaṁ **nija-pāda-pallavam**eva **vidhatte** tebhyo dadātīty arthaḥ | yathā mātā carvyamāṇāṁ mṛttikāṁ bālaka-mukhād apasārya tatra khaṇḍaṁ dadāti, tadvad iti bhāvaḥ | evam apy uktaṁakāmaḥ sarva-kāmo vā [bhā.pu. 2.3.10] ity-ādau tīvratvaṁ bhakteḥ | tathoktaṁ gāruḍe—


    yad durlabhaṁ yad aprāptaṁ manaso yan na gocaram |


    tad apy aprārthitaṁ dhyāto dadāti madhusūdanaḥ || [ga.pu. 2.234.12] iti |

evaṁ śrī-sanakādīnām api brahma-jñānināṁ bhakty-anuvṛttyā tat-pāda-pallava-prāptir jñeyā ||

|| 5.19 || devāḥ parasparam ||98||

[99]

atha vyatirekeṇa karmānādareṇāha—tatra karmaṇaḥ phala-prāptāv aniścayavattvaṁ duḥkha-rūpatvaṁ ca, bhaktes tu tasyām āvaśyakatvaṁ, sādhaka-daśāyām api sukha-rūpatvaṁ cety āha—


    **karmaṇy asminn anāśvāse dhūma-dhūmrātmanāṁ bhavān |**


    **āpāyayati govinda-pāda-padmāsavaṁ madhu || **[bhā.pu. 1.18.12]

**asmin karmaṇi** satre'**nāśvāse'**viśvasanīye, vaiguṇya-bāhulyena kṛṣivat phala-niścayābhāvāt | anena bhakter viśvasanīyatvaṁ dhvanitam | **dhūmena dhūmrau** virañjitau **ātmānau** śarīra-citte yeṣāṁ, karmaṇi ṣaṣṭhī, tān asmān ity arthaḥ | **pāda-padmasya** yaśo-rūpam **āsavaṁ** makarandaṁ **madhu** madhuram | atra satravat karmāntaraṁyaśaḥ-śravaṇavad bhakty-antaraṁ ceti jñeyam | 

tad evaṁ bhakti-vinā-bhūtānāṁ[^80] karmādibhir asmākaṁ duḥkham evāsīd iti vyatirekatvam atra gamyate | tad uktaṁ—yaśaḥ-śriyām eva pariśramaḥ paraḥ [bhā.pu. 12.12.53] ity-ādi, ato vai kavayo nityam [bhā.pu. 1.2.22] ity-ādi ca | brahma-vaivarte ca śivaṁ prati śrī-viṣṇu-vākyam—


    yadi māṁ prāptum icchanti prāpnuvanty eva nānyathā |


    kalau kaluṣa-cittānāṁ vṛthāyuḥ-prabhṛtīni ca |


    bhavanti varṇāśramiṇāṁ na tu mac-charaṇārthinām || iti |

|| 1.18 || śrī-ṛṣayaḥ sūtam || 99 ||

[100]

tathā, tyaktvā sva-dharmaṁ [bhā.pu. 1.5.17] ity-ādikam anusandheyam | evaṁ mahā-vitta-mahāyāsādi-sādhyena karmādinā tucchaṁ svargādi-phalaṁ, svalpāyāsa-svalpa-vittādi-sādhyayā bhaktyā tad-ābhāsena ca parama-mahat-phalaṁ tatra tatrānusandhāya bhaktāv eva śāstra-tātparyaṁ paryālocanīyam | tasmāt tat-tac-chāstrāṇām api bhakti-vidheyaka-tat-tad-anuvādena pravṛttatvān na vaiphalyam ity api jñeyam | kiṁ ca—


    **viprād dvi-ṣaḍ-guṇa-yutād aravinda-nābha-**


    **pādāravinda-vimukhāt śvapacaṁ variṣṭham |**


    **manye tad-arpita-mano-vacanehitārtha-**


    **prāṇaṁ punāti sakulaṁ na tu bhūri-mānaḥ ||** [bhā.pu. 7.9.10]

ṭīkā ca—bhaktyaiva kevalayā hares toṣaḥ sambhavatīty uktam | idānīṁ bhaktiṁ vinā nānyat kiñcit tat-toṣa-hetur ity āha—viprād iti | manye dhanābhijana-rūpa-tapaḥ-śrutaujas-tejaḥ-prabhāva-bala-pauruṣa-buddhi-yogāḥ || [bhā.pu. 7.9.9] ity-ādau pūrvoktā ye dhanādayo dviṣaḍ dvādaśa-guṇāḥ, tair yuktād **viprād** api **śvapacaṁ variṣṭhaṁ manye** | yad vā, sanat-sujātoktā dvādaśa dharmādayo guṇā draṣṭavyāḥ—


    dharmaṁ ca satyaṁ ca damas tapaś ca


    vimatsaraṁ hrīs titikṣānasūyā |


    yajñaś ca dānaṁ ca dhṛtiḥ śrutaṁ ca


    vratāni vai dvādaśa brāhmaṇasya ||[ma.bhā. 3.43.20] iti |

katham-bhūtād viprāt ? **aravindanābha-pādāravinda-vimukhāt** | katham-bhūtaṁ śvapacaṁ ? tasminn aravinda-nābhe’**rpitā mana-ādāyo** yena tam | **īhitaṁ** karma | variṣṭhatve hetuḥ—**sa** evaṁ-bhūtaḥ śvapacaḥ sarvaṁ **kulaṁ punāti** | **bhūrir māno** garvo yasya sa **tu** vipra ātmānam api **na** punāti, kutaḥ kulam ? yato bhakti-hīnasyaite guṇā garvāyaiva bhavanti, na tu śuddhaye | ato hīna iti bhāvaḥ || ity eṣā |

muktā-phala-ṭīkā [16.26]—**dviṣaṭ** dvādaśa**guṇā** dhanābhijanādayaḥ | yad vā—

śamo damas tapaḥ śaucaṁ kṣānty-ārjava-viraktayaḥ |jñāna-vijñāna-santoṣaḥ satyāstikyaṁdviṣaḍ-guṇāḥ ||ity atroktāḥ || ity eṣā |

skānde śrī-nārada-vākyam—


    kulācāra-vihīno’pi dṛḍha-bhaktir jitendriyaḥ |


    praśastaḥ sarva-lokānāṁ na tv aṣṭādaśa-vidyakaḥ |


    bhakti-hīno dvijaḥ śāntaḥ saj-jātir dharmikas tathā ||

kāśī-khaṇḍe ca—


    brāhmaṇaḥ kṣatriyo vaiśyaḥ śūdro vā yadi vetaraḥ |


    viṣṇu-bhakti-samāyukto jñeyaḥ sarvottamottamaḥ ||

bṛhan-nāradīye—


    viṣṇu-bhakti-vihīnā ye caṇḍālāḥ parikīrtitāḥ |


    caṇḍālā api vai śreṣṭhā hari-bhakti-parāyaṇāḥ || [nā.pa. 1.37.12]

nāradīye ca—


    śvapaco'pi mahī-pāla viṣṇor bhakto dvijādhikaḥ |


    viṣṇu-bhakti-vihīno yo dvijātiḥ śvapacādhikaḥ || [nā.pa. 1.33.41] iti |

atra mūla-padye **sa-kulaṁ punāti** ity ukte svaṁ punātīti sutarām eva siddham | yathoktaṁ—


    kirāta-hūṇāndhra-pulinda-pulkaśā 


    ābhīra-śumbhā yavanāḥ khasādayaḥ |


    ye’nye ca pāpā yad-apāśrayāśrayāḥ 


    śudhyanti tasmai prabhaviṣṇave namaḥ || [bhā.pu. 2.4.18] iti |

|| 7.9 || prahlādaḥ śrī-nṛsiṁham || 

[101]

ata evāhuḥ—


    **dhig janma nas trivṛd-vidyāṁ dhig vrataṁ dhig bahujñatām |**


    **dhik kulaṁ dhik kriyā-dīkṣāṁ vimukhā ye tv adhokṣaje || **


    <p style="text-align: right">
[bhā.pu. 10.23.40]</p>


ṭīkā ca—**trivṛt** śaukraṁ sāvitraṁ daikṣam iti triguṇitaṁ janma | **vrataṁ** brahmacaryam | **kriyāḥ** karmāṇi **dākṣyaṁ** ca || ity-ādikā | tathoktaṁ—kiṁ janmabhis tribhiḥ[bhā.pu. 4.31.8] ity-ādi ||

|| 10.13 || yājñika-viprāḥ || 101 ||

[102]

śrī-bhagavat-samarpita-karmaṇo'py anādareṇa tu darśitam—tasmād ekena manasā [bhā.pu 1.2.14] ity-ādi | śrī-gītopaniṣatsu ca bhakty-asāmarthya eva tad vihitam—


    mayy eva mana ādhatsva mayi buddhiṁ niveśaya


    nivasiṣyasi mayy eva ata ūrdhvaṁ na saṁśayaḥ


    atha cittaṁ samādhātuṁ na śaknoṣi mayi sthiram


    abhyāsa-yogena tato mām icchāptuṁ dhanaṁjaya


    abhyāse’py asamartho’si mat-karma-paramo bhava


    mad-artham api karmāṇi kurvan siddhim avāpsyasi


    athaitad apy aśakto’si kartuṁ mad-yogam āśritaḥ


    sarva-karma-phala-tyāgaṁ tataḥ kuru yatātmavān || [gītā 12.8-11]

atra pādme kārttika-māhātmyetihāso’nusandheyaḥ | yathā—cola-deśa-rājasya kasyacid viṣṇu-dāsa-nāmnā vipreṇa śuddham arcanam eva kurvatā saha kasya pūrvaṁ bhagavat-prāptiḥ syād iti spardhayā bahūn yajñān bhagavad-arpitān api suṣṭhu vidadhato na bhagavat-prāptir abhūt, kintu viprasya bhagavat-prāptau dṛṣṭāyāṁ tān parityajya—


    yat spardhayā mayā caitad yajña-dānādikaṁ kṛtam |


    sa viṣṇu-rūpa-dhṛg vipro yāti vaikuṇṭha-mandiram || [pa.pu. 6.109.22] 


    tasmād dānaiś ca yajñaiś ca naiva viṣṇuḥ prasīdati |


    bhaktir eva paraṁ tasya nidānaṁ toṣaṇe matam[^81]|| [pa.pu. 6.109.25] 

iti mudgalaṁ praty uktā |


    viṣṇau bhaktiṁ sthirāṁ dehi mano-vāk-kāya-karmaṇā |


    trir uccair vyājahārāsau homa-kuṇḍāgrataḥ sthitaḥ ||[pa.pu. 6.109.29]

ity uktvā śuddha-bhakti-śaraṇatām eva muhur dainyenāṅgīkṛtya homa-kuṇḍe dehaṁ tyajataḥ paścād eva tat-prāptir iti | 

yogānādareṇāha—


    **yuñjānānām abhaktānāṁ prāṇāyāmādibhir manaḥ |**


    **akṣīṇa-vāsanaṁ rājan dṛśyate kvacid**[^82]**utthitam || **[bhā.pu. 10.51.60]

**utthitaṁ** viṣayābhimukham ||

|| 10.51 || śrī-bhagavān mucukundam ||102||

[103]

tathā—


    **yamādibhir yoga-pathaiḥ kāma-lobha-hato muhuḥ |**


    **mukunda-sevayā yadvat tathāddhātmā na śāmyati ||**[bhā.pu. 1.6.36]

	

tataḥ sutarām eva na sādhayati māṁ yogaḥ [bhā.pu. 11.14.20] ity-ādikam iti bhāvaḥ | 

|| 1.6 || śrī-nārado vyāsam ||103||

[104]

atha jñānānādareṇāpy udāhriyate | tatra tasya kṛcchra-sādhanatvenānādaro darśita eva—pānena te deva-kathā-sudhāyāḥ [bhā.pu. 3.5.45-46] ity-ādibhyām | tathoktaṁ śrī-kumāropadeśe, kṛcchro mahān [bhā.pu 4.22.40] ity-ādi | śrī-gītāsu ca—


    śrī arjuna uvāca—


    evaṁ satata-yuktā ye bhaktās tvāṁ paryupāsate |


    ye cāpy akṣaram avyaktaṁ teṣāṁ ke yoga-vittamāḥ ||


    śrī-bhagavān uvāca—


    mayy āveśya mano ye māṁ nitya-yuktā upāsate |


    śraddhayā parayopetās te me yuktatamā matāḥ ||


    ye tv akṣaram anirdeśyam avyaktaṁ paryupāsate |


    sarvatragam acintyaṁ ca kūṭastham acalaṁ dhruvam ||


    saṁniyamyendriya-grāmaṁ sarvatra sama-buddhayaḥ |


    te prāpnuvanti mām eva sarva-bhūta-hite ratāḥ ||


    kleśo’dhikataras teṣām avyaktāsakta-cetasām |


    avyaktā hi gatir duḥkhaṁ dehavadbhir avāpyate || [gītā 12.1-5]

bhakti-mārge tu śramo na syāt | tad-vaśīkāritā-rūpaṁ phalaṁ cāpūrvam ity āha—


    **jñāne prayāsam udapāsya namanta eva**


    **jīvanti san-mukharitāṁ bhavadīya-vārtām |**


    **sthāne sthitāḥ śruti-gatāṁ tanu-vāṅ-manobhir**


    **ye prāyaśo’jita jito’py asi tais tri-lokyām || **[bhā.pu. 10.14.3]

**udapāsya** iṣad apy akṛtvā | **sthāne**satāṁ nivāsa eva **sthitā** api[^83]| **san-mukharitāṁ** [yadṛcchayā saṅgataiḥ][^84] sadbhir mukharitāṁ svata eva nityaṁ prakaṭitāṁ **bhavadīya-vārtāṁ** tat svata eva **śruti-gatāṁ** śravaṇaṁ prāptāṁ tanu-vāṅ-manobhir namantaḥ sannidhi-mātreṇa kurvanto ye **jīvanti** kevalaṁ yadyapi nānyat kurvanti taiḥ **prāyaśas tri-lokyām anyair ajito’pi tvaṁ jito’si** vaśīkṛto’si | ata evoktaṁ śrī-nṛsiṁha-purāṇe—


    patreṣu puṣpeṣu phaleṣu toyeṣv 


    akrīta-labhyeṣu sadaiva satsu |


    bhaktyā sulabhye puruṣe purāṇe 


    muktau kim-arthaṁ kriyate prayatnaḥ || iti |

[105]

vastutas tu—


    **śreyaḥ-sṛtiṁ bhaktim udasya te vibho**


    **kliśyanti ye kevala-bodha-labdhaye |**


    **teṣām asau kleśala eva śiṣyate**


    **nānyad yathā sthūla-tuṣāvaghātinām ||**[bhā.pu. 10.14.4]

ṭīkā ca—bhaktiṁ vinā ca jñānaṁ naiva sidhyatīty āha—śreya iti | **śreyasām** abhyudayāpavarga-lakṣaṇānāṁ **sṛtir** yasyāḥ sarasa iva nirjharāṇāṁ tāṁ, **te** tava **bhaktim udasya** tyaktvā śreyasāṁ mārga-bhūtām iti vā | **teṣāṁ kleśala**kleśa **evā**vaśiṣyate | ayaṁ bhāvaḥ—yathālpa-pramāṇaṁ dhānyaṁ parityajyāntaḥ-kaṇa-hīnān sthūla-dhānyābhāsāṁs tuṣān eva ye’vaghnanti, teṣāṁ na kiñcit phalam | evaṁ bhaktiṁ tucchīkṛtya **ye kevala-bodhāya** prayatante, teṣām api || ity eṣā | 

atra **vibho** itivat **kevala** śuddha ity api sambodhanam | **asau** dṛśyamānaḥ **kleśalaḥ** sannyāsādīny eveti ca jñeyam | śrī-gītāsu ca—śrī-bhagavān uvāca—amānitvam adambhitvam [gītā 13.7] ity-ādikaṁ jñāna-yoga-mārgam upakramya, madhye tattva-jñānārtha-darśanam [gītā 13.11] iti samāpyāha—etaj jñānam iti proktam ajñānaṁ yad ato’nyathā [gītā 13.11] iti | tato bhakti-yogaṁ vinā jñānaṁ na bhavatīty arthaḥ | tato’nte’py uktaṁ—mad-bhakta etad vijñāya mad-bhāvāyopapadyate [gītā 13.18] iti | anyatra ca—


    aśraddadhānāḥ puruṣā dharmasyāsya parantapa |


    aprāpya māṁ nivartante mṛtyu-saṁsāra-vartmani || [gītā 9.3] iti |

asya satataṁ kīrtayanto māṁ [gītā 9.14] ity-ādi-pūrvokta-lakṣaṇasyety arthaḥ | ata evāsphuṭa-bhaktīnāṁ mudgalādīnām api kṛta-carī sādhana-bhaktir anusandheyā ||

|| 10.14 || brahmā śrī-bhagavantam || 105 ||

[106]

āśrayāntara-svātantryānādareṇāha—


    **avismitaṁ taṁ paripūrṇa-kāmaṁ**


    **svenaiva lābhena samaṁ praśāntam |**


    **vinopasarpaty aparaṁ hi bāliśaḥ**


    **śva-lāṅgulenātititarti sindhum || **[bhā.pu. 6.9.22]

**avismitaṁ** tato’nyasyāpūrva-vastuno’sad-bhāvād vismaya-rahitam | yad vā, sadā sasmitam, ataḥ **svenaiva** svīyenaiva svasyaiva karma-bhūtasya kriyā-bhūtena **lābhenaparipūrṇa-kāmaṁ, **nānyasyety arthaḥ | ataḥ sarvatra **samaṁ praśāntaṁ** citta-doṣa-rahitam | **atititarti** atitartum icchatīty arthaḥ | tathoktaṁ—rajas-tamaḥ-prakṛtayaḥ [bhā.pu. 1.2.27] ity-ādi |

skānde śrī-brahma-nārada-saṁvāde ca—


    vāsudevaṁ parityajya yo’nyaṁ devam upāsate |


    sva-mātaraṁ parityajya śvapacīṁ vandate hi saḥ ||

tathaivānyatra ca—


    vāsudevaṁ parityajya yo’nyaṁ devam upāsate |


    tyaktvāmṛtaṁ sa mūḍhātmā bhuṅkte halāhalaṁ viṣam ||

mahābhārate—


    yas tu viṣṇuṁ parityajya mohād anyam upāsate |


    sa hema-rāśim utsṛjya pāṁśu-rāśiṁ jighṛkṣati || iti |

ata evoktaṁ śrī-satyavratena—


    na yat-prasādāyuta-bhāga-leśam


    anye na devā guravo janāḥ svayam |


    kartuṁ sametāḥ prabhavanti puṁsas


    tam īśvaraṁ vai śaraṇaṁ prapadye || iti |

śrī-brahma-śivāv api vaiṣṇavatvenaiva bhajeta, sa ādi-devo jagatāṁ paro guruḥ [bhā.pu. 2.9.5], vaiṣṇavānāṁ yathā śambhuḥ [bhā.pu. 12.13.16] ity-ādy-aṅgīkārāt | ata eva dvādaśe śrī-śivaṁ prati mārkaṇḍeya-vacanam—


    varam ekaṁ vṛṇe’thāpi pūrṇāt kāmābhivarṣaṇāt |


    bhagavaty acyutāṁ bhaktiṁ tat-pareṣu tathā tvayi || [bhā.pu. 12.10.34]

_tathā tvayy _api tat-para ity arthaḥ | ata evāṣṭame prajāpati-kṛta-śrī-śiva-stutau—ye tv ātmarāma-gurubhir hṛdi cintitāṅghri-dvandvam [bhā.pu. 8.7.33] iti | 

caturthe śrīmad-aṣṭa-bhujaṁ prati śrī-pracetobhir api—


    vayaṁ tu sākṣād bhagavan bhavasya


    priyasya sakhyuḥ kṣaṇa-saṅgamena | [bhā.pu. 4.30.38] iti |

vaiṣṇavasya sataḥ sama-darśinas tu na bhakti-lābhaḥ pratyavāyaś ca | yathā vaiṣṇava-tantre—


    na labheyuḥ punar bhaktiṁ harer aikāntikīṁ jaḍāḥ |


    ekāgra-manasaś cāpi viṣṇu-sāmānya-darśinaḥ ||


    yas tu nārāyaṇaṁ devaṁ brahma-rudrādi-daivataiḥ |


    samatvenaiva vīkṣeta sa pāṣaṇḍī bhaved dhruvam || iti |

ata evābheda-dṛṣṭi-vacanaṁ śama-bhakta-jñāny-ādi-param eva | yathā śrī-mārkaṇḍeyopākhyāne dvādaśa eva śrī-śiva-vākyam—


    brāhmaṇāḥ sādhavaḥ śāntā niḥsaṅgā bhūta-vatsalāḥ |


    ekānta-bhaktā asmāsu nirvairāḥ sama-darśinaḥ ||


    sa-lokā loka-pālās tān vandanty arcanty upāsate |


    ahaṁ ca bhagavān brahmā svayaṁ ca harir īśvaraḥ ||


    na te mayy acyute’je ca bhidām aṇv api cakṣate |


    nātmanaś ca parasyāpi[^85] tad yuṣmān vayam īmahi || [bhā.pu. 12.10.20-22] iti |

tat tato’pi tān atikramya **yuṣmān** mārkaṇḍeyādīn śuddha-vaiṣṇavān **vayam īmahi** bhajema ity arthaḥ | yad uktaṁ śrī-śivenaiva pracetasaṁ prati—


    atha bhāgavatā yūyaṁ priyāḥ stha bhagavān yathā |


    na mad-bhāgavatānāṁ ca preyān anyo’sti karhicit || [bhā.pu. 4.24.26] iti |

anyatra ca, prīte harau bhagavati prīye’haṁ sa-carācaraḥ [bhā.pu. 8.7.40]iti ca | tasya mārkaṇḍeyasya śuddha-vaiṣṇavatvaṁ coktam etat-pūrvaṁ—


    naivecchaty āśiṣaḥ kvāpi brahmarṣir mokṣam apy uta |


    bhaktiṁ parāṁ bhagavati labdhavān puruṣe’vyaye || [bhā.pu. 12.10.6] iti |

śrī-mārkaṇḍeyam uddiśya śrī-śivena | tathā śrī-śivasya tac-cetasy āvirbhāvāt samādhi-virāmeṇa ca tad eva vyañjitam | yathā—kim idaṁ kuta eveti samādher virato muniḥ [bhā.pu. 12.10.13] iti | kiṁ ca, brāhmaṇāḥ sādhavaḥ [bhā.pu. 12.10.20] ity-ādāv abheda-dṛṣṭi-vacane’pi, svayaṁ ca harir īśvaraḥ [bhā.pu. 12.10.21] ity anena tasyaiva prādhānyam uktam | tasyaiva svayamīśvaratvaṁ coktaṁ, pārthivād dāruṇaḥ [bhā.pu. 1.2.24] ity-ādinā | brahma-purāṇe śrī-śiva-vākyam api tathaiva—


    yo hi māṁ draṣṭum iccheta brahmāṇaṁ vā pitāmaham |


    draṣṭavyas tena bhagavān vāsudevaḥ pratāpavān || [bra.pu. 226.46] iti |

tad-vijñānena sarva-vijñānād iti bhāvaḥ | [ata evam apy uktaṁ sārvabhaumaiḥ śrī-cintāmaṇi-dīkṣitaiḥ—


    vana-mālini yādṛśāśayo, mama tādṛṅ na kapāla-mālini |


    asite mudire yathā śikhī, mudam abhyeti tathā na pāṇḍure ||


    devyas taṭinyas tridaśās taḍāgā, viśveśvaro'yaṁ saritām adhīśaḥ |


    tṛṣṇāharaḥ ko'pi kṛṣṇa-meghaṁ, vihāya cintāmaṇi-cātakasya || ity-ādi |][^86]

tad evaṁ vaiṣṇavatvenaiva śiva-bhajanaṁ yuktam | kecit tu vaiṣṇavās tat-pūjanam āvaśyakatvenopasthitaṁ cet, tarhi tasminn adhiṣṭhāne śrī-bhagavantam eva pūjayanti | yathā śrī-viṣṇu-dharmottarāntimo’yam itihāsaḥ—viṣvaksena-nāmā kaścid vipra ekānta-bhāgavataḥ pṛthivīṁ vicarann āsīt | sa kadācid eka eva vanānta upaviṣṭaḥ | tatrātha grāmādhyakṣa-sutaḥ kaścid āgatas tam uvāca "ko’si?" iti | tataḥ kṛta-svākhyānaṁ tam uvāca—"mama śiraḥ-pīḍādya jāteti nijeṣṭa-devaṁ śivaṁ pūjayituṁ na śaknomi | tato mama pratinidhitvena tvam eva taṁ pūjaya" iti | etad-anantaraṁ ca tatratyaṁ sārdhaṁ padyam—


    etad uktaṁ pratyuvāca vayam ekāntinaḥ śrutāḥ |


    caturātmā hariḥ pūjyaḥ prādurbhāva-gato’thavā |


    pūjayāmaś ca naivānyaṁ tasmāt tvaṁ gaccha mā ciram || [vi.dha.pu. 3.354.12-13] iti |

tatas tasmiṁs tad-aṅgīkṛtavati sa khaḍgam unnamitavān śiraś chettum | tataś cāsau vipras tad-dhastena[^87] mṛtyum anabhīpsan vicāryoktavān, “bhadraṁ tatra gacchāma” iti | gatvā cedaṁ manasi cintitam—“ayaṁ rudraḥ pralaya-hetutayā tamo-vardhanatvāt tamo-bhāvaḥ | śrī-nṛsiṁha-devaś ca tāmasa-daitya-gaṇa-vidārakatayā tamo-bhañjana-kartṛtvāt tad-bhañjanārtham eva tatrodayeta, sūrya iva tamo-rāśeḥ | ato rudrākārādhiṣṭhāne’pi tad-upāsakānām eṣāṁ tamo-bhañjana-kṛte śrī-nṛsiṁha-pūjām evāsmin kariṣyāmi” iti | 

atha "śrī-nṛsiṁhāya namaḥ" iti gṛhīta-puṣpāñjalau tasmin punaḥ krodhāviṣṭena grāmādhyakṣa-putreṇa khaḍgaḥ samudyamitaḥ | tataś cākasmāt tad eva liṅgaṁ sphoṭayitvā śrī-nṛsiṁha-devaḥ svayam āvirbhūya taṁ grāmādhyakṣa-putraṁ sa-parikaraṁ jaghāna | dakṣiṇasyāṁ diśi liṅga-sphoṭa-nāmā svayaṁ ca tatra sthitavān iti | 

ato'nanya-bhaktāḥ śrī-śivam api vaiṣṇavatvena mānayanti | kecit kadācit tad-adhiṣṭhānatvenaiva vā | ata evoktam ādi-vārāhe—


    janmāntara-sahasreṣu samārādhya vṛṣa-dhvajam |


    vaiṣṇavatvaṁ labhed dhīmān sarva-pāpa-kṣaye sati || iti |

ata eva śrī-nṛsiṁha-śiva-bhaktyor antaraṁ bṛhad eva śrī-nṛsiṁha-tāpanyāṁ śrutau—


    anupanīta-śatam ekam ekenopanītena tat-samam | upanīta-śatam ekam ekena gṛhasthena tat-samam | gṛhastha-śatam ekam ekena vānaprasthena tat-samaṁ | vānaprastha-śatam ekam ekena yatinā tat-samaṁ | yatināṁ tu śataṁ pūrṇam ekam ekena rudra-jāpakena tat-samam | rudra-jāpaka-śatam ekam ekena atharvāṅgīrasa-śikhādhyāpakena tat-samam | atharvāṅgīrasa-śikhādhyāpaka-śatam ekam ekena mantra-rājādhyāpakena tat-samam[^88] | [nṛ.tā.u. 5.8] iti | 

mantra-rājaś ca tatra śrī-nṛsiṁha-mantra eveti | svatantratvena bhajane tu bhṛgu-śāpo duratyayaḥ | yathā caturthe—


    bhṛguḥ pratyasṛjac chāpaṁ brahma-daṇḍaṁ duratyayam |


    bhava-vrata-dharā ye ca ye ca tān samanuvratāḥ |


    pāṣaṇḍinas te bhavantu sac-chāstra-paripanthinaḥ || [bhā.pu. 4.2.27-28] ity-ādi |

veda-vihitam evātra bhava-vratam anūdyate | anya-vihitatve pāṣaṇḍitva-vidhānāyogaḥ syāt | pūrvata eva pāṣaṇḍitva-siddheḥ | [atha tat-paripanthināṁ śrī-bhāgavatādīnāṁ sac-chāstratvam āyātam | tat-puraskṛtānāṁ sūta-saṁhitādīnām asac-chāstratvaṁ spaṣṭam eva |][^89] tasmāt svatantratvenaivopāsanāyām ayaṁ doṣaḥ | yataś ca tatraiva tena śrī-janārdanasyaiva veda-mūlatvam uktam—


    eṣa eva hi lokānāṁ śivaḥ panthāḥ sanātanaḥ |


    yaṁ pūrve cānusantasthur yat-pramāṇaṁ janārdanaḥ || [bhā.pu. 4.2.31] iti |

**eṣa** veda-lakṣaṇo **yat-pramāṇaṁ** yatra mūlam ity arthaḥ | ata evānvayenāpi śrī-viṣṇu-bhaktir dṛḍhī-kṛtā sattvaṁ rajas tamaḥ [bhā.pu. 1.2.23] ity-ādinā | tathā śrī-hari-vaṁśe śiva-vākyam—


    harir eva sadā dhyeyo bhavadbhiḥ sattva-saṁsthitaiḥ |


    viṣṇu-mantraṁ sadā viprāḥ paṭhadhvaṁ dhyāta keśavam || [ha.vaṁ. 3.89.8] iti |

tasmāt śrī-śiva-bhakter apy evaṁ-bhūtatve[^90] sthite parāsām api devatānāṁ vaiṣṇavāgamādau tad-bahiraṅgāvaraṇa-sevakatvenāprākṛtānām eva pūjā-vidhānam| śrī-bhagavadval[^91]-loka-saṅgraha-parāṇāṁ tal-līlaupāyika-nara-līlā-pārṣadānāṁ vā śrī-bhagavat-prīṇana-yajñādau tu yudhiṣṭhira-rājasūyavad anyāsām api tad-vibhūtitvenaiveti jñeyam | yathānuṣṭhitaṁ śrī-prahlādena—


    tataḥ sampūjya śirasā vavande parameṣṭhinam |


    bhavaṁ prajāpatīn devān prahrādo bhagavat-kalāḥ || [bhā.pu. 7.10.32] iti |

tad uktaṁ śrī-yudhiṣṭhireṇaiva—


    kratu-rājena govinda rājasūyena pāvanīḥ |


    yakṣye vibhūtīr bhavatas tat sampādaya naḥ prabho || [bhā.pu. 10.72.31] iti vibhūtitvenaivam uktam |

pādme kārttika-māhātmye śrī-satyabhāmāṁ prati śrī-bhagavatā—


    śaivāḥ saurāś ca gāṇeśā vaiṣṇavāḥ śakti-pūjakāḥ |


    mām eva prāpnuvantīha varṣāpaḥ sāgaraṁ yathā || 


    eko'haṁ pañcadhā jātaḥ krīḍayā nāmabhiḥ kila |


    deva-datto yathā kaścit putrādi-jana-nāmabhiḥ || [pa.pu. 6.88.43-44] iti |

vastutas tu sarvāpekṣayā śrī-vaiṣṇavā eva śreṣṭhāḥ | tad uktaṁ skānde brahma-nārada-saṁvāde tathaivānyatra prahlāda-saṁhitāyām ekādaśī-jāgaraṇa-prasaṅge ca—


    na sauro na ca śaivo vā na brāhmo na ca śāktikaḥ |


    na cānya-devatā-bhakto bhaved bhāgavatopamaḥ || iti |

tādṛśa-saurādīnāṁ tat-prāptiś ca na kevalaṁ tad-dhetukaiva[^92] kintu bhagavat-prīty-artha-kṛta-japa-tapas-taj-jāta-śuddha-bhakti-dvārā vā śrī-viṣṇu-kṣetra-maraṇādi-prabhāveṇa vā | yathā tatraiva varṇitayor devaśarma-candraśarma-nāmnoḥ sūryam ārādhayatoḥ | tad uktaṁ tatraiva śrī-bhagavatā—


    tat-kṣetrasya prabhāveṇa dharma-śīlatayā punaḥ |


    vaikuṇṭha-bhavanaṁ nītau mat-parau mat-samīpagaiḥ ||


    yāvaj jīvantu yat tābhyāṁ sūrya-pūjādikaṁ kṛtam |


    tenāhaṁ karmaṇā tābhyāṁ suprīto hy abhavaṁ kila || iti |

_tat-kṣetraṁ_ māyā-purī | tau ca śrī-kṛṣṇāvatāre satrājid-akrūrākhyau jātāv iti ca tatra prasiddhiḥ | evaṁ puṇḍarīkasyāpi pitṛ-sevayā tat-prāptiś ca yojanīyā |

svatantropāsanāyāṁ tat-prāptiḥ śrī-gītopaniṣatsv eva niṣiddhā—


    ye’py anya-devatā-bhaktā yajante śraddhayānvitāḥ |


    te’pi mām eva kaunteya yajanty avidhi-pūrvakam ||


    ahaṁ hi sarva-yajñānāṁ bhoktā ca prabhur eva ca |


    na tu mām abhijānanti tattvenātaś cyavanti te ||


    yānti deva-vratā devān pitṝn yānti pitṛ-vratāḥ |


    bhūtāni yānti bhūtejyā yānti mad-yājino’pi mām || [gītā 9.23-25] iti |

tasmāt tadīyatvenopāsanāyāṁ kaścid guṇo’pi bhavati | avajñādau tu doṣaḥ—śraddhāṁ bhāgavate śāstre’nindām anyatra cāpi hi [bhā.pu. 11.3.26] itivat | yathā pādme—


    harir eva sadārādhyaḥ sarva-deveśvareśvaraḥ |


    itare brahma-rudrādyā nāvajñeyāḥ kadācana ||iti |

gautamīye ca—


    gopālaṁ pūjayed yas tu nindayed anya-devatām |


    astu tāvat paro dharmaḥ pūrva-dharmo’pi naśyati || [gau.ta. 33.84] iti |

ata eva hayaśīrṣā māṁ pathi deva-helanāt [bhā.pu. 6.8.15] iti śrī-nārāyaṇa-varmaṇi tad-āgaḥ-prāyaścittam | 

viṣṇu-dharme cāyam itihāsaḥ—pūrvaṁ śrīmad-ambarīṣo bahu-dinaṁ śrī-bhagavad-ārādhanaṁ tapo’nuṣṭhitavān | tad-ante ca bhagavān evendra-rūpeṇairāvatī-kṛtaṁ garuḍam āruhya taṁ vareṇa chandayāmāsa | sa cendra-rūpaṁ dṛṣṭvā taṁ namaskārādibhir ādṛtyāpi tasmād varaṁ neṣṭavān | uktavāṁś ca—"mamārādhyākāro yaḥ, sa eva mama vara-dātā bhaven nānyaḥ" iti | "atha tad-deyaṁ varam aham eva dāsyāmi" iti punar uktavaty apīndre taṁ neṣṭavantaṁ taṁ prati vajraṁ samudyatavān | tadāpi taṁ varaṁ nāṅgīkṛtavati tasmin suprasanno bhūtvā tad-rūpam antardhāpya svarūpam āvirbhāvayann anujagrāheti |

tatra ca śivāvajñādau mahān eva doṣaḥ | yathā caturtha eva nandīśvara-śāpaḥ—saṁsarantv iha ye cāmum anu śarvāvamāninam [bhā.pu. 4.2.24] iti | idam api yat kiñcid eva, śrī-śivasya mahābhāgavatatvena doṣasya svayam eva siddhatvāt | helanaṁ giriśa-bhrātur dhanadasya tvayā kṛtam [bhā.pu. 4.11.32] ity ukta-rītyā nūnaṁ tat-sakhyam anusmṛtyaiva kuberād api śrī-dhruveṇa bhagavad-bhakti-svabhāva-kṛta-sarva-viṣayaka-vinaya-punaḥ-punar-bhakty-abhilāṣābhyāṁ yuktena satā kṛtaṁ bhagavad-bhakti-vara-prārthanam iti caturthābhiprāyaḥ | ata evoktaṁ—


    yo māṁ samarcayen nityam ekāntaṁ bhāvam āśritaḥ |


    vinindan devam īśānaṁ sa yāti narakaṁ dhruvam ||[kaurme] iti |

dṛṣṭaṁ ca tathā citraketu-carite | 

śrī-kapila-devena sādhāraṇānām api prāṇinām avamānādikaṁ ninditaṁ, kim uta tad-vidhānām | tathā hi—


    ahaṁ sarveṣu bhūteṣu bhūtātmāvasthitaḥ sadā |


    tam avajñāya māṁ martyaḥ kurute’rcā-viḍambanam || [bhā.pu. 3.29.21] 

**bhūteṣu** vakṣyamāṇa-rītyā aprāṇa-bhṛj-jīvam ārabhya bhagavad-arpitātma-jīva-paryanteṣu | **bhūtātmā** tad-antaryāmī | **taṁmām avajñāya, **teṣām avajñayā tad-adhiṣṭhānakasya mamaivāvajñāṁ kṛtvety arthaḥ | tatas tāṁ kṛtvā yo’**rcāṁ** mat-pratimāṁ kurute, sa tad-**viḍambanaṁ** tasyā avajñām eva kuruta ity arthaḥ | yataḥ—


    yo māṁ sarveṣu bhūteṣu santam ātmānam īśvaram |


    hitvārcāṁ bhajate mauḍhyād bhasmany eva juhoti saḥ || [bhā.pu. 3.29.22]

**mauḍhyāt** śailī dārumayī vā kācit pratimeyam iti mūḍha-buddhitvād **yaḥ sarveṣu bhūteṣu **vartamānaṁ param**ātmānam īśvaraṁ māṁ hitvā** tasyā mayaikyaṁ avibhāvya **arcāṁ** madīyāṁ pratimāṁ bhajate, kevala-loka-rīti-dṛṣṭyā tasyai jalādikam arpayati | yathāgni-purāṇe daśaratha-mārita-putrasya tapasvino vilāpe—


    śilā-buddhiḥ kṛtā kiṁ vā pratimāyāṁ harer mayā |


    kiṁ mayā pathi dṛṣṭasya viṣṇu-bhaktasya karhicit ||


    tan-mudrāṅkita-dehasya cetasānādaraḥ kṛtaḥ |


    yena karma-vipākena putra-śoko mamedṛśaḥ || iti |

yathā coktaṁ—


    arcye viṣṇau śilā-dhīr guruṣu nara-matir vaiṣṇave jāti-buddhir


    viṣṇor vā vaiṣṇavānāṁ kali-mala-mathane pāda-tīrthe’mbu-buddhiḥ |


    śrī-viṣṇor nāmni mantre sakala-kaluṣa-he śabda-sāmānya-buddhir


    viṣṇau sarveśvareśe tad-itara-sama-dhīr yasya vā nārakī saḥ || [padyā. 114] iti |

tasya ca mūḍhasya mad-dṛṣṭy-abhāvāt sarva-bhūtāvajñāpi bhavati | tatas tad-doṣeṇa bhasmani yathā juhoti kaścit, tathā tasyāśraddadhānasya phalābhāva ity arthaḥ | ye śāstra-vidhim utsṛjya yajante śraddhayānvitāḥ [gītā 17.1] ity-ādy-ukta-rītyā loka-paramparā-mātra-jāte yat-kiñcic-chraddhā-sad-bhāve tu kaniṣṭha-bhāgavatatvam eva |


    arcāyām eva haraye pūjāṁ yaḥ śraddhayehate |


    na tad-bhakteṣu cānyeṣu sa bhaktaḥ prākṛtaḥ smṛtaḥ ||[bhā.pu. 11.2.47] ity ukteḥ |

yadyapi yathā-kathañcid bhajanasyaivāvaśyaka-phalāvasānatāsty eva, tathāpi jhaṭiti na bhavatīty eva tathoktam | vakṣyate ca sāphalyam—arcādāv arcayet tāvat [bhā.pu. 3.29.25] ity-ādinā |

avajñā-mātrasya tādṛśatve sutarāṁ tu—


    dviṣataḥ para-kāye māṁ mānino bhinna-darśinaḥ |


    bhūteṣu baddha-vairasya na manaḥ śāntim ṛcchati || [bhā.pu. 3.29.23] ity ukteḥ |

_bhinna-darśinaḥ_ sarvatrāntaryāmy-eka-dṛṣṭi-rahitasya, [athavā sarvato'tyantam eva vilakṣaṇaḥ śrīmān vraja-sārvabhauma-nandanas taṁ na paśyaty abhinna-darśī, tasyety arthaḥ |][^93]ata eva _mānina_ ata eva _baddha-vairasya_ ca | 

tathā ca mahābhārate—


    piteva putraṁ karuṇo nodvejayati yo janaḥ |


    viśuddhasya hṛṣīkeśas tasya tūrṇaṁ prasīdati ||

kiṁ ca—


    aham uccāvacair dravyaiḥ kriyayotpannayānaghe |


    naiva tuṣye’rcito’rcāyāṁ bhūta-grāmāvamāninaḥ || [bhā.pu. 3.29.24]

_avamānino_ nindā-kartuḥ | nindāpi dveṣa-samā | kiṁ vā—


    na tathā tapyate viddhaḥ pumān bāṇair hi marmagaiḥ |


    yathā tudanti marmasthā asatāṁ paruṣeṣavaḥ || [bhā.pu. 11.23.3]

ity-ādy-ukta-rītyā tato’dhikā iti | nāyaṁ vyutkramya ity abhipretya na dveṣāt[^94] pūrvam asau paṭhitā |

tad evaṁ īśvara-jñānābhāvād bhaktāv aśraddadhānasya doṣa uktaḥ | atha tac-chraddhā-hetu-taj-jñānasya sva-dharma-saṁyuktaṁ tad-arcanam eva kāraṇam upadiśaṁs tādṛśārcanasyāpy avyarthatām aṅgīkaroti—


    arcādāv arcayet tāvad īśvaraṁ māṁ sva-karma-kṛt |


    yāvan na veda sva-hṛdi sarva-bhūteṣv avasthitam || [bhā.pu. 3.29.25]

**tāvad** eva **sva-karma-kṛt** san **arcādāv arcayed yāvat sarva-bhūteṣv avasthitam īśvaraṁ māṁ na veda** na jānāti | atra sva-karma-sahāyatvam ajāta-śraddhasyaśuddha-bhaktāv anadhikārāt |tat pratipādayiṣyate—jāta-śraddho mat-kathāsu [bhā.pu. 11.20.27] ity-ādinā | ato bhagavaj-jñānād ūrdhvaṁ jāta-śraddhas tu sva-karma-kṛt san nārcayet, kintu śuddham arcādikam eva kurvītety āyātam | tac ca pratipādayiṣyate—tāvat karmāṇi kurvīta [bhā.pu. 11.20.9] ity-ādinā, na tv arcāṁ parityajed ity arthaḥ |


    pratiṣṭhitārcā na tyājyā yāvaj-jīvaṁ samarcayet |


    varaṁ prāṇa-parityāgaḥ śiraso vāpi kartanam || iti hayaśīrṣa-pañcarātra-virodhāt |

atha sva-dharma-pūrvakam arcanaṁ kurvaṁś ca bhūta-dayāṁ vinā na siddhyatīty āha—


    ātmanaś ca parasyāpi yaḥ karoty antarodaram |


    tasya bhinna-dṛśo mṛtyur vidadhe bhayam ulbaṇam || [bhā.pu. 3.29.26]

**antarodaram** udara-bhedena bhedaṁ **karoti, **na tu mad-adhiṣṭhānatvenātma-samaṁ paśyati | tataś ca kṣudhitādikam api dṛṣṭvā svodarādikam eva kevalaṁ bibhartīty arthaḥ | tasya **bhinna-dṛśomṛtyu**-rūpo’ham **ulbaṇaṁ** bhayaṁ saṁsāram |

nigamayati—


    atha māṁ sarva-bhūteṣu bhūtātmānaṁ kṛtālayam |


    arcayed dāna-mānābhyāṁ maitryābhinnena cakṣuṣā || [bhā.pu. 3.29.27]

**atha** ato hetoḥ | yathā-yuktaṁ yathā-śakti **dānena, **tad-abhāve **mānena, cābhinnena cakṣuṣā **iti pūrvavat | tathoktaṁ sanakādīn prati śrī-vaikuṇṭha-devena—


    ye me tanūr dvija-varān duhatīr madīyā


    bhūtāny alabdha-śaraṇāni ca bheda-buddhyā || [bhā.pu. 3.16.10] ity-ādi |

yad vā, bhinnena cakṣuṣānyatra yā dṛṣṭis tato’tivilakṣaṇayā dṛṣṭyā sarvotkṛṣṭa-dṛṣṭyety arthaḥ | tatra sarveṣāṁ sādhāraṇyenevārhaṇe prāpte viśeṣayati—


    jīvāḥ śreṣṭhā hy ajīvānāṁ tataḥ prāṇa-bhṛtaḥ śubhe |


    tataḥ sa-cittāḥ pravarās tataś cendriya-vṛttayaḥ ||


    tatrāpi sparśa-vedibhyaḥ pravarā rasa-vedinaḥ |


    tebhyo gandha-vidaḥ śreṣṭhās tataḥ śabda-vido varāḥ ||


    rūpa-bheda-vidas tatra tataś cobhaya-todataḥ |


    teṣāṁ bahu-padāḥ śreṣṭhāś catuṣ-pādas tato dvi-pāt ||


    tato varṇāś ca catvāras teṣāṁ brāhmaṇa uttamaḥ |	


    brāhmaṇeṣv api veda-jño hy artha-jño’bhyadhikas tataḥ ||


    arthajñāt saṁśaya-cchettā tataḥ śreyān sva-dharma-kṛt |


    mukta-saṅgas tato bhūyān adogdhā dharmam ātmanaḥ ||


    tasmān mayy arpitāśeṣa- kriyārthātmā nirantaraḥ |


    mayy arpitātmanaḥ puṁso mayi sannyasta-karmaṇaḥ |


    na paśyāmi paraṁ bhūtam akartuḥ sama-darśanāt || [bhā.pu. 3.29.28-33]

pūrva-pūrvasmād uttarottarasmin ekaika-guṇādhikyenādhikyam | **dharmam adogdhā** niṣkāma-karmā | **nirantaro** jñānādy-avyavahita-bhaktiḥ | **akartur** arpitātmatvena sva-bharaṇādi-karmānapekṣamāṇāt | yad bhagavati bhaktiḥ kriyate, tatrāpi svasya bhagavad-adhīnatvaṁ jñātvā tad-abhimāna-śūnyāc ca | **sama-darśanād** bhagavad-adhiṣṭhānatā[^95]-sāmyenātmavat pareṣv api hitam āśaṁsamānāt[^96] | jīvāḥ śreṣṭhā hy ajīvānām[3.29.28] ity-ādinā bhedo hi vivakṣitaḥ | tato mad-bhakteṣv evādara-bāhulyādikaṁ kartavyam | anyatra ca yathā-prāptaṁ yathā-śakti ceti bhāvaḥ | tathaivoktam—


    manasaitāni bhūtāni praṇamed bahumānayan |


    īśvaro jīva-kalayā praviṣṭo bhagavān iti || [bhā.pu. 3.29.34]

**jīva-kalayā** tat-kalanayā tad-antaryāmitayety arthaḥ | atra samo'haṁ [gītā 9.29] ity-ādi-gītā-padyam api smartavyam | tad evaṁ prathamopāsakānāṁ sarva-bhūtādaro vihitaḥ | sa-śraddha-sādhakānāṁ tu bhagavad-vaibhava-sārvatrikatā-sphūrtyā bhavaty evāsau | yathoktaṁ skānde—


    etena hy adbhutā vyādha tavāhiṁsādayo guṇāḥ |


    hari-bhaktau pravṛttā ye na te syuḥ para-tāpinaḥ || iti |

yathā—


    yatrānuraktāḥ sahasaiva dhīrā 


    vyapohya dehādiṣu saṅgamūḍham |


    vrajanti tat pāramahaṁsyam antyaṁ 


    yasminnahiṁsoparamaḥ[^97] sva-dharmaḥ ||

ity anusāreṇa[^98] parama-siddhānāṁ ca, sarva-bhūteṣu yaḥ paśyed bhagavad-bhāvam ātmanaḥ [bhā.pu. 11.2.45] ity-ādy-anusāreṇa siddha eva saḥ | tatra sādhakānāṁ yat tu yathā taror mūla-niṣecanena [bhā.pu. 4.31.12] ity-ādau tadanyopāsanānāṁ punaruktatvam upalabhyate, tat punaḥ kevala-svatantra-tat-tad-dṛṣṭyopāsanānām eva | 

atra tu tat-tad-adhiṣṭhānaka-bhagavad-upāsanam eva vidhīyate | tad-ādarāvaśyakatvaṁ ca tat-sambandhenaiva sampādyate[^99] | tac cānyatra jhaṭiti rāga-dveṣa-nivṛtty-artham[^100] iti jñeyam | ata eva kevala-bhūtānukampayā śrī-bhagavad-arcanaṁ tyaktavato bharatasyāntarāyaḥ | tasmād bhūta-dayaiva bhagavad-bhaktir mukhyā nārcanam iti nirastam | tathaivatad-avyavahita-pūrvaṁ nirguṇa-bhakty-upāyatvena, kriyā-yogena śastena nātihiṁsreṇa nityaśaḥ [bhā.pu. 3.29.15] ity atra ati-śabdena pāñcarātrikārcana-lakṣaṇa-kriyā-yogārthā patra-puṣpāvacayādi-lakṣāṇā kiñcid dhiṁsāpi vihitā | tasmād anyeṣām anādaro na kartavyas tat-sambandhenādarādikaṁ ca kartavyam | svātantryeṇopāsanaṁ tu dhik-kṛtam iti sādhv evoktam avismitaṁ taṁ paripūrṇa-kāmam [bhā.pu. 6.9.22] ity-ādi ||

|| 6.9 || devāḥ śrīmad-ādi-puruṣam || 106 ||

[107]

tathā—


    **kaḥ paṇḍitas tvad aparaṁ śaraṇaṁ samīyād**


    **bhakta-priyād ṛta-giraḥ suhṛdaḥ kṛta-jñāt |**


    **sarvān dadāti suhṛdo bhajato’bhikāmān**


    **ātmānam apy upacayāpacayau na yasya || **[bhā.pu. 10.48.26]

**suhṛdo** hitakāri-svabhāvāt, tatrāpi **kṛtajñād** upakārābhāse’pi bahu-mānanāt | yo **bhajato** bhajamānāya **sarvān kāmān** abhīṣṭān **abhi** sarvato-bhāvena **dadāti** | atra **suhṛdaḥ** suhṛde sa-prītaye tv **ātmānam** api dadāti | na ca sarvato-bhāvena dāne tādṛśebhyo bahubhyo dāne vā samāveśābhāvaḥ syād ity āha—upacayeti ||

|| 10.48 || akrūraḥ śrī-bhagavantam || 107 ||

[108]

tad-abhakta-mātrānādareṇāha—


    **ye’bhyarthitām api ca no nṛ-gatiṁ prapannā**


    **jñānaṁ ca tattva-viṣayaṁ saha-dharma yatra |**


    **nārādhanaṁ bhagavato vitaranty amuṣya**


    **sammohitā vitatayā bata māyayā te || **[bhā.pu. 3.15.24]

**yatra** yasyāṁ bhagavad-dharma-paryanto **dharmo** bhavati, bhagavat-paryantasya tattvasya **jñānaṁ ca** bhavatīty arthaḥ | tāṁ prāptā api sarveṣāṁ dharmāṇāṁ jñānānāṁ ca mūlaṁ ye **bhagavata ārādhanaṁ na vitaranti** na kurvanti | tad uktaṁ—bile batorukrama-vikramān ye [bhā.pu. 2.3.20] ity-ādi | tathā ca brahma-vaivarte—


    prāpyāpi durlabhataraṁ mānuṣyaṁ vibudhepsitam |


    yair āśrito na govindas tair ātmā vañcitaś ciram ||


    aśīti-caturaś caiva lakṣāṁs tān jīva-jātiṣu |


    bhramadbhiḥ puruṣaiḥ prāpya mānuṣyaṁ janma-paryayāt ||


    tad apy aphalatāṁ jātaṁ teṣām ātmābhimāninām |


    varākāṇām anāśritya govinda-caraṇa-dvayam || iti |

|| 3.15 || śrī-brahmā devān || 108 ||

[109]

tathā—


    **yasyāsti bhaktir bhagavaty akiñcanā**


    **sarvair guṇais tatra samāsate surāḥ |**


    **harāv abhaktasya kuto mahad-guṇā**


    **manorathenāsati dhāvato bahiḥ || **[bhā.pu. 5.18.12]

**akiñcanā** niṣkāmā | **guṇair** jñāna-vairāgyādibhiḥ saha **sarve** brahmādayo **devāḥsam**yag **āsate** ||

|| 5.18 || prahlādaḥ śrī-nṛsiṁham[^101] || 109 ||

[110]

ata eva tat-tan-mārga-siddha-munīnām apy anādaraḥ—


    **ahny āpṛtārta-karaṇā niśi niḥśayānā**


    **nānā-manoratha-dhiyā kṣaṇa-bhagna-nidrāḥ |**


    **daivāhatārtha-racanā munayo’pi**[^102]** deva**


    **yuṣmat-prasaṅga-vimukhā iha saṁsaranti || **[bhā.pu. 3.9.10]

**ahnyāpṛtārta-** ity-ādi | svabhāvāt[^103] yuṣmad-bhajana-vimukhāḥ saṁsāriṇo bhavanti | kiṁ bahunā, tat-tan-mārga-siddhā **munayo’piyuṣmat-prasaṅga-vimukhāś** ced **iha** jagati tadvad eva **saṁsaranti** | athavā, munayo’pi tvad-vimukhāś cet tarhi saṁsaranty eva | katham-bhūtāḥ santaḥ saṁsaranti ? tatrāha—ahny āpṛtety-ādi, āruhya kṛcchreṇa paraṁ padam [bhā.pu. 10.2.32] ity-ādeḥ | ata uktaṁ śrī-dharmeṇa—


    dharmaṁ tu sākṣād bhagavat-praṇītaṁ


    na vai vidur ṛṣayo nāpi devāḥ |


    na siddha-mukhyā asurā manuṣyāḥ


    kuto nu vidyādhara-cāraṇādayaḥ ||


    svayambhūr nāradaḥ śambhuḥ kumāraḥ kapilo manuḥ |


    prahlādo janako bhīṣmo balir vaiyāsakir vayam ||


    dvādaśaite vijānīmo dharmaṁ bhāgavataṁ bhaṭāḥ |


    guhyaṁ viśuddhaṁ durbodhaṁ yaṁ jñātvāmṛtam aśnute || 


    etāvān eva loke’smin puṁsāṁ dharmaḥ paraḥ smṛtaḥ |


    bhakti-yogo bhagavati tan-nāma-grahaṇādibhiḥ || [bhā.pu. 6.3.19-22]

**ete** dharma-pravartakā **vijānīma** eva, na tu sva-smṛty-ādiṣu[^104] prāyeṇopadiśāma ity arthaḥ | yato **guhyam** aprakāśyaṁ **durbodham** anyais tathā grahītum aśakyaṁ ca | guhyatve hetuḥ—**yaṁ jñātvā **iti | **[amṛtaṁ** paramaṁ phalam—


    brahmānando bhaved eṣa cet parārddha-guṇīkṛtaḥ |


    naiti bhakti-sukhāmbhodheḥ paramāṇu-tulām api || [bha.ra.si. 1.1.38]

ity-ādau sūcitaṁ paramatvam | vikrīḍitaṁ vraja-vadhūbhir idaṁ ca viṣṇoḥ [bhā.pu. 10.33.40] ity-ādau, bhaktiṁ parām ity-ādinoktam | kṛṣṇādharāmṛtāsvāda-siddhir atra ity-ādau kiñcid viśaditam aśnute |][^105]

ata eva vakṣyate—prāyeṇa veda tad idaṁ na mahājano’yam [bhā.pu. 6.3.25] ity-ādi | atra**mahājano** dvādaśabhyas tad-anugṛhīta-sampradāyibhyaś cānyo mahāguṇa-yukto’pīty arthaḥ | tasmāt sādhūktam—**ahny āpṛtārta**- ity-ādi ||

|| 3.9 || brahmā garbhodaśāyinam ||110||

[111]

tad evaṁ śrī-bhagavad-bhakter eva sarvordhvam abhidheyatvaṁ sthitam—


    tapasvibhyo’dhiko yogī jñānibhyo’pi mato’dhikaḥ |


    karmibhyaś cādhiko yogī tasmād yogī bhavārjuna ||


    yoginām api sarveṣāṁ mad-gatenāntarātmanā |


    śraddhāvān bhajate yo māṁ sa me yuktatamo mataḥ || [gītā 6.46-47] iti |

atra _yoginām api sarveṣām_ iti ca pañcamy-artha eva ṣaṣṭhī | _tapasvibhya_ ity-ādinā tathaivopakramāt, bhajataḥ sarvādhikyam eva vivakṣitaṁ ca[^106]| _sarva_-śabdo’tra devam evāpare yajñaṁ yoginaḥ paryupāsate [gītā 4.25] ity-ādinā pūrva-pūrvoktān sarvān upāyino gṛhṇātīti jñeyam |

tad evam abhakta-nindā-śravaṇāt śrīmad-bhagavad-bhakteḥ sarveṣu nityatvam api siddham | uktaṁ ca śrī-bhagavatā uddhavaṁ prati—bhikṣor dharmaḥ śamo’hiṁsā tapa īkṣā vanaukasaḥ [bhā.pu. 11.18.44] ity-ādau, sarveṣāṁ mad-upāsanam [bhā.pu. 11.18.43] iti | tathā nāradena ca sārvavarṇika-svadharma-kathane, śravaṇaṁ kīrtanaṁ cāsya [bhā.pu. 7.11.11] ity-ādi | [akaraṇe doṣa-śravaṇaṁ cānyatra, mukha-bāhūru-pādebhyaḥ [bhā.pu 11.5.2] ity-ādi |][^107]

tathā ca mahābhārate—


    mātṛvat parirakṣantaṁ sṛṣṭi-saṁhāra-kārakam |


    yo nārcayati deveśaṁ taṁ vidyād brahma-ghātakam || ity-ādi |

śrī-gītopaniṣatsu—


    na māṁ duṣkṛtino mūḍhāḥ prapadyante narādhamāḥ |


    māyayāpahṛta-jñānā āsuraṁ bhāvam āśritāḥ || [gītā 7.15] ity-ādi |

āgneye viṣṇu-dharme ca—


    dvividho bhūta-sargo’yaṁ daiva āsura eva ca |


    viṣṇu-bhakti-paro daiva āsuras tad-viparyayaḥ ||

anyad apy udāhṛtam—viprād dvi-ṣaḍ-guṇa-yutād aravinda-nābha-pādāravinda-vimukhāt [bhā.pu. 7.9.10] iti śvapaco’pi mahīpālaḥ [nā.pu. 2.10.37]ity-ādi ca | tathā gāruḍe—


    antaṁ gato’pi vedānāṁ sarva-śāstrārtha-vedy api |


    yo na sarveśvare bhaktas taṁ vidyāt puruṣādhamam || [ga.pu. 1.231.17]

bṛhan-nāradīye—


    hari-pūjā-vihīnāś ca veda-vidveṣiṇas tathā |


    go-dvija-dveṣa-niratā rākṣasāḥ parikīrtitāḥ || [nā.pa. 1.37.5] iti |

aparaṁ ca—


    **ye’nye’ravindākṣa vimukta-māninas**


    **tvayy asta-bhāvād aviśuddha-buddhayaḥ |**


    **āruhya kṛcchreṇa paraṁ padaṁ tataḥ**


    **patanty adho’nādṛta-yuṣmad-aṅghrayaḥ || **[bhā.pu. 10.2.32] iti |

prathamatas tāvat **tvayy asta-bhāvād aviśuddha-buddhayaḥ**—


    dharmaḥ satya-dayopeto vidyā vā tapasānvitā |


    mad-bhaktyāpetam ātmānaṁ na samyak prapunāti hi || [11.14.22] ity-ādy-ukteḥ |

tathāpi jñāna-mārgam āśritya **vimukta-mānino** deha-dvayātiriktatvenātmānaṁ bhāvayantaḥ, tataḥ—kleśo’dhikataras teṣām avyaktāsakta-cetasām [gītā 12.5] ity-ādy-ukteḥ **kṛcchreṇaparaṁ padaṁ**jīvan-mukti-rūpām **āruhya** prāpyāpi, tato’**dhaḥ patanti** bhraśyanti | kadety apekṣāyām āha—**anādṛta-** iti | yadīti śeṣaḥ | teṣāṁ bhakti-prabhāvasyānanuvṛtter abuddhi-pūrvakasya tvad-anādarasya nivartakābhāvāt, tathāpi dagdhānām api pāpa-karmaṇāṁ mahā-śakti-śrī-bhagavat-pāda-padmāvajñayā punar virohāt[^108] | tathā ca vāsanā-bhāṣyotthāpitaṁ bhagavat-pariśiṣṭa-vacanam—


    jīvan-muktā api punar bandhanaṁ yānti karmabhiḥ |


    yady acintya-mahā-śaktau bhagavaty aparādhinaḥ ||

ata eva tatraiva—


    jīvan-muktāḥ prapadyante kvacit saṁsāra-vāsanām |


    yogino vai no lipyante karmabhir bhagavat-parāḥ || iti |

tathā rathayātrā-prasaṅge viṣṇu-bhakti-candrodayādi-dhṛtaṁ purāṇāntara-vacanam—


    nānuvrajati yo mohād vrajantaṁ parameśvaram |


    jñānāgni-dagdha-karmāpi sa bhaved brahma-rākṣasaḥ || iti |

evam evoktaṁ—yo nādṛto naraka-bhāgbhir asat-prasaṅgaiḥ [bhā.pu. 3.9.4] iti | ata evopadiṣṭam—


    tasmāj jñānena sahitaṁ jñātvā svātmānam uddhava |


    jñāna-vijñāna-sampanno bhaja māṁ bhakti-bhāvataḥ || [bhā.pu. 11.19.5]

tasmāt sutarām eva sarveṣāṁ śrī-hari-bhaktir nityety āyātam ||

|| 10.2 || devāḥ śrī-bhagavantam ||111||

[112]

prema-kṛta-karmāśaya-nirdhūnanānantaram api bhaktiḥ śrūyate—


    **yathāgninā hema malaṁ jahāti**


    **dhmātaṁ punaḥ svaṁ bhajate ca rūpam |**


    **ātmā ca karmānuśayaṁ vidhūya**


    **mad-bhakti-yogena bhajaty atho mām || **[bhā.pu. 11.14.25]

tathaiva **ātmā** jīvo mat-premṇā **karmāśayaṁ vidhūya** tataḥ śuddha-svarūpaṁ ca prāpya **māṁ bhajati** ity arthaḥ | tad uktaṁ[^109]—muktā api līlayā vigrahaṁ kṛtvā bhagavantaṁ bhajante iti |

|| 11.14 || śrī-bhagavān ||112||

evam apy uktaṁ skānde revā-khaṇḍe—


    indro maheśvaro brahmā paraṁ brahma tadaiva hi |


    śvapaco’pi bhavaty eva yadā tuṣṭo’si keśava ||


    śvapacād apakṛṣṭatvaṁ brahmeśānādayaḥ surāḥ |


    tadaivācyuta yānty ete yadaiva tvaṁ parāṅmukhaḥ || iti |

tathaivāha—


    **yac-chauca-niḥsṛta-sarit-pravarodakena**


    **tīrthena mūrdhny adhikṛtena śivaḥ śivo’bhūt | **[bhā.pu. 3.28.22] iti | 

spaṣṭam |[^110] tasmād bhakter mahā-nityatvenāpy abhidheyatvam āyātam | agre sva-kṛta-pureṣu [bhā.pu. 10.87.20, anu. 178] ity-ādau jīvānāṁ svabhāva-siddhā[^111] saiveti vyākhyeyam ||

|| 3.28 || śrī-kapila-devaḥ || 113 ||

[114]

tad evam avāntara-tātparyeṇa bhakter evābhidheyatvaṁ ṣaḍ-vidhair api liṅgair avagamyate |[^112]



* tatropakramopasaṁhārayor ektavena, yathā—janmādy asya yataḥ [bhā.pu. 1.1.1] ity-ādāv upakrama-padye satyaṁ paraṁ dhīmahi iti | atra śrī-gītāsu, evaṁ satata-yuktā ye bhaktās tvāṁ paryupāsate [gītā 12.1] ity-ādau śrī-bhagavaty eva dhyānasyākaṣṭārthatvena tad-dhyānino yuktatamatvena coktatvāt | mattaḥ parataraṁ nānyat kiñcit [gītā 7.7] ity-ādau, brahmaṇo hi pratiṣṭhāham [gītā 14.7] ity-ādau ca paratvasya śrī-bhagavad-rūpa eva paryavasānāt, tasyaiva sarvajñatva-sarva-śaktitvābhyāṁ jagaj-janmādi-hetutvāt tatra śrī-bhagavaty eva dhyānam abhidhīyate | tathaiva hi tat padyaṁ paramātma-sandarbhe [104 anu.] vivṛtam asti | kasmai yena vibhāṣito’yam atulo jñāna-pradīpaḥ purā [bhā.pu. 12.13.14] ity-ādāv upasaṁhāra-padye’pi satyaṁ paraṁ dhīmahi iti | ata eva spaṣṭam evāsya śrī-bhagavattvaṁ śrī-bhāgavata-vaktṛtvāt | pūrvaṁ ca tene brahma hṛdā ya ādi-kavaye [bhā.pu. 1.1.1] ity uktam | 
* abhyāsenodāharaṇaṁ pūrvaṁ darśitam adarśitaṁ cāneka-vidham eva | 
* apūrvatayā phalena ca darśitaṁ śrī-vyāsa-samādhau anarthopaśamaṁ sākṣāt [bhā.pu. 1.7.6] ity-ādi | praśaṁsā-lakṣaṇenārtha-vādena cābhyāsavad bahu-vidham eva tatrāsti | 
* upapattyā ca—bhayaṁ dvitīyābhiniveśataḥ syāt [bhā.pu. 11.2.37] ity-ādy anekam iti | 

atra gati-sāmānyena ca idaṁ hi puṁsas tapasaḥ śrutasya vā [bhā.pu. 1.5.22] ity-ādi | tathāha—


    **munir vivakṣur bhagavad-guṇānāṁ**


    **sakhāpi te bhāratam āha kṛṣṇaḥ || **[bhā.pu. 3.5.12] ity-ādi | spaṣṭam ||

|| 3.5 || śrī-viduraḥ || 114 ||

[115]

iyam eva bhaktiḥ dharmaḥ projjhita-kaitavo’tra paramo nirmatsarāṇāṁ satām [bhā.pu. 1.1.2] ity atroktā | atra sargo visargaś ca [bhā.pu. 2.10.1] ity-ādau daśa-lakṣaṇyām api sad-dharma[2.10.4] ity eka-lakṣaṇatvenoktā | tasyā abhidheyatvaṁ śrī-bhāgavata-bīja-rūpāyāṁ catuḥ-ślokyām apy udāhṛtam |


    etāvad eva jijñāsyaṁ tattva-jijñāsunātmanaḥ |


    anvaya-vyatirekābhyāṁ yat syāt sarvatra sarvadā || [bhā.pu. 2.9.35]

pūrvaṁ hi jñāna-vijñāna-rahasya-tad-aṅgāni vaktavyatvena catvāry eva pratijñātāni | tatra catuḥ-ślokyāḥ prāktanās trayo’rthā api bhagavat-sandarbhe [96] krameṇaiva prāktana-śloka-traye vyākhyātāḥ | rahasya-śabdenātra prema-bhaktiḥ, tad-aṅga-śabdena sādhana-bhaktir ucyate | ṭīkā ca—**rahasyaṁ **bhaktis** tad-aṅgaṁ **sādhanamity eṣā |

tataḥ krama-prāptatvena—


    kālena naṣṭā pralaye vāṇīyaṁ veda-saṁjñitā |


    mayādau brahmaṇe proktā dharmo yasyāṁ mad-ātmakaḥ || [bhā.pu. 11.14.3]

iti bhagavad-vākyānusāreṇa ca caturthe’smin padye sādhana-bhaktir eva vyākhyātā | atra ca punar[^113] vyākhyā-vivaraṇāyotthāpyate | tathā hi—**ātmano** mama bhagavataḥ | **tattva-jijñāsunā** prema-rūpaṁ **rahasyam** anubhavitum icchunā **etāvan**-mātraṁ **jijñāsitavyaṁ**, śrī-guru-caraṇebhyaḥ śikṣaṇīyam | kiṁ tat ? **yad** ekam eva **anvayena** vidhi-mukhena **vyatirekeṇa** niṣedha-mukhena ca **syād** upapadyate | 

tatrānvayena, yathā—etāvān eva loke’smin [bhā.pu. 6.3.22] ity-ādi, man-manā bhava mad-bhaktaḥ [gītā 9.24] ity-ādi ca | 

vyatirekeṇa yathā—


    mukha-bāhūru-pādebhyaḥ puruṣasyāśramaiḥ saha |


    catvāro jajñire varṇā guṇair viprādayaḥ pṛthak ||


    ya eṣāṁ puruṣaṁ sākṣād ātma-prabhavam īśvaram |


    na bhajanty avajānanti sthānād bhraṣṭāḥ patanty adhaḥ || [bhā.pu. 11.5.2-3]

na māṁ duṣkṛtino mūḍhā [gītā 7.15] ity-ādi |


    yāvaj jano bhajati no bhuvi viṣṇu-bhakti-


    vārtā-sudhā-rasam aśeṣa-rasaika-sāram |


    tāvaj jarā-maraṇa-janma-śatābhighāta-


    duḥkhāni tāni labhate bahu-dehajāni || [pa.pu. 5.85.33] iti padma-purāṇe ca |

kutra kutropapadyate ? **sarvatra** śāstra-kartṛ-deśa-karaṇa-dravya-kriyā-kārya-phaleṣu samasteṣv eva | tatra 

(1) samasta-śāstreṣu, yathā skānde brahma-nārada-saṁvāde—


    saṁsāre’smin mahā-ghore janma-mṛtyu-samākule |


    pūjanaṁ vāsudevasya tārakaṁ vādibhiḥ smṛtam ||

tatrāpy anvayena yathā—bhagavān brahma kārtsnyena trir anvīkṣya manīṣayā [bhā.pu. 2.2.34] ity-ādi | tathā pādme skānde ca—


    āloḍya sarva-śāstrāṇi vicārya ca punaḥ punaḥ |


    idam ekaṁ suniṣpannaṁ dhyeyo nārāyaṇaḥ sadā || [li.pu. 2.7.11]iti |

vyatirekeṇa, yathā gāruḍe—antaṁgato’pi[^114] vedānām [ga.pu. 1.231.17]ity-ādikaṁ sarvatrāvagantavyam | tac cānte darśayiṣyate | 

sarva-kartṛṣu, yathā—


    te vai vidanty atitaranti ca deva-māyāṁ


    strī-śūdra-hūṇa-śabarā api pāpa-jīvāḥ |


    yady adbhuta-krama-parāyaṇa-śīla-śikṣās


    tiryag-janā api kim u śruta-dhāraṇā ye || [bhā.pu. 2.7.46] iti |

gāruḍe—


    kīṭa-pakṣi-mṛgāṇāṁ caharau sannyasta-cetasām |


    ūrdhvam eva gatiṁ manye kiṁ punar jñānināṁ nṝṇām || [ga.pu. 1.234.31]

atraiva sācāre durācāre, jñāniny ajñānini, virakte rāgiṇi, mumukṣau mukte, bhakty-asiddhe bhakti-siddhe, tasmin bhagavat-pārṣadatāṁ prāpte, tasmin nitya-pārṣade ca sāmānyena darśanād api sārvatrikatā | 

tatra sācāre durācāre yathā—


    api cet sudurācāro bhajate mām ananyabhāk |


    sādhur eva sa mantavyaḥ samyag vyavasito hi saḥ || [gītā 9.30] iti |

sad-ācāras tu kiṁ vaktavya ity _aper_ arthaḥ |

jñāniny ajñānini ca—jñātvājñātvātha ye vai mām [bhā.pu. 11.11.33] ity-ādi | harir harati pāpāni duṣṭa-cittair api smṛtaḥ [nā.pu. 1.11.100]ity-ādi | 

virakte rāgiṇi ca—


    bādhyamāno’pi mad-bhakto viṣayair ajitendriyaḥ |


    prāyaḥ pragalbhayā bhaktyā viṣayair nābhibhūyate || [bhā.pu. 11.14.18] iti |

abādhyamānas tu sutarāṁ **nābhibhūyata** ity **aper** arthaḥ |

mumukṣau mukte ca—mumukṣavo ghora-rūpān [bhā.pu. 1.2.26] ity-ādi | ātmārāmāś ca munayaḥ [bhā.pu. 1.7.10] ity-ādi | 

bhakty-asiddhe bhakti-siddhe ca—


    kecit kevalayā bhaktyā vāsudeva-parāyaṇāḥ |


    aghaṁ dhunvanti kārtsnyena nīhāram iva bhāskaraḥ || [bhā.pu. 6.10.15] iti |


    na calati bhagavat-padāravindāl


    lava-nimiṣārdham api sa vaiṣṇavāgryaḥ || [bhā.pu. 11.2.53] iti |

bhagavat-pārṣadatāṁ prāpte—


    mat-sevayā pratītaṁ te sālokyādi-catuṣṭayam |


    necchanti sevayā pūrṇāḥ kuto’nyat kāla-viplutam || [bhā.pu. 9.4.67] iti |

nitya-pārṣade—


    vāpīṣu vidruma-taṭāsv amalāmṛtāpsu


    preṣyānvitā nija-vane tulasībhir īśam |


    abhyarcatī svalakam unnasam īkṣya vaktram


    uccheṣitaṁ bhagavatety amatāṅga yac-chrīḥ || [bhā.pu. 3.15.22][^115]

sarveṣu varṣeṣu bhuvaneṣu brahmāṇḍeṣu teṣāṁ bahiś ca tais taiḥ śrī-bhagavad-upāsanāyāḥ kriyamāṇāyāḥ śrī-bhāgavatādiṣu prasiddhiḥ siddhaiveti sarva-deśodāharaṇaṁ jñeyam | 

sarveṣu karaṇeṣu yathā—


    mānasenopacāreṇa paricarya hariṁ mudā |


    pare’vāṅ-manasāgamyaṁ taṁ sākṣāt pratipedire || ity-ādi |

evaṁ-bhūta-vacane hi, astu tāvadbahir-indriyeṇa, manasā vacasāpi tat-siddhi-prasiddhiḥ[^116] | 

sarva-dravyeṣu yathā—


    patraṁ puṣpaṁ phalaṁ toyaṁ yo me bhaktyā prayacchati |


    tad ahaṁ bhakty-upahṛtam aśnāmi prayatātmanaḥ || [gītā 9.26, bhā.pu. 10.81.4] iti |

sarva-kriyāsu yathā—


    śruto’nupaṭhito dhyāta ādṛto vānumoditaḥ |


    sadyaḥ punāti sad-dharmo deva-viśva-druho’pi hi || [bhā.pu. 11.2.12]


    yat karoṣi yad aśnāsi yaj juhoṣi dadāsi yat |


    yat tapasyasi kaunteya tat kuruṣva mad-arpaṇam || [gītā 9.27]

evaṁ bhakty-ābhāseṣu bhakty-ābhāsāparādheṣv api ajāmila-mūṣikādayo dṛṣṭāntā gamyāḥ | 

sarveṣu kāryeṣu yathā—


    yasya smṛtyā ca nāmoktyā tapo-yajña-kriyādiṣu |


    nūnaṁ sampūrṇatāṁ yāti sadyo vande tam acyutam ||[skānde] iti |

sarva-phaleṣu yathā—akāmaḥ sarva-kāmo vā mokṣa-kāma udāra-dhīḥ [bhā.pu. 2.3.10] ity-ādi | tathā, yathā taror mūla-niṣecanena [bhā.pu. 4.31.12] ity-ādi-vākyena hari-paricaryāyāṁ kriyamāṇāyāṁ sarveṣām anyeṣām api devādīnām upāsanā svata eva sidhyatīty ato’pi sārvatrikatā | yathoktaṁ skānde brahma-nārada-saṁvāde—


    arcite deva-deveśa śaṅkha-cakra-gadādhare |


    arcitāḥ sarva-devāḥ syur yataḥ sarva-gato hariḥ ||iti |

evaṁ yo bhaktiṁ karoti, yad gavādikaṁ bhagavate dīyate, yena dvāra-bhūtena bhaktiḥ kriyate, yasmai śrī-bhagavat-prīṇanārthaṁ dīyate, yasmād gavādikāt paya-ādikam ādāya bhagavate nivedyate, yasmin deśādau kule vā kaścid bhaktim anutiṣṭhati, teṣām api kṛtārthatvaṁ purāṇeṣu dṛśyate iti kāraka-gatāpi | evaṁ sārvatrikatvaṁ sādhitam |

sadātanatvam āha—sarvadeti | tatra sargādau yathā—kālena naṣṭā pralaye vāṇīyaṁ veda-saṁjñitā [bhā.pu. 11.14.3] ity-ādi, sarga-madhye bahutraiva |

caturvidha-pralayeṣv api—tatremaṁ ka upāsīran ka u svid anuśerate [bhā.pu. 3.7.37] iti vidura-praśne |

sarveṣu yugeṣu—


    kṛte yad dhyāyato viṣṇuṁ tretāyāṁ yajato makhaiḥ |


    dvāpare paricaryāyāṁ kalau tad dhari-kīrtanāt || [bhā.pu. 12.3.52] iti |

kiṁ bahunā ?—


    sā hānis tan mahac chidraṁ sa mohaḥ sa ca vibhramaḥ |


    yan-muhūrtaṁ kṣaṇaṁ vāpi vāsudevo na cintyate || iti vaiṣṇave[^117] |

sarvāvasthāsv api—garbhe śrī-nārada-kārita-śravaṇe prahlāde prasiddham | bālye śrī-dhruvādiṣu | yauvane śrīmad-ambarīṣādiṣu | vārdhakye dhṛtarāṣṭrādiṣu | maraṇe’jāmilādiṣu | svargitāyāṁ śrī-citraketv-ādiṣu | nārakitāyām api—


    yathā yathā harer nāma kīrtayanti sma nārakāḥ |


    tathā tathā harau bhaktim udvahanto divaṁ yayuḥ || [nṛ.pu. 8.31] iti śrī-nṛsiṁha-purāṇāt |

ata evoktaṁ durvāsasā—mucyeta yan-nāmny udite nārako’pi [bhā.pu. 9.4.62] iti | yathā—


    etan nirvidyamānānām icchatām akuto-bhayam |


    yogināṁ nṛpa nirṇītaṁ harer nāmānukīrtanam || [bhā.pu. 2.1.11] ity atrāpi |

atha tatra tatra vyatirekodāharaṇāni ca kiyanti darśyante—


    kiṁ vedaiḥ kim u śāstrair vā kiṁ vā tīrtha-niṣevaṇaiḥ |


    viṣṇu-bhakti-vihīnānāṁ kiṁ tapobhiḥ kim adhvaraiḥ || [nā.pu. 1.30.111] iti |


    kiṁ tasya bahubhiḥ śāstraiḥ kiṁ tapobhiḥ kim adhvaraiḥ |


    vājapeya-sahasrair vā bhaktir yasya janārdane || 

iti bṛhan-nāradīya-pādma-vacanādīni |


    tapasvino dāna-parā yaśasvino 


    manasvino mantra-vidaḥ sumaṅgalāḥ |


    kṣemaṁ na vindanti vinā yad-arpaṇaṁ 


    tasmai subhadra-śravase namo namaḥ || [bhā.pu. 2.4.17]


    na yatra vaikuṇṭha-kathā-sudhāpagā


    na sādhavo bhāgavatās tadāśrayāḥ |


    na yatra yajñeśa-makhā mahotsavāḥ


    sureśa-loko’pi na vai sa sevyatām || [bhā.pu. 5.19.24]


    yayāca ānamya kirīṭa-koṭibhiḥ


    pādau spṛśann acyutam artha-sādhanam |


    siddhārtha etena vigṛhyate mahān


    aho surāṇāṁ ca tamo dhig āṭhyatām || [bhā.pu. 10.59.41]

sālokya-sārṣṭi-sālokya- [bhā.pu. 3.29.13] ity-ādi, no dānaṁ no tapo nejyā [bhā.pu. 7.7.52] ity-ādi | naiṣkarmyam apy acyuta-bhāva-varjitam [bhā.pu. 1.5.12, 12.12.52] ity-ādi | nātyantikaṁ vigaṇayanty api te [bhā.pu. 3.15.48] ity-ādi ca |

atha sadā sarvatra yad upapadyateity-ādi yojanikārtho yugapad, yathā—tasmāt sarvātmanā rājan hariḥ sarvatra sarvadā [bhā.pu. 2.2.36] ity-ādi | 

anvaya-vyatirekābhyāṁ sadā yad upapadyate ity atra, yathā—


    smartavyaḥ satataṁ viṣṇur vismartavyo na jātucit |


    sarve vidhi-niṣedhāḥ syur etayor eva kiṅkarāḥ || [pa.pu. 6.71.100[^118]] iti |

anvaya-vyatirekābhyāṁ sadā sarvatra yad upapadyate iti sākalye'pi, yathā—na hy ato’nyaḥ śivaḥ panthāḥ [bhā.pu. 2.2.33] ity upakramya, tad-upasaṁhāre—


    tasmāt sarvātmanā rājan hariḥ sarvatra sarvadā |


    śrotavyaḥ kīrtitavyaś ca smartavyo bhagavān nṝṇām || [bhā.pu. 2.2.36] iti |

**nṝṇāṁ** jīvānāṁ, iti nṛ-gatiṁ vivicya kavayaḥ [bhā.pu. 10.87.16] itivat | 

etad uktaṁ bhavati—yat karma tat sannyāsa-bhoga-śarīra-prāpty-avadhi  | yogaḥ siddhy-avadhiḥ | sāṅkhyam ātma-jñānāvadhi | jñānaṁ mokṣāvadhi | tathā tathā tat-tad-yogyatādikāni ca sarvāṇi | evaṁ-bhūteṣu teṣu[^119] karmādiṣu śāstrādi-vyabhicāritā jñeyā | hari-bhaktes tu **anvaya-vyaktirekābhyāṁ sadā sarvatra** tat-tan-mahimabhir upapannatvāt tathā-bhūtasya rahasyasyāṅgatvaṁ yuktam | ato rahasyāṅgatvena ca jñāna-rūpārthāntarācchannatayaivedam uktam iti |

tad evaṁ śrī-bhāgavataṁ saṅkṣepeṇopadekṣyantaṁ śrī-nāradaṁ śrī-brahmāpi tathaiva saṅkalpaṁ kāritavān, yathā—

	


    **yathā harau bhagavati nṛṇāṁ bhaktir bhaviṣyati**


    **sarvātmany akhilādhāre iti saṅkalpya varṇaya || **[bhā.pu. 2.7.52]

**bhaviṣyati** avaśyaṁ bhaved **iti** imaṁ prakāraṁ, **saṅkalpya **niyamenāṅgīkṛtya |

|| 2.7 || śrī-brahmā nāradam || 115 ||

[116]

śrī-nāradenāpi tan mahā-purāṇāvirbhāvanārthaṁ tathaivopadiṣṭam—


    **atho mahā-bhāga bhavān amogha-dṛk**


    **śuci-śravāḥ satya-rato dhṛta-vrataḥ |**


    **urukramasyākhila-bandha-muktaye**


    **samādhinānusmara tad-viceṣṭitam || **[bhā.pu. 1.5.13]

**atho** ato naiṣkarmyam apy acyuta-bhāva-varjitam [bhā.pu. 1.5.12] ity-ādy-ukteḥ kāraṇāt | atra viceṣṭitānusmaraṇenākhaṇḍaiva bhaktir lakṣyate ||

[117]

ante ca—


    **tvam apy adabhra-śruta viśrutaṁ vibhoḥ**


    **samāpyate yena vidāṁ bubhutsitam |**


    **prākhyāhi duḥkhair muhur arditātmanāṁ**


    **saṅkleśa-nirvāṇam uśanti nānyathā || **[bhā.pu. 1.5.40]

**vidāṁ** viduṣām ||

|| 1.5 || śrī-nāradaḥ śrī-vyāsam || 116-117 ||

[118]

śrī-vyāso’pi tan-mahā-purāṇa-pracāraṇārambhe bhaktim eva parama-śreyaḥ-pradatvena samādhāv anubhūtavān iti prathama-sandarbhe darśitaṁ, bhakti-yogena manasi [bhā.pu. 1.7.4] ity-ādi-prakaraṇe | 

tathaiva ko lābha[11.19.30] iti praśnānantaraṁ śrī-bhagavataiva sammatam—bhago me [bhā.pu. 11.19.40] ity-ādau, 

**lābho mad-bhaktir uttamaḥ **[bhā.pu. 11.19.40] iti |

spaṣṭam ||

|| 11.19 || śrī-bhagavān || 118 ||

[119]

ata eva svagataṁ vicārayati sma—


    **kiṁ vā bhāgavatā dharmā na prāyeṇa nirūpitāḥ |**


    **priyāḥ paramahaṁsānāṁ ta eva hy acyuta-priyāḥ || **[bhā.pu. 1.4.31]

spaṣṭam |

|| 1.4 || śrī-vyāsaḥ || 119 ||

[120]

aśeṣopadeṣṭur api tad-upadeśenaiva bhagavataḥ parama utkarṣa ucyate | yathā—


    **jitam ajita tadā bhavatā**


    **yadāha bhāgavataṁ dharmam anavadyam **[bhā.pu. 6.16.40] iti |

**jitam** ity atra **bhavatā** iti jñeyam | **āha** ity atra bhavān[^120] iti ||

|| 6.16 || citraketuḥ śrī-saṅkarṣaṇam || 120 ||

[121] 

tad evaṁ bhakter evābhidheyatvaṁ sthitam | tatra yad bahutra karmādi-miśratvena tad-dharma upadiśyate, tat tu tat-tan-mārga-niṣṭhān bhakti-sambandhena kṛtārthayituṁ, tān eva kāṁścid bhakty-āsvādanena śuddhāyām eva bhaktau pravartayituṁ ceti jñeyam | 

punaś ca sarvatra tasyā evābhidheyatvaṁ vaktuṁ tadīyo mahimā pūrvatra vyākhyāto’pi krameṇa vyākhyāyate | sarvair eva viśeṣato bhaktair anyat tu[^121] na kartavyam ity abhiprāyeṇa tatra tasyāḥ parama-dharmatvaṁ, sarva-kāma-pradatvaṁ ca—etāvān eva loke’smin [bhā.pu. 6.3.22] ity-ādau, akāmaḥ sarva-kāmo vā [bhā.pu. 2.3.10] ity-ādau, sarvāsām api siddhīnāṁ [bhā.pu. 10.81.16, anu. 97] ity-ādau ca darśitam eva | skānde ca śrī-sanat-kumāra-mārkaṇḍeya-saṁvāde—


    viśiṣṭaḥ sarva-dharmāṇāṁ dharmo viṣṇv-arcanaṁ nṛṇām |


    sarva-yajña-tapo-homa-tīrtha-snānaiś ca yat phalam || 


    tatphalaṁ koṭi-guṇitaṁ viṣṇuṁ sampūjya cāpnuyāt |


    tasmāt sarva-prayatnena nārāyaṇam ihārcayet ||

tatraiva brahma-nārada-saṁvāde ca—[^122]


    aśvamedha-sahasrāṇāṁ sahasraṁ yaḥ karoti vai |


    na tat phalam avāpnoti mad-bhaktair yad avāpyate || iti |

aśubhaghnatvam api—sadhrīcīno hy ayaṁ loke panthāḥ kṣemo'kutobhayaḥ [bhā.pu. 6.1.17] ity-ādau darśitam [93] | ṭīkā ca—ato na jñāna-mārga ivāsahāyatā-nimittaṁ bhayaṁ, nāpi karma-mārgavanmatsarādi-yuktebhyo bhayam iti bhāvaḥ ity eṣā | 

tathā ca skānde dvārakā-māhātmye parameśvara-vākyam—


    mad-bhaktiṁ vahatāṁ puṁsām iha loke pare’pi vā |


    nāśubhaṁ vidyate loke kula-koṭiṁ nayed divam || iti |

śrī-viṣṇu-purāṇe—


    smṛte sakala-kalyāṇa-bhājanaṁ yatra jāyate |


    puruṣaṁ tam ajaṁ nityaṁ vrajāmi śaraṇaṁ harim || [vi.pu. 5.17.17]

sarvāntarāya-nivārakatvam āhuḥ—


    **tathā na te mādhava tāvakāḥ kvacid**


    **bhraśyanti mārgāt tvayi baddha-sauhṛdāḥ |**


    **tvayābhiguptā vicaranti nirbhayā**


    **vināyakānīkapa-mūrdhasu prabho || **[bhā.pu. 10.2.33]

pūrvaṁ ye’nye’ravindākṣa [bhā.pu. 10.2.32][^123] ity-ādinā muktānām api bhagavad-anādareṇa pāramārthiko bhraṁśa uktaḥ | bhaktānāṁ sa nāstīty āhuḥ—tatheti | yathā pūrvaṁ ārūḍha-parama-padatvāvasthāto’pi bhraśyanti, **tathātāvakāmārgāt** sādhanāvasthāto’pi **na bhraśyanti, **kim uta mṛgyāt tvattaity arthaḥ, śrī-vṛtra-gajendra-bharatādīnāṁ saj-janmato bhraṁśe’pi bhakti-vāsanānugati-darśanāt | [vāsanā-bhāṣye ca]—


    muktā api prapadyante punaḥ saṁsāra-vāsanām |


    yady acintya-mahā-śaktau bhagavaty aparādhinaḥ ||

iti teṣāṁ tu punaḥ saṁsāra-vāsanānugateḥ | [yad vā, yena niḥsandehatvādi-rūpeṇa prakāreṇa ye’nye’ravindākṣa [10.2.32] ity-ādi-rūpaitat-padya-pūrva-padyoktā bahirmukhā bhraśyanti, tenaiva niḥsandehatvādi-rūpeṇa prakāreṇa tāvakā na bhraśyanti, tad-bhraṁśa-tad-bhraṁśābhāvayor ubhayor api niḥsandehatvādi-rūpa-prakāreṇaiva sama ity arthaḥ |][^124]

yatas **tvayi baddha-sauhṛdāḥ** | sauhṛdam atra śraddhā | **mārgād **iti sādhakatva-pratīter eva | tvad-baddha-sauhṛdatvād eva **tvayā** ity-ādi | tathoktaṁ tvāṁ sevatāṁ sura-kṛtāḥ [bhā.pu. 11.4.10] ity-ādau | dhāvan nimīlya vā netre na skhalen na patet [bhā.pu. 11.2.35] ity-ādau ca |

|| 10.2 || śrī-brahmādayaḥ śrī-bhagavantam || 121 ||

[122]

tathā—


    **na vai jātu mṛṣaiva syāt prajādhyakṣa mad-arhaṇam |**


    **bhavad-vidheṣv atitarāṁ mayi saṅgṛbhitātmanām || **[bhā.pu. 3.21.24]

**mayi saṁgṛbhitaḥ** saṁgṛhīto baddha **ātmā** yeṣām | tathā bādhyamāno’pi [bhā.pu. 11.14.18] ity-ādikam atrodāharaṇīyam | atra prāyo bādhyamānatvaṁ kadācit kadācit tad-dhyānādita ākṛṣyamāṇatvam avagamyate[^125] | tathāpy anabhibhūtatvaṁ, veda duḥkhātmakān kāmān parityāge’py anīśvaraḥ [bhā.pu. 11.20.27] ity-ādi-nyāyena | tatrāpi bhagavantaṁ prati nija-dainyādi-nivedanādinā[^126] bhakter evānuvṛttir iti jñeyam ||

|| 3.21 || śrī-śuklaḥ[^127] kardamam || 122 ||

[123]

duṣṭa-jīvādi-bhaya-nivārakatvam āha—


    **dig-gajair dandaśūkendrair abhicārāvapātanaiḥ |**


    **māyābhiḥ sannirodhaiś ca gara-dānair abhojanaiḥ || **


    **hima-vāyv-agni-salilaiḥ parvatākramaṇair api |**


    **na śaśāka yadā hantum apāpam asuraḥ sutam ||**

**cintāṁ dīrghatamāṁ prāptas tatkartuṁ nābhyapadyata | **[bhā.7.5.43-45]

atra dantā gajānāṁ kuliśāgra-niṣṭhurāḥ [vi.pu. 1.17.44] ity-ādikaṁ vaiṣṇava-vacana-jātam anusandheyam | na yatra śravaṇādīni [bhā.pu. 10.6.3] ity-ādikaṁ ca | yathā bṛhan-nāradīye—


    yatra pūjā-paro viṣṇor vahnis tatra na bādhate |


    rājā vā taskaro vāpi vyādhayaś ca na santi hi ||


    pretāḥ piśācāḥ kūṣmāṇḍa-grahā bāla-grahās tathā |


    ḍākinyo rākṣasāś caiva na bādhante'cyutārcakam || [nā.pa. 1.10.8-9] iti ||

|| 7.5 || śrī-nāradaḥ śrī-yudhiṣṭhiram || 123 ||

[124]

tathā—


    **śārīrā mānasā divyā vaiyāse ye ca mānuṣāḥ |**


    **bhautikāś ca kathaṁ kleśā bādhante hari-saṁśrayam || **[bhā.pu. 3.22.37]

evam apy uktaṁ gāruḍe—


    na ca durvāsasaḥ śāpo vajraṁ cāpi śacīpateḥ |


    hantuṁ samarthaṁ puruṣaṁ hṛdisthe madhusūdane || [ga.pu. 1.234.33] iti |

|| 3.22 || śrī-maitreyo viduram || 124 ||

[125]

atha pāpaghnatve tāvad aprārabdha-pāpaghnatvam āha—


    **yathāgniḥ susamiddhārciḥ karoty edhāṁsi bhasmasāt |**


    **tathā mad-viṣayā bhaktir uddhavaināṁsi kṛtsnaśaḥ || **[bhā.pu. 11.14.19]

ṭīkā ca—pākādy-arthaṁ prajvālito’**gnir yathā** kāṣṭhāni bhasmīkaroti, tathā rāgādināpi[^128] kathañcin **mad-viṣayā bhaktiḥ** samasta-pāpānīti | bhagavān api sva-bhakti-mahimāścaryeṇa sambodhayati—aho **uddhava**! vismayaṁ śṛṇu || ity eṣā |

[atra dṛṣṭānte susamiddhārciḥ itivad dārṣṭāntike sudṛḍhā ity-ādy-anukteḥ, adṛḍhāpi ity-ādi unnīyate | atraiva **kṛtsnaśaḥ** ity uktam |][^129]

pādma-pātāla-khaṇḍa-stha-vaiśākhya-māhātmye ca—


    yathāgniḥ susamiddhārciḥ karoty edhāṁsi bhasmasāt |


    pāpāni bhagavad-bhaktis tathā dahati tat-kṣaṇāt || [pa.pu. 5.85.31] iti |

	

yadyapi harir ity avaśenāpi pumān nārhati yātanām [bhā.pu. 6.2.15] ity-ādau liṅ-ādi-pratyaya-virahe’pi, pūṣāprapiṣṭa-bhāgaḥ, yad āgneyo'ṣṭākapālo bhavati [yajur-veda] ity-ādivad vidhitvam asti, 


    tasmād bhārata sarvātmā bhagavān īśvaro hariḥ |


    śrotavyaḥ kīrtitavyaś ca smartavyaś cecchatābhayam || [bhā.pu. 2.1.5]

ity-ādau sākṣād vidhitva-śravaṇam apy asti, **tasmād** iti hetu-nirdeśaś cākaraṇe doṣaṁ kroḍīkaroti, tathāpi vidhi-sāpekṣeyaṁ na bhavatīti tathābhūta-svabhāvāgni-lakṣaṇa-vastu-dṛṣṭāntena sūcitam | 

ata eva yān āsthāya naro rājan [bhā.pu. 11.2.35] ity-ādikam api dṛśyate | **susamiddhārcir** ity anena sādhanāntara-sāpekṣatvam aśakya-sādhyatvaṁ vilambitatvaṁ ca nirākṛtam | tad eva vyaktaṁ pādmāt_tat-kṣaṇāt_ iti ||

|| 11.14 || śrī-bhagavān || 125 ||

[126]

tathā ca—


    **kecit kevalayā bhaktyā vāsudeva-parāyaṇāḥ |**


    **aghaṁ dhunvanti kārtsnyena nīhāram iva bhāskaraḥ || **[bhā.pu. 6.1.15]

ṭīkā ca—**kecid** ity anenaivambhūtā bhakti-pradhānā viralā iti darśayati | **kevalayā** tapa-ādi-nirapekṣayā **vāsudeva-parāyaṇā** iti nādhikāri-viśeṣaṇam etat, kintu anyeṣām aśraddhayā tatrāpravṛtter[^130] arthāt teṣv eva paryavasānād anuvāda-mātram || ity eṣā |

atra **bhāskaro**’pi kevalena sva-raśminā sva-bhāvata eva **nīhāraṁ** niḥśeṣaṁ **dhunoti** | na tad-arthaṁ prayatnataḥ, tathā **vāsudeva-parāyaṇā** api **bhaktyā** iti jñeyam ||

[127]

kiṁ ca—


    **na tathā hy aghavān rājan pūyeta tapa-ādibhiḥ |**


    **yathā kṛṣṇārpita-prāṇas tat-puruṣa-niṣevayā || **[bhā.pu. 6.1.16]

ṭīkā ca—etac ca jñāna-mārgād api śreṣṭham ity āha—**na tathā pūyeta** śudhyet | **tat-puruṣa-niṣevayā** kṛṣṇe arpitāḥ prāṇā yena || ity eṣā |

atra prāyaścittaṁ vimarśanam [bhā.pu. 6.1.10] iti jñānasyāpi prāyaścittatvaṁ pūrvam uktam | ata eva ṭīkoktam _etac ca_ ity-ādi | tadā[^131]ṛtambhara-dhyāna-nivāritāghaḥ [bhā.pu. 6.13.13] ity-ādy-uktyā, bhagavad-dhyāna-nivārita-vṛtra-hatyā-pāpasyendrasya taṁ ca [bhā.pu. 6.13.14] ity-ādau punar aśvamedha-vidhānaṁ sādhāraṇa-loke pāpa-prasiddher eva nivāraṇārtham iti jñeyam | 

nanu kathaṁ tadānīm apy āvirbhūta-bhagavat-prematvāt parama-bhāgavatasya vṛtrasya hatyā bhagavad-ārādhanenāpi gacchatu ? mahad-aparādha-mātram api bhogaika-nāśyaṁ tat-prasāda-nāśyaṁ veti matam | ucyate—tathāpi bhagavat-preraṇayā tatra pravṛttasyendrasya na tādṛśo doṣa iti tad-ārādhanam evātra prāyaścittaṁ vihitam | śrī-bhagavatāpi tad-āsura-bhava-nivāraṇāyaiva tathopadiṣṭam ity anavadyam ||

|| 6.1 || śrī-śukaḥ || 126-127 ||

[128]

kvacit prārabdha-pāpa-hāritvam apy āha dvābhyām—


    **yan-nāma-dheya-śravaṇānukīrtanād**


    **yat-prahvaṇād yat-smaraṇād api kvacit |**


    **śvādo’pi sadyaḥ savanāya kalpate**


    **kutaḥ punas te bhagavan nu darśanāt ||**


    **aho bata śva-paco’to garīyān**


    **yaj-jihvāgre vartate nāma tubhyam |**


    **tepus tapas te juhuvuḥ sasnur āryā**


    **brahmānūcur nāma gṛṇanti ye te || **[bhā.pu. 3.33.6-7]

[ṭīkā ca—yan-nāmadheyasya śravaṇam anukīrtanaṁ ca tasmāt | kvacit kadācid api | śvānam attīti śvādaḥ śvapacaḥ, so’pi savanāya kalpate yogyo bhavati ||][^132]

śvādatvam atra śva-bhakṣaka-jāti-viśeṣatvam eva | śvānam attīti niruktau vartamāna-prayogāt, kravyādavat tac-chīlatva-prāpteḥ | kādācitka-bhakṣaṇe prāyaścitta-vivakṣāyāṁ tv atīta-prayogaḥ kriyeta | "rūḍhir yogam apaharati" iti nyāyena ca tad virudhyate | ata eva śvapaca iti tair vyākhyātam | **savanaṁ** cātra soma-yāga ucyate | tataś cāsya bhagavan-nāma-śravaṇādy-ekatarāt sadya eva savana-yogyatā-pratikūla-durjātitva-prārambhaka-prārabdha-pāpa-nāśaḥ pratipadyate | tasmād [uddhavaṁ prati śrī-bhagavatā coktam][^133]—bhaktiḥ punāti man-niṣṭhā śvapākān api sambhavāt [bhā.pu. 11.14.21] iti kaimutyārtham eva proktam ity āyāti | 

kintu yogyatvam atra śvapacatva-prāpaka-prārabdha-pāpa-vicchinnatva-mātram ucyate | savanārthaṁ tu guṇāntarādhānam apekṣata eva, brāhmaṇa-kumārāṇāṁ śaukre janmani yogyatve saty api sāvitra-daikṣa-janmāpekṣāvat | sāvitrādi-janma-nimitta-savana[^134]-sad-ācāra-prāpter iti savane pravṛttir nāsya yujyate | tasmāt pūjyatva-mātre tātparyam ity abhipretya ṭīkā-kṛdbhir apy uktam—anena pūjyatvaṁ lakṣyata iti | tathāpi [jāti-doṣa-haratvena][^135] prārabdha-hāritvaṁ tu vyaktam evāyātam |[^136]

[dvitīya-ślokasya] ṭīkā ca—tad upapādayati—**aho bata** āścarye, yasya **jihvāgre** tava **nāma vartate **sa**śvapaco’pi** | **ato'**smād eva hetor **garīyān |yad** yasmād **vartata, **ata iti vā | kutaḥ ? ity ata āha—**ta** eva **tapas tepuḥ**ity-ādikā, tvan-**nāma**-kīrtane **tapa**-ādy-antar-bhūtaṁ, tatas te puṇyatamā ity arthaḥ|| ity antā |[^137]

evaṁ prārabdha-hetu-vyādhy-ādi-haratvaṁ ca skānde—


    ādhayo vyādhayo yasya smaraṇān nāma-kīrtanāt |


    tad eva vilayaṁ yānti tam anantaṁ namāmy aham || iti |

uktaṁ ca nāma-kaumudyām—prārabdha-pāpa-haratvaṁ ca kvacid upāsakecchā-vaśāt iti |

|| 3.33 || śrī-devahūtiḥ || 128 ||

[129]

tad-vāsanā-hāritvam āha—


    **tais tāny aghāni pūyante tapo-dāna-vratādibhiḥ |**


    **nādharmajaṁ tad-dhṛdayaṁ tad apīśāṅghri-sevayā || **[bhā.pu. 6.2.17]

adharmāj jātaṁ **teṣām** aghānāṁ **hṛdayaṁ** saṁskārākhyaṁ na śuddhyati | tad apīśāṅghri-sevayā śuddhyatīty arthaḥ | pādme ca—


    aprārabdha-phalaṁ pāpaṁ kūṭaṁ bījaṁ phalonmukham |


    krameṇaiva pralīyeta viṣṇu-bhakti-ratātmanām || iti |

	

_aprārabdha-phalaṁ_ vakṣyamāṇebhyo’nyat | _kūṭaṁ_ bījatvonmukham| _bījaṁ_ prārabdhon-mukham| _phalonmukhaṁ_ prārabdham ity arthaḥ ||

|| 6.2 || śrī-viṣṇu-dūtā yama-dūtān || 129 ||

[130]

avidyā-haratvam āha—


    **tvaṁ pratyag-ātmani tadā bhagavaty ananta**


    **ānanda-mātra upapanna-samasta-śaktau |**


    **bhaktiṁ vidhāya paramāṁ śanakair avidyā-**


    **granthiṁ bibhetsyasi mamāham iti prarūḍham || **[bhā.pu. 4.11.30]

tathā ca pādme—


    kṛtānuyātrā-vidyābhir hari-bhaktir anuttamā |


    avidyāṁ nirdahaty āśu dāva-jvāleva pannagīm || iti |

|| 4.11 || śrī-manur dhruvam || 130 ||

[131]

sarva-prīṇana-hetutvam uktam—yathā taror mūla-niṣecanena [bhā.pu. 4.31.12] ity-ādinā | tathāha—


    **surucis taṁ samutthāpyapādāvanatam arbhakam | **

**pariṣvajyāha jīveti bāṣpa-gadgadayā girā |**


    **yasya prasanno bhagavān guṇair maitry-ādibhir hariḥ |**


    **tasmai namanti bhūtāni nimnam āpa iva svayam || **[bhā.pu. 4.9.46-47]

**surucir** nija-vidveṣiṇī mātuḥ sapatny api taṁ bhagavad-ārādhanata āgataṁ śrī-dhruvam | yathā pādme—


    yenārcito haris tena tarpitāni jaganty api |


    rajyanti jantavas tatra jangamāḥ sthāvarā api || iti |

|| 4.9 || śrī-maitreyaḥ || 131 ||

[132]

jñāna-vairāgyādi-sad-guṇa-hetutvam uktaṁ—yasyāsti bhaktir bhagavaty akiñcanā [bhā.pu. 5.18.12] ity-ādinā | 

svargāpavarga-bhagavad-dhāmādi-sarvānanda-hetutvam apy uktaṁ, yat karmabhir yat tapasā [bhā.pu. 11.20.32] ity-ādinā | svataḥ parama-sukha-dānena karmādi-jñānānanta-sādhana-sādhya-vastūnāṁ heyatva-kāritām āha—


    **na pārameṣṭhyaṁ na mahendra-dhiṣṇyaṁ**


    **na sārvabhaumaṁ na rasādhipatyam |**


    **na yoga-siddhīr apunar-bhavaṁ vā**


    **mayy arpitātmecchati mad vinānyat || **[bhā.pu. 11.14.14]

**rasādhipatyaṁ** pātālādi-svāmitvam | **apunarbhavaṁ** brahma-kaivalya-rūpaṁ mokṣam | kiṁ bahunā, yat kiñcid api sādhya-jātaṁ, tat sarvaṁ **necchaty** eva, kintu **mad** māṁ **vinā** tādṛśa-bhakti-sādhyaṁ mām eva sarva-puruṣārthādhikam icchatīty arthaḥ | **mayy arpitātmā** kṛtātma-nivedanaḥ ||

|| 11.14 || śrī-bhagavān || 132 ||

[133]

atha sākṣād bhakter nirguṇatvaṁ vaktuṁ bhagavad-arpita-karmārabhya sarveṣāṁ karmaṇāṁ tāvat saguṇatvam āhaikena—


    **mad-arpaṇaṁ niṣphalaṁ vā sāttvikaṁ nija-karma tat |**


    **rājasaṁ phala-saṅkalpaṁ hiṁsā-prāyādi tāmasam || **[bhā.pu. 11.25.23]

mayi **arpaṇaṁ** yasya mad-arpitam ity arthaḥ | **niṣphalaṁ** niṣkāmam | **phalaṁ saṅkalpyate** yasmin tat | **ādi**-śabdād dambha-mātsaryādibhiḥ kṛtam ||

[134]

athānuṣṭhānāntarāṇāṁ triguṇāntargatatvaṁ vadan caturtha-kakṣāyāṁ sākṣād-bhakter nirguṇatvam āha catuḥṣu—


    **kaivalyaṁ sāttvikaṁ jñānaṁ rajo vaikalpikaṁ tu yat |**


    **prākṛtaṁ tāmasaṁ jñānaṁ man-niṣṭhaṁ nirguṇaṁ smṛtam || **


    <p style="text-align: right">
[bhā.pu. 11.25.24]</p>


**prākṛtaṁ** bāla-mūkādi-jñāna-tulyam | **vaikalpikaṁ** dehādi-viṣayaṁ yat tad **rajo** rājasam | kevalasya nirviśeṣasya brahmaṇaḥ śuddha-jīvābhedena jñānaṁ **kaivalyaṁ**, tvaṁ-padārtha-mātra-jñānasya kevalatvānupapattiḥ, tat-padārtha-jñāna-sāpekṣatvāt | sattva-yukte hi citte prathamataḥ śuddhaṁ sūkṣmaṁ jīva-caitanyaṁ prakāśate | tataś cid-ekākāratvābhedena tasmin śuddhaṁ pūrṇaṁ brahma-caitanyam apy anubhūyate | tataḥ sattva-guṇasyaiva tatra kāraṇatā-prācuryāt sāttvikatvam | tathā ca śrī-gītopaniṣadaḥ—sattvāt sañjāyate jñānaṁ [gītā 14.17] iti | 

bhagavaj-jñānasya tu—


    devānāṁ śuddha-sattvānām ṛṣīṇāṁ cāmalātmanām |


    bhaktir mukunda-caraṇe na prāyeṇopajāyate || [bhā.pu. 6.14.2]


    muktānām api siddhānāṁ nārāyaṇa-parāyaṇaḥ 


    sudurlabhaḥ praśāntātmā koṭiṣv api mahāmune || [bhā.pu. 6.14.5]

ity-ādy-uktyā sattvādi-sad-bhāve’py abhāvāt—


    rajas-tamaḥ-svabhāvasya brahman vṛtrasya pāpmanaḥ |


    nārāyaṇe bhagavati katham āsīd dṛḍhā matiḥ || [bhā.pu. 6.14.1]

ity-uktyā tad-abhāve’pi vṛtrāsurasya sad-bhāvān na tat-kāraṇatvam, kintu tad-uttaratvena tasya pūrva-janmani nāradādi-saṅga-varṇanayā |


    naiṣāṁ matis tāvad urukramāṅghriṁ


    spṛśaty anarthāpagamo yad-arthaḥ |


    mahīyasāṁ pāda-rajo-'bhiṣekaṁ


    niṣkiñcanānāṁ na vṛṇīta yāvat || [bhā.pu. 7.5.32]

ity uktyā ca bhagavat-kṛpā-parimala-pātra-bhūtasya śrīmato mahataḥ saṅga eva kāraṇam | tat-saṅgaś ca—


    tulayāma lavenāpi na svargaṁ nāpunar-bhavam |


    bhagavat-saṅgi-saṅgasya martyānāṁ kim utāśiṣaḥ || [bhā.pu. 1.18.13, 4.30.33]

ity uktyā nirguṇāvasthāto’py adhikatvāt parama-nirguṇa eva | saptamasya ca prathame ca—samaḥ priyaḥ suhṛd brahman [bhā.pu. 7.1.1] ity-ādau sa-guṇe devādau tasya kṛpā vāstavī na bhavati, kintu śrīmat-prahlādādiṣv eveti pratipādanān mahatāṁ nirguṇatvābhivyaktyā tat-saṅgasyāpi nirguṇatvaṁ vyaktam | tathā bhakter api guṇa-saṅga-nirdhūnanānantaraṁ cānuvṛttiḥ śrūyate | yad uktam uddhavaṁ prati śrī-bhagavatā—


    tasmād deham imaṁ labdhvā jñāna-vijñāna-sambhavam |


    guṇa-saṅgaṁ vinirdhūya māṁ bhajantu vicakṣaṇāḥ || [bhā.pu. 11.25.33] iti |

parameśvara-jñānasya nairguṇya-hetutvena nirguṇatvoktis tu lakṣaṇā-maya-kaṣṭa-kalpanā | tathā kaivalya-jñānasyāpi nairguṇya-hetutvād avaiśiṣṭyenodāharaṇa-bhedāpravṛttiś ca syāt | tasmāt svata eva nirguṇaṁ bhagavaj-jñānam | ata eva—


    sāttvikaṁ sukham ātmotthaṁ viṣayotthaṁ tu rājasam |


    tāmasaṁ moha-dainyotthaṁ nirguṇaṁ mad-apāśrayam || [bhā.pu. 11.25.29]

ity atra tat-sukhasyāpi nirguṇatvaṁ vakṣyate | evaṁ śravaṇādi-lakṣaṇa-kriyā-rūpāyā api bhakteḥ, 


    śuśrūṣoḥ śraddadhānasya vāsudeva-kathā-ruciḥ |


    syān mahat-sevayā viprāḥ puṇya-tīrtha-niṣevaṇāt || [bhā.pu. 1.2.16]

ity uktyā tad-eka-nidānatvena nirguṇatvam eva | 

nanu—


    madīyaṁ mahimānaṁ ca paraṁ brahmeti śabditam |


    vetsyasy anugṛhītaṁ me sampraśnair vivṛtaṁ hṛdi || [bhā.pu. 8.24.38] 

iti śrī-matsya-devasya vacanena brahma-jñānam api śrī-bhagavat-prasādotthaṁ śrūyate, tat kathaṁ tasya saguṇatvam ? ucyate—brahma-jñānaṁ dvividhānāṁ jāyate | tatra bhagavad-upāsakānām ānuṣaṅgikatvena, brahmopāsakānāṁ svatantratvena | bhagavad-upāsakais tu bhagavac-chakti-rūpayā bhaktyā kiñcid-bhedenaiva gṛhyate | tac ca brahma-bhūtaḥ prasannātmā na śocati na kāṅkṣati [gītā 18.54] ity-ādi-śrī-gītoktānusāreṇa, ātmārāmāś camunayaḥ [bhā.pu. 1.7.10] ity-ādy-anusāreṇa ca bhagavataḥ parākhya-bhakti-parikaro bhavati | 

brahmopāsakais tu pūrvavad abhedenaiva gṛhyate, tat-phalasya nātyantikaṁ vigaṇayaty api te prasādam [bhā.pu. 3.15.48] ity-ukta-diśā parair ātyantikatvena matasyāpi, parama-vidvadbhir anādṛtatvāt, tathā bhakti-viruddhatvena svargāpavarga-narakeṣv api tulyārtha-darśinaḥ [bhā.pu. 6.17.28] ity uktyā, narakavad apavargasyāpi heyatvāt prasādābhāsa evāsau | sva-maty-anusāreṇa prasādatayā gṛhyamāṇaś cen[^138]mati-kalpitatvāt sa-guṇa eva | tataḥ kaivalya-jñānam api tathā | viśeṣatas tasya sa-guṇa-sambandhena janmāṅgīkṛtam asti |

nanu antar bahiś ca karaṇaṁ puruṣasya guṇamayam eva | tad-udbhavayor bhakti-rūpayoḥ jñāna-kriyayoḥ[^139] kathaṁ nirguṇatvam ? ucyate, jñāna-śaktiḥ kriyā-śaktir vā na tāvaj jaḍasya traiguṇyasya dharmaḥ, ghaṭasyeva | na ca cid-rūpasyāpi jīvasya īśvarādhīna-śaktitvenāmukhyatvāt, devatāviṣṭa-puruṣasyeva, tataḥ paramātma-caitanyasyaivety āyāti[^140] | tathoktaṁ—


    dehendriya-prāṇa-mano-dhiyo’mī


    yad-aṁśa-viddhāḥ pracaranti karmasu | [bhā.pu. 6.16.24] iti |

tathā ca śrutiḥ—prāṇasya prāṇam uta cakṣuṣaś cakṣur uta śrotrasya śrotraṁ manaso ye mano viduḥ[bṛ.ā.u. 4.4.18] iti, na ṛte tat kriyate kiṁ ca nāre ity-ādikā |tad evaṁ sati traiguṇya-kārya-prādhānyena bhavantyau te guṇamayatvenocyete | parameśvara-prādhānyena tu svato guṇātīte eva te | tad uktaṁ devāmṛta-pānādhyāye śrī-śukena—


    yad yujyate’su-vasu-karma-mano-vacobhir


    dehātmajādiṣu nṛbhis tad asat pṛthaktvāt |


    tair eva sad bhavati yat kriyate’pṛthaktvāt


    sarvasya tad bhavati mūla-niṣecanaṁ yat || [bhā.pu. 8.9.29] iti |

**pṛthaktvāt** paramātmetarāśrayatvāt | **apṛthaktvāt** tad-ekāśrayatvād ity arthaḥ | ato yuktam eva jñāna-kriyātmikāyā hari-bhakter nirguṇatvam | viśeṣatas tasyā[^141] guṇa-sambandhena janmābhāvaś cāṅgīkṛtaḥ, na tu brahma-jñānasyeva guṇa-sambandhena janma-bhāva iti | tato’sau bhaktis tasyāpi prīṇanatvādi-guṇair udāhariṣyate | yat tu śrī-kapila-devena bhakter api nirguṇa-saguṇāvasthāḥ kathitās tāḥ punaḥ puruṣāntaḥkaraṇa-guṇā eva tasyām upacaryanta iti sthitam ||

[135]

tad evam abhipretya jñāna-rūpāyā bhakter nirguṇatvam uktvā kriyā-rūpāyā vyācaṣṭe | tatrāpy astu tāvat śravaṇa-kīrtanādi-rūpāyā bhagavat-sambandhena vāsa-mātra-rūpāyā āha—


    **vanaṁ tu sāttviko vāso grāmyo rājasa ucyate |**


    **tāmasaṁ dyūta-sadanaṁ man-niketaṁ tu nirguṇam || **[bhā.pu. 11.25.25]

**vanaṁ vāsa** iti tat-sambandhinī vasana-kriyety arthaḥ, vānaprasthānām iti jñeyam | evaṁ **grāmya** iti gṛhasthānām | **tāmasam** iti durācārāṇām | **dyūta-sadanam** ity upalakṣaṇam | **man-niketam** iti mat-sevā-parāṇām iti ca | vanādīnāṁ vāsena saha "āyur ghṛtam" itivad ekādhikaraṇatvam | vanasya vṛkṣa-ṣaṇḍa-rūpasya rajas-tamaḥ-prādhānyāt | ata eva viviktatva-lakṣaṇa-tadīya-sāttvika-guṇasyāpi tad-yugala-miśratvena gauṇatvam | vāsa-kriyāyās tu sattvopapannatvāt tad-vardhanatvāc ca sāttvikatve mukhyatvam iti tasyā evābhidheyatvam ucitam | ata eva grāmya iti taddhitānta eva paṭhitaḥ | evaṁ dyūta-sadanam ity atra ca vāsa-kriyaiva vivakṣitā | man-niketam ity atrāpi | kintu bhagavat-sambandha-māhātmyena niketasyāpi nirguṇatvaṁ bhavet, sparśa-maṇi-nyāyena | tādṛśatvaṁ tu tādṛśa-bhakti-cakṣurbhir evopalabdhavyam, diviṣṭhās tatra paśyanti sarvān eva caturbhujān[brāhme] itivat | evam eva ṭīkā ca—bhagavan-niketaṁ tu sākṣāt tad-āvirbhāvān nirguṇaṁ sthānam || ity eṣā ||

[136]

evaṁ vāsa-mātrasya tādṛśatvam uktvā sarvāsām eva tat-kriyāṇāṁ tādṛśatvam[^142] āha—


    **sāttvikaḥ kārako’saṅgī rāgāndho rājasaḥ smṛtaḥ |**


    **tāmasaḥ smṛti-vibhraṣṭo nirguṇo mad-apāśrayaḥ || **[bhā.pu. 11.25.26]

atra ca kriyāyām eva tātparyaṁ, na tad-āśrite dravye | sāttvika-kārakasya śarīrādikaṁ hi guṇa-traya-pariṇatam eva ||

[137]

tad evaṁ kriyā-mātrasya tādṛśatvam uktvā, tat-pravṛtti-hetu-bhūtāyāḥ śraddhāyā apy āha—


    **sāttviky ādhyātmikī śraddhā karma-śraddhā tu rājasī |**


    **tāmasy adharme yā śraddhā mat-sevāyāṁ tu nirguṇā || **[bhā.pu. 11.25.27]

**adharmo**’para-dharmaḥ | anyat pūrvavat ||

|| 11.25 || śrī-bhagavān || 133-137 ||

[138]

ata āha—

**dharmaṁ bhāgavataṁ śuddhaṁ **

**traivedyaṁ ca guṇāśrayam | **[bhā.pu. 6.2.24] iti |

**śuddhaṁ** nirguṇam iti | **traivedyaṁ** veda-traya-pratipādyaṁ **guṇāśrayam** iti |ṭīkā ca—**veda**-śabdenātra karma-kāṇḍam evocyate, evaṁ trayī-dharmam [gītā 9.21] ity-ādeḥ |

|| 6.2 || śrī-śukaḥ || 138 ||

[139]

ata eva bhakteḥ śrī-bhagavat-svarūpa-śakti-bodhakatvaṁ[^143] svayam-prakāśatvam āha —


    **yajñāya dharma-pataye vidhi-naipuṇāya**


    **yogāya sāṅkhya-śirase prakṛtīśvarāya |**


    **nārāyaṇāya haraye nama ity udāraṁ**


    **hāsyan mṛgatvam api yaḥ samudājahāra || **[bhā.pu. 5.14.45]

**ya** ārṣabheyo bharato maraṇa-samaye tatrāpi mṛga-śarīre, tad-vacana-janmātyantāsambhavāt sva-prakāśatvam eva tasyāḥ kīrtana-lakṣaṇāyā bhakteḥ sidhyati | evaṁ gajendre’pi jñeyam ||

|| 5.14 || śrī-śukaḥ || 139 ||

[140]

parama-sukha-rūpatvaṁ ca dṛśyate | tatra sādhana-daśāyāṁ, ato vai kavayo nityam [bhā.pu. 1.2.22] ity-ādau, karmaṇy asminn anāśvāse [bhā.pu. 1.18.12] ity-ādau ca tad-rūpatvābhivyaktir darśitaiva | siddha-daśāyāṁ tu sutarāṁ prakaṭībhavati | yathā—


    **mat-sevayā pratītaṁ te sālokyādi-catuṣṭayam |**


    **necchanti sevayā pūrṇāḥ kuto’nyat kāla-viplutam || **[bhā.pu. 9.4.67]

atrānyasya kāla-viplutatvam iti sevāyās tad-abhāva-prāpter[^144] nirguṇatvaṁ siddham | akāla-vipluta[^145]-sālokyādibhyo’tiśaye kim uteti ||

|| 9.4 || śrī-viṣṇur durvāsasam || 140 ||

[141]

śrī-bhagavad-viṣayaka-rati-pradatvam uktam | evaṁ nirjita-ṣaḍ-vargaiḥ kriyate bhaktir īśvare [bhā.pu. 7.7.33] ity-ādinā | yat tu—astv evam aṅga bhagavān bhajatāṁ mukundo muktiṁ dadāti karhicit sma na bhakti-yogam [bhā.pu. 5.6.18] ity uktyāpi[^146] tad-ratir na prāpyata iti śaṅkyate, tat khalv avivekād eva | _karhicid_ iti bhakti-yogākhya-tad-rati-puruṣārthatāyāṁ śaithilye saty evety artha-lābhāt, "karhicid api" anuktatvāt, asākalye tu cic-canau ity amara-koṣāc ca | tathāpi yadyapi ciram[^147] āvṛttiḥ syāt, tadā ratim api _dadāti_—satyaṁ diśaty arthitam arthito nṝṇām [bhā.pu. 5.19.24] ity-āder iti ca karhicit-padena gamyate | 

bhakta[^148]-viṣayaka-bhagavat-prīty-eka-hetutvam apy udāhṛtam, nālaṁ dvijatvaṁ devatvam 

[bhā.pu. 7.7.51] ity-ādi |tathā cāha—


    **manye dhanābhijana-rūpa-tapaḥ-śrutaujas-**


    **tejaḥ-prabhāva-bala-pauruṣa-buddhi-yogāḥ |**


    **nārādhanāya hi bhavanti parasya puṁso**


    **bhaktyā tutoṣa bhagavān gaja-yūthapāya || **[bhā.pu. 7.9.9]

**abhijanaḥ** sat-kula-janma | **buddhir** jñāna-yogaḥ | **yogo**’ṣṭāṅgaḥ ||

|| 7.9 || śrī-prahlādaḥ śrī-nṛsiṁha-devam || 141 ||

[142]

nanu niratiśaya-nityānanda-rūpasya bhagavataḥ kathaṁ tayā sukham utpadyeta, niratiśayatva-nityatvayor virodhāt[^149]? ucyate—śāstre khalu niratiśayānandatvaṁ nityatvaṁ ca bhagavataḥ śrūyate | bhakter api tathā tat-prīti-hetutvaṁ śrūyate | tata evaṁ gamyate—tasya paramānandaika-rūpasya sva-parānandinī svarūpa-śaktir yā hlādinī-nāmnī vartate, prakāśa-vastunaḥ sva-para-prakāśana-śaktivat parama-vṛtti-rūpaivaiṣā | tāṁ ca bhagavān sva-vṛnde nikṣipann eva nityaṁ vartate | tat-sambandhena ca svayam atitarāṁ prīṇātīti | ata eva tasya prīti-rūpasyāpi bhakti-prīṇanīyatvam āha—


    **yat-prīṇanād barhiṣi deva-tiryaṅ-**


    **manuṣya-vīrut-tṛṇam āviriñcāt |**


    **prīyeta sadyaḥ sa ha viśva-jīvaḥ**


    **prītaḥ svayaṁ prītim agād gayasya || **[bhā.pu. 5.15.13]

**viśva-jīvaḥ** sarva-jīvana-hetuḥ | devādīnāṁ dvandvaikyam | **prītiḥ** sukha-rūpo’pi ||

|| 5.15 || śrī-śukaḥ || 142 ||

[143]

ata eva tathābhūtatvenātmārāmasya pūrṇa-kāmasyāpi tasya kṣudra-guṇa-vastv api paritoṣāya kalpata iti dṛṣṭāntenāha—


    **tatropanīta-balayo raver dīpam ivādṛtāḥ |**


    **ātmārāmaṁ pūrṇa-kāmaṁ nija-lābhena nityadā ||**


    **prīty-utphulla-mukhāḥ procur harṣa-gadgadayā girā |**


    **pitaraṁ sarva-suhṛdam avitāram ivārbhakāḥ || **[bhā.pu. 1.11.4-5]

**tatra** śrī-dvārakāyām| **raver** upahāra-rūpaṁ **dīpam** ādṛtavanto janā **ive**ty arthaḥ | evaṁ stuty-ādikam api tat-prīṇanatām arhatīty āha—**prītyā** iti | **pitaram arbhakā iva** iti dṛṣṭāntaḥ | tasya prītāvasādhāraṇa-guṇa-viśeṣam apy āha—**sarva-suhṛdam** iti | sarva-suhṛttve liṅgam—**avitāram** iti | tathā **ātmārāma-pūrṇa-kāmatve**’pi tādṛśasya[^150] sva-sambandhābhimāni-prīti-mat-putrādiṣu prīti-viśeṣodayo yathā dṛśyate, tathā teṣu taṁ prītimantam ity arthaḥ | evaṁ kalpataru-dṛṣṭānte’pi bhagavato bhakta[^151]-viṣayikā kṛpā yathārtham evopapadyate | ye khalu sahaja-tat-prītim evātmani prārthayamānā bhajante, tebhyas tad-dāna-yāthārthyasyāvaśyakatvāt | tasmād asty evānanda-rūpasyāpi bhaktāv ānandollāsa iti |

|| 1.11 || śrī-sūtaḥ || 143 ||

[144]

evaṁ bhakti-rūpāyās tac-chakter jīve’bhivyaktau bhagavān eva kāraṇam | tat-tad-indriyādi-pravṛttau ca sa eveti tasmiṁs tayā jīvasyopakārakābhāsatvam eva | tathāpi bhaktānurajyad-ātmatve bhagavataḥ sva-kṛpā-prābalyam eva kāraṇam iti vadan pūrvārtham eva sādhayati—


    **kiṁ varṇaye tava vibho yad-udīrito’suḥ**


    **saṁspandate tam anu vāṅ-mana-indriyāṇi |**


    **spandanti vai tanu-bhṛtām aja-śarvayoś ca**


    **svasyāpy athāpi bhajatām asi bhāva-bandhuḥ || **[bhā.pu. 12.8.40]

he **vibho**!**tava kim** ahaṁ **varṇaye**? tvat-kṛpālutāyāḥ kiyantam aṁśaṁ varṇayeyam ? ity arthaḥ | yato **yena** tvayaiva **udīritaḥ** prerito’**suḥ** prāṇaḥ **saṁspandante** pravartate, **tam** asum **anu** ca **vāg**-ādayaḥ **spandanti**| tatra hetuḥ—**vai** anvaya-vyatirekābhyāṁ śrotrasya śrotram [bṛ.ā.u. 4.4.18] ity-ādi-śrutibhyaś ca tatprasiddham ity arthaḥ | na kevalaṁ prākṛtānāṁ **tanu-bhṛtāṁ** kintu **aja-śarvayoś ca** | ataḥ **svasya** mamāpi tathaiva | evaṁ yadyapi na kvacid api kasyāpi svātantryam, tathāpi dāru-yantravat pravartitair api vāg-ādibhir bhajatāṁ puṁsāṁ **bhāvena** sva-dattayaiva bhaktyā **bandhur asi** iti ||

|| 12.8 || mārkaṇḍeyaḥ śrī-nara-nārāyaṇau || 144 ||

[145]

śrī-bhagavad-anubhava-kartṛtve’nanya-hetutvam āha—


    **śṛṇvanti gāyanti gṛṇanty abhīkṣṇaśaḥ**


    **smaranti nandanti tavehitaṁ janāḥ |**


    **ta eva paśyanty acireṇa tāvakaṁ**


    **bhava-pravāhoparamaṁ padāmbujam || **[bhā.pu. 1.8.36]

spaṣṭam || 1.8 || śrī-kuntī śrī-bhagavantam || 145 ||

[146]

śrī-bhagavat-prāpakatvam āha—


    **bhaktyoddhavānapāyinyā sarva-loka-maheśvaram |**

**sarvotpatty-apyayaṁ brahma kāraṇaṁ mopayāti saḥ || **[bhā.pu. 11.18.45]

ṭīkā ca—**maheśvaratve** hetuḥ—**sarvotpatty-apyayaṁ** sarvasyotpatty-apyayau yasmāt, tam | ata eva tat-kāraṇaṁ **māṁbrahma** brahma-svarūpaṁ vaikuṇṭha-nivāsinam | yad vā, **brahmaṇo** vedasya **kāraṇaṁ** mām **upayāti** sāmīpyena prāpnoti|| ity eṣā | śrī-gītāsu ca puruṣaḥ sa paraḥ pārtha bhaktyā labhyas tv ananyayā [gītā 8.22] iti ||

|| 11.18 || śrī-bhagavān || 146 ||

[147]

tathā manaso’py agocara-phala-dāne śrī-dhruva-caritaṁ pramāṇaṁ, parama-bhakti-saṁvalita-sva-loka-dānāt | 

tad-vaśīkāritvaṁ tūdāhṛtaṁ—na sādhayati māṁ yogo [bhā.pu. 11.14.20] ity-ādi | tathā tat-padyānte—


    **bhaktyāham ekayā grāhyaḥ **


    **śraddhayātmā priyaḥ satām **[bhā.pu. 11.14.21] iti | 

atraivaṁ vivecanīyam—yadyapy asya vākyasyaikādaśa-caturdaśādhyāya-prakaraṇe sādhya-sādhana-bhaktyor aviviktatayaiva mahima-nirūpaṇam iti sādhana-paratvaṁ durnirṇeyaṁ, tathāpi phala-bhakti-mahima-dvārāpi sādhana-mahima-paratvam eva, yatredṛśam api phalaṁ bhavatīti, vadanti kṛṣṇa śreyāṁsi [bhā.pu. 11.14.1] ity-ādi-praśnam ārabhya sādhanasyopakrāntatvāt, yathā yathātmā parimṛjyate’sau mat-puṇya-gāthā-śravaṇābhidhānaiḥ [bhā.pu. 11.14.26] ity-ādinā tasyaivopasaṁhṛtatvāc ca | viśeṣatas tu tatra bādhyamāno’pi mad-bhakto [bhā.pu. 11.14.18] ity-ādikaṁ dharmaḥ satya-dayopetaḥ [bhā.pu. 11.14.22] ity-ādy-antaṁ tadīyam antaḥ-prakaraṇaṁ[^152] prāya-sādhana-mahima-param eva | tatra bādhyamāno’pi iti padyaṁ sādhya-bhaktau jātāyāṁ bādhyamānatvāyogāt—


    dadhati sakṛn manas tvayi ya ātmani nitya-sukhe


    na punar upāsate puruṣa-sāra-harāvasathān || [bhā.pu. 10.87.35] ity ukteḥ |


    viṣayāviṣṭa-cittānāṁ viṣṇv-āveśaḥ sudūrataḥ |


    vāruṇī-dig-gataṁ vastu vrajann aindrīṁ kim āpnuyāt ||

iti viṣṇu-purāṇāc ca tan-mahima-paratvena gamyate | atraiva tad vakṣyate—


    kathaṁ vinā roma-harṣaṁ dravatā cetasā vinā |


    vinānandāśru-kalayā śudhyed bhaktyā vināśayaḥ || [bhā.pu. 11.14.23] ity anena, 

mad-bhakti-yukto bhuvanaṁ punāti [bhā.pu. 11.14.24] iti kaimutya-vākyena ca sādhya-bhakteḥ saṁskāra-hāritvam| tato viṣayā eva bādhyamānā bhavantīti | 

atha yathāgniḥ susamṛddhārciḥ [bhā.pu. 11.14.19] iti padyaṁ nāmābhāsādeḥ sarva-pāpa-kṣaya-kāritva-prasiddhes tat-param | atha na sādhayati māṁ yogaḥ [bhā.pu. 11.14.20] ity etat sārdha-padyaṁ yogādīnāṁ sādhana-rūpāṇāṁ pratiyogitvena nirdiṣṭatvāt, śraddhā-sahāyatvena vidhānāc ca tat-param | sādhyāyāṁ śraddhollekhaḥ punar-ukta iti | yadyapi phala-bhakti-dvāraiva tad-vaśīkāritvaṁ tasyāḥ, tathāpy atra sādhaka-rūpāyā mukhyatvena prāptatvāt tatraivodāhṛtam | 

kiṁ vā—astv evam aṅga bhagavān bhajatāṁ mukundo muktiṁ dadāti karhicit sma na bhakti-yogam [bhā.pu. 5.6.18] iti nyāyena nāvaśaḥ san premāṇaṁ dadātīti tasyā eva sākṣāt tad-guṇakatvaṁ jñeyam | 

atha dharmaḥ satya-dayopetaḥ [11.14.21] iti padyaṁ ca dharmādi-sādhana-pratiyogitvena nirdeśāt, sādhana-bhakter evānyatrāpi tat-phalatayodāhṛtatvāc ca tat-param | yat tu kathaṁ vinā [11.14.23] ity-ādikaṁ tac ca sādhana-bhakti-phalasya śodhakatvātiśaya-pratipādanena tat-param iti | tasmāt sādhv eva bādhyamāno’pi [11.14.18] ity-ādi-padyāni tat-prasaṅge darśitāni ||

|| 11.14 || śrī-bhagavān || 147 ||

[148]

tathāstu tasyāḥ sākṣād bhakteḥ para-dharmatvādikam | bhagavad-arpaṇa-siddha-tad-anugatikasya laukika-karmaṇo’pi para-dharmatvam udāhariṣyate—yo yo mayi pare dharmaḥ [bhā.pu. 11.29.21] ity-ādau | tathā pāpa-ghnatvādikaṁ tasyāḥ śravaṇādināpi bhavatīty uktaṁ—śruto’nupaṭhito dhyātaḥ [bhā.pu. 11.2.12] ity-ādau | pādme māgha-māhātmye deva-dūta-vākyaṁ ca—


    prāhāsmān yamunā-bhrātā sādaraṁ hi punaḥ punaḥ |


    bhavadbhir vaiṣṇavas tyājyo viṣṇuṁ ced bhajate naraḥ ||


    vaiṣṇavo yad-gṛhe bhuṅkte yeṣāṁ vaiṣṇava-saṅgatiḥ |


    te’pi vaḥ parihāryāḥ syus tat-saṅga-hata-kilbiṣāḥ || iti |

bṛhan-nāradīye yajñamāly-upākhyānānte—


    hari-bhakti-parāṇāṁ tu saṅgināṁ saṅga-mātrataḥ |


    mucyate sarva-pāpebhyo mahā-pātakavān api || [nā.pa. 1.36.61] iti |

tataḥ sutarām evedam ādideśa—


    **jihvā na vakti bhagavad-guṇa-nāmadheyaṁ**


    **cetaś ca na smarati tac-caraṇāravindam |**


    **kṛṣṇāya no namati yac-chira ekadāpi**


    **tān ānayadhvam asato’kṛta-viṣṇu-kṛtyān || **[bhā.pu. 6.3.29]

	

āstāṁ tāvat tān ānayadhvam [bhā.pu. 6.3.28] ity-ādikenaitat-pūrva-dvitīya-padyenoktānāṁ mukunda-pādāravinda-vimukhānām ānayana-vārtā | tathā te deva-siddhaḥ [bhā.pu. 6.3.27] ity-ādikena tat-pūrva-tṛtīya-padyenoktānāṁ deva-siddha-parigīta-pavitra-gāthānāṁ sādhūnāṁ samadṛśāṁ bhagavat-parāṇāṁ nikaṭa-gamana-niṣedha-vārtāpi | **yad** yasya **jihvāpi** śrī-bhagavato **guṇaṁ ca nāmadheyaṁcaikadā** janma-madhye yadā kadācid api **na vakti** | jihvāyā abhāve **cetaś** ca **tac-caraṇāravindam** ekadāpi **na smarati** | cetaso vikṣiptatve **śiraś ca kṛṣṇāya** kṛṣṇaṁ lakṣīkṛtya **no namati**, 


    śaṭhenāpi namaskāraṁ kurvataḥ śārṅga-dhanvine |


    śata-janmārjitaṁ pāpaṁ tat-kṣaṇād eva naśyati || [ska.pu. 5.3.157.12]

iti skāndokta-mahimānaṁ namaskāraṁ na karoti, **tān ānayadhvam** | tatra hetuḥ—**asataḥ** | asattve hetuḥ—**akṛta-viṣṇu-kṛtyān** | yathā skānde revā-khaṇḍe śrī-brahmoktau—


    sa kartā sarva-dharmāṇāṁ bhakto yas tava keśava |


    sa kartā sarva-pāpānāṁ yo na bhaktas tavācyuta ||


    pāpaṁ bhavati dharmo’pi tavābhaktaiḥ kṛto hare |


    niḥśeṣa-dharma-kartā vāpy abhakto narake hare |


    sadā tiṣṭhati bhaktas te brahmahāpi vimucyate ||

pādme ca—


    man-nimittaṁ kṛtaṁ pāpam api kṣemāya[^153] kalpate |


    mām anādṛtya dharmo’pi pāpaṁ syān mat-prabhāvataḥ ||iti |

yuktaṁ caitat, śravaṇaṁ kīrtanaṁ cāsya [bhā.pu. 7.11.11] ity-ādinā, mukha-bāhūru-pādebhyaḥ [bhā.pu. 11.5.2] ity-ādinā, sarveṣāṁ mad-upāsanam [bhā.pu. 11.18.43] ity-ādinā, sarva-vidhi-niṣedhāḥ syuḥ ity-ādinā ca parama-nityatvādi-pratipādanāt | eṣāṁ kīrtanādīnāṁ trayāṇām api sukarāṇām abhāve pareṣāṁ sutarām evābhāvo bhaved iti sāmānyenaiva viṣṇu-kṛtya-rahitatvam uktam | jihvādīnāṁ karaṇa-bhūtānām api kartṛtvena nirdeśaḥ puruṣānicchayāpi yathā-kathañcit kīrtanādikam ādatte | **caraṇāravindam** iti viśeṣāṅga-nirdeśaḥ śrī-yamasya bhakti-khyāpaka eva, na tu tan-mātra-smaraṇa-niyāmakaḥ | atrābhaktānām ānayanena bhaktānām anānayanam eva vidhīyate | ānayanasyotsarga-siddhatvāt vaivasvataṁ saṁyamanaṁ prajānām iti śruteḥ |


    sakṛn manaḥ kṛṣṇa-padāravindayor


    niveśitaṁ tad-guṇa-rāgi yair iha |


    na te yamaṁ pāśa-bhṛtaś ca tad-bhaṭān


    svapne’pi paśyanti hi cīrṇa-niṣkṛtāḥ || [bhā.pu. 6.1.19]

ity atra **tad-guṇa-rāgīti** viśeṣaṇaṁ tu teṣāṁ tad-dṛṣṭi-patha-gamana-sāmarthyasyāpi yad ghātakaṁ, tādṛśa-tat-smaraṇasya prabhāva-viśeṣam eva bodhayatīti jñeyam | yathaiva nārasiṁhe—


    aham amara-gaṇārcitena dhātrā 


    yama iti loka-hitāhite niyuktaḥ |


    hari-guru-vimukhān praśāsmi martyān


    hari-caraṇa-praṇatān namaskaromi || [nṛ.pu. 9.2] iti |

tathaivāmṛta-sāroddhāre skānda-vacanam—


    na brahmā na śivāgnīndrā nāhaṁ nānye divaukasaḥ |


    śaktās tu nigrahaṁ kartuṁ vaiṣṇavānāṁ mahātmanām ||[ska.pu. 2.3.3.15] iti ||

|| 6.3 || śrī-yamas tad-dūtān || 148 ||

[149]

tathā sakṛd-bhajanenaiva sarvam apy āyuḥ saphalam ity udāhṛtam eva śrī-śaunaka-vākyena āyur harati vai puṁsām udyann astaṁ ca yann asau [bhā.pu. 2.3.17] ity-ādi-granthena | evaṁ bhakty-ābhāsenāpy ajāmilādau pāpaghnatvaṁ ca dṛśyate | tathā sarva-karmādi-vidhvaṁsa-pūrvaka-parama-gati-prāptāv api svalpāyāsenaiva[^154] bhakteḥ kāraṇatvaṁ ca śrūyate | laghu-bhāgavate—


    vartamānaṁ ca yat pāpaṁ yad bhūtaṁ yad bhaviṣyati |


    tat sarvaṁ nirdahaty āśu govindānala[^155]-kīrtanāt || iti |

tathaiva ca tatra yathā-kathañcit tad-bhakti-sambandhasya kāraṇatvaṁ dṛśyate | brahma-vaivarte—


    sa samārādhito devo muktikṛt syād yathā tathā |


    anicchayāpi huta-bhuk saṁspṛṣṭo[^156] dahati dvijāḥ || iti |

skānde umā-maheśvara-saṁvāde—


    dīkṣā-mātreṇa kṛṣṇasya narā mokṣaṁ labhanti vai |


    kiṁ punar ye sadā bhaktyā pūjayanty acyutaṁ narāḥ ||iti |

bṛhan-nāradīye—


    akāmād api ye viṣṇoḥ sakṛt pūjāṁ prakurvate |


    na teṣāṁ bhava-bandhas tu kadācid api jāyate || [nā.pu. 1.36.58] iti |

pādme deva-dyuti-stutau—


    sakṛd uccārayed yas tu nārāyaṇam atandritaḥ |


    śuddhāntaḥkaraṇo bhūtvā nirvāṇam adhigacchati || iti |

tathānyatra—


    samparkād yadi vā mohād yas tu pūjayate harim |


    sarva-pāpa-vinirmuktaḥ prayāti paramaṁ padam ||

itihāsa-samuccaye śrī-nārada-puṇḍarīka-saṁvāde ca—


    ye nṛśaṁsā durācārāḥ pāpācāra-ratāḥ sadā |


    te’pi yānti paraṁ dhāma nārāyaṇa-padāśrayāḥ ||


    lipyante na ca pāpena vaiṣṇavā vīta-kalmaṣāḥ |


    punanti sakalān lokān sahasrāṁśur ivoditaḥ ||


    janmāntara-sahasreṣu yasya syān matir īdṛśī |


    dāso’haṁ vāsudevasya sarvān lokān samuddharet ||


    sa yāti viṣṇu-sālokyaṁ puruṣo nātra saṁśayaḥ | 


    kiṁ punas tad-gata-prāṇāḥ puruṣāḥ saṁyatendriyāḥ ||

ata eva—


    sakṛd eva prapanno yas tavāsmīti ca yācate |


    abhayaṁ sarvadā tasmai dadāmy etad vrataṁ mama ||

iti rāmāyaṇe śrī-rāmacandra-vākyaṁ ca, 


    sakṛd eva prapanno yas tavāsmīti ca yācate |


    abhayaṁ sarvadā tasmai[^157] dadāmy etad vrataṁ hareḥ ||

iti ca garuḍa-purāṇe | tathā cāha—


    **āpannaḥ saṁsṛtiṁ ghorāṁ yan-nāma vivaśo gṛṇan |**


    **tataḥ sadyo vimucyeta yad bibheti svayaṁ bhayam || **[bhā.pu. 1.1.14] iti|

spaṣṭam || 1.1 || śrī-śaunakaḥ || 149 ||

[150]

tathā—


    **na hi bhagavann aghaṭitam idaṁ**


    **tvad-darśanān nṛṇām akhila-pāpa-kṣayaḥ |**


    **yan-nāma sakṛc chravaṇāt**


    **pukkaśo’pi vimucyate sākṣāt**[^158]**|| **[bhā.pu. 6.16.44] 

spaṣṭam || 6.16 || citraketuḥ śrī-saṅkarṣaṇam || 150 ||

[151]

ata evoktaṁ śrī-viṣṇu-dharmottare—


    jīvitaṁ viṣṇu-bhaktasya varaṁ pañca dināni vai |


    na tu kalpa-sahasrāṇi bhakti-hīnasya keśave || iti |

ato yad atra tṛtīye [bhā.pu. 3.31.12-21] garbha-sthasya jīvasya stutiḥ śrūyate, tasyaiva saṁsāro’pi varṇyate | tatrocyate—jāty-ekatvenaika-varṇanam iti vastutas tu kaścid eva jīvo bhāgyavān bhagavantaṁ stauti | sa ca nistaraty api | na tu sarvasyāpi bhagavaj-jñānaṁ bhavati | tathā ca nairuktāḥ[^159] paṭhanti—navame sarvāṅga-sampūrṇobhavati [ni. 13.19] iti paṭhitvā, mṛtaś cāhaṁ punar jāto jātaś cāhaṁ punar mṛtaḥ ity-āditad-bhāvanā-pāṭhāntaraṁ—


    avāṅ-mukhaḥ pīḍyamāno jantubhiś ca samanvitaḥ |


    sāṅkhya-yogaṁ samabhyasyet puruṣaṁ vā pañcaviṁśakam ||


    tataś ca daśame māsi prajāyate ity-ādi | 

atra _puruṣaṁ vā_ iti vā-śabdāt kasyacid eva bhagavaj-jñānam iti gamyate | 

sarvāsv apy avasthāsu bhakteḥ samarthatvaṁ varṇitam[^160] | bhede’py ekavad-varṇanam anyatrāpi dṛśyate | tṛtīye yathā pādma-kalpa-sṛṣṭi-kathane’pi śrī-sanakādīnāṁ sṛṣṭiḥ kathyata iti | ṭīkāyāṁ cabrahma-kṛta-sṛṣṭi-mātra-kathana-sāmyenaikīkṛtyoktir iyam iti yojitaṁ, śrī-varāhāvatāravac ca | tatra prathama-manvantarasyādau pṛthivī-majjane brahma-nāsikāto’vatīrṇaḥ śrī-varāhaḥ, tām uddharan hiraṇyākṣeṇa saṁgrāmaṁ kṛtavān iti varṇyate | hiraṇyākṣaś ca ṣaṣṭha-manvantarāvasāna-jāta-prācetasa-dakṣa-kanyāyā diter jātaḥ | tasmāt tathā-varṇanaṁ tad-avatāra-mātratva-pṛthivī-majjana-mātratvaikya-vivakṣayaiva ghaṭate, tadvad atrāpīti |kaścid evānyo janyo[^161]jīvaḥ stauty anyaḥ saṁsaratīty eva mantavyam | 

atra pūrvavat parama-gati-prāptau bhakteḥ paramparā-kāraṇatvaṁ ca dṛśyate | bṛhan-nāradīye dhvajāropaṇa-māhātmye—


    yatīnāṁ viṣṇu-bhaktānāṁ paricaryā-parāyaṇaiḥ |


    īkṣitā api gacchanti pāpino'pi parāṁ gatim || [nā.pu. 1.20.73] iti |

śrī-viṣṇu-dharme—


    kulānāṁ śatam āgāmi samatītaṁ tathā śatam |


    kārayan bhagavad-dhāma nayaty acyuta-lokatām ||


    ye bhaviṣyanti ye’tītā ākalpāt puruṣāḥ kule |


    tāṁs tārayati saṁsthāpya devasya pratimāṁ hareḥ || iti |

dūtān prati yamājñā ceyam—


    yenārcā bhagavad-bhaktyā vāsudevasya kāritā |


    navāyutaṁ tat-kulajaṁ bhavatāṁ śāsanātigam || iti |

yathāha—


    **triḥ-saptabhiḥ pitā pūtaḥ pitṛbhiḥ saha te’nagha |**


    **yat sādho’sya kule jāto bhavān vai kula-pāvanaḥ || **[bhā.pu. 7.10.18]

**triḥ-saptabhiḥ** prācīna-kalpa-gata-tadīya-pūrva-janma-sambandhibhiḥ **pitṛbhiḥ saha**| asmin janmani hiraṇyakaśipu-kaśyapa-marīci-brahmāṇa eva tat-pitara iti ||[^162]

|| 7.10 || śrī-nṛsiṁhaḥ prahlādam || 151 ||

[152]

tathā bhakty-ābhāsasyāpi sarva-pāpa-kṣaya-pūrvaka-śrī-viṣṇu-pada-prāpakatvaṁ, yathā bṛhan-nāradīye kokilā-māninor madironmattayor dhṛta-cīra-khaṇḍa-daṇḍayor jīrṇa-bhagavan-mandire nṛtyator dhvajāropaṇa-phala-prāptyā tādṛśatvaṁ jātam | tathā vyādha-hatasya pakṣiṇaḥ kukkura-mukha-gatasya tat-palāyana-vṛttyā bhagavan-mandira-parikramaṇa-phala-prāptyā tādṛśatva-prāptir iti | kvacit tatra mahā-bhakti-prāptiś ca, yathā bṛhan-nārasiṁha-purāṇe śrī-prahlādasya | tasya prāg-janmani veśyayā saha vivādena śrī-nṛsiṁha-caturdaśyāṁ daivād upavāsaḥ sampanno jāgaraṇaṁ ceti | tathā cāha—


    **yasyāvatāra-guṇa-karma-viḍambanāni**


    **nāmāni ye’su-vigame vivaśā gṛṇanti |**


    **te’neka-janma-śamalaṁ sahasaiva hitvā**


    **saṁyānty apāvṛtāmṛtaṁ tam ajaṁ prapadye || **[bhā.pu. 3.9.15]

**asu-vigame**’pīti tadānīntana-mātratvam aśuddha[^163]-varṇatvaṁ ca vyañjitam | **vivaśā** iti tad-icchāṁ vināpi kenacit kāraṇāntareṇāpīty arthaḥ | vaśakāntau ity amaraḥ | tādṛśa-śaktitve hetum āha—avatāreti | avatārādi-sadṛśāni tat-tat-tulya-śaktīnīty arthaḥ | tatra **avatāra-viḍambanāni** nṛsiṁhety-ādīni, **guṇa-viḍambanāni** bhakta-vatsalety-ādīni, **karma**-**viḍambanāni**govardhana-dharety-ādīni ca[^164] ||[^165]

|| 3.9 || brahmā śrī-garbhodaka-śāyinam || 152 ||

[153]

astu tāvat śuddha-bhakty-ābhāsasya vārtā | aparādhatvena dṛśyamāno’py asau mahā-prabhāvo dṛśyate | yathā viṣṇu-dharme bhagavan-mantreṇa kṛta-nija-rakṣaṁ vipraṁ prati rākṣasa-vākyaṁ—


    tvām attum āgataḥ kṣipto rakṣayā kṛtayā tvayā |


    tat-saṁsparśāc ca me brahman sādhv etan manasi sthitam ||


    kā sā rakṣā na tāṁ vedmi vedmi nāsyāḥ parāyaṇam |


    kintv asyāḥ saṅgamāsādya nirvedaṁ prāpitaḥ param || iti |

yathā vā, viṣṇu-dharmādy-udāhṛtāyāḥ śrī-bhagavad-gṛha-dīpa-tailaṁ pibantyāḥ kasyāścin mūṣikāyā daivato mukhoddhṛta-vartau dīpe samujjvalite sati mukha-dāhena maraṇāt rājñītvaṁ prāpya dīpa-dānādi-lakṣaṇa-bhakti-niṣṭhā-prāptir ante parama-pada-prāptiś ca | yathā ca brahmāṇḍa-purāṇe janmāṣṭamī-māhātmye kṛta-janmāṣṭamīkāyā dāsyā duḥsaṅgenāpi kasyacit tat-phala-prāptiḥ | tathā ca bṛhan-nāradīye tādṛśa-duṣṭa-kāryārtham api bhagavan-mandiraṁ mārjayitvā kaścid uttamāṁ gatim avāpa | na tv īdṛśatvaṁ brahma-jñānasyāpi | 

yathoktaṁ brahma-vaivarte—


    viṣaya-sneha-saṁyukto brahmāham iti yo vadet |


    garbha-vāsa-sahasreṣu pacyate pāpakṛn naraḥ || iti |

atha śrī-bhagavad-vaśīkāritāyām api sakṛd alpa-prayāsātmikāyā api bhakteḥ kāraṇatā dṛśyate | yathā brahma-purāṇe śrī-śiva-vākyam—


    dṛṣṭaḥ paśyed aharahaḥ saṁśritaḥ pratisaṁśrayet |


    arcitaś cārcayen nityaṁ sa devo dvija-puṅgavāḥ || iti |

yathā ca śrī-viṣṇu-dharme śrī-nārada-vākyam—


    tulasī-dala-mātreṇa jalasya culukena ca |


    vikrīṇīte svam ātmānaṁ bhaktebhyo bhakta-vatsalaḥ || iti |

tad īdṛśaṁ māhātmya-vṛndaṁ na praśaṁsā-mātram ajāmilādau prasiddhatvāt | darśitāś ca nyāyāḥ śrī-bhagavan-nāma-kaumudy-ādau | tathaiva nāmny arthavāda-kalpanāyāṁ doṣo’pi śrūyate, tathārtha-vādo hari-nāmni [pa.pu. 3.25.16] iti hi pādme nāmāparādha-gaṇane |


    artha-vādaṁ harer nāmni sambhāvayati yo naraḥ |


    sa pāpiṣṭho manuṣyāṇāṁ niraye patati sphuṭam || iti kātyāyana-saṁhitāyām | 


    man-nāma-kīrtana-phalaṁ vividhaṁ niśamya


    na śraddadhāti manute yad utārtha-vādam |


    yo mānuṣas tam iha duḥkha-caye kṣipāmi


    saṁsāra-ghora-vividhārti-nipīḍitāṅgam || 

iti brahma-saṁhitāyāṁ bodhāyanaṁ prati śrī-parameśvaroktau | tato’ntarbhūta-nāmānusandhāneṣv anyeṣu tad-bhajaneṣu ca sutarām evārtha-vāde doṣo’vagamyate | tad evaṁ yathārtha eva tan-māhātmye saty api yatra samprati tad-bhajane phalodayo na dṛśyate,  kutracic chāstre ca purātanānām apy anyathā śrūyate tatra nāmārtha-vāda-kalpanā-vaiṣṇavānādarādayo durantā aparādhā eva pratibandha-kāraṇaṁ vaktavyam | ata evoktaṁ śrī-śaunakena—


    tad aśma-sāraṁ hṛdayaṁ batedaṁ


    yad gṛhyamāṇair hari-nāma-dheyaiḥ |


    na vikriyetātha yadā vikāro


    netre jalaṁ gātra-ruheṣu harṣaḥ || [bhā.pu. 2.3.24] iti |

yathā prāyeṇādhunikānām | yathā vā, 


    brahmaṇyasya vadānyasya tava dāsasya keśava |


    smṛtir nādyāpi vidhvastā bhavat-sandarśanārthinaḥ || [bhā.pu. 10.64.25] iti |

tad-ukta-rītyādhyavasita-bhakter api nṛgasya, jihvā na vakti [bhā.pu. 6.3.29] ity-ādi-yama-vākya-viruddhaṁ yama-loka-gamanaṁ prāptavato vinā cārthavāda-kalpanāmayaṁ bhāvaṁ śruta-śāstrasyāpi tasya satyāṁ tādṛśa-māhātmyāyāṁ bhaktau śrīmad-ambarīṣādivat sevāgrahaṁ parityajya dāna-karmāgraho na syāt | tādṛśāparādhe bhakti-stambhaś ca śrūyate | yathā pādme nāmāparādha-bhañjana-stotre—


    nāmaikaṁ yasya vāci smaraṇa-patha-gataṁ śrotra-mūlaṁ gataṁ vā 


    śuddhaṁ vāśuddha-varṇaṁ vyavahita-rahitaṁ tārayaty eva satyam |


    tac ced deha-draviṇa-janatā-lobha-pāṣaṇḍa-madhye


    nikṣiptaṁ syān na phala-janakaṁ śīghram evātra vipra || [pa.pu. 4.25.24]

dehādi-lobhārthaṁ ye _pāṣaṇḍā_ gurv-avajñādi-daśāparādha-yuktās tan-_madhya_ ity arthaḥ | skānde prahlāda-saṁhitāyāṁ dvārakā-māhātmye—


    pūjito bhagavān viṣṇur janmāntara-śatair api |


    prasīdati na viśvātmā vaiṣṇave cāvamānite ||

skānda evānyatra mārkaṇḍeya-bhagīratha-saṁvāde—


    dṛṣṭvā bhāgavataṁ dūrāt sammukhe nopayāti hi |


    na gṛhṇāti haris tasya pūjāṁ dvādaśa-varṣikīm ||


    dṛṣṭvā bhāgavataṁ vipraṁ namaskāreṇa nārcayet |


    dehinas tasya pāpasya na ca vai kṣamate hariḥ || iti |

evaṁ bahūny evāparādhāntarāṇy api dṛśyante | evam eva śrī-viṣṇu-purāṇe śata-dhanur nāmno rājño bhagavad-ārādhana-tatparasyāpi veda-vaiṣṇava-nindakālpa-sambhāṣayaiva kukkurādi-yoni-prāptir uktā | ataḥ śuśrūṣoḥ śraddadhānasya [bhā.pu. 1.2.16] ity-ādau, āvṛttir asakṛd-upadeśāt [ve.sū. 4.1.1] ity-ādau ca puruṣāṇāṁ prāyaḥ sāparādhatvābhiprāyeṇaivāvṛtti-vidhānam | sāparādhānām āvṛtty-apekṣā coktā pādme nāmāparādha-bhañjana-stotre nāmopalakṣya—


    nāmāparādha-yuktānāṁ nāmāny eva haranty agham | \
aviśrānti-prayuktāni tāny evārtha-karāṇi ca || [pa.pu. 4.25.23] iti |

etad-apekṣayaiva trailokya-sammohana-tantrādāv aṣṭādaśākṣarāder āvṛtti-vidhānam, yathā—


    idānīṁ śṛṇu devi tvaṁ kevalasya manor vidhim |


    daśa-kṛtvo japen mantram āpat-kalpena mucyate ||


    sahasra-japtena tathā mucyate mahatainasā |


    ayutasya japenaiva mahā-pātaka-nāśanam ||ity-ādi |

tathā brahma-vaivarte nāmopalakṣya—


    hanan brāhmaṇam atyantaṁ kāmato vā surāṁ piban |


    kṛṣṇa kṛṣṇety aho-rātraṁ saṅkīrtya śucitām iyāt || ity-ādi |

atrāparādhālambanatvenaiva vartamānānāṁ pāpa-vāsanānāṁ sahaivāparādhena nāśa iti tātparyam | etādṛśa-pratibandhāpekṣayaivoktaṁ viṣṇu-dharme—


    rāgādi-dūṣitaṁ cittaṁ nāspadaṁ madhusūdane |


    badhnāti na ratiṁ haṁsaḥ kadācit kardamāmbuni ||


    na yogyā keśavaṁ stotuṁ vāg duṣṭā cānṛtādinā |


    tamaso nāśanāyālaṁ nendor lekhā ghanāvṛtā || iti |

siddhānām āvṛttis tu pratipadam eva sukha-viśeṣodayārthā | asiddhānām āvṛtti-niyamaḥ phala-paryāpti-paryantaḥ, tad-antarāye’parādhāvasthiti-vitarkāt | yataḥ (1) kauṭilyam, (2) aśraddhā, (3) bhagavan-niṣṭhā-cyāvaka-vastv-antarābhiniveśaḥ, (4) bhakti-śaithilyaṁ, (5) sva-bhakty-ādi-kṛta-mānitvam ity evam-ādīni mahat-saṅgādi-lakṣāṇa-bhaktyāpi nivartayituṁ duṣkarāṇi cet, tarhi tasyāparādhasyaiva kāryāṇi, tāny eva ca prācīnasya tasya liṅgāni | ata eva kuṭilātmanām uttamam api nānopacārādikaṁ nāṅgīkaroti bhagavān, yathā dūtya-gato duryodhanasya | ādhunikānāṁ ca śruta-śāstrāṇām aparādha-doṣeṇa śrī-bhagavati śrī-gurau tad-bhaktādiṣu cāntarānādarādāv api sati bahis tad-arcanādy-ārambhaḥ kauṭilyam[^166] | ata evākuṭila-mūḍhānāṁ bhajanābhāsādināpi kṛtārthatvam uktam | kuṭilānāṁ tu bhakty-anuvṛttir api na bhavatīti[^167] skānde śrī-parāśara-vākye dṛśyate—


    na hy apuṇyavatāṁ loke mūḍhānāṁ kuṭilātmanām |


    bhaktir bhavati govinde kīrtanaṁ smaraṇa ṁ tathā || iti |

etad-apekṣayaivoktaṁ viṣṇu-dharme—


    satyaṁ śatena vighnānāṁ sahasreṇa tathā tapaḥ |


    vighnāyutena govinde nṝṇāṁ bhaktir nivāryate || iti |

ata evāha—


    **taṁ sukhārādhyam ṛjubhir ananya-śaraṇair nṛbhiḥ |**


    **kṛtajñaḥ ko na seveta durārādhyam asādhubhiḥ || **[bhā.pu. 3.19.36]

spaṣṭam || 3.19 || śrī-sūtaḥ || 153 ||

[154]

yathaiva bhagavad-bhaktā apy akuṭilātmano’jñānanugṛhṇanti, na tu kuṭilātmano vijñān iti dṛśyate | yathā—


    **dūre hari-kathāḥ kecid dūre cācyuta-kīrtanāḥ |**


    **striyaḥ śūdrādayaś caiva te’nukampyā bhavādṛśām ||**


    **vipro rājanya-vaiśyau vā hareḥ prāptāḥ padāntikam |**


    **śrautena janmanāthāpi muhyanty āmnāya-vādinaḥ || **[bhā.pu. 11.5.4-5]

ṭīkā ca—tatra ye’jñās te bhavad-vidhānām anugrāhyā ity āha—**dūra** iti | jñāna-lava-durvidagdhās tv acikitsyatvād upekṣyā ity āśayenāha—**vipra **iti || ity eṣā |

|| 11.5 || śrī-camaso nimim || 154 ||

[155]

athāśraddhā | dṛṣṭe śrute’pi tan-mahimādau viparīta-bhāvanādinā viśvāsābhāvaḥ | yathā  duryodhanasyaiva viśvarūpa-darśanādāv api | ata eva yathā—āpannaḥ saṁsṛtiṁ ghorāṁ yan nāma vivaśo gṛṇan [bhā.pu. 1.1.14] ity-ādi-śaunakasya, dantā gajānāṁ kuliśāgra-niṣṭhurāḥ [vi.pu. 1.17.44] iti śrī-prahlādasyānubhava-siddhaṁ, na tathā sarveṣām | īdṛśam ānuṣaṅgikaṁ phalaṁ tu śuddha-bhaktair bhagavan-mahima-khyāpanecchā yadi syāt, tadaiveṣyate, na tu sva-rakṣaṇāya sva-mahima-darśanāya vā | yathaivoktaṁ—


    dantā gajānāṁ kuliśāgra-niṣṭhurāḥ


    śīrṇā yad ete na balaṁ mamaitat |


    mahā-vipat-pāta-vināśano’yaṁ


    janārdanānusmaraṇānubhāvaḥ || [vi.pu. 1.17.44]

śrī-parīkṣit-prabhṛtibhis tu tad api neṣṭaṁ, yathā—


    **dvijopasṛṣṭaḥ kuhakas takṣako vā**


    **daśatv alaṁ gāyata viṣṇu-gāthāḥ || **[bhā.pu. 1.19.15]

|| spaṣṭam || 1.19 || rājā || 155 ||

[156]

ata evādhunikeṣu mahānubhāva-lakṣaṇavatsu tad-darśane’pi[^168] nāviśvāsaḥ kartavyaḥ | kutracid bhagavad-upāsanā-viśeṣeṇaiva tādṛśam ānuṣaṅgikaṁ phalam udayate | yathā—


    **yadaika-pādena sa pārthivātmajas**[^169]


    **tasthau tad-aṅguṣṭha-nipīḍitā mahī |**


    **nanāma tatrārdham ibhendra-dhiṣṭhitā**


    **tarīva savyetarataḥ pade pade || **[bhā.pu. 4.8.79]

atra sarvātmakatayaiva viṣṇu-samādhinā tādṛk phalam uditam | etādṛśy upāsanā cāsya bhāvi-jyotir-maṇḍalātmaka-viśva-cālana-padopayogitayoditeti jñeyam ||

|| 4.8 || śrī-maitreyaḥ || 156 ||

[157]

atha bhagavan-niṣṭhā-cyāvaka-vastv-antarābhiniveśo, yathā—


    **evam aghaṭamāna-manorathākula-hṛdayo mṛga-dārakābhāsena svārabdha-karmaṇā yogārambhaṇato vibhraṁśitaḥ sa yoga-tāpaso bhagavad-ārādhana-lakṣaṇāc ca | **[bhā.pu. 5.8.26] iti | 

**sa **śrī-bharataḥ | atraivaṁ cintyaṁ—bhagavad-bhakty-antarāyakaṁ sāmānyaṁprārabdha-karma na bhavitum arhati, durbalatvāt | tataḥ prācīnāparādhātmakam eva tal labhyata indradyumnādīnām iveti ||

|| 5.8 || śrī-śukaḥ || 157 ||

[158]

kecit tu sādhāraṇasyaiva prārabdhasya tādṛśeṣu bhakteṣu prābalyaṁ tad-utkaṇṭhā-vardhanārthaṁ svayaṁ bhagavataiva kriyata iti manyante | sā ca varṇitā mṛga-dehaṁ prāptasya tasya | tathaiva śrī-nāradasya pūrva-janmani jāta-rater api kaṣāya-rakṣaṇam āha—


    **hantāsmin janmani bhavān mā māṁ draṣṭum ihārhati |**


    **avipakva-kaṣāyāṇāṁ durdarśo’haṁ kuyoginām || **[bhā.pu. 1.6.22]

spaṣṭam | tad evam aparādha-hetuka-tad-abhiniveśodāharaṇaṁ gajendrādīnāṁ viṣayāvasthāyāṁ kāryam ||

|| 1.6 || śrī-bhagavān || 158 ||

[160]

atha bhakti-śaithilyaṁ yenādhyātmikādi-sukha-duḥkha-niṣṭhaivollasati | bhakti-tat-parāṇāṁ tu tatrānādaro bhavati | yathā sahasra-nāma-stotre—


    na vāsudeva-bhaktānām aśubhaṁ vidyate kvacit |


    janma-mṛtyu-jarā-vyādhi-bhayaṁ cāpy upajāyate || iti |

yā tu sat-sādhakasya manuṣya-deha-rirakṣiṣā jāyate, sāpy upāsanā-vṛddhi-lobhena, na tu deha-mātra-rirakṣiṣayeti | na tayā ca bhakti-tātparya-hāniḥ | tad evaṁ viveka-sāmarthya-yuktasyāpi bhakti-tātparya-vyatireka-gamyaṁ tac-chaithilyaṁ madhye madhye rucyamāṇayā bhaktyā yan na[^170] dūrīkriyate tadaparādhālambanam eveti gamyate | ata evāparādhānumānā-pravṛtter mūḍhe cāsamarthe cālpena siddhiḥ samarthaiva | tatra dīna-dayāloḥ śrī-bhagavataḥ kṛpā cādhikā pravartate |

kiṁ tu, [^171] viveka-sāmarthya-yukte sampraty api yo’parādhāpāto bhavati, so’tyanta-daurātmyād eva | tad-viparīte tu nātidaurātmyād iti viduṣaḥ samarthasya śatadhanuṣo’ntarāyo’nantara-vihita-bhagavad-upāsanasyāpi yukta eva | mūḍhānāṁ tu mūṣikādīnām aparādhe’pi siddhis tathaiva yuktā, daurātmyābhāvena bhajana-svarūpa-prabhāvasyāparādham atikramyodayāt |

atha bhakty-ādi-kṛtābhimānatvaṁ cāparādha-kṛtam eva, vaiṣṇavāvamānādi-lakṣaṇāpa-rādhāntara-janakatvāt | yathā dakṣasya prāktana-śrī-śivāparādhena prācetasatvāvasthāyāṁ śrī-nāradāparādha-janmāpi dṛśyate | tad evaṁ yat[^172]sakṛd bhajanādinaiva phalodaya uktaḥ, tad yathāvad eva, yadi prācīno’rvācīno vāparādho na syāt | maraṇe tu sarvathā sakṛd eva yathā-kathañcid api bhajanam apekṣate, tatra hi tasyaiva sakṛd api bhagavan-nāma-grahaṇādikaṁ jāyate, yasya pūrvatra vātra vā janmani siddhena bhagavad-ārādhanādinā tadānīṁ svīya-prabhāvaṁ prakaṭayatānantaram eva bhagavat-sākṣātkāro bhāvyate[^173] |


    yaṁ yaṁ vāpi smaran bhāvaṁ tyajanty ante kalevaram |


    taṁ tam evaiti kaunteya sadā tad-bhāva-bhāvitaḥ || [gītā 8.6] 


    <p style="text-align: right">
iti śrī-gītopaniṣadbhyaḥ |</p>


tato’parādhābhāvāt tat-kṣayārthaṁ na tatrāvṛtty-apekṣā, yathājāmilasya, na tathā kṛta-tan-nāma-śravaṇādīnām api yama-dūtānām | yathāha—


    **athāpi me durbhagasya vibudhottama-darśane |**


    **bhavitavyaṁ maṅgalena yenātmā me prasīdati || **[bhā.pu. 6.2.32] 

pūrveṇa **maṅgalena** mahatā puṇyena iti ṭīkā ca ||

[160]

vyatirekeṇāha—


    **anyathā mriyamāṇasya nāśucer vṛṣalī-pateḥ |**


    **vaikuṇṭha-nāma-grahaṇaṁ jihvā vaktum ihārhati || **[bhā.pu. 6.2.33]

spaṣṭam || 6.2 || śrīmān ajāmilaḥ || 159-160 ||

[161]

yat tu śrī-bharatasya mṛga-śarīraṁ tyajato nāmāni gṛhītvāpi śarīrāntara-prāptiḥ, tatrāpi sākṣād-bhāva-prāptir eva tādṛśānāṁ hṛdi sadāvirbhāvāt | evam ajāmilasya pūrva-śarīra-sthitāv api jñeyam | tato maraṇa-samaye sakṛd-bhajanasyānantaram eva kṛtārthatva-prāpaṇe vyabhicāro na syāt | ata evāha—


    **etāvān sāṅkhya-yogābhyāṁ sva-dharma-pariniṣṭhayā |**


    **janma-lābhaḥ paraḥ puṁsām ante nārāyaṇa-smṛtiḥ ||**[bhā.pu. 2.1.6]

ṭīkā ca—**etāvān** eva janmano lābhaḥ phalam | tam āha—**nārāyaṇa-smṛtir** iti | sāṅkhyādibhiḥ sādhya iti teṣāṁ svātantryeṇa lābhatvaṁ vārayati | **ante** ca **smṛtiḥ paro lābhaḥ, **na tan-mahimā vaktuṁ śakyata ity arthaḥ|| ity eṣā ||

nāma-kaumudī-kāraiś ca "antima-pratyayo’bhyarhitaḥ"[nā.kau. 3] ity uktam ||

|| 2.1 || śrī-śukaḥ || 161 ||

[162]

ata evājāmilasyānyadāpi putropacāritaṁ nārāyaṇa-nāma gṛhṇataḥ—


    prayāṇe cāprayāṇe ca yan nāma smaratāṁ nṝṇām |


    sadyo naśyati pāpaugho namas tasmai cid-ātmane ||[pa.pu. 6.128.238]

iti pādme deva-dyuti-stotrānusāreṇa jvara-maraṇa-daśāyām api sakala-kaśmala-nirasanāni tava guṇa-kṛta-nāma-dheyāni [bhā.pu. 5.3.14] iti pañcamokta-sthit**āpi**-śabdena ca prathama-nāma-grahaṇād eva kṣīṇa-sarva-pāpasyāpi maraṇe yan-nāma-grahaṇaṁ, tat-praśaṁsaiva śrūyate | tatrāpy āvṛttyā—


    **athainaṁ māpanayata kṛtāśeṣāgha-niṣkṛtam |**


    **yad asau bhagavan-nāma mriyamāṇaḥ samagrahīt || **[bhā.pu. 6.2.13] ity-ādi |

**aśeṣa**-śabdo’tra vāsanā-paryantaḥ | **agha**-śabdaś cāparādha-paryanta iti | atra maraṇe sarveṣāṁ dainyādayo’pi śrī-bhagavat-kṛpātiśaya-dvāram iti draṣṭavyam ||

|| 6.1 || śrī-viṣṇu-dūtāḥ yama-dūtān || 162 ||

[163]

tad evam adhikāri-viśeṣaṁ prāpyaiva tat-tat-phalodayo dṛṣṭaḥ[^174] | yathaiva pūrvam udāhṛtam | yathā ca jāta-ruciṁ prāpya—


    **tava vikrīḍitaṁ kṛṣṇa nṛṇāṁ parama-maṅgalam |**


    **karṇa-pīyūṣam āsādya tyajanty anya-spṛhāṁ janāḥ || **[bhā.pu. 11.6.44]

ata evoktam—


    na krodho na ca mātsaryaṁ na lobho nāśubhā matiḥ |


    bhavanti kṛta-puṇyānāṁ bhaktānāṁ puruṣottama || iti ||

|| 11.6 || śrīmad-uddhavaḥ || 163 ||

[164]

jāta-premāṇaṁ prāpya—


    **naiṣātiduḥsahā kṣun māṁ tyaktodam api bādhate |**


    **pibantaṁ tvan-mukhāmbhoja- cyutaṁ hari-kathāmṛtam || **[bhā.pu. 10.1.13]

spaṣṭam || 10.1 || śrī-rājā || 164 ||

[165]

vyākhyāte yathā-kathañcid bhajana-samyag-bhajanāvṛttī | tad evaṁ bhagavad-arpita-dharmādi-sādhyatvāt tāṁ vinānyeṣām akiñcitkaratvāt, tasyāḥ svata eva samarthatvāt, sva-leśena svābhāsādināpi paramārtha-paryanta-prāpakatvāt, sarveṣāṁ varṇānāṁ nityatvāc ca, sākṣād bhakti-rūpaṁ tat-sāmmukhyam evātrābhidheyaṁ vastv iti sthitam | iyam eva kevalatvād ananyatākhyā |


    ananyāś cintayanto māṁ ye janāḥ paryupāsate |


    teṣāṁ nityābhiyuktānāṁ yoga-kṣemaṁ vahāmy aham ||


    ye’py anya-devatā-bhaktā yajante śraddhayānvitāḥ |


    te’pi mām eva kaunteya yajanty avidhi-pūrvakam || [gītā 9.22-23]

ity avyavahita-vākya-dvaye’nvaya-vyatirekoktyānanyatvaṁ nāma hy anyopāsanā-rāhityena tad-bhajanam ucyate | ittham evāṅgīkṛtam—api cet sudurācāro bhajate mām ananya-bhāk [gītā 9.30] ity-ādau | tasyāś ca mahā-durbodhatvaṁ mahā-durlabhatvaṁ coktam—dharmaṁ tu sākṣād bhagavat-praṇītaṁ na vai vidur ṛṣayo nāpi devāḥ [bhā.pu. 6.3.19] ity-ādau, ye’bhyarthitām api ca no nṛ-gatiṁ prapannā [bhā.pu. 3.15.24] ity-ādau ca |

tad evaṁ tasyāḥ śravaṇādi-rūpāyāḥ sākṣād-bhakteḥ sarva-vighna-nivāraṇa-pūrvaka-sākṣād-bhagavat-prema-phaladatve sthite parama-durlabhatve ca saty anya-kāmanayā ca nābhidheyatvam | tathā coktaṁ caturthe—


    taṁ durārādhyam ārādhya satām api durāpayā |


    ekānta-bhaktyā ko vāñchet pāda-mūlaṁ vinā bahiḥ || [bhā.pu. 4.24.55] iti | 

tan-mātra-kāmanāyāṁ ca bhakter evākiñcanatvam akāmatvaṁ ca saṁjñāpitam |


    matto’py anantāt parataḥ parasmāt


    svargāpavargādhipater na kiñcit |


    yeṣāṁ kim u syād itareṇa teṣām


    akiñcanānāṁ mayi bhakti-bhājām || [bhā.pu. 5.5.25] iti śrī-ṛṣabhadeva-vākyāt |

akāmaḥ sarva-kāmo vā [2.3.10]ity-ādeś ca | tatheyam evaikāntitety ucyate—


    ekāntino yasya na kañcanārthaṁ


    vāñchanti ye vai bhagavat-prapannāḥ [bhā.pu. 8.3.20] iti gajendra-vākyam |


    evaṁ pralobhyamāno’pi varair loka-pralobhanaiḥ |


    ekāntitvād bhagavati naicchat tān asurottamaḥ || 


    <p style="text-align: right">
[bhā.pu. 7.9.55] iti nārada-vākyāc ca |</p>


ata evoktaṁ gāruḍe—


    ekāntena sadā viṣṇau yasmād eva parāyaṇāḥ |


    tasmād ekāntinaḥ proktās tad-bhāgavata-cetasaḥ || [ga.pu. 1.231.14] iti |

eṣaivopadiṣṭā śrī-gītopaniṣatsu—


    bhaktyā tv ananyayā śakya aham evaṁvidho’rjuna |


    jñātuṁ draṣṭuṁ ca tattvena praveṣṭuṁ ca parantapa ||


    mat-karma-kṛn mat-paramo mad-bhaktaḥ saṅga-varjitaḥ |


    nirvairaḥ sarva-bhūteṣu yaḥ sa mām eti pāṇḍava || [gītā 11.54-55]

_mat-karma_ śravaṇa-kīrtanādi | _aham_ eva _paramaḥ_ sādhanatvena sādhyatvena ca yasya | ata eva sādhana-sādhyāntara-_saṅga-vivarjita_ iti vyākhyeyam | imām eva bhaktim āha —


    **tasmād arthāś ca kāmāś ca dharmāś ca yad-apāśrayāḥ |**


    **bhajatānīhayātmānam anīhaṁ harim īśvaram || **[bhā.pu. 7.7.48]

**yad-apāśrayā** yad-adhīnāḥ | taṁ **harim** ity anvayaḥ | **anīhayā** kāmanā-tyāgena | **anīhaṁ** tathaiva kāmanā-śūnyam | icchākāṅkṣā-spṛhehā-tṛṭ ity amaraḥ ||

|| 7.7 || śrī-prahlādo’sura-bālakān || 165 ||

[166]

tathaivobhayoḥ kāmanā-śūnyatvaṁ svayam evāha—


    **āśāsāno na vai bhṛtyaḥ svāminy āśiṣa ātmanaḥ |**


    **na svāmī bhṛtyataḥ svāmyam icchan yo rāti cāśiṣaḥ ||**


    **ahaṁ tv akāmas tvad-bhaktas tvaṁ ca svāmy anapāśrayaḥ |**


    **nānyathehāvayor artho rāja-sevakayor iva || **[bhā.pu. 7.10.5-6]

spaṣṭam || 7.10 || śrī-prahlādaḥ śrī-nṛsiṁhadevam || 166 ||

[167]

evam evāha—


    **naivātmanaḥ prabhur ayaṁ nija-lābha-pūrṇo**


    **mānaṁ janād aviduṣaḥ karuṇo vṛṇīte |**


    **yad yaj jano bhagavate vidadhīta mānaṁ**


    **tac cātmane prati-mukhasya yathā mukha-śrīḥ || **[bhā.pu. 7.9.11]

**ayaṁ prabhur ātmano mānaṁ**pūjāṁ **janān** nija-bhaktān **navṛṇīte** necchati | tatra hetuḥ—**nijasya** bhaktasyaiva **lābhena pūrṇaḥ** parama-santuṣṭaḥ | hetv-antaraṁ—**karuṇaḥ** pūjārthaṁ tat-prayāsādāv asahiṣṇuḥ | kathambhūtāj janāt? **aviduṣaḥ, **pitur agre bālakavat tasyāgre na kiñcid api jānataḥ | eṣā svasya janaika-vargatvena dainyoktiḥ | yad vā, tad-āveśenānyat kiñcid api na jānata ity arthaḥ | ubhayatra pakṣe’pi tac ca tasya kāruṇya-hetur iti bhāvaḥ | 

tarhi kiṁ janas tasya pūjāṁ na kurute ? ity āśaṅkyāha—yad iti | sa ca **janoyad yad** yaṁ yaṁ mānaṁ **bhagavate vidadhīta** sampādayati, sa sarvo’py ātmārtham eva | tat-sammāna-mātreṇaiva sva-sammānanābhimananāt sukhaṁ manyamānas tan-mānaṁ karoty evety arthaḥ | 

tat-sammāna-mātreṇa sva-sammānaś ca tad-eka-jīvanasya taj-janasya yukta eveti dṛṣṭāntam āha—**yathā mukhe** yā śobhā kriyate, tan-mātram eva **pratimukhasya** śobhāyaibhavati, nānyad iti ||

|| 7.9 || śrī-prahlādaḥ śrī-nṛsiṁham || 167 ||

[168]

ata evāha—


    **nālaṁ dvijatvaṁ devatvam ṛṣitvaṁ vāsurātmajāḥ |**


    **prīṇanāya mukundasya na vṛttaṁ na bahu-jñatā ||**


    **na dānaṁ na tapo nejyā na śaucaṁ na vratāni ca |**


    **prīyate’malayā bhaktyā harir anyad viḍambanam || **[bhā.pu. 7.7.51-52]

**amalayā** niṣkāmayā | **viḍambanaṁ** naṭana-mātram | ataḥ sakāma-bhaktasyāpi bhakter naṭana-mātra-tātparyeṇa bhakty-anukaraṇa-mātratvāt | yathā pareṣām api naṭānāṁ kvacit tad-anukaraṇaṁ tathaiveti | 

tatra sakāmatvam aihikaṁ pāralaukikaṁ ceti dvividham| tat sarvam eva niṣidhyate śrī-nāgapatnī-vacanādau—na pārameṣṭhyaṁ na mahendra-dhiṣṇyam [bhā.pu. 10.16.37] ity-ādinā | tasmād vaivasvata-manu-putrasya pṛṣadhrasya tu mumukṣor api ekāntitva-vyapadeśo gauṇa eva boddhavyaḥ |


    mā māṁ pralobhayotpattyā saktaṁkāmeṣu tair varaiḥ |


    tat-saṅga-bhīto nirviṇṇo mumukṣus tvām upāśritaḥ || [bhā.pu. 7.10.2]

ity atra śrī-prahlāda-vākye mumukṣā tu kāma-tyāgecchaiva |


    yadi dāsyasi me kāmān varāṁs tvaṁ varadarṣabha |


    kāmānāṁ hṛdy asaṁrohaṁ bhavatas tu vṛṇe varam || [bhā.pu. 7.10.7] iti vakṣamāṇāt |

bhakti-yogasya tat sarvam antarāyatayārbhakaḥ [bhā.pu. 7.10.1] iti śrī-nāradena prāg uktatvāc ca[^175] | evaṁ śrīmad-ambarīṣasya yajña-vidhānam api loka-saṅgrahārthakam eva[^176] jñeyam | tam uddiśyāpy ekānta-bhakti-bhāvenety uktam asti | tatra caihikaṁ niṣkāmatvaṁ bhaktyā jīvikā-pratiṣṭhādy-upārjanaṁ[^177] yat tad-abhāva-mayam api boddhavyam | viṣṇuṁ yo nopajīvati [§247]iti gāruḍe śuddha-bhakta-lakṣaṇāt[^178] | 


    mauna-vrata-śruta-tapo-'dhyayana-sva-dharma-


    vyākhyā-raho-japa-samādhaya āpavargyāḥ |


    prāyaḥ paraṁ puruṣa te tv ajitendriyāṇāṁ


    vārtā bhavanty uta na vātra tu dāmbhikānām || [bhā.pu. 7.9.46]

iti śrī-prahlāda-vākyavat | **maunādaya evājitendriyāṇāṁ vārtā** jīvanopāyā bhavanti | **dāmbhikānāṁ tu vārtā** api **bhavanti na vā** dambhasyāniyata-phalatvād ity arthaḥ | ata evoktaṁ—


    ārādhanaṁ bhagavata īhamānā nirāśiṣaḥ |


    ye tu necchanty api paraṁ te svārtha-kuśalāḥ smṛtāḥ || [bhā.pu. 6.18.74] iti |

**paraṁ** mokṣam api iti ṭīkā ca | tasmāt sādhūktaṁ—nālaṁ dvijatvam[7.7.51] ity-ādi ||

|| 7.7 || śrī-prahlādo’sura-bālakān || 168 ||

[169]

tato’syā eva bhakteḥ sarva-śāstra-sāratvam āha—


    **śravaṇaṁ kīrtanaṁ viṣṇoḥ smaraṇaṁ pāda-sevanam |**


    **arcanaṁ vandanaṁ dāsyaṁ sakhyam ātma-nivedanam ||**


    **iti puṁsārpitā viṣṇau bhaktiś cen nava-lakṣaṇā |**


    **kriyeta bhagavaty addhā tan manye’dhītam uttamam || **[bhā.pu. 7.5.23-24]

**śravaṇa-kīrtane** tadīya-nāmādīnāṁ **smaraṇaṁ** ca | **pāda-sevanaṁ** paricaryā | **arcanaṁ** vidhy-ukta-pūjā | **vandanaṁ** namaskāraḥ | **dāsyaṁ** tad-dāso’smīty abhimānam | **sakhyaṁ** bandhu-bhāvena tadīya-hitāśaṁsanam | **ātma-nivedanaṁ** gavāśvādi-sthānīyasya sva-dehādi-saṅghātasya tad-eka-bhajanārthaṁ vikraya-sthānīyaṁ tasminn arpaṇaṁ, yatra tad-bharaṇa-pālana-cintāpi svayaṁ na kriyate | udāhṛtāni caitāni prācīnaiḥ |


    śrī-viṣṇoḥ śravaṇe parīkṣid abhavad vaiyāsakiḥ kīrtane


    prahlādaḥ smaraṇe tad-aṅghri-bhajane lakṣmīḥ pṛthuḥ pūjane |


    akrūras tv abhivandane kapi-patir dāsye’tha sakhye’rjunaḥ


    sarvasvātma-nivedane balir abhūt kṛṣṇāptir eṣāṁ parā || [padyāvalī 53]

iti **nava-lakṣaṇāni** yasyāḥ sā **bhagavati** tad-viṣayikā | **addhā** sākṣād-rūpā, na tu karmādy-arpaṇa-rūpā pāramparikī **bhaktir** iyam | tatrāpi śrī-viṣṇāv **evārpitā** tad-artham evedam iti bhāvitā, na tu dharmārthādiṣv arpitā | evaṁ-bhūtā **cet kriyate, **tadā tena kartrā **yad adhītaṁtad uttamaṁ manya** ity arthaḥ | tathā ca śrī-gopāla-tāpanī-śrutiḥ—


    bhaktir asya bhajanam | tad ihāmutropādhi-nairāsyenaivāmuṣmin manaḥ-kalpanam | etad eva ca naiṣkarmyam || [go.tā.u. 1.14]

atra[^179]**nava-lakṣaṇā** iti samuccayo nāvaśyakaḥ, ekenaivāṅgena sādhyāvyabhicāra-śravaṇāt, kvacid anyāṅga-miśraṇaṁ tu tathāpi bhinna-śraddhā-rucitvāt | tato nava-lakṣaṇā-śabdena bhakti-sāmānyoktyā tan-mātrānuṣṭhānaṁ vidhīyata iti jñeyam | nava-lakṣaṇatvaṁ cāsyā anyeṣām apy aṅgānāṁ tad-antarbhāvād uktam ||

|| 7.5 || śrī-prahlādaḥ sva-pitaram || 169 ||

[170]

athāsyā akiñcanākhyāyā bhakteḥ sarvordhva-bhūmikāvasthitim adhikāri-viśeṣa-niṣṭhatvaṁ ca darśayituṁ prakriyāntaram | tatra para-tattvasya vaimukhya-parihārāya yathā-kathañcit sāmmukhya-mātraṁ kartavyatvena labhyate | tac ca tridhā—



1. nirviśeṣa-rūpasya tadīya-brahmākhyāvirbhāvasya jñāna-rūpam | 
2. sa-viśeṣa-rūpasya ca tadīya-bhagavad-ākhyāvirbhāvasya bhakti-rūpam iti dvayam |
3. tṛtīyaṁ ca tasya dvayasyaiva dvāraṁ karmārpaṇa-rūpam iti | 

tad etat trayaṁ puruṣa-yogyatā-bhedena vyavasthāpayituṁ loke sāmānyato jñāna-karma-bhaktīnām evopāyatvaṁ, nānyeṣām ity anuvadati—


    **yogās trayo mayā proktā nṝṇāṁ śreyo-vidhitsayā |**


    **jñānaṁ karma ca bhaktiś ca nopāyo’nyo’sti kutracit || **[bhā.pu. 11.20.6]

**yogāḥ** upāyāḥ | **mayā** śāstra-yoninā | **śreyāṁsi** mukti-tri-varga-premāṇi | anena bhakteḥ karmatvaṁ ca vyāvṛttam ||

[171]

teṣv adhikāra[^180]-hetūn āha dvābhyām—


    **nirviṇṇānāṁ jñāna-yogo nyāsinām iha karmasu |**


    **teṣv anirviṇṇa-cittānāṁ karma-yogas tu kāminām ||**


    **yadṛcchayā mat-kathādau jāta-śraddhas tu yaḥ pumān |**


    **na nirviṇṇo nāti-sakto bhakti-yogo’sya siddhi-daḥ || **[bhā.pu. 11.20.7-8]

**iha** eṣāṁ madhye **nirviṇṇānām** aihika-pāralaukika-viṣaya-pratiṣṭhā-sukheṣu viraktānām, ata eva tat-sādhana-bhūteṣu laukika-vaidika-**karmasu nyāsināṁ, **tāni tyaktavatām ity arthaḥ | pada-dvayena dṛḍha-jāta-mumukṣūṇām atrābhipretam | teṣāṁ **jñāna-yogaḥ siddhida** ity uttareṇānvayaḥ | **kāmināṁ** tat-tat-sukheṣu rāgiṇām, ata eva teṣu tat-sādhana-bhūteṣu **karmasuanirviṇṇa-cittānāṁ, **tāni tyaktum asamarthānāṁ **karma-yogaḥ siddhidaḥ, **tat-saṅkalpānurūpa-phaladaḥ | 

atha te vai vidanty atitaranti na deva-māyām [bhā.pu. 2.7.42] ity-ādau, tiryag-janā api ity anena bhakty-adhikāre karmādivat jāty-ādi-kṛta-niyamātikramāt | śraddhā-mātraṁ hetur ity āha—**yadṛcchayā** iti | **yadṛcchayā** kenāpi parama-svatantra-bhagavad-bhakta-saṅga-tat-kṛpā-jāta-maṅgalodayena | yad uktaṁ, śuśrūṣoḥ śraddadhānasya [bhā.pu. 1.2.16] ity-ādi ||

[172]

tad etat padyaṁ svayam evāgre vyākhyāsyate dvābhyāṁ—


    **jāta-śraddho mat-kathāsu nirviṇṇaḥ sarva-karmasu |**


    **veda duḥkhātmakān kāmān parityāge’py anīśvaraḥ ||**


    **tato bhajeta māṁ prītaḥ śraddhālur dṛḍha-niścayaḥ |**


    **juṣamāṇaś ca tān kāmān duḥkhodarkāṁś ca garhayan ||**


    <p style="text-align: right">
[bhā.pu. 11.20.27-28]</p>


**kathā** ity upalakṣaṇaṁ, mat-kathādiṣu | etad eva kevalaṁ paramaṁ śreya iti jāta-viśvāsaḥ | ata evānyeṣu **karmasu** udvignaḥ, kintu vartamāneṣu prācīna-puṇya-karma-phala-bhāgeṣu evaṁ-bhūta ity āha—vedeti | tatas tāṁ vedety-ādi-vyākhyātām, na nirviṇṇo nātisaktaḥ[bhā.pu. 11.20.8] ity evaṁ-lakṣaṇām avasthāṁ ārabhyaivety arthaḥ | **māṁ bhajeta** madīyānanyatākhya-bhaktāv adhikārī syāt, na tu jñānavaj jāte samyag-vairāgya eva | tasyāḥ svataḥ śaktimattvenānya-nirapekṣatvād ity arthaḥ | anantaraṁ ca vakṣyate—


    tasmān mad-bhakti-yuktasya yogino vai mad-ātmanaḥ |


    na jñānaṁ na ca vairāgyaṁ prāyaḥ śreyo bhaved iha ||


    yat karmabhir yat tapasā jñāna-vairāgyataś ca yat | [bhā.pu. 11.20.31-32] ity-ādi |

na ca karma-nirveda sāpekṣatvam āpatitam | sa tu bhakteḥ sarvottamatva-viśvāsena svata eva pravartate | ato **nirviṇṇa** ity anuvāda-mātram | ata eva yadyapi jñāna-karmaṇor api śraddhāpekṣāsty eva, tāṁ vinā bahir antaḥ samyak pravṛtty-anupapatteḥ, tathāpy atra śraddhā-mātrasya kāraṇatvena viśeṣatas tad-aṅgīkāraḥ | atrāpi ca tad-apekṣā pūrvavat samyak-pravṛtty-arthaiva, tāṁ vinā ananyatākhya-bhaktis tathā na pravartate | kadācit kiñcit pravṛttā ca naśyatīti | ata eva **na nirviṇṇo nātisaktaḥ** ity asyānantaram api **mat-kathā-śravaṇādau vā** ity atra śraddhāyāṁ jātāyām eva karma-parityāgo vihitaḥ | 

bhakti-mātraṁ tu tāṁ vinā siddhyati—sakṛd api parigītaṁ śraddhayā helayā vā bhṛgu-vara nara-mātraṁ tārayet kṛṣṇa-nāma ity-ādau;


    satāṁ prasaṅgān mama vīrya-saṁvido


    bhavanti hṛt-karṇa-rasāyanāḥ kathāḥ |


    taj-joṣaṇād āśv apavarga-vartmani


    śraddhā ratir bhaktir anukramiṣyati || [bhā.pu. 3.25.25]

ity-ādau ca tat-pūrvato’pi tasyāḥ phala-dātṛtva-śravaṇāt;


    mriyamāṇo harer nāma gṛṇan putropacāritam |


    ajāmilo’py agād dhāma kim uta śraddhayā gṛṇan || [bhā.pu. 6.2.49] 

ity-ādautathā phala-dātṛtva-sauṣṭhava-śravaṇāc ca | 

sā ca śraddhā śāstrābhidheyāvadhāraṇasya evāṅgaṁ, tad-viśvāsa-rūpatvāt | tato nānuṣṭhānāṅgatve praviśati | 

bhaktiś ca phalotpādane vidhi-sāpekṣāpi na syāt, dāhādi-karmaṇi vahny-ādivad bhagavac-chravaṇa-kīrtanādīnāṁ svarūpastha[^181]-tādṛśa-śaktitvāt | tatas tasyāḥ śraddhādy-apekṣā kutaḥ syāt ? ataḥ śraddhāṁ vinā ca kvacinmūḍhādāv api siddhir dṛśyate, śraddhayā helayā vā ity-ādau | _helā_ tv aparādha-rūpāpyabuddhi-pūrvaka-kṛtā ced daurātmyābhāve na bhaktyā[^182] bādhyata ity uktam eva | jñāna-lava-durvidagdhādau tu tad-vaiparītyena bādhyate, yathā matsareṇa nāmādikaṁ gṛhṇati veṇe | kvacid vastu-śaktir bādhitā dṛśyate, ārdrendhanādau vahni-śaktir iva |


    śraddhayopāhṛtaṁ preṣṭhaṁ bhaktena mama vāry api |


    bhūry apy abhaktopahṛtaṁ na me toṣāya kalpate ||  [bhā.pu. 11.27.18] 

ity atra śraddhā-bhakti-śabdābhyām ādara evocyate | sa tu bhagavat-toṣa-lakṣaṇa-phala-viśeṣasyotpattāv anādara-lakṣaṇa-tad-vighātakāparādhasya nirasana-paraḥ | tasmāt śraddhā na bhakty-aṅgaṁ, kintu karmaṇy arthi-samartha-vidvattā-vad ananyatākhyāyāṁ bhaktau adhikāri-viśeṣaṇam eveti| ata eva tad-viśeṣaṇatvenaivoktaṁ, yadṛcchayā mat-kathādau jāta-śraddhas tu yaḥ pumān [bhā.pu. 11.20.8] iti, jāta-śraddho mat-kathāsu [bhā.pu. 11.20.27] iti ca | 

atra tām ārabhyety arthena lyab-lope pañcamy-antena **tata** iti padenānavadhika-nirdeśenātmārāmatāvasthāyām api sā keṣāṁcit pravartata iti tasyāḥ sāmrājyam abhipretam | anantaraṁ ca vakṣyate na kiñcit sādhavo dhīrāḥ [bhā.pu. 11.20.34] iti | ataḥ sāmrājya-jñāpanayā tāṁ vinā karma-jñāne api na sidhyata iti ca jñāpitam |

tad evam ananya-bhakty-adhikāre hetuṁ śraddhā-mātram uktvā, sa yathā bhajet tathā śikṣayati—sa **śraddhālur** viśvāsavān | **prīto** jātāyāṁ rucāv āsaktaḥ | **dṛḍha-niścayaḥ** sādhanādhyavasāya-bhaṅga-rahitaḥ san | sahasā tyaktum asamarthatvāt **kāmān juṣamāṇaś** ca **garhayaṁś** ca | garhaṇe hetuḥ—**duḥkhodarkān** śokādi-kṛd-uttara-kālān[^183] iti | atra kāmā apāpa-karā eva jñeyāḥ, śāstre kathañcid apy anyānuvidhānāyogāt | pratyuta—


    para-patnī-para-dravya-para-hiṁsāsu yo matim |


    na karoti pumān bhūpa tuṣyate tena keśavaḥ ||  [vi.pu. 3.8.14]

iti viṣṇu-purāṇa-vākyādau karmārpaṇāt pūrvam eva tan-niṣedhāt | atraiva ca niṣkāma-karmaṇy api yady anyan na samācaret [bhā.pu. 11.20.10] iti vakṣyamāṇa-niṣedhāt | karma-parityāga-vidhānena sutarāṁ duṣkarma-parityāga-pratyāsatteḥ | viṣṇu-dharme—


    maryādāṁ ca kṛtāṁ tena yo bhinatti sa mānavaḥ |


    na viṣṇu-bhakto vijñeyaḥ sādhu-dharmārcito hariḥ ||

iti vaiṣṇaveṣv api tan-niṣedhāt |


    yat-pāda-sevābhirucis tapasvinām


    aśeṣa-janmopacitaṁ malaṁ dhiyaḥ |


    sadyaḥ kṣiṇoty anvaham edhatī satī


    yathā padāṅguṣṭha-viniḥsṛtā sarit || [bhā.pu. 4.21.31]

ity atra _sadyaḥ_-śabda-prayogeṇa jāta-mātra-rucīnām—


    yadā necchati pāpāni yadā puṇyāni vāñchati |


    jñeyas tadā manuṣyendra  hṛdi tasya hariḥ sthitaḥ || iti viṣṇu-dharma-niyamena ca, 

vikarma yac cotpatitaṁ kathañcid dhunoti sarvaṁ hṛdi sanniviṣṭaḥ [bhā.pu. 11.5.42] ity atrāpi _kathañcic_-chabda-prayogeṇa labdha-bhaktīnāṁ ca, svatas tat-pravṛtty-ayogāt | nāmno balād yasya hi pāpa-buddhir na vidyate tasya yamair hi śuddhiḥ [pa.pu. 4.25.16] iti pādme nāmāparādha-bhañjana-stotrādau hari-bhakti-balenāpi tat-pravṛttāv aparādhāpātāc ca | api cet sudurācāraḥ [gītā 9.30] iti tu tad-anādara-doṣa-para eva, na tu durācāratā-vidhāna-paraḥ, kṣipraṁ bhavati dharmātmā [gītā 9.31] ity anantara-vākye durācāratāpagamasya śreyastva-nirdeśād iti ||

[173]

nanv evaṁ kevalānāṁ karma-jñāna-bhaktīnāṁ vyavasthoktā | nitya-naimittikaṁ karma tu sarveṣv evāvaśyakaṁ, tarhi sāṅkarye kathaṁ śuddhe jñāna-bhaktī pravarteyātāṁ, tad etad āśaṅkya tayoḥ karmādhikāritāṁ vārayati—


    **tāvat karmāṇi kurvīta na nirvidyeta yāvatā |**


    **mat-kathā-śravaṇādau vā śraddhā yāvan na jāyate || **[bhā.pu. 11.20.9]

**karmāṇi** nitya-naimittikādīni iti ṭīkā ca | ata eva—


    śruti-smṛtī mamaivājñe yas te ullaṅghya vartate |


    ājñā-cchedī mama dveṣī mad-bhakto’pi na vaiṣṇavaḥ ||

ity ukta-doṣo’py atra nāsti, ājñā-karaṇāt | pratyuta jātayor api nirveda-śraddhayos tat-karaṇa evājñā-bhaṅgaḥ syāt | yathā ca vyākhyātam, ājñāyaivaṁ guṇān doṣān [bhā.pu. 11.11.32] ity asya ṭīkāyāṁ—bhakti-dārḍhyena nivṛtty-adhikāratayā santyajya iti | nivṛtty-adhikāritvaṁ coktaṁ śrī-karabhājanena—


    devarṣi-bhūtāpta-nṛṇāṁ pitṝṇāṁ


    na kiṅkaro nāyam ṛṇī ca rājan |


    sarvātmanā yaḥ śaraṇaṁ śaraṇyaṁ


    gato mukundaṁ parihṛtya kartam || [bhā.pu. 11.5.41]

iti teṣāṁ **na kiṅkaraḥ** kintu śrī-bhagavata evety anadhikāritvam[^184] | **kartaṁ** kṛtyam | kartaṁ bhedam ity arthe tato devatādīnāṁ svātantryam iti yāvat | evam evoktaṁ gāruḍe—


    ayaṁ devo munir vandya eṣa brahmā bṛhaspatiḥ |


    ity ākhyā jāyate tāvad yāvan nārcayate harim || [ga.pu. 1.235.20]

na ca vikarma-prāyaścitta-rūpaṁ karmāntaraṁ kartavyaṁ, tasya tac-charaṇasya vikarma-pravṛtty-abhāvāt | kathañcid āpatite’pi vikarmaṇi tad-anusmaraṇenaiva prāyaścittasyāpy ānuṣaṅgika-siddhir ity apy uktam anantara-padyenaiva—


    sva-pāda-mūlaṁ bhajataḥ priyasya


    tyaktānya-bhāvasya hariḥ pareśaḥ |


    vikarma yac cotpatitaṁ kathañcid


    dhunoti sarvaṁ hṛdi sanniviṣṭaḥ || [bhā.pu. 11.5.42] iti |

**tyakto**’nyatra devatāntare bhagavatīva **bhāvo** bhaktir yeneti ca vyākhyeyam | atra karma-parityāga-hetutvenābhidhānāt śraddhā-śaraṇāpattyor aikārthyaṁ labhyate, tac ca yuktam | śraddhā hi śāstrārtha-viśvāsaḥ | śāstraṁ ca tad-aśaraṇasya bhayaṁ, tac-charaṇasyābhayaṁ vadati | tato jātāyāḥ śraddhāyāḥ śaraṇāpattir eva liṅgam | na ca devādīnāṁ tarpaṇa-mātra-tātparyeṇāpi pṛthak-pṛthag-ārādhanaṁ kartavyam, yathā taror mūla-niṣecanena [bhā.pu. 4.31.12] ity-ādau tat-paunaruktya-prāpteḥ | na ca tyakta-karmaṇo madhye vighna-sthagitāyām api bhaktau tat-tyāgānutāpo yujyate—tyaktvā sva-dharmaṁ [bhā.pu. 1.5.17] ity-ādy-ukteḥ | śrī-gītāsu ca—


    sarva-dharmān parityajya mām ekaṁ śaraṇaṁ vraja |


    ahaṁ tvā sarva-pāpebhyo mokṣayiṣyāmi mā śucaḥ || [gītā 18.66]

ity asya, devarṣi-bhūtāpta-nṝṇāṁ [bhā.pu. 11.5.37] ity-ādi-dvayenaikārthyaṁ dṛśyate | ato bhakty-ārambha eva tu svarūpata eva karma-tyāgaḥ kartavyaḥ | _parityajya_ ity atra pari-śabdasya hi tathaivārthaḥ | man-manā bhava mad-bhakto mad-yājī māṁ namaskuru [gītā 18.65] ity-ādinā cānanyām eva bhaktim upadideśa | gautamīye ca—


    na japo nārcanaṁ naiva dhyānaṁ nāpi vidhi-kramaḥ |


    kevalaṁ satataṁ kṛṣṇa-caraṇāmbhoja-bhāvinām || [gau.ta. 33.57]

[man-manā bhava mad-bhakto mad-yājī māṁ namaskuru [gītā 9.34] ity-ādinā cānanyām eva bhaktim upadideśa |][^185]tathā viṣṇu-purāṇe’pi bharatam uddiśya—


    yajñeśācyuta govinda mādhavānanta keśava |


    kṛṣṇa viṣṇo hṛṣīkeśety āha rājā sa kevalam |


    nānyaj jagāda maitreya kiñcit svapnāntareṣv api || [vi.pu. 2.13.9-10] iti |

atra vacanāntarasyānavakāśāt | sutarām eva tad-vacanamaya-karmāntara-parityāgo’ṅgīkṛtaḥ | kathañcit kriyamāṇam api tan-nāmnaiva kṛtam ity avagateś ca sarvatra tad-īkṣaṇāc chuddha-bhaktitvam evāṅgīkṛtam | yathoktaṁ pādme—


    sarva-dharmojjhitā viṣṇor nāma-mātraika-jalpakaḥ |


    sukhena yāṁ gatiṁ yānti na tāṁ sarve’pi dharmikāḥ || [pa.pu. 6.71.99] iti |

tasmān matāntareṇāpy ucitaḥ śraddhāvato’nanya-bhakty-adhikāraḥ karmādy-anadhikāraś ceti | kintu śraddhā-sad-bhāva eva kathaṁ jñāyate ? iti vicāryam | tatra ca liṅgatvena pūrva-pūrvaṁ śaraṇāpattir upadiṣṭaiva | yasyāṁ ca[^186] śaraṇāpattau vakṣyamāṇāni ānukūlyasya saṅkalpaḥ ity-ādīni liṅgāni | tathā vyavahāra-kārpaṇyādy-abhāve’pi[^187] śraddhā-liṅgaṁ jñeyam | śāstraṁ hi tathaiva śraddhām utpādayati—


    ananyāś cintayanto māṁ ye janāḥ paryupāsate |


    teṣāṁ nityābhiyuktānāṁ yoga-kṣemaṁ vahāmy aham || [gītā 9.22]

kiṁ ca, śraddhāvataḥ puruṣasya bhagavat-sambandhi-dravya-jāti-guṇa-kriyāṇāṁ śāstre śrūyamāṇeṣv aihika-vyāvahārika-prabhāveṣv api na kathañcid anāśvāso bhavati | tatas tāsu prākṛta-dravyādi-sādhāraṇa-dṛṣṭyā doṣa-viśeṣānusandhānato na kadācid apravṛttiḥ syāt | te ca tādṛśa-prabhāvāḥ—


    akāla-mṛtyu-śamanaṁ sarva-vyādhi-vināśanam |


    sarva-duḥkhopaśamanaṁ hari-pādodakaṁ smṛtam || [nā.pa. 37.16] ity-ādayaḥ |

kecit tu tatra tatra [dravya-jāti-guṇa-kriyāsu] śraddhāvanto’pi svāparādha-doṣeṇa samprati tat phalaṁ nodetīti[^188] sthagitāyante | yat tu yaḥ smaret puṇḍarīkākṣaṁ sa bāhyābhyantara-śuciḥ[ga.pu.] ity-ādau śraddadhānā api snānādikam ācaranti, tat khalu śrīman-nārada-vyāsādi-sat-paramparācāra-gauravād eva | anyathā tad-atikrame’py aparādhaḥ syāt | te ca tathā maryādāṁ lokasya kadarya-vṛtty-ādi-nirodhāyaiva sthāpitavanta iti jñeyam |

kiṁ ca, jātāyāṁ śraddhāyāṁ siddhāv asiddhau ca svarṇa-siddhi-lipsor iva sadā tad-anuvṛtti[^189]-ceṣṭaiva syāt | siddhiś cātrāntaḥkaraṇa-kāmādi-doṣa-kṣaya-kāri-paramānanda-paramakāṣṭhā-gāmi-śrī-hari-sphuraṇa-rūpaiva jñeyā | tasyāṁ svārtha-sādhanānupravṛttau ca dambha-pratiṣṭhādi-lipsādi-maya-ceṣṭā-leśo’pi na bhavati | na sutarāṁ[^190] jñāna-pūrvakaṁ mahad-avajñādayo’parādhāś cāpatanti, virodhād eva | ata eva citraketoḥ śrī-mahādevāparādhas tasya sva-ceṣṭāntareṇācchanna-svabhāvasya bhāgavatatvājñānād eva mantavyaḥ | yadi vā śraddhāvato’pi prārabdhādi-vaśena viṣaya-sambandhābhyāso bhavati, tathāpi tad-bādhayā viṣaya-sambandha-samaye’pi dainyātmikā bhaktir evocchalitā syāt | yathoktaṁ—juṣamāṇaś ca tān kāmān duḥkhodarkāṁś ca garhayan[bhā.pu. 11.14.17] ity atra bādhyamāno’pi mad-bhaktaḥ [bhā.pu. 11.14.18] ity-ādau ca | 

api cet sudurācāraḥ [gītā 9.30] ity-ādy-uktasyānanya-bhāktvena lakṣitā tu yā śraddhā, sā khalu ye śāstra-vidhim utsṛjya yajante śraddhayānvitāḥ [gītā 17.1] ity-ādival loka-paramparā-prāptā, na tu śāstrāvadhāraṇa-jātā | śāstrīya-śraddhāyāṁ tu jātāyāṁ sudurācāratvāyogaḥ syāt | para-patnī-para-dravya- [vi.pu. 3.8.14] ity-ādi-viṣṇu-toṣaṇa-śāstra-virodhāt, maryādāṁ kṛtāṁ tena ity-ādinā tad-bhaktatva-virodhāc ca | na tu sā durācāratā tad-bhakti-mahima-śraddhā-kṛtaiva, **api**-śabdena durācāratvasya heyatva-vyañjanāt, tathā kṣipraṁ bhavati dharmātmā[gītā 9.31] ity-uttarāpratipatteḥ, nāmno balād yasya hi pāpa-buddhiḥ ity-ādināparādhāpātāc ca |

tataḥ sā śraddhā na śāstrīya-bhakty-adhikāriṇāṁ viśeṣaṇatve praveśanīyā, kintu bhakti-praśaṁsāyām eva | tādṛśyāpi śraddhayā bhakteḥ sattva-hetutvaṁ, na tu devāntara-yajanavat | ye śāstra-vidhim utsṛjya [gītā 17.1] ity-ādāv evoktam anyādṛśatvam iti | 

asyāḥ śraddhāyāḥ pūrṇatāvasthā tu brahma-vaivarte—


    kiṁ satyam anṛtaṁ ceha vicāraḥ sampravartate |


    vicāre’pi kṛte rājann asatya-parivarjanam |


    siddhaṁ bhavati pūrṇā syāt tadā śraddhā mahā-phalā || viti |

tad evaṁ-lakṣaṇeṣu śraddhotpatti-lakṣaṇeṣu satsu vidhīyate, yadṛcchayā mat-kathādau jāta-śraddhas tu yaḥ [bhā.pu. 11.20.8] ity-ādi, mat-kathā-śravaṇādau vā [bhā.pu. 11.20.9] ity-ādi ca | ata evānadhikāry-adhikāri-viṣayatva-vivakṣayaiva śrī-bhagavan-nāradayor vākye vyavatiṣṭhate—


    na buddhi-bhedaṁ janayed ajñānāṁ karma-saṅginām |


    joṣayet sarva-karmāṇi vidvān yuktaḥ samācaran ||  [gītā 3.26] ity-ādi |


    jugupsitaṁ dharma-kṛte’nuśāsataḥ


    svabhāva-raktasya mahān vyatikramaḥ |


    yad-vākyato dharma itītaraḥ sthito


    na manyate tasya nivāraṇaṁ janaḥ ||  [bhā.pu. 1.5.15] iti ca |

evam ajita-vākyaṁ ca tad-adhikāri-viṣayam eva—


    svayaṁ niḥśreyasaṁ vidvān na vakty ajñāya karma hi |


    na rāti rogiṇo’pathyaṁ vāñchato’pi bhiṣaktamaḥ || [bhā.pu. 6.9.50] iti |

atra yadyapy adhikāritāyāṁ śraddhaiva hetuḥ, sā cājñasya na sambhavatīti naitat tad-viṣayaṁ syāt, tathāpi katham api prācīna-saṁskāra-vitarkeṇa tad-adhikāritva-nirṇayān na doṣa iti jñeyam | anyathopadeṣṭur eva doṣaḥ[^191] syāt, aśraddadhāne vimukhe’py aśṛṇvati yaś copadeśaḥ iti vakṣyamāṇāparādha-śravaṇāt |[^192]

[174]

atha prakṛtam anusarāmaḥ |[^193] tad evaṁ yoga-trayaṁ tad-adhikāra-hetūṁś coktvā karmaṇo’pi yathā bhagavat-sammukhya-rūpatvaṁ syāt, tathāha—


    **sva-dharma-stho yajan yajñair anāśīḥ-kāma uddhava |**


    **na yāti svarga-narakau yady anyan na samācaret ||**


    **asmin loke vartamānaḥ sva-dharma-stho’naghaḥ śuciḥ |**


    **jñānaṁ viśuddham āpnoti mad-bhaktiṁ vā yadṛcchayā || **


    <p style="text-align: right">
[bhā.pu. 11.20.10-11]</p>


ṭīkā ca—**anāśīḥ-kāmo**’phala-kāmaḥ | **anyan** niṣiddhaṁ kāmyaṁ ca | **naraka**-yānaṁ hi dvidhaiva bhavati—vihitātikramād vā, niṣiddhācaraṇād vā | ataḥ sva-dharma-sthatvān niṣiddha-varjanāc ca narakaṁ na yāti, aphala-kāmatvān na svargam apīty arthaḥ | kintv **asmin loke** asminn eva dehe | **anagho** niṣiddha-parityāgī | ataḥ **śucir** nivṛtta-rāgādi-malaḥ | yadṛcchayeti kevala-jñānād api bhakter durlabhatāṁ dyotayati || ity eṣā |

atrāphala-kāmatvaṁ kevaleśvarājñā-buddhyā kurvāṇatvam | atra jñāni-saṅge sati tan-mātratvam eva bhagavad-arpaṇaṁ bhavet | bhakta-saṅge tu tat-santoṣamayatvam | 

ato **yadṛcchayā** iti pūrvavad bhakta-saṅga-tat-kṛpā-lakṣaṇaṁ bhāgyaṁ bodhitam | yad uktam etāvān eva yajatāmiha niḥśreyasodayaḥ[bhā.pu. 2.3.11] ity-ādi | 

|| 11.20 || śrī-bhagavān || 170-174 ||

[175]

tad evaṁ karmārpaṇa-kevala-jñāna-kevala-bhaktayo’dhikāri-bhedena vyavasthāpitāḥ | tataḥ svādhikārānusāreṇaiva sthātavyam ity āha—

**sve sve’dhikāre yā niṣṭhā sā guṇaḥ parikīrtitaḥ |**

**viparyayas tu doṣaḥ syād ubhayor eṣa niścayaḥ || **[bhā.pu. 11.21.2] iti |

spaṣṭam || 11.21 || śrī-bhagavān || 175 ||

[176]

tatra sāmmukhya-dvāra-bhūtasya karmaṇaḥ sākṣāt-sāmmukhya-rūpa-jñāna-bhakty-udaya-paryantatvāt svayam eva tābhyāṁ nyakkāraḥ | tatra sākṣāt-sāmmukhye ca nirviśeṣa-sāmmukhyaṁ jñānam | sa-viśeṣasyāpi tattvasya bhagavattvaṁ paramātmatvaṁ ceti mukhyam āvirbhāva-dvayam iti sa-viśeṣa-sāmmukhya-rūpāyā bhaktes tu mukhyaṁ bheda-dvayaṁ bhagavan-niṣṭhatvaṁ paramātma-niṣṭhatvaṁ ceti | tad etat trayaṁ śrī-gītāsūktam | 

tatra akṣaraṁ brahma paramam [gītā 8.3] ity _akṣara_-śabdena pūrvoktaṁ brahma | tat-sāmmukhya-rūpaṁ jñānātmakam upāsanaṁ cottaroktaṁ, yathā—yad akṣaraṁ veda-vido vadanti [gītā 8.11] ity-ādi | tathā paramātmānam api—puruṣaś cādhidaivatam [gītā 8.4] iti, adhiyajño’ham evātra dehe dehabhṛtāṁ vara [gītā 8.4] iti ca | virāḍ vyaṣṭi-rūpādhiṣṭhāna-dvaya-bhedena bhinna-prāyam uktvā, bhakti-rīti-dvayī tayor eka-prāyā darśitā | tatraabhyāsa-yoga-yuktena [gītā 8.8] ity-ādinaikā, kaviṁ purāṇam anuśāsitāram [gītā 8.9] ity-ādinānyā | tathā mac-chabdokta-śrī-kṛṣṇākhya-bhagavad-bhakti-prakāraś cāyam—


    ananya-cetāḥ satataṁ yo māṁ smarati nityaśaḥ |


    tasyāhaṁ sulabhaḥ pārtha nitya-yuktasya yoginaḥ || [gītā 8.14] iti |

tad etat sāmmukhya-trayaṁ śrī-kapila-devenāpy uktam—


    jñāna-mātraṁ paraṁ brahma paramātmeśvaraḥ pumān |


    dṛśy-ādibhiḥ pṛthag-bhāvair bhagavān eka īyate || [bhā.pu. 3.32.26] iti |

**dṛśir** jñānam | **pṛthak** parasparam anyādṛśo **bhāvo** bhāvanā | yeṣu tathā-vidhair jñānādibhir **eka** eva paripūrṇa-svarūpa-guṇaḥ **paraṁ-brahmeyateparamātmeyatebhagavāṁś ceyate** | tatra jñānena para-brahmatayā jñāyate, bhakti-viśeṣeṇa paramātmatayā, pūrṇayā bhaktyā bhagavattayeti jñeyam | para-brahmaṇaḥ svarūpa-lakṣaṇaṁ **jñāna-mātram** iti, paramātmana **īśvaraḥ pumān** iti, bhagavato **bhagavān** ity eva | 

vivṛtaṁ caitat sāmmukhya-trayaṁ bhagavat-paramātma-sandarbhayoḥ | brahmaṇaḥ, tathāpi bhūman [bhā.pu. 10.14.6] ity-ādinā | paramātmanaḥ, kecit svadehāntar-hṛdayāvakāśe prādeśa-mātraṁ puruṣaṁ vasantam [bhā.pu. 2.2.8] ity-ādinā | bhagavataḥ, bhakti-yogena manasi [bhā.pu. 1.7.4] ity-ādinā ca |

tathā ca yadyapi sāmmukhyatvenāviśiṣṭaṁ jñānādi-trayam api tad-vaimukhya-pratiyogi bhavet, tathāpi śreyaḥ-sṛtiṁ bhaktim udasya te vibho [bhā.pu. 10.14.4] ity-ādinā bhaktiṁ vinā kevala-jñānasyākiñcitkaratvāt, tatrāpi ca tasmān mad-bhakti-yuktasya [bhā.pu. 11.20.31] ity-ādau bhaktes tan-nirapekṣatvāt, yat karmabhir yat tapasā [bhā.pu. 11.20.32] ity-ādāv ānuṣaṅgika-sarva-phalatvāc ca, jñānam api nyakkṛtam | 

tato’vaśiṣṭāyāṁ sa-viśeṣopāsana-rūpāyāṁ bhaktau ca śrī-viṣṇu-rūpam abahu-manyamānāḥ kecin nirākāreśvarasyānyākāreśvarasya copāsanāṁ yāṁ manyante, sāpi nyakkṛtāsti | yato hiraṇyakaśipor api, nitya ātmāvyayaḥ śuddhaḥ [bhā.pu. 7.2.18] ity-ādi-tad-vākyena yadṛcchayeśaḥ sṛjatīdam avyayaḥ [bhā.pu. 7.2.34] ity-ādi-tad-udāhṛtetihāsa-vākyena, tat-kṛta-brahma-stavena ca brahma-jñānaṁ nirākāreśvara-jñānam anyākāreśvara-jñānaṁ tasyāstīti varṇyate | śrī-viṣṇau devatā-sāmānya-dṛṣṭer nindyate ca sa iti | tathānyatrāhaṁgrahopāsanā ca nyakkṛtā, pauṇḍraka-vāsudevādau yadubhir iva śuddha-bhaktair upahāsyatvāt | sālokya-sārṣṭi-sārūpya- [bhā.pu. 3.29.11] ity-ādiṣu tat-phalasya heyatayā nirdeśāt | tad uktaṁ śrī-hanumatā—ko mūḍho dāsatāṁ prāpya prābhavaṁ padam icchati [padyā. 110] iti | tad etat sarvam abhipretya niṣkiñcanāṁ bhaktim eva tādṛśa-bhakta-praśaṁsā-dvāreṇa sarvordhvam upadiśati—


    **na kiñcit sādhavo dhīrā bhaktā hy ekāntino mama |**


    **vāñchanty api mayā dattaṁ kaivalyam apunar-bhavam || **[bhā.pu. 11.20.34]

ṭīkā ca—**dhīrā** dhīmanto yato **mamaikāntino** mayy eva prīti-yuktāḥ, ato **mayā dattam api na gṛhṇanti**, kiṁ punar vaktavyaṁ **na vāñchanti** ity arthaḥ | **apunar-bhavam** ātyantika-kaivalyam || ity eṣā |īdṛśānām ekāntinām eva parama-mahimā gāruḍe—


    brāhmaṇānāṁ sahasrebhyaḥ satra-yājī viśiṣyate |


    satra-yāji-sahasrebhyaḥ sarva-vedānta-pāragaḥ ||


    sarva-vedānta-vit-koṭyāṁ viṣṇu-bhakto viśiṣyate |


    vaiṣṇavānāṁ sahasrebhyaḥ ekānty eko viśiṣyate || iti |

[177]

yasmād evaṁ sarvānandātikrama-liṅgena paramānanda-svarūpāsau bhaktis tasmāt tatra svabhāvata eva pravṛttir guṇaḥ, tathābhūtām api tan-mādhurīṁ svadoṣeṇānubhavitum asamarthānāṁ tu kevala-vidhi-niṣedha-sambhava-guṇa-doṣa-dṛṣṭyaivapravṛttir api pūrvāpekṣayā doṣa eva | yathoktam etat pūrvādhyāye, śamo man-niṣṭhatābuddheḥ [bhā.pu. 11.19.36] ity-ādau, sākṣād-bhakter api vidhānāvidhānayor guṇa-doṣatāṁ, kiṁ varṇitena bahunā [bhā.pu. 11.19.45] ity-antena granthena pratipādya guṇa-doṣa-dṛśir doṣo guṇas tūbhaya-varjitaḥ [bhā.pu. 11.19.43] iti | ata eva labdha-tan-mādhuryānubhavānāṁ tad-vidhi-niṣedha-kṛta-guṇa-doṣau nasta evety āha—


    **na mayy ekānta-bhaktānāṁ guṇa-doṣodbhavā guṇāḥ**|


    **sādhūnāṁ sama-cittānāṁ buddheḥ param upeyuṣām || **[bhā.pu. 11.20.36] |

ṭīkā ca—**guṇa-doṣair** vihita-pratiṣiddhair **udbhavā** yeṣāṁ te **guṇāḥ** puṇya-pāpādayaḥ ||ity eṣā ||

|| 11.20 || śrī-bhagavān || 176-177 ||

[178]

iyam akiñcanākhyā bhaktir eva jīvānāṁ svabhāvata ucitā | svābhāvika-tad-āśrayā hi jīvāḥ, sa kāraṇaṁ kāraṇādhipādhipaḥ[śve.u. 6.9] iti śruteḥ | aṁśatve’pi bahiraṅgatva-svīkārāt tad-āśrayatvaṁ sūrya-maṇḍala-bahir-ātapa-paramāṇūnām iva | ata eva pādmottara-khaṇḍe praṇava-vyākhyāne—


    a-kāraś cāpy u-kāraś ca ma-kāraś ca tataḥ param |


    veda-trayātmakaṁ proktaṁ praṇavaṁ brahmaṇaḥ padam ||


    a-kāreṇocyate viṣṇuḥ śrīr u-kāreṇa cocyate |


    ma-kāras tv anayor dāsaḥ pañcaviṁśaḥ prakīrtitaḥ || [pa.pu. 6.226.22-23]

ante ca—bhagavac-cheṣa-rūpo’sau ma-kārākhyaḥ sa-cetanaḥ[pa.pu. 6.226.28]iti | 

tathā—


    avadhāraṇa-vācy evam u-kāraḥ kaiścid ucyate |


    śrīś ca tat-pakṣa-pātitvād a-kāreṇaiva cocyate |


    bhāskarasya prabhā yadvat tasya nityānapāyinī || [pa.pu. 6.226.29-30] ity-ādi |

ata eva śrī-vaiṣṇavānāṁ praṇava eva mahā-vākyam iti sthitam | tathāṣṭādaśākṣara-vyākhyāne—


    śrīmate viṣṇave tasmai dāsyaṁ sarvaṁ karomy aham |


    deśa-kālādy-avasthāsu sarvāsu kamalā-pateḥ ||


    iti svarūpa-saṁsiddhaṁ mukhyaṁ dāsyam avāpnuyāt |


    evaṁ viditvā mantrārthaṁ tad vṛttiṁ samyag ācaret ||


    dāsa-bhūtam idaṁ tasya jagat sthāvara-jaṅgamam |


    śrīman-nārāyaṇaḥ svāmī jagatāṁ prabhur īśvaraḥ || [pa.pu. 6.226.36-38] iti |

tad etad āhuḥ—


    **sva-kṛta-pureṣv amīṣv abahir-antar-asaṁvaraṇaṁ**


    **tava puruṣaṁ vadanty akhila-śakti-dhṛto’ṁśa-kṛtam |**


    **iti nṛ-gatiṁ vivicya kavayo nigamāvapanaṁ**


    **bhavata upāsate’ṅghrim abhavaṁ bhuvi viśvasitāḥ || **[bhā.pu. 10.87.20] 

**svena** tvayā **kṛteṣu pureṣu** deheṣu vartamānaṁ **tava puruṣaṁ** janaṁ tavaiv**āṁśa**-rūpeṇa tvadīya-svarūpeṇa **kṛtaṁ** nitya-siddhaṁ **vadanti** | tatra** akhila-śakti-dhṛtastava** ity uktvā tvad-akhila-śakti-gaṇāntaḥ-pāti-jīvākhya-taṭastha-śakti-viśiṣṭasyaiva tavāṁśaḥ, na tu svarūpa-śakti-viśiṣṭasya kevala-svarūpasyety āyātam | tato mūla-maṇḍala-sthānīya-tvad-āśrayaka-raśmi-paramāṇu-sthānīyā jīvā iti bhāvaḥ | aṁśatve hetuḥ—**abahir-antar-asaṁvaraṇaṁ** bahir antaś ca yasya saṁvaraṇaṁ nāsti, kintu tais tair upādhibhiḥ saṁvaraṇam evāstīty arthaḥ | ataḥ saṁvaraṇa-hīnasya tavāyam aṁśa eveti bhāvaḥ | 

**iti** etat-prakārāṁ **nur** jīvasya **gatiṁ** svabhāvata eva tvad-āśrayakas tvad-eka-jīvanaś cāsau jīva iti tattvaṁ **vivicya** jñātvā **kavayaḥ** paṇḍitāḥ **viśvasitāḥ** śraddadhānā **bhavata evāṅghrimupāsate** | viśvāse hetuḥ—**nigamāvapanaṁ** sakala-veda-bījojjīvanaikāśraya-kṣetraṁ śāstra-yonim ity arthaḥ | ato nitya-tvad-āśrayaika-jīvanānām api teṣāṁ tvad-vaimukhyena yat saṁsāra-duḥkhaṁ bhavati, tad api sāmmukhyena svayam eva palāyata ity āhuḥ—**abhavam** iti, na vidyate bhavaḥ saṁsāro yatreti | 

athavā, bhajanīyasya nityatvena bhakter apy anaśvaratvaṁ pratipādayanti—abhavaṁ janma-rahitam aṅghrim iti | tasmād akiñcānākhyā bhaktir eva sarvordhvam abhidheyā ||

|| 10.87 || śrutayaḥ śrī-bhagavantam || 178 ||

[179]

atha tasyā eva prakārāntareṇa sthāpanāya prakaraṇāntaraṁ yāvat-tal-lakṣaṇa-prakaraṇam | tad evaṁ parama-durlabha-svarūpaṁ parama-durlabha-phalaṁ cākiñcanākhya-sākṣād-bhakti-rūpaṁ sāmmukhyaṁ kathaṁ syād iti vaktuṁ sāmmukhya-mātrasya nidānam upalakṣayati—


    **bhavāpavargo bhramato yadā bhavej**


    **janasya tarhy acyuta sat-samāgamaḥ |**


    **sat-saṅgamo yarhi tadaiva sad-gatau**


    **parāvareśe tvayi jāyate matiḥ || **[bhā.pu. 10.51.53]

**yadābhramataḥ** saṁsarato **janasya bhavāpavargo bhavet** samprāpta-kālaḥ syāt, tadā **sat-saṅgamobhavet** | "tadā bhavāpavargo bhavet" iti vaktavye vaiparītyena nirdeśas tatra sat-saṅgamasya śīghratayāvaśyakatayā ca hetutā-vivakṣayā[^194] | ata evātiśayokti-nāmālaṅkārasya caturtho bhedo’yam ity ālaṅkārikāḥ | tad uktaṁ tad-vivṛttau—


    caturthī sā kāraṇasya gadituṁ śīghra-kāritām |


    yā hi kāryasya pūrvoktiḥ iti |

tathoktaṁ nalakūbara-maṇigrīvau prati śrī-bhagavatā—


    sādhūnāṁ sama-cittānāṁ sutarāṁ mat-kṛtātmanām |


    darśanān no bhaved bandhaḥ puṁso’kṣṇoḥ savitur yathā || [bhā.pu. 10.10.41] iti |

tatra hetuḥ—**yarhi** yadā **sat-saṅgamas tadaivaparāvareśe tvayi matir** bhavati | tad-vaimukhya-karānādi-siddha-taj-jñāna-saṁsargābhāvānte tat-sāmmukhya-karaṁ taj jñānaṁ jāyata ity arthaḥ | ata evoktaṁ śrī-vidureṇa—


    janasya kṛṣṇād vimukhasya daivād


    adharma-śīlasya suduḥkhitasya |


    anugrahāyeha caranti nūnaṁ


    bhūtāni bhavyāni janārdanasya || [bhā.pu. 3.5.3] iti |

atra **daivāt **prācīna-karmaṇo hetos tad-āveśād adharma-śīlasya bhagavad-dharma-rahitasyety arthaḥ | mūla-padye "yarhi…tadaiva" iti nirdeśān na kāla-vilambena | tatra **caiva**-kārān nānyadā kadācid apīty arthaḥ | tena tan-matau hetuḥ—**sad-gatau, **yatra yatra**santaḥ** saṅgacchante, tatra tatra **gatiḥ** sphuraṇaṁ yasya tasmiṁs **tvayi** iti | tathā cetihāsa-samuccaye—


    yatra rāgādi-rahitā vāsudeva-parāyaṇāḥ |


    tatra sannihito viṣṇur nṛpate nātra saṁśayaḥ || iti |

**satāṁ gatāv** ity atra vyākhyāne’pi asatāṁ tv asau na gatiḥ | atas tad-dvāraivānyeṣāṁ tal-lābho yukta iti pūrvavad eva | piṅgalāyā api sat-saṅgovidehānāṁ pure hy asminn aham ekaiva mūḍha-dhīḥ [bhā.pu. 11.8.34] ity atra vyakto’sti | ṭīkā ca—sat-saṅgatau satyām apy aho me moha ity āha—videhānām iti || ity eṣā |

tad evaṁ yatra nopalabhyate sat-saṅgaḥ, tatrāpy ādhunikaḥ prāktano vā pārampariko vānumeya eva | atra kṛta-śrī-nāradādi-darśanāder api devatādeḥ śrī-nalakūvarādivat tādṛśatva-prāptir na śrūyata ity ata evaṁ vivecanīyam—yadyapy aparādha-sad-bhāvo vartate puruṣe, tadā tad-doṣeṇa satsu nirādarāṇāṁ sādhāraṇa-puṇyādi-dṛṣṭīnāṁ ca tad-doṣa-śānty-arthaṁ sat-saṅgasya bhagavat-sāmmukhya-kāraṇatve’pi tat-kṛpā-sāhāyyam apekṣyate | niraparādhatve sati sat-saṅgenaiva jāta-paramottama-dṛṣṭīnāṁ teṣu mano’vadhānābhāve’pi sat-saṅga-mātraṁ tat-kāraṇam iti | ataḥ sāparādhān evādhikṛtyoktam ajānaja-devaiḥ—


    tān vai hy asad-vṛttibhir akṣibhir ye


    parākṛtāntar-manasaḥ pareśa |


    atho na paśyanty urugāya nūnaṁ


    ye te pada-nyāsa-vilāsa-lakṣmyāḥ || [bhā.pu. 3.5.44] iti |

**te** tava **pada-nyāsa-vilāsa-lakṣmyāḥ** sambandhino ye bhaktā ity arthaḥ | te **tān nūnaṁ** prāyo **na paśyanti** na kṛpā-dṛṣṭi-viṣayīkurvantīty arthaḥ | kān ? ya **asad-vṛttibhiḥ** sāparādha-ceṣṭair **akṣibhir** indriyaiḥ **para-kṛtāntar-manaso** dūrīkṛtāntarmukha-citta-vṛttayo bahirmukhā ity evaṁ vyākhyānam atrāpy anusandheyam | 

atra sādhāraṇāsad-vṛttitvaṁ na gṛhyate, sarvasya tat-kṛpāyāḥ prāk tathābhūtatvāt, janasya kṛṣṇād vimukhasya daivāt [bhā.pu. 3.5.3] ity-ādika-viṣayaṁ syād iti | tasmād anaparādhāsad-vṛttau teṣāṁ kṛpā pravartata eva | kathañcid avadhānābhāvena tad-apravṛttāv api saṅga-mātreṇaiva teṣāṁ san-matiḥ syāt | yatra tu sāparādhe’pi svairatayaiva kṛpāṁ kurvanti, tasyaiva tan-matiḥ syān nānyasya, nalakūvaravat sādhāraṇa-devatāvac ceti |

tathā śrī-bharatasya rahūgaṇe yathā coparicara-vasor vṛttaṁ viṣṇu-dharme—sa hi deva-sāhāyyāyaiva daityān hatvā virajya ca bhagavad-anudhyānāya pātālaṁ ca praviṣṭavān | taṁ ca nivṛttam api hantuṁ labdha-cchidrā daityāḥ samāgatya tat-prabhāveṇodyata-śastrā evātiṣṭhan | tataś ca vyarthodyamāḥ punaḥ śukropadeśena taṁ prati pāṣaṇḍa-mārgam upadiśanto’pi jātayā tat-kṛpayā bhagavad-bhaktā babhūvuḥ [vi.dha.pu. 3.346] iti |

ata uktaṁ viṣṇu-dharma eva—


    aneka-janma-saṁsāra-cite pāpa-samuccaye |


    nākṣīṇe jāyate puṁsāṁ govindābhimukhī matiḥ || iti |

nanu, 

naitān vihāya kṛpaṇān vimumukṣa eko 

nānyaṁ tvad asya śaraṇaṁ bhramato’nupaśye [bhā.pu. 7.9.44] 

ity evaṁ śrī-prahlādasya sarvasminn api saṁsāriṇi kṛpā jātā, tarhi kathaṁ na sarva-muktiḥ syāt ? ucyate—jīvānām anantatvān na te sarve manasi tasyārūḍhāḥ, tato yāvanto dṛṣṭvā śrutās tac-cetasy ārūḍhāḥ, tāvatāṁ tat-prasādād bhaviṣyaty eva mokṣaḥ, _naitān_ ity etac-chabdaprayogāt | ye cānye teṣām api tat-kīrtana-smaraṇa-mātreṇaiva kṛtārthatā-varaṁ svayam eva kṛpayā dattavān śrī-nṛsiṁha-devaḥ—


    ya etat kīrtayen mahyaṁ tvayā gītam idaṁ naraḥ |


    tvāṁ ca māṁ ca smaran kāle karma-bandhāt pramucyate || [bhā.pu. 7.10.14] iti |

_yas_ tvāṁ _kīrtayed_ api kiṁ punas tvaṁ yān kṛpayā smarasīti bhāvaḥ | tasmāt sādhūktaṁ **bhavāpavargo bhramato yadā bhaved** iti ||

|| 10.51 || mucukundaḥ śrī-bhagavantam || 179 ||

[180]

tataḥ sat-saṅgasyaiva tatra nidānatvaṁ siddham | tac ca yuktam, anādi-siddha-taj-jñāna-maya-tad-vaimukhyavatām anyathā hi tad-asambhavaḥ | tad uktam—


    tarko’pratiṣṭhaḥ śrutayo vibhinnā


    nāsāv ṛṣir yasya mataṁ na bhinnam |


    dharmasya tattvaṁ nihitaṁ guhāyāṁ


    mahājano yena gataḥ sa panthāḥ || [ma.bhā 3.313.117]

tathaiva śrī-prahlāda-vākyam—


    matir na kṛṣṇe parataḥ svato vā


    mitho’bhipadyeta gṛha-vratānām | [bhā.pu. 7.5.30] ity upakramya—


    naiṣāṁ matis tāvad urukramāṅghriṁ


    spṛśaty anarthāpagamo yad-arthaḥ |


    mahīyasāṁ pāda-rajo-'bhiṣekaṁ


    niṣkiñcanānāṁ na vṛṇīta yāvat || [bhā.pu. 7.5.32]

tathā tad-vimukha-karmādibhis tat-sāmmukhya-pratipatteś cātyāntāyogaḥ, anyatra dharmād anyatrādharmād anyatrāsmātkṛtākṛtād anyatra bhūtāc ca bhavyāc ca[ka.u. 1.2.14] iti śruty-ādeḥ | tam etam ātmānaṁ vedānuvacanena brāhmaṇā vividiṣanti yajñena dānena tapasānaśakena [bṛ.ā.u. 4.4.2] iti śruty-ādikaṁ tu tat-sāmmukhyenaiva prayuktāni karmāṇy abhidadhāti | tarhi tad eva sāmmukhyaṁ kathaṁ syād iti punar api hetur eva praṣṭavyaḥ syāt |

atha bhagavat-kṛpaiva tat-sāmmukhye prāthamikaṁ kāraṇam iti ca gauṇam | sā hi saṁsāra-durantānanta-santāpa-santapteṣv api tad-vimukheṣu svatantrā na pravartate, tad-asambhavāt | kṛpā-rūpaś ceto-vikāro hi para-duḥkhasya sva-cetasi sparśe saty eva jāyate | tasya tu sadā paramānandaika-rasatvenāpahata-kalmaṣatvena ca śrutau jīva-vilakṣaṇatva-sādhanāt tejo-mālinas timirāyogavat tac-cetasy api tamo-maya-duḥkha-sparśanāsambhavena tatra tasyā janmāsambhavaḥ | ata eva sarvadā virājamāne’pi kartum akartum anyathā kartuṁ samarthe tasmiṁs tad-vimukhānāṁ na saṁsāra-santāpa-śāntiḥ | ataḥ sat-kṛpaikāvaśiṣyate | 

santo’pi tadānīṁ yadyapi sāṁsārika-duḥkhair na spṛśyanta eva, tathāpi labdha-jāgarāḥ svapna-duḥkhavattve kadācit smareyur apīty atas teṣāṁ saṁsārike’pi kṛpā bhavati, yathā śrī-nāradasya nalakūvara-maṇigrīvayoḥ | tasmāt prastute’pi saṁsārika-duḥkhasya tad-dhetutvābhāvāt | parameśvara-kṛpā tu sa evātra mama śaraṇam ity-ādi-dainyātmikā-bhakti-sambandhenaiva jāyate, yathā gajendrādau, vyatireke nārakyādau | bhaktir hi bhakta-koṭi-praviṣṭa-tad-ārdrībhāvayitṛ-tac-chakti-viśeṣa iti vivṛtaṁ vivariṣyate ca | dainya-sambandhena ca sādhikam ucchalitā bhavatīti tatra tad-ādhikyam | tasmād yā kṛpā tasya satsu vartate sā sat-saṅga-vāhanaiva vā sat-kṛpā-vāhanaiva vā satī jīvāntare saṅkramate, na svatantreti sthitam | tathaiva cāhuḥ—


    **svayaṁ samuttīrya sudustaraṁ dyuman**


    **bhavārṇavaṁ bhīmam adabhra-sauhṛdāḥ |**


    **bhavat-padāmbhoruha-nāvam atra te**


    **nidhāya yātāḥ sad-anugraho bhavān ||** [bhā.pu. 10.2.31]

he **dyuman** sva-prakāśa ! **bhavat-padāmbhoruha**-lakṣaṇā yā **naur** bhavārṇava-taraṇopāyas tām atra bhavārṇava-pāre **nidhāya** uttarottara-janeṣu prakāśyety arthaḥ | nanu kathaṁ tāṁ na svayaṁ prakāśayāmi ? katham iva teṣām apekṣā ? tatrāha—sadbhir eva dvāra-bhūtair anyān anugṛhṇāti yaḥ, sa **sad-anugraho bhavān** iti | yad vā, santa evānugraho yasya saḥ | tavānugraho yaḥ prāpañcike carati, sa tad-ākāratayaiva[^195] carati, nānya-rūpatayety arthaḥ | tathoktaṁ śrī-rudra-gīte—


    athānaghāṅghres tava kīrti-tīrthayor


    antar-bahiḥ-snāna-vidhūta-pāpmanām |


    bhūteṣv anukrośa-susattva-śīlināṁ


    syāt saṅgamo’nugraha eṣa nas tava || [bhā.pu. 4.24.58]iti |

satsv anugraho yasyeti vyākhyāne’pi tad-vimukheṣv asatsu tavānugraho nāstīti prāpteḥ sad-dvāraiva tat prakāśanam ucitam ity evāyāti | tad evaṁ—


    jāyamānaṁ hi puruṣaṁ yaṁ paśyen madhusūdanaḥ |


    sāttvikas tu sa vijñeyo bhaven mokṣārtha-niścitaḥ || [ma.bhā. 12.336.68]

iti mokṣa-dharma-vacanam api sat-saṅgānantara-janma-param eva boddhavyam | 

|| 10.2 || devāḥ bhagavantam || 180 ||

[181]

tataḥ sat-saṅga-hetuś ca satāṁ svaira-cāritaiva, nānyaḥ | yathāha—

**ta ekadā nimeḥ satram upajagmur yadṛcchayā | **[bhā.pu. 11.2.24]

**te** nava-yogeśvarā **yadṛcchayā** svairatayā na tu hetv-antara-prayuktatayety arthaḥ | yadṛcchā svairitā ity amaraḥ | satsu parameśvara-prayoktṛtvaṁ ca sad-icchānusāreṇaiva | tad uktaṁ svecchāmayasya [bhā.pu. 10.14.2] iti, ahaṁ bhakta-parādhīnaḥ [bhā.pu. 9.4.46] iti ca |

|| 11.2 || śrī-nāradaḥ || 181 ||

[182]

tathā ca—


    **tasyaikadā tu bhavanam aṅgirā bhagavān ṛṣiḥ |**


    **lokān anucarann etān upāgacchad yadṛcchayā || **[bhā.pu. 6.14.14]

**tasya** citraketoḥ | atrāpi tadaiva tasya sāmmukhyaṁ jātaṁ, kālāntare tu prādurbhūtam iti mantavyam | ata eva tad-vilāpa-samaye śrīmatāṅgirasaiva taṁ prati[^196]—brahmaṇyo bhagavad-bhakto nāvasīditum arhati [bhā.pu. 6.15.12] ity uktam ||

|| 6.14 || śrī-śukaḥ || 182 ||

[183]

satāṁ kṛpā ca duravasthā-darśana-mātrodbhavā, na svopāsanādy-apekṣā, yathā śrī-nāradasya nalakūvara-maṇigrīvayoḥ | tad āha—


    **bhajanti ye yathā devān devā api tathaiva tān |**


    **chāyeva karma-sacivāḥ sādhavo dīna-vatsalāḥ || **[bhā.pu. 11.2.6] iti |

spaṣṭam || 11.2 || śrīmān ānakadundubhiḥ || 183 ||

[184]

sat-saṅgamasyaiva parama-saṁskāra-hetutvāt tad-arthaṁ na puruṣasya saṁskāra-hetv-antaram apekṣyaṁ ca, yata āha—


    **na hy am-mayāni tīrthāni na devā mṛc-chilā-mayāḥ |**


    **te punanty uru-kālena darśanād eva sādhavaḥ || **[bhā.pu. 10.84.11] iti |

te kathaṁ nādriyante gauṇatvāt ? ity āha—te punantīti ||

|| 10.84 || śrī-bhagavān muni-vargam || 184 ||

[185]

tad evaṁ sat-saṅga-mātrasya tat-sāmmukhya-mātre nidānatvam uktam | etad eva vyatirekeṇāha—


    **jñānaṁ viśuddhaṁ paramārtham ekam**


    **anantaraṁ tv abahir brahma satyam |**


    **pratyak praśāntaṁ bhagavac-chabda-saṁjñaṁ**


    **yad vāsudevaṁ kavayo vadanti ||**


    **rahūgaṇaitat tapasā na yāti**


    **na cejyayā nirvapaṇād gṛhād vā | **


    **na cchandasā naiva jalāgni-sūryair**


    **vinā mahat-pāda-rajo-'bhiṣekam || **[bhā.pu. 5.12.12]

ṭīkā ca—tarhi kiṁ satyam ? tatrāha—**jñānaṁ satyam** | vyāvahārika-satyatvaṁ vyāvartayati—**paramārtham** | vṛtti-jñāna-vyavacchedārthāni ṣaḍ-viśeṣaṇāni—**viśuddhaṁ, **tat tu āvidyakam | **ekaṁ, **tat tu nānā-rūpam | **anantaraṁtvabahir** bāhyābhyantara-śūnyaṁ, tat tu viparītam |**brahma** paripūrṇaṁ, tat tu paricchinnam | **pratyak, **tat tu viṣayākāram | **praśāntaṁ** nirvikāraṁ, tat tu sa-vikāram | tad evaṁ-svarūpaṁ **jñānaṁ satyam** ity uktam | kīdṛśaṁ tat ? aiśvaryādi-ṣaḍ-guṇatvena **bhagavac-chabdaḥ saṁjñā** yasya | **yac ca** jñānaṁ **vāsudevaṁ vadanti** | 

tat-prāptiś ca mahat-sevāṁ vinā na bhavatīty āha—he **rahūgaṇa**!**etaj** jñānaṁ **tapasā** puruṣo **na yāti, ijyayā **vaidika-karmaṇā, **nirvapaṇād** annādi-saṁvibhāgena, **gṛhādvā** tan-nimitta-paropakāreṇa, **chandasā** vedābhyāsena, **jalāgny**-ādibhir upāsitaiḥ ||ity eṣā |

atra brahmatvādinā jīva-svarūpaṁ sūkṣmatvādi-dharmakaṁ jñānam api nirastaṁ veditavyam ||

|| 5.12 || śrī-brāhmaṇo rahūgaṇam || 185 ||

[186]

tad evaṁ sat-saṅga eva tat-sāmmukhye dvāram ity uktam | te ca santas tat-sammukhā evātra gṛhyante, na tu vaidikācāra-mātra-parāḥ, anupayogitvāt | tatra yādṛśaḥ sat-saṅgas tādṛśam eva sāmmukhyaṁ bhavatīti vaktuṁ teṣu satsu ye mahāntas teṣāṁ dvaividhyam āha sārdhena—


    **mahāntas te sama-cittāḥ praśāntā**


    **vimanyavaḥ suhṛdaḥ sādhavo ye |**


    **ye vā mayīśe kṛta-sauhṛdārthā**


    **janeṣu dehambhara-vārtikeṣu || **


    **gṛheṣu jāyātmaja-rātimatsu**


    **na prīti-yuktā yāvad-arthāś ca loke || **[bhā.pu. 5.5.2-3]

ye **sama-cittā** nirviśeṣa-brahma-niṣṭhāḥ, **temahāntaḥ |** teṣāṁ śīlam āha—**praśāntā** ity-ādi | mahad-viśeṣam āha—**ye vā** iti | vā-śabdaḥ pakṣāntare | uttara-pakṣatvād asyaiva śraiṣṭhyam |**mayi kṛtaṁ** siddhaṁ yat **sauhṛdaṁ** prema, tad eva **arthaḥ**parama-puruṣārtho yeṣāṁ tathā-bhūtā ye **temahānta** iti pūrveṇānvayaḥ | yato **mayisauhṛdārthās** tata eva **dehambhara-vārttikeṣu** viṣaya-vārtā-niṣṭheṣu **janeṣu** tathā **geheṣujāyātmaja**-bandhu-varga-yukteṣu **na prīti-yuktāḥ**, kintu **yāvad-arthaḥ** yāvān arthaḥ śrī-bhagavad-bhajanānurūpaṁ prayojanaṁ, tāvān evārtho dhanaṁ yeṣāṁ, tathābhūtā ity arthaḥ | ubhayor mahattvaṁ ca mahā-jñānitvān mahā-bhāgavatatvāc ca, na tu dvayoḥ sāmyābhiprāyeṇa, muktānām api siddhānāṁ nārāyaṇa-parāyaṇaḥ [bhā.pu. 6.14.5] ity-ādy-ukteḥ | atra jñāna-mārge brahmānubhavino mahānto bhakti-mārge labdha-bhagavat-premāṇo mahānta iti lakṣaṇa-sāmānyam iti jñeyam ||

|| 5.5 || śrī-ṛṣabhaḥ sva-putrān || 186 ||

[187]

atra caivaṁ vivecanīyam | tat-tan-mārge siddhā mahānto dvividhā darśitāḥ | atra ca jñāna-siddhāḥ—dehaṁ ca naśvaram avasthitam utthitaṁ vā siddho na paśyati yato’dhyagamat svarūpam [bhā.pu. 11.13.35] ity-ādau varṇitāḥ |

atra bhakti-siddhās trividhāḥ—prāpta-bhagavat-pārṣada-dehāḥ, nirdhūta-kaṣāyāḥ, mūrcchita-kaṣāyāś ca | yathā śrī-nāradādayaḥ, śrī-śukadevādayaḥ, prāg-janma-gata-nāradādayaś ca—


    prayujyamāne mayi tāṁ śuddhāṁ bhāgavatīṁ tanum |


    prārabdha-karma-nirvāṇo nyapatat pāñca-bhautikaḥ || [bhā.pu. 1.6.29] ity-ādau |


    sva-sukha-nibhṛta-cetās tad-vyudastānya-bhāvo’py 


    ajita-rucira-līlākṛṣṭa-sāraḥ [bhā.pu. 12.12.69] ity-ādau |


    hantāsmin janmani bhavān mā māṁ draṣṭum ihārhati |


    avipakva-kaṣāyāṇāṁ durdarśo’haṁ kuyoginām || [bhā.pu. 1.6.22] ity-ādau ca prasiddheḥ |

śrī-nāradasya pūrva-janmani sthita-kaṣāyasya prema varṇitaṁ svayam eva—


    premātibhara-nirbhinna-pulakāṅgo’tinirvṛtaḥ |


    ānanda-samplave līno nāpaśyam ubhayaṁ mune || [bhā.pu. 1.6.18] ity-ādau |

śrī-bharata evātrodāharaṇīyaḥ | tasya ca bhūta-pipālayiṣā-rūpaḥ prārabdhālambanaḥ sāttvika-kaṣāyo nigūḍha āsīt, premā ca varṇita iti | tad evaṁ samāna-premṇi trividhe pūrva-pūrvādhikyaṁ jñeyam | kvacit sthite’pi [prākṛta-dehāditve yadi premṇaḥ parimāṇataḥ svarūpato vādhikyaṁ dṛśyate], [^197] tadā premādhikyenaivādhikyaṁ jñeyam | tac ca bhajanīyasya bhagavato’ṁśāṁśitva-bhedena bhajataś ca dāsya-sakhyādi-bhedena svarūpādhikyaṁ, premāṅkura-premādi-bhedena parimāṇādhikyaṁ ca prīti-sandarbhe [98-104 paricchede] vivṛtya darśayiṣyāmaḥ | sākṣātkāra-mātrasyāpi yadyapi puruṣa-prayojanatvaṁ, tathāpi tasminn api sākṣātkāre yāvān yāvān śrī-bhagavataḥ priyatva-dharmānubhavaḥ, tāvāṁs tāvān utkarṣaḥ | nirupādhi-prīty-āspadatā-svabhāvasya priyatva-dharmānubhavaṁ[^198] vinā tu sākṣātkāro’py asākṣātkāra eva, mādhuryaṁ vinā duṣṭa-jihvayā khaṇḍasyeva | ata evoktaṁ śrī-ṛṣabha-devena—prītir na yāvan mayi vāsudeve, na mucyate deha-yogena tāvat [bhā.pu. 5.5.6] iti | 

tataḥ prema-tāratamyenaiva bhakta-mahattva-tāratamyaṁ[^199] mukhyam | ata eva mayīśe kṛta-sauhṛdārthāḥ [bhā.pu. 5.5.3] ity eva tal-lakṣaṇatvenoktam | yatra tu premādhikyaṁ sākṣātkāraḥ, [^200] kaṣāyādi-rāhityādikam apy asti, sa paramo mukhyaḥ | tatraikaikāṅga-vaikalye nyūna-nyūna iti jñeyam | tad evaṁ, ye vā mayīśe [bhā.pu. 5.5.3] ity-ādinā _ye_ uktāḥ, te tu prāpta-pārṣada-dehā na bhavanti, tathā viṣaya-vairāgye’pi gūḍhaṁ[^201]saṁskāravanto’pi sambhavanti | tatas tad-vivecanāya prakaraṇāntaram utthāpyate | yathā rājovāca—


    **atha bhāgavataṁ brūta yad-dharmo yādṛśo nṛṇām |**


    **yathācarati yad brūte yair liṅgair bhagavat-priyaḥ || **[bhā.pu. 11.2.44]

**atha** anantaraṁ **bhāgavataṁ brūta**| taj-jñānārthaṁ sa ca **nṝṇāṁ** madhye **yad-dharmo** yat-svabhāvas taṁ svabhāvaṁ brūta | **yathā** ca sa **ācarati** anutiṣṭhati, tad-anuṣṭhānaṁ brūta | **yad brūte** tad-vacanaṁ ca brūteti mānasa-kāyika-vācika-liṅga-pṛcchā |

nanu pūrvaṁ śṛṇvan subhadrāṇi rathāṅga-pāṇeḥ [bhā.pu. 11.2.39] ity-ādinā granthena tat-tal-liṅgaṁ śrī-kavinaivoktam ? satyam | tathāpi punas tad-anuvādena teṣu liṅgeṣu **yair liṅgair**sa **bhagavat-priyoyādṛśa** uttama-madhyamatādi-bheda-vivikto[^202] bhavati, tāni liṅgāni vivicya brūtety arthaḥ ||

[188]

tatrottaraṁ śrī-havir uvāca—


    **sarva-bhūteṣu yaḥ paśyed bhagavad-bhāvam ātmanaḥ |**


    **bhūtāni bhagavaty ātmany eṣa bhāgavatottamaḥ || **[bhā.pu. 11.2.45]

tatra tat-tad-anubhava-dvārāvagamyena mānasa-liṅgena mahā-bhāgavataṁ lakṣayati—sarva-bhūteṣv ity-ādi | evaṁ-vrataḥ sva-priya-nāma-kīrtyā jātānurāgo druta-citta uccaiḥ [bhā.pu. 11.2.38] iti śrī-kavi-vākyokta-rītyā yaś citta-drava-hāsa-rodanādy-anubhāvakānurāga-vaśatvāt khaṁ vāyum agnim [bhā.pu. 11.2.39] ity-ādi-tad-ukta-prakāreṇaiva cetanācetaneṣu **sarva-bhūteṣu ātmano bhagavad-bhāvam** ātmābhīṣṭo yo bhagavad-āvirbhāvaḥ, [^203] tam evety arthaḥ | **paśyed** anubhavati | atas tāni ca **bhūtāni ātmani** sva-citte tathā sphurati yo bhagavān, tasminn eva tad-āśritatvenaiva anubhavati, **eṣa bhāgavatottamo** bhavati | ittham eva śrī-vraja-devībhir uktam—vana-latās tarava ātmani viṣṇuṁ vyañjayantya iva puṣpa-phalāḍhyāḥ [bhā.pu. 10.35.5] ity-ādi |

yad vā, **ātmano** yo **bhagavati** bhāvaḥ premā, tam eva cetanācetaneṣu **bhūteṣu paśyati** | śeṣaṁ pūrvavat | ata eva bhakta-rūpa-tad-adhiṣṭhāna-buddhi-jāta-bhaktyā tāni namaskarotīti khaṁ vāyum ity-ādau pūrvam uktam iti bhāvaḥ | tathaiva coktaṁ tābhir eva—


    nadyas tadā tad upadhārya mukunda-gītam 


    āvarta-lakṣita-mano-bhava-bhagna-vegāḥ || [bhā.pu. 10.21.15] ity-ādi |

yad vā, śrī-paṭṭa-mahiṣībhir api kurari vilapasi tvam [bhā.pu. 10.90.7]ity-ādi | atra na brahma-jñānāny abhidhīyate, bhāgavatais taj-jñānasya tat-phalasya ca heyatvena jīva-bhagavad-vibhāgābhāvena ca bhāgavatatva-virodhāt, ahaituky avyavahitā [bhā.pu. 3.29.10] ity-ādau hy aikāntika-bhakti-lakṣaṇānusāreṇa sutarām uttamatva-virodhāc ca | na ca nirākāreśvara-jñānaṁ praṇaya-raśanayā dhṛtāṅghri-padmaḥ [bhā.pu. 11.2.53] ity upasaṁhāra-gata-lakṣaṇa-parama-kāṣṭhā-virodhād eveti vivecanīyam | 

	[189]	

atha mānasa-liṅga-viśeṣaṇenaiva madhyama-bhāgavataṁ lakṣayati—


    **īśvare tad-adhīneṣu bāliśeṣu dviṣatsu ca |**


    **prema-maitrī-kṛpopekṣā yaḥ karoti sa madhyamaḥ || **[bhā.pu. 11.2.46]

parameśvare **prema** karoti, tasmin bhakti-yukto bhavatīty arthaḥ | tathā **tad-adhīneṣu** bhakteṣu ca **maitrīṁ** bandhu-bhāvam | **bāliśeṣu** tad-bhaktim ajānatsu udāsīneṣu kṛpām | yathoktaṁ śrī-prahlādena—


    śoce tato vimukha-cetasa indriyārtha-


    māyā-sukhāya bharam udvahato vimūḍhān || [bhā.pu. 7.9.42] iti |

ātmano **dviṣatsu upekṣā, **tadīya-dveṣe cittākṣobhenaudāsīnyam ity arthaḥ | teṣv api bāliśatvena kṛpāṁśa-sad-bhāvāt, yathaiva śrī-prahlādo hiraṇyakaśipau | bhagavato bhāgavatasya vā dviṣatsu tu saty api citta-kṣobhe tatrānabhiniveśam ity arthaḥ | asya bāliśeṣu kṛpāyāḥ sphuraṇaṁ, dviṣatsūpekṣāyā eva, na tu prāgvat sarvatra tasya tat-premṇā vā sphuraṇam | tato madhyamatvam |

athottamasyāpi tad-adhīna-darśanena tat-sphuraṇānandodayo viśeṣata eva | tataś ca tasminn adhikaiva maitrī yad bhavati, tan no niṣidhyate, kintu sarvatra tad-bhāvāvaśyakatā vidhīyate | paramottamottame’pi tathā dṛṣṭam—


    kṣaṇārdhenāpi tulaye na svargaṁ nāpunar-bhavam |


    bhagavat-saṅgi-saṅgasya martyānāṁ kim utāśiṣaḥ || [bhā.pu. 4.24.57] iti |

atha bhāgavatā yūyaṁ priyāḥ stha bhagavān yathā [bhā.pu. 4.25.30] iti ca rudra-gītāt |


    harer guṇākṣipta-matir bhagavān bādarāyaṇiḥ |


    adhyagān mahad ākhyānaṁ nityaṁ viṣṇu-jana-priyaḥ || 


    <p style="text-align: right">
[bhā.pu. 1.7.11] iti sūta-vākyāc ca |</p>


evaṁ bhojānāṁ kula-pāṁsanaḥ [bhā.pu. 10.1.24] ity-ādau tatra bādarāyaṇi-prabhṛtīnāṁ dveṣo’pi dṛśyate | kintu madhyamānāṁ tatrānābhiniveśa eva sphurati | teṣāṁ tu tatrāpi tad-vidha-śāstṛtvena nijābhīṣṭa-deva-parisphūrtir na vyāhanyata eveti viśeṣaḥ | tad-dṛṣṭyaiva ca śrīmad-uddhavādīnām api śrī-duryodhanādau namaskāraḥ | 


    sattvaṁ viśuddhaṁ vasudeva-śabditaṁ 


    yad īyate tatra pumān apāvṛtaḥ | [bhā.pu. 4.3.21] ity-ādi śrī-śiva-vākyavat |

uktaṁ ca lakṣmaṇā-haraṇe—so’bhivandyāmbikā-putram [bhā.pu. 10.68.17] ity-ādau duryodhanaṁ ceti | yatra pakṣe ca svakīya-bhāvasyaiva sarvatra parisphūrteḥ śrī-bhagavad-ādi-dviṣatsv api sā paryavasyati, tatra ca nāyuktatā, yatas te nija-prāṇa-koṭi-nirmañchanīya-tac-caraṇa-paṅkaja-parāga-leśās teṣāṁ durvyavahāra-dṛṣṭyā kṣubhyanti | svīya-bhāvānusāreṇa tv evaṁ manyante—"aho īdṛśaś cetano vā kaḥ syād yaḥ punar asmin sarvānanda-kanda-kadambe[^204] nirupādhi-parama-premāspade sakala-loka-prasādaka-sad-guṇa-maṇi-bhūṣite sarva-hita-paryavasāyi-caryāmṛte śrī-puruṣottame tat-priya-jane vā prītiṁ na kurvīta | tad-dveṣa-kāraṇaṁ tu sutarām evāsmad-buddhi-paddhatim atītam | tasmād brahmādi-sthāvara-paryantā aduṣṭā duṣṭāś ca tasmin bāḍhaṁ rajyanta eva" iti | tad uktaṁ śrī-śukena—


    govinda-bhuja-guptāyāṁ dvāravatyāṁ kurūdvaha |


    avātsīn nārado’bhīkṣṇaṁ kṛṣṇopāsana-lālasaḥ || 


    ko nu rājann indriya-vān mukunda-caraṇāmbujam |


    na bhajet sarvato-mṛtyur upāsyan amarottamaiḥ || [bhā.pu. 11.2.1-2] iti |

[190]

atha bhagavad-dharmācaraṇa-rūpeṇa kāyikena kiñcin mānasena ca liṅgena kaniṣṭhaṁ lakṣayati—


    **arcāyām eva haraye pūjāṁ yaḥ śraddhayehate |**


    **na tad-bhakteṣu cānyeṣu sa bhaktaḥ prākṛtaḥ smṛtaḥ || **[bhā.pu. 11.2.47]

**arcāyāṁ** pratimāyām eva, **na tad-bhakteṣu**, **anyeṣuca** sutarāṁ na, bhagavat-premābhāvad bhakta-māhātmya-jñānābhāvāt sarvādara-lakṣaṇa-bhakta-guṇānudayāc ca | **sa prākṛtaḥ** prakṛtiḥ prārambho’dhunaiva prārabdha-bhaktir ity arthaḥ | iyaṁ ca śraddhā na śāstrārthāvadhāraṇa-jātā |


    yasyātma-buddhiḥ kuṇape tri-dhātuke


    sva-dhīḥ kalatrādiṣu bhauma ijya-dhīḥ |


    yat-tīrtha-buddhiḥ salile na karhicij 


    janeṣv abhijñeṣu …[bhā.pu. 10.84.13] ity-ādi śāstrājñānāt | 

tasmāl loka-paramparā-prāptaiveti pūrvavat | ataś cājāta-premāśāstrīya-śraddhā-yuktaḥ sādhakas tu mukhyo kaniṣṭho jñeyaḥ ||

[191]

atha ṭīkā—punar aṣṭabhiḥ ślokair abhyarhitatvād uttamasyaiva lakṣaṇāny āha—gṛhītvāpi|| ity eṣā | tathā hi—


    **gṛhītvāpīndriyair arthān yo na dveṣṭi na hṛṣyati |**


    **viṣṇor māyām idaṁ paśyan sa vai bhāgavatottamaḥ || **[bhā.pu. 11.2.48]

pūrvokta-prakāreṇa tad-āviṣṭa-citto na gṛhṇāti tāvad**indriyair arthāngṛhītvāpi** ity api-śabdārthaḥ | **idaṁ** viśvaṁ **māyāṁ** bahiraṅga-śakti-vilāsatvād dheyam ity arthaḥ | atrāpi kāyika-mānasayoḥ sāṅkaryam ||

[192]

atha kevala-mānasa-liṅgair āha yāvat-prakaraṇam—


    **dehendriya-prāṇa-mano-dhiyāṁ yo**


    **janmāpyaya-kṣud-bhaya-tarṣa-kṛcchraiḥ |**


    **saṁsāra-dharmair avimuhyamānaḥ**


    **smṛtyā harer bhāgavata-pradhānaḥ || **[bhā.pu. 11.2.49]

**yo hareḥ smṛtyā** dehādīnāṁ **saṁsāra-dharmair** janmāpyayādibhir **vimuhyamāno**na bhavati **sa bhāgavata-pradhānaḥ**| uktaṁ ca śrī-gītāsu—


    yeṣāṁ tv anta-gataṁ pāpaṁ janānāṁ puṇya-karmaṇām |


    te dvandva-moha-nirmuktā bhajante māṁ dṛḍha-vratāḥ || [gītā 7.28] iti ||

[193]

tathā—


    **na kāma-karma-bījānāṁ yasya cetasi sambhavaḥ |**


    **vāsudevaika-nilayaḥ sa vai bhāgavatottamaḥ || **[bhā.pu. 11.2.50]

**bījāni** vāsanāḥ | **vāsudevaika-nilayo** vāsudeva-mātrāśrayaḥ ||

[194]

tathā—


    **na yasya janma-karmabhyāṁ na varṇāśrama-jātibhiḥ |**


    **sajjate’sminn aham-bhāvo dehe vai sa hareḥ priyaḥ || **[bhā.pu. 11.2.51]

**janma** sat-kulam | **karma** tapa-ādi | **jātayaḥ** anulomajā mūrdhābhiṣiktādayaḥ | etābhir **yasyāsmin deha ahambhāvo na sajjate, **kintu bhagavat-sevaupayika-sādhya eva dehe sajjata ity arthaḥ, **sa hareḥ priyo** bhāgavatottama iti pūrveṇānvayaḥ, prakaraṇārthatvāt | hareḥ priya iti bhāgavata-mātra-vācibhāgavatatvād eva ||

[195]

tathā—


    **na yasya svaḥ para iti vitteṣv ātmani vā bhidā |**


    **sarva-bhūta-suhṛt**[^205]**śāntaḥ sa vai bhāgavatottamaḥ || **[bhā.pu. 11.2.52]

**vitteṣu** mamatāspada-mātreṣu svīyaṁ parakīyam iti, **ātmani svaḥ para** iti | atra vittavad ātmani ca sva-pakṣapāta-mātraṁ niṣidhyate, na vyakti-bhedaḥ | 

[tathoktaṁ skānde mārkaṇḍeya-bhagīratha-saṁvāde—


    para-duḥkhenātma-duḥkhaṁ manyante ye nṛpottama |


    bhagavad-dharma-niratās te narā vaiṣṇavottamāḥ ||][^206]

[196]

kiṁ ca—


    **tri-bhuvana-vibhava-hetave’py akuṇṭha-**


    **smṛtir ajitātma-surādibhir vimṛgyāt |**


    **na calati bhagavat-padāravindāl**


    **lava-nimiṣārdham api yaḥ sa vaiṣṇavāgryaḥ || **[bhā.pu. 11.2.53]

acalanatve[^207] hetuḥ—tribhuvaneti | tatra hetuḥ—**ajite** harāv eva **ātmā** yeṣāṁ tair brahmeśa-prabhṛtibhiḥ **surādibhir** api **vimṛgyād** durlabhād ity arthaḥ ||

[197]

api ca viṣayābhisandhinā calanaṁ kāmenātisantāpe sati bhavet, sa tu bhagavat-sevā-nirvṛtau na sambhavatīty āha—


    **bhagavata uru-vikramāṅghri-śākhā-**


    **nakha-maṇi-candrikayā nirasta-tāpe |**


    **hṛdi katham upasīdatāṁ punaḥ sa**


    **prabhavati candra ivodite’rka-tāpaḥ || **[bhā.pu. 11.2.54]

**uru-vikramau** ca tāv **aṅghrī** | tayoḥ **śākhā** aṅgulayaḥ | **candrikā** tāpa-hāriṇī dīptiḥ | **tāpaḥ** kāmādi-santāpaḥ ||

[198]

tathā—


    **visṛjati hṛdayaṁ na yasya sākṣād**


    **dharir avaśābhihito’py aghaugha-nāśaḥ |**


    **praṇaya-raśanayā dhṛtāṅghri-padmaḥ**


    **sa bhavati bhāgavata-pradhāna uktaḥ || **[bhā.pu. 11.2.55]

ṭīkā ca—ukta-samasta-lakṣaṇa-sāram āha—**visṛjatīti** | **harir** eva svayaṁ **sākṣād yasya hṛdayaṁ na visṛjati** na muñcati | **avaśenāpy** abhihita-mātro’py **aghaughaṁ nāśayati** yaḥ saḥ | tat kiṁ na visṛjati ? yataḥ **praṇaya-raśanayā dhṛtaṁ** hṛdaye baddham **aṅghri-padmaṁ** yasya sa **bhāgavata-pradhāna ukto** bhavati ||ity eṣā ||

atra kāmādīnām asambhave hetuḥ—**sākṣād** iti padam, tad-uttara-kālatvāt sākṣātkārasya | tathā **harir avaśābhihito’pi** ity-ādinā yat tādṛśa-praṇayavāṁs tenānena tu sarvadā paramāveśenaiva kīrtyamānaḥ sutarām evāghaugha-nāśaḥ syād ity abhihitam | uktaṁ ca—etan nirvidyamānānām icchatām akuto-bhayam [bhā.pu. 2.1.11] ity-ādi | tata ubhayathaiva teṣām agha-saṁskāro’pi na sthātum iṣṭa iti dhvanitam | 

anena vācika-liṅgam api nirdiśya yad brūte [bhā.pu. 11.2.44] ity asyottaram uktam | prakaraṇe’smin gṛhītvāpi [bhā.pu. 11.2.48] ity-ādīnām uttama-bhāgavata-lakṣaṇa-padyānām amīṣām apṛthak pṛthak ca vākyatvaṁ jñeyam, tathābhūta-bhagavad-vaśīkāravati bhāgavatottame tat-tal-lakṣaṇānām antar-bhāvāt, kvacit dvitrādi-mātra-lakṣaṇa-darśanāc ca | 

tatrāpṛthag-vākyatāyām ekaika-vākya-gatenaikaikenaiva lakṣaṇenāyam eva sarva-bhūteṣu[11.2.45]ity-ādy-ukto mahā-bhāgavato lakṣyate | tat-tad-dharma-hetutvena tu visṛjati [11.2.55] ity-ādinā sarva-lakṣaṇa-sāropanyāsaḥ | yā ca tatrāpi smṛtyā harer[11.2.49]ity-ādinā hetutvena smṛtir uktā, tasyā eva vivaraṇam idam antima-vākyam iti jñeyam | tatraikenaiva vākyena kṛte'pi bhāgavatottama-lakṣaṇe spaṣṭīkaraṇārtham evānyad vākyam iti samarthanīyam | ata eva pṛthak pṛthag bhāgavatottama ity-ādy-anuvādo’pi saṅgacchate | 

pṛthag-vākyatāyāṁ yatra sākṣād-bhagavat-sambandho na śrūyate | tatra bhāgavata-pada-balenaiva prakaraṇa-balenaiva vā jñeyaḥ | pūrvottara-padya-stha-smṛtyety-ādi-padaṁ vā yojanīyam | tathātra pakṣe cāpekṣikam evānyatra bhāgavatottamatvam | tatrottarottara-śraiṣṭhya-kramo’yam—arcāyām eva[47] iti, na yasya janma-karmābhyām[51] iti | na yasya svaḥ paraḥ[52] iti, gṛhītvāpīndriyaiḥ[48] iti, dehendriya-prāṇa[49] iti | 

asya saṁskāro’sti | kintu tena vimoho na syād iti mūrcchita-saṁskāro’yaṁ jāta-navīna-premāṅkuraḥ syāt | tathā na kāma-karma-bījānām ity asyaiva vivaraṇaṁ—tribhuvana-vibhava-hetave’pi[53] iti | iyam eva naiṣṭhikī bhaktir dhyānākhyā dhruvānusmṛtir ity ucyate | asya premāṅkuro’py anācchādyatayā jāto’sti | anyathā tādṛśa-smaraṇa-sātatya-bhāvaḥ syāt | ayaṁ hi nirdhūta-kaṣāyo nirūdḥa-premāṅkura iti labhyate | ata ūrdhvaṁ sākṣāt-prema-janmataḥ īśvare tad-adhīneṣu[46] iti | asya maitry-ādikaṁ trayam api bhakti-hetukam eveti na kaṣāya-sthitir avagantavyā | nirdhūta-kaṣāya-mahā-prema-sūcakasya sarva-bhūteṣu[45] ity asya tu vivaraṇaṁ—**visṛjati** iti |


    tāpādi-pañca-saṁskārī navejyā-karma-kārakaḥ |


    artha-pañcaka-vid vipro mahā-bhāgavataḥ smṛtaḥ || 

<p style="text-align: right">
iti pādmottara-khaṇḍa-vacanam [6.253.27] |</p>


mahattvaṁ tu arcana-mārga-parāṇāṁ madhya eva jñeyam, asiddha-prematvāt | atra _tāpādi-pañca-saṁskārādi_tāpaḥ puṇḍraṁ tathā nāma [pa.pu. 6.226.6] ity-ādinā tatraiva darśitam | 

_navejyā-karma-kārakatvaṁ_ cānena vacanena dṛśyate—


    arcanaṁ mantra-paṭhanaṁ yogo yāgo hi vandanam |


    nāma-saṅkīrtanaṁ sevā tac-cihner aṅkanaṁ tathā ||


    tadīyārādhanaṁ cejyā navadhā bhidyate śubhe |


    nava-karma-vidhānejyā viprāṇāṁ satataṁ smṛtā || iti |

_artha-pañcaka-vittvaṁ_ tu—(1) upāsyaḥ śrī-bhagavān, (2) tat paramaṁ padaṁ, (3) tad-dravyaṁ, (4) tan-mantraḥ, (5) jīvātmā ceti pañca-tattva-jñātṛtvam | tac ca śrī-hāyaśīrṣe vivṛtaṁ saṅkṣipya likhyate—

(1)	eka eveśvaraḥ kṛṣṇaḥ sac-cid-ānanda-vigrahaḥ |


    puṇḍarīka-viśālākṣaḥ kṛṣṇa-cchurita-mūrdhajaḥ ||


    vaikuṇṭhādhipatir devyā līlayā cit-svarūpayā |


    svarṇa-kāntyā viśālākṣyā svabhāvād gāḍham āśritaḥ ||


    nityaḥ sarvagataḥ pūrṇo vyāpakaḥ sarva-kāraṇam |


    veda-guhyo gabhīrātmā nānā-śakty-udayo naraḥ ||ity-ādi |

(2) 	sthāna-tattvam ato vakṣye prakṛteḥ param avyayam |


    śuddha-sattva-mayaṁ sūrya-candra-koṭi-sama-prabham ||


    cintāmaṇi-mayaṁ sākṣāt sac-cid-ānanda-lakṣaṇam |


    ādhāraṁ sarva-bhūtānāṁ sarva-pralaya-varjitam || ity-ādi |

(3) 	dravya-tattvaṁ śṛṇu brahman pravakṣyāmi samāsataḥ |


    sarva-bhoga-pradā yatra pādapāḥ kalpa-pādapāḥ ||


    bhavanti tādṛśā vallyas tad-bhavaṁ cāpi tādṛśam |


    gandha-rūpaṁ svādu-rūpaṁ dravyaṁ puṣpādikaṁ ca yat ||


    heyāṁśānām abhāvāc ca rasa-rūpaṁ bhaved dhi tat |


    tvag-bījaṁ caiva heyāṁśaṁ kaṭhināṁśaṁ ca yad bhavet ||


    sarvaṁ tad bhautikaṁ viddhi na hy abhūtamayaṁ ca tat |


    rasasya yogato brahman bhautikaṁ svāduvad bhavet ||


    tasmāt sādhyo raso brahman rasaḥ syād vyāpakaḥ paraḥ |


    rasavad bhautikaṁ dravyam atra syād rasa-rūpakam || iti |

(4)	vācyatvaṁ vācakatvaṁ ca deva-tan-mantrayor iha |


    abhedenocyate brahmaṁs tattvavidbhir vicāritaḥ || ity-ādi |

(5) 	marut-sāgara-saṁyoge taraṅgāt kaṇikā yathā |


    jāyante tat-svarūpāś ca tad-upādhi-samāvṛtāḥ ||


    āśleṣād ubhayos tadvad ātmanaś ca sahasraśaḥ |


    sañjātāḥ sarvato brahman mūrtāmūrta-svarūpataḥ || ity-ādy api |

kintu śrī-bhagavad-āvirbhāvādiṣu sva-svopāsanā-śāstrānusāreṇāparo’pi viśeṣaḥ[^208] kaścij jñeyaḥ | jīva-nirūpaṇaṁ cedam—na ghaṭata udbhavaḥ [bhā.pu. 10.87.31] ity-ādy-anusāreṇopādhi-sahitam eva kṛtam | nirupādhikaṁ tu—


    viṣṇu-śaktiḥ parā proktā kṣetrajñākhyā tathāparā |


    avidyā-karma-saṁjñānyā tṛtīyā śaktir iṣyate || 


    <p style="text-align: right">
[vi.pu. 6.7.61] iti viṣṇu-purāṇānusāreṇa |</p>


tathā—


    apareyam itas tv anyāṁ prakṛtiṁ viddhi me parām |


    jīva-bhūtāṁ mahā-bāho yayedaṁ dhāryate jagat || [gītā 7.5] iti |

mamaivāṁśo jīva-loke jīva-bhūtaḥ sanātanaḥ [gītā 15.7] iti ca gītānusāreṇa, tathā—


    yat taṭasthaṁ tu cid-rūpaṁ sva-saṁvedyād vinirgatam |


    rañjitaṁ guṇa-rāgeṇa sa jīva iti kathyate ||

iti śrī-nārada-pañcarātrānusāreṇa jñeyam ||

|| 11.2 || hari-yogeśvaro nimim || 187-198 ||

[199]

tad evam upadiṣṭā bhāgavata-satsu mūrcchita-kaṣāyādayo mahad-bhedāḥ| bhāgavata-sanmātra-bhedāś ca tat-san-mātra-bhedeṣu, arcāyām eva haraye [bhā.pu. 11.2.45] ity-ādinā tat-tad-guṇāvirbhāva-tāratamyāl labdha-tāratamyāḥ katicid darśitāḥ |

atha sādhana-tāratamyenāpi teṣāṁ tāratamyam āha pañcabhiḥ | tatrāvaraṁ miśra-bhakti-sādhakam āha tribhiḥ—


    **kṛpālur akṛta-drohas titikṣuḥ sarva-dehinām |**


    **satya-sāro’navadyātmā samaḥ sarvopakārakaḥ ||**


    **kāmair ahata-dhīr dānto mṛduḥ śucir akiñcanaḥ |**


    **anīho mita-bhuk śāntaḥ sthiro mac-charaṇo muniḥ ||**


    **apramatto gabhīrātmā dhṛti-māñ jita-ṣaḍ-guṇaḥ |**


    **amānī māna-daḥ kalyo maitraḥ kāruṇikaḥ kaviḥ || **[bhā.pu. 11.11.29-31]

ṭīkā ca—**kṛpāluḥ** para-duḥkhāsahiṣṇuḥ | **sarva-dehināṁ** keṣāñcid apy **akṛta-drohaḥ** | **titikṣuḥ** kṣamāvān | **satyaṁ sāraṁ** sthiraṁ balaṁ vā yasya saḥ | **anavadyātmā** asūyādi-rahitaḥ | sukha-duḥkhayoḥ **samaḥ** | yathā-śakti sarveṣām **upakārakaḥ** | **kāmairahata-dhīr** viṣayair akṣubhita-cittaḥ | **dāntaḥ** saṁyata-bāhyendriyaḥ | **mṛdur** akaṭhina-cittaḥ | **śuciḥ** sadācāraḥ | **akiñcanaḥ** aparigrahaḥ | **anīho** dṛṣṭa-kriyā-śūnyaḥ | **mitabhuk** laghv-āhāraḥ | **śānto** niyatāntaḥ-karaṇaḥ **sthiraḥ** sva-dharme | **mac-charaṇo** mad-ekāśrayaḥ | **munir** manana-śīlaḥ | **apramattaḥ** sāvadhānaḥ | **gabhīrātmā** nirvikāraḥ | **dhṛtimān** vipady apy akṛpaṇaḥ | **jita-ṣaḍ-guṇaḥ** śoka-mohau jarā-mṛtyū kṣt-pipāse ṣaḍ-ūrmaya ete jitā yena saḥ | **amānī** na mānākāṅkṣī | **anyebhyo** mānadaḥ | **kalyaḥ** para-bodhane dakṣaḥ | **maitraḥ** avañcakaḥ | **kāruṇikaḥ** karuṇayaiva pravartamāno, na tu dṛṣṭa-lobhena | **kaviḥ** samyak jñānī || ity eṣā |

atra **mac-charaṇa** iti viśeṣyam | uttaratra **sa ca sattama** iti ca-kāreṇa tu pūrvokto yathā sattamaḥ, tathāyam api sattama iti vyaktir evam evaṁ-bhūto mac-charaṇaḥ sattama ity ākṣipyate ||

[200]

madhyama-miśra[^209]-sākṣād-bhakti-sādhakam āha—


    **ājñāyaivaṁ guṇān doṣān mayādiṣṭān api svakān |**


    **dharmān santyajya yaḥ sarvān māṁ bhajet sa ca sattamaḥ**[^210]** || **


    <p style="text-align: right">
[bhā.pu. 11.11.32]</p>


ṭīkā ca—**mayā** veda-rūpeṇa **ādiṣṭānapi** sva-**dharmān santyajya yo māṁ bhajeta, **so’py evaṁ pūrvoktavat **sattamaḥ** | kim ajñānād nāstikyād vā ? na | dharmācaraṇe sattva-śuddhy-ādīn **guṇān, **vipakṣe naraka-pātādīn **doṣāṁś** cājñāya jñātvāpi mad-dhyāna-vikṣepakatayā mad-bhaktyaiva sarvaṁ bhaviṣyatīti dṛḍha-niścayenaiva **dharmān santyajya** | yad vā, bhakti-dārḍhyena nivṛttādhikāratayā santyajya ||ity eṣā | 

yathā hāyaśīrṣa-pañcarātrokta-nārāyaṇa-vyūha-stave—


    ye tyakta-loka-dharmārthā viṣṇu-bhakti-vaśaṁ gatāḥ |


    dhyāyanti paramātmānaṁ tebhyo’pīha namo namaḥ || iti |

atra tv evaṁ vyākhyā—yadi ca svātmani tat-tad-guṇa-yogābhāvaḥ, tathāpy **evaṁ** pūrvokta-prakāreṇa **guṇān** kṛpālutvādīn **doṣāṁs** tad-viparītāṁś **cājñāya** heyopādeyatvena niścityāpi, **yo mayā** teṣu guṇeṣu madhye tatra **ādiṣṭānapi svakān** nitya-naimittika-lakṣaṇān sarvān eva varṇāśrama-vihitān **dharmān** tad-upalakṣaṇaṁ jñānam api mad-ananya-bhakti-vighātakatayā **santyajya māṁ bhajet, sa ca sattamaḥ** | ca-kārāt pūrvokto’pi sattama ity uttarasya tat-tad-guṇābhāve’pi pūrva-sāmyaṁ bodhayati | tato yas tu tat-tad-guṇān labdhvā dharma-jñāna-parityāgena māṁ bhajati kevalaṁ, sa tu parama-sattama eveti vyaktyānanya-bhaktasya pūrvata ādhikyaṁ darśitam | 

atra adveṣṭā sarva-bhūtānāṁ [gītā 12.12] ity-ādi śrī-gītā-dvādaśādhyāya-prakaraṇam apy anusandheyam | **sattama** ity anena tad avaratrāpi sattaratvaṁ sattvam[^211] apy astīti darśitam | astu tāvat sadācārasya tad-bhaktasya sattvam, ananya-devatā-bhaktatva-mātreṇāpi durācārasyāpi sattvānya-paryāyaṁ sādhutvaṁ vidhīyate, api cet sudurācāraḥ [gītā 9.30] ity-ādau | atra ca sādhu-saṅga-prastāve yat tādṛśaṁ lakṣaṇaṁ notthāpitaṁ, tat khalu tādṛśa-saṅgasya bhakty-unmukhe’nupayuktatābhiprāyeṇa | yathoktaṁ śrī-prahlādena—saṅgena sādhu-bhaktānām [bhā.pu. 7.7.25] iti | sādhur atra sad-ācāraḥ | 

tad evam īśvara-buddhyā vidhi-mārga-bhaktayos tāratamyam uktam |tatraivottarasyānanya-tvena śreṣṭhatvaṁ darśitam | tatraivārcana-mārge trividhatvaṁ labhyate pādmottara-khaṇḍāt | tatra mahattvaṁ tāpādi-pañca-saṁskārī [pa.pu. 6.253.27] ity-ādau |  

madhyamatvam—


    tāpaṁ puṇḍraṁ tathā nāma mantro yāgaś ca pañcamaḥ |


    amī pañcaiva saṁskārāḥ paramaikānti-hetavaḥ || ity atra |

kaniṣṭhatvaṁ—


    śaṅkha-cakrādy-ūrdhva-puṇḍra-dhāraṇādy-ātma-lakṣaṇam |


    tan-namaskaraṇaṁ caiva vaiṣṇavatvam ihocyate || ity atra ||

[201]

atha śuddha-dāsya-sakhyādi-bhāva-mātreṇa yo’nanyaḥ, sa tu sarvottama ity āha—


    **jñātvājñātvātha ye vai māṁ yāvān yaś cāsmi yādṛśaḥ |**


    **bhajanty ananya-bhāvena te me bhaktatamā matāḥ || **[bhā.pu. 11.11.33]

**yāvān** deśa-kālādy-aparicchinnaḥ | **yaś ca** sarvātmā | **yādṛśaḥ** sac-cid-ānanda-rūpaḥ | taṁ **māṁ jñātvājñātvā** vā **ye** kevalam **ananya-bhāvena** śrī-vrajeśvara-nandanatvādy-ālambano yaḥ svābhīpsito dāsyādīnām ekataro bhāvaḥ, tenaiva **bhajanti, **na kadācid anyena ity arthaḥ | **te** tu **mayā bhaktatamā matāḥ** | ata eva caturthe śrī-yogeśvarair api prārthitam—


    preyān na te’nyo’sty amutas tvayi prabho


    viśvātmanīkṣen na pṛthag ya ātmanaḥ |


    athāpi bhaktyeśa tayopadhāvatām


    ananya-vṛttyānugṛhāṇa vatsala || [bhā.pu. 4.7.38] iti |

śrī-gītāsu—


    jñānaṁ te’haṁ sa-vijñānam idaṁ vakṣyāmy aśeṣataḥ |


    yaj jñātvā neha bhūyo’nyaj jñātavyam avaśiṣyate || [gītā 7.2] ity uktvāha—


    bhūmir āpo’nalo vāyuḥ khaṁ mano buddhir eva ca |


    ahaṁkāra itīyaṁ me bhinnā prakṛtir aṣṭadhā ||


    apareyam itas tv anyāṁ prakṛtiṁ viddhi me parām |


    jīvabhūtāṁ mahābāho yayedaṁ dhāryate jagat ||


    etad-yonīni bhūtāni sarvāṇīty upadhāraya |


    ahaṁ kṛtsnasya jagataḥ prabhavaḥ pralayas tathā ||


    mattaḥ parataraṁ nānyat kiñcid asti dhanañjaya |


    mayi sarvam idaṁ protaṁ sūtre maṇi-gaṇā iva || [gītā 7.4-7] iti |

pradhānākhya-jīvākhya-nija-śakti-dvārā jagat-kāraṇatvam, tac-chaktimayatvena jagatas tad-ananyatvaṁ, svasya tu tayoḥ paratvaṁ tad-āśrayatvaṁ ca vadan nija-jñānam upadiṣṭavān, prasaṅgena jīva-svarūpa-jñānaṁ ca | sa caivambhūto jñānīmat-svarūpa-man-mahimānusandhānakṛttvāt jñāni-bhaktārta-bhaktādīn[^212] atikramya mat-priyo bhavatīty apy ante’bhihitavān—


    caturvidhā bhajante māṁ janāḥ sukṛtino’rjuna |


    ārto jijñāsur arthārthī jñānī ca bharatarṣabha ||


    teṣāṁ jñānī nitya-yukta eka-bhaktir viśiṣyate |


    priyo hi jñānino’tyartham ahaṁ sa ca mama priyaḥ ||


    udārāḥ sarva evaite jñānī tv ātmaiva me matam |


    āsthitaḥ sa hi yuktātmā mām evānuttamāṁ gatim || [gītā 7.16-18] iti |

tataś cāyam arthaḥ [4.7.38]—yas _tvayi viśvātmany ātmano_ jīvān _īkṣet_ tvac-chaktitvād ananyatvenaiva jānāti, na tu _pṛthak_ svatantratvena īkṣeta, _amuta_ amuṣmād yadyapi _te preyān nāsti_, tathāpi, he _vatsala_! he bhṛtya-priya ! _bhṛtyeśa_ ! bhāvena ye bhajanti, teṣāṁ yā_ananyā vṛttir_ avyabhicāriṇī nijā bhaktiḥ, tayaiva _anugṛhāṇa_ | prastutatvenāsmān jñāni-bhaktān iti labhyata iti | 

atha mūla-padye **jñātvājñātvā** ity atra jñānājñānayor heyopādeyatvaṁ niṣiddham | **bhaktatamā** ity atra pūrva-vākya-stha-sat-pada-nirdeśamatikramya viśeṣato **bhakta**-pada-nirdeśād bhakteḥ svarūpādhikyam atraiva vivakṣitam | **te me matā** ity atra mama tu viśiṣṭā sammatir atraiveti sūcitam, īdṛśānukta-caratvāt | ata eva prakaraṇa-prāptam eka-vacana-nirdeśam apy atikramya gauraveṇaiva **ye te** iti bahu-vacanaṁ nirdiṣṭam | tataḥ kim uta tad-bhāva-siddha-premāṇa iti bhāvaḥ | eṣāṁ bhāva-bhajana-vivṛtir agre rāgānugā-kathane jñeyā ||

|| 11.11 || śrī-bhagavān || 199-201 ||

[202]

ta ete hi vaiṣṇavāḥ santo mahattvena san-mātratvena ca vibhidya nirdiṣṭāḥ | san-mātra-bheda-tāratamyaṁ cātra yad aviviktaṁ tad-bhakti-bheda-nirūpaṇe purato vivecanīyam | anye tu sva-goṣṭhy-apekṣayā vaiṣṇavāḥ | 

tatra karmiṣu tad-apekṣayā | yathā skānde mārkaṇḍeya-bhagīratha-saṁvāde—


    dharmārthaṁ jīvitaṁ yeṣāṁ santānārthaṁ ca maithunam |


    pacanaṁ vipra-sukhārthaṁ jñeyās te vaiṣṇavā narāḥ ||ity-ādi |

atra śrī-viṣṇv-ājñā-buddhyaiva tat tat kriyata iti vaiṣṇava-padena gamyate | śrī-visṇu-purāṇe ca—


    na calati nija-varṇa-dharmato yaḥ 


    sama-matir ātma-suhṛd-vipakṣa-pakṣe |


    na harati na hanti kiñcid uccaiḥ 


    sthita-manasaṁ tam avehi viṣṇu-bhaktam ||  [vi.pu. 3.7.20] iti |

tad-arpaṇe tu sutarām eva vaiṣṇavatvam | yathā pādme pātāla-khaṇḍe vaiśākha-māhātmye—


    jīvitaṁ yasya dharmārthe dharmo hary-arthaeva ca |


    aho-rātrāṇi puṇyārthe taṁ manye vaiṣṇavaṁ janam || [pa.pu. 5.94.8] iti |

tathaiva śaiveṣu tad-apekṣayā, yathā bṛhan-nāradīye—


    śive ca parameśāne viṣṇau ca paramātmani |


    sama-buddhyā pravartante te vai bhāgavatottamāḥ || [nā.pa. 1.5.72] iti |

śaiva-goṣṭhīṣu bhāgavatottamatvaṁ tatraiva prasiddham iti tathoktam | vaiṣṇava-tantre tu tan-nindaiva—


    yas tu nārāyaṇaṁ devaṁ brahma-rudrādi-daivataiḥ |


    samatvenaiva vīkṣeta sa pāṣaṇḍī bhaved dhruvam || iti |

tad evaṁ teṣāṁ bahu-bhedeṣu satsu teṣām eva prabhāva-tāratamyena kṛpā-tāratamyena bhakti-vāsanā-bheda-tāratamyena sat-saṅgāt kāla-śaighrya-svarūpa-vaiśiṣṭyābhyāṁ bhaktir udayate | evaṁ jñāni-saṅgāc ca jñānaṁ jñeyam | tatra yadyapy akiñcanā bhaktir evābhidheyeti tat-kāraṇatvena tad-bhakta-saṅga evābhidheye sati bhakto’pi sa eva lakṣitavyaḥ, tathāpi tat-tat[^213]-parīkṣārtham eva tat-tad-anuvādaḥ kriyate | 

tatra prathamaṁ tāvat tat-tat-saṅgāj jātena tat-tac-chraddhā-tat-tat-paramparā[^214]-kathā-rucy-ādinā jāta-bhagavat-sāmmukhyasya tat-tad-anuṣaṅgenaiva tat-tad-bhajanīye bhagavad-āvirbhāva-viśeṣe tad-bhajana-mārga-viśeṣe ca rucir jāyate | tataś ca viśeṣa-bubhutsāyāṁ satyāṁ teṣv ekato’nekato vā śrī-gurutvenāśritāc chravaṇaṁ kriyate | tac copakramopa-saṁhārādibhir arthāvadhāraṇam| punaś cāsambhāvanā-viparīta-bhāvanā-viśeṣavatā svayaṁ tad-vicāra-rūpaṁ mananam api kriyate | tato bhagavataḥ sarvasminn evāvirbhāve tathāvidho’sau sadā sarvatra virājata ity evaṁ-rūpā śraddhā jāyate | tatraikasmiṁs tv anayā prathama-jātayā rucyā saha nijābhīṣṭa-dāna-sāmarthyādy-atiśayavattā-nirdhāraṇa-rūpatvena saiva śraddhā samullasati | tatra yadyapy ekatraivātiśayitā-paryavasānaṁ sambhavati, na tu sarvatra, tathāpi keṣāṁcit tato viśiṣṭasyājñānād anyatrāpi tathā-buddhi-rūpā śraddhā sambhavati | evaṁ bhajana-mārga-viśeṣaś ca vyākhyātavyaḥ | tad evaṁ siddhe, jñāne vijñānārthaṁ nididhyāsana-lakṣaṇa-tat-tad-upāsanā-mārga-bhedo’nuṣṭhīyate | ity evaṁ vicāra-pradhānānāṁ mārgo darśitaḥ |

ruci-pradhānānāṁ tu na tādṛg-vicārāpekṣā jāyate | kintu sādhu-saṅga-līlā-kathana-śravaṇa-ruci-śraddhā-śravaṇādy-āvṛtti-rūpa evāsau mārgo, yathā—śuśrūṣoḥ śraddadhānasya [bhā.pu. 1.2.16] ity-ādinā pūrvaṁ darśitaḥ, satāṁ prasaṅgān mama vīrya-saṁvidaḥ [bhā.pu. 3.25.22] ity-ādau ca draṣṭavyaḥ | prīti-lakṣaṇa-bhaktīcchūnāṁ tu ruci-pradhāna-mārga eva śreyān, nājāta-rucīnām iva vicāra-pradhānaḥ | yathoktaṁ prahlādena—


    naite guṇā na guṇino mahad-ādayo ye


    sarve manaḥ-prabhṛtayaḥ sahadeva-martyāḥ |


    ādy-antavanta urugāya vidanti hi tvām


    evaṁ vimṛśya[^215] sudhiyo viramanti śabdāt ||


    tat te’rhattama namaḥ-stuti-karma-pūjāḥ


    karma-smṛtiś caraṇayoḥ śravaṇaṁ kathāyām |


    saṁsevayā tvayi vineti ṣaḍ-aṅgayā kiṁ


    bhaktiṁ janaḥ paramahaṁsa-gatau labheta || [bhā.pu. 7.9.49-50] iti |

**karma** paricaryā | **karma-smṛtir** līlā-smaraṇam | **caraṇayor** iti sarvatrānvitaṁ bhakti-vyañjakam | 

tad etad ubhayasminn api tad-bhajana-vidhi-śikṣā-guruḥ prāktanaḥ śravaṇa-gurur eva bhavati, tathāvidhasya prāptatvāt | prāktanānāṁ bahutve’pi prāyas teṣv evānyataro’bhirucitaḥ, pūrvasmād eva hetoḥ | śrī-mantra-gurus tv eka eva niṣetsyamānatvād bahūnām | 

athātra pramāṇāni—tatra tad-āvirbhāva-viśeṣe ruciḥ—mahā-puruṣam abhyarcen mūrtyābhimatayātmanaḥ [bhā.pu. 11.3.48] ity-ādau śrīmad-āvirhotrādinābhipretā | bhajana-viśeṣa-ruciś ca—


    vaidikas tāntriko miśra iti me tri-vidho makhaḥ |


    trayāṇām īpsitenaiva vidhinā māṁ samarcayet || [bhā.pu. 11.27.7]

ity-ādau śrī-bhagavatābhipretā | atha śravaṇa-gurum āha—


    **tasmād guruṁ prapadyeta jijñāsuḥ śreya uttamam |**


    **śābde pare ca niṣṇātaṁ brahmaṇy upaśamāśrayam || **[bhā.pu. 11.3.21] 

**śābde brahmaṇi** vede tātparya-vicāreṇa, **pare brahmaṇi** bhagavad-ādi-rūpāvirbhāve tu aparokṣānubhavena **niṣṇātaṁ** tathaiva niṣṭhāṁ prāptam | yathoktaṁ śrī-purañjanopākhyānādy-upasaṁhāre śrī-nāradena—


    sa vai priyatamaś cātmā yato na bhayam aṇv api |


    iti veda sa vai vidvān yo vidvān sa gurur hariḥ || [bhā.pu. 4.29.51] iti |

|| 11.3 || śrī-prabuddho nimim || 202 ||

[203]

atra brahma-vaivarte viśeṣaḥ—


    vaktā sa-rāgo nīrāgo dvividhaḥ parikīrtitaḥ |


    sa-rāgo lolupaḥ kāmī tad uktaṁ hṛn na saṁspṛśet ||


    upadeśaṁ karoty eva na parīkṣāṁ karoti ca |


    aparīkṣyopadiṣṭaṁ yal loka-nāśāya tad bhavet ||

kiṁ ca—


    kulaṁ śīlam athācāram avicārya paraṁ gurum |


    bhajeta śravaṇādy-arthī sarasaṁ sāra-sāgaram ||

sarasatvādikaṁ ca vyañjitaṁ tatraivānyatra—


    kāma-krodhādi-yukto’pi kṛpaṇo’pi viṣādavān |


    śrutvā vikāśam āyāti sa vaktā paramo guruḥ || iti |

evaṁ-bhūta-guror abhāvād yukti-bheda-bubhutsayā bahūn apy āśrayante kecit | yathā—


    **na hy ekasmād guror jñānaṁ susthiraṁ syāt supuṣkalam |**


    **brahmaitad advitīyaṁ vai gīyate bahudha rṣibhiḥ || **[bhā.pu. 11.9.31]

spaṣṭam || 11.9 || śrī-dattātreyo yadum || 203 ||

[204]

tatra ruci-pradhānānāṁ śravaṇādikam—


    tatrānvahaṁ kṛṣṇa-kathāḥ pragāyatām


    anugraheṇāśṛṇavaṁ manoharāḥ |


    tāḥ śraddhayā me’nupadaṁ viśṛṇvataḥ


    priya-śravasy aṅga mamābhavad ruciḥ || [bhā.pu. 1.5.26] ity-ādy-ukta-prakāram |

vicāra-pradhānānāṁ **śravaṇaṁ **yathā catuḥśloky-ādīnām | **mananaṁ **yathā bhagavān brahma kārtsnyena [bhā.pu. 2.2.34] ity-ādau |

atha taj-jātā bhagavati śraddhā, yathā—


    **asti yajña-patir nāma keṣāñcid arha-sattamāḥ |**


    **ihāmutra ca lakṣyante jyotsnāvatyaḥ kvacid bhuvaḥ ||**


    **manor uttānapādasya dhruvasyāpi mahīpateḥ |**


    **priyavratasya rājarṣer aṅgasyāsmat-pituḥ pituḥ ||**


    **īdṛśānām athānyeṣām ajasya ca bhavasya ca |**


    **prahlādasya baleś cāpi kṛtyam asti gadābhṛtā ||**


    **dauhitrādīn ṛte mṛtyoḥ śocyān dharma-vimohitān |**


    **varga-svargāpavargāṇāṁ prāyeṇaikātmya-hetunā || **[bhā.pu. 4.21.27-30]

he **arha-sattamāḥ** ! **yajña-patir** nāma sarva-karma-phala-dātṛtvena śruti-pratipāditaḥ parameśvaraḥ **keṣāṁcit** śruty-artha-tattva-jñānāṁ mate tāvad asti, tathāpi vipratipatter na tat-siddhir ity āśaṅkya tatra jagad-vaicitryānyathānupapatti-pramāṇam apy upodbalakam ity āha | iha pratyakṣeṇa **amutra**śāstreṇa tadvac cety anumānena ca **jyotsnāvatyaḥ** kāntimatyo **bhuvo** bhoga-bhūmayo dehāś ca kvacid evopalabhyante, na sarvatreti | 

ayaṁ bhāvaḥ—na vā jaḍasya tat[^216]-karmaṇas tat-tat-phala-dātṛtvaṁ ghaṭate—phalam ata upapatteḥ [ve.sū. 3.2.38] iti nyāyāt | na cārvāg-devatānāṁ svātantryam, antaryāmi-śruteḥ | na ca karma-sāmye phala-tāratamyaṁ kvacic ca tad-asiddhiḥ sambhavati | ataḥ svatantreṇa parameśvareṇa bhāvyam | 

atra vidvad-anubhavo’pi pramāṇam ity āha—**manor** iti tribhiḥ | asmat-**pituḥ pituḥ**pitāmahasya **aṅgasya** | prahlāda-balī tadānīṁ śāstrād eva jñātvā gaṇitau | **gadābhṛtā** parameśvareṇa **kṛtyam asti, **hṛdaye bahir apy āvirbhūya teṣāṁ muhuḥ kṛtya-sampādanāt tena yat kṛtyaṁ karaṇīyaṁ tat teṣām astīty arthaḥ | teṣām eva tena saha kṛtyam asti, nānyeṣām ity artho vā | tad-anyāṁs tu ninditatvenāha—**mṛtyor dauhitryādīn** veṇa-prabhṛtīn **dharma-vimohitān** | **gadābhṛc**-chabdena tan-nāmnā prasiddhāt śrī-viṣṇor anyatra parameśvaratvaṁ vārayati śruti-yukti-vidvad-anubhaveṣu | taṁ gadābhṛtaṁ viśinaṣṭi—vargeti | **vargo**’tra trivargaḥ, **svargo** dharmasya phalam | **apavargo** mokṣaḥ | teṣām **aikātmyena** eka-rūpeṇa sarvāntargatena **hetunā** | tatrāpi **prāyeṇa** pracureṇa hetunā | tad uktaṁ skānde—


    bandhako bhava-pāśena bhava-pāśāc ca mocakaḥ |


    kaivalyadaḥ paraṁ brahma viṣṇur eva sanātanaḥ || iti ||

[205] 

atha bhajana-śraddhā—


    **yat-pāda-sevābhirucis tapasvinām**


    **aśeṣa-janmopacitaṁ malaṁ dhiyaḥ |**


    **sadyaḥ kṣiṇoty anvaham edhatī satī**


    **yathā padāṅguṣṭha-viniḥsṛtā sarit || **


    **vinirdhutāśeṣa-mano-malaḥ pumān**


    **asaṅga-vijñāna-viśeṣa-vīryavān |**


    **yad-aṅghri-mūle kṛta-ketanaḥ punar**


    **na saṁsṛtiṁ kleśa-vahāṁ prapadyate || **[bhā.pu. 4.21.31-32]

**tapasvināṁ** saṁsāra-taptānām | tat-pāda-sambandhasyaivaiṣa mahimeti dṛṣṭāntenāha—yatheti | **asaṅgas** tato’nyatrānāsaktis tena **vijñāna-viśeṣo** bhagavato nānāvirbhāvatvāt teṣāṁ madhye kasyāpy āvirbhāvasya sākṣātkāras tad eva **vīryaṁ** vidyate yasya saḥ | yasya **aṅghri-mūle** kṛtāśrayaḥ san ||

|| 4.21 || śrī-pṛthu-rājaḥ sabhyān || 204-205 ||

[206]

atha śravaṇa-guru-bhajana-śikṣā-gurvoḥ prāyikam ekatvam iti tathaivety āha—


    **tatra bhāgavatān dharmān śikṣed gurv-ātma-daivataḥ |**


    **amāyayānuvṛttyā yais tuṣyed ātmātmado hariḥ || **[bhā.pu. 11.3.22] 

tasmād guruṁ prapadyeta [bhā.pu. 11.3.21] iti pūrvoktes tatra śravaṇa-gurau | **gurur** eva **ātmā** jīvanaṁ **daivataṁ** nijeṣṭa-daivatatayābhimataś ca yasya, tathābhūtaḥ san | **amāyayā** nirdambhayā, **anuvṛttyā** tad-anugatyā **śikṣet** | yair dharmaiḥ | **ātmā** paramātmā | bhaktebhya ātma-pradaḥ śrī-bali-prabhṛtibhya iva | asya śikṣā-guror bahutvam api prāgvaj jñeyam ||

|| 11.3 || śrī-prabuddho nimim || 206 ||

[207]

mantra-gurus tv eka evety āha—


    **labdhānugraha ācāryāt tena sandarśitāgamaḥ |**


    **mahā-puruṣam abhyarcen mūrtyābhimatayātmanaḥ || **[bhā.pu. 11.3.48]

**anugraho** mantra-dīkṣā-rūpaḥ | **āgamo** mantra-vidhi-śāstram | asyaikatvam eka-vacanatvena bodhyate |


    bodhaḥ kaluṣitas tena daurātmyaṁ prakaṭīkṛtam | 


    gurur yena parityaktas tena tyaktaḥ purā hariḥ ||

iti brahma-vaivartādau tat-tyāga-niṣedhāt tad-aparitoṣeṇaivānyo guruḥ kriyate | tato’neka-guru-karaṇe pūrva-tyāga eva siddhaḥ | etac cāpavāda-vacana-dvārāpi śrī-nārada-pañcarātre bodhitam—


    avaiṣṇavopadiṣṭena mantreṇa nirayaṁ vrajet |


    punaś ca vidhinā samyag grāhayed vaiṣṇavād guroḥ || iti |[^217]

|| 11.3 || śrī-āvirhotro nimim || 207 ||

[208]

tatra śravaṇa-guru-saṁsargeṇaiva śāstrīya-vijñānotpattiḥ syāt, nānyathety āha—


    **ācāryo’raṇir ādyaḥ syād ante-vāsy uttarāraṇiḥ |**


    **tat-sandhānaṁ pravacanaṁ vidyā-sandhiḥ sukhāvahaḥ || **[bhā.pu. 11.10.12]

**ādyo**’dharaḥ | **tat-sandhānaṁ** tayor madhyamaṁ manthana-kāṣṭhaṁ | **pravacanam** upadeśaḥ | **vidyā** śāstrokta-jñānaṁ tu sandhau bhavo’gnir iva | tathā ca śrutiḥ—ācāryaḥ pūrva-rūpam[tai.u. 1.3.5] ity-ādi | ata eva tad-vijñānārthaṁ sa gurum evābhigacchet [mu.u. 1.1.12] iti, ācāryavān puruṣo veda [chā.u.6.14.2] iti, naiṣā tarkeṇa matir apaneyā proktānyenaiva sujñānāya preṣṭhā [ka.u. 1.2.9] iti ||

|| 11.10 || śrī-bhagavān || 208 ||

[209]

śikṣā-guror apy avaśyakatvam āhuḥ—


    **vijita-hṛṣīka-vāyubhir adānta-manas turagaṁ**


    **ya iha yatanti yantum atilolam upāya-khidaḥ |**


    **vyasana-śatānvitāḥ samavahāya guroś caraṇaṁ**


    **vaṇija ivāja santy akṛta-karṇa-dharā jaladhau || **[bhā.pu. 10.87.33]

**ye guroś caraṇaṁ samavahāya atilolam**atilolupam **adāntam** adamitaṁ **mana** eva **turagaṁ **vijitair indriyaiḥ prāṇaiś ca kṛtvā **yantuṁ** bhagavad-unmukhīkartuṁ[^218]**prayatante** te **upāya-khidaḥ**, teṣu teṣu upāyeṣu khidyante | ato vyasana-śatānvitā bhavanti | ata eva iha saṁsāre tiṣṭhanty eva | he **aja**! **akṛta-karṇadharā** asvīkṛta-nāvikā **jaladhau** yathā tadvat | śrī-guru-pradarśita-bhagavad-bhajana-prakāreṇa bhagavad-vartma-jñāne sati tat-kṛpayā vyasanānabhibhūtau satyāṁ śīghram eva mano niścalaṁ bhavatīti bhāvaḥ | ato brahma-vaivarte—


    guru-bhaktyā sa milati smaraṇāt sevyate budhaiḥ |


    milito’pi na labhyeta jīvair ahamikā-paraiḥ ||

śrutiś ca—


    yasya deve parā bhaktir yathā deve tathā guruḥ |


    tasyaite kathitā hy arthāḥ prakāśante mahātmanaḥ || [śve.u. 6.23] iti ||

|| 10.87 || śrutayaḥ || 209 ||

[210]

ataḥ śrī-mantra-guror āvaśyakatvaṁ sutarām eva | tad etat-paramārtha-gurv-āśrayo vyavahārika-gurv-ādi-parityāgenāpi kartavya ity āha—


    **gurur na sa syāt sva-jano na sa syāt**


    **pitā na sa syāj jananī na sā syāt |**


    **daivaṁ na tat syān na patiś ca sa syān**


    **na mocayed yaḥ samupeta-mṛtyum || **[bhā.pu. 5.5.18]

**samupetaḥ** samprāpto **mṛtyuḥ** saṁsāro yena, tam | ata uktaṁ śrī-nāradena—


    jugupsitaṁ dharma-kṛte’nuśāsataḥ


    svabhāva-raktasya mahān vyatikramaḥ | [bhā.pu. 1.5.15] ity-ādi |

tasmāt tāvad eva teṣāṁ gurv-ādi-vyavahāro, yāvan mṛtyu-mocakaṁ śrī-guru-caraṇaṁ nāśrayata ity arthaḥ ||

|| 5.5 || śrī-ṛṣabhadevaḥ sva-putrān || 210 ||

[211]

anyadā sva-gurau karmibhir api bhagavad-dṛṣṭiḥ kartavyety āha—


    **ācāryaṁ māṁ vijānīyān nāvamanyeta karhicit |**


    **na martya-buddhyāsūyeta sarva-deva-mayo guruḥ || **[bhā.pu. 11.17.27]

brahmacāri-dharmāntaḥ-paṭhitam idam ||

|| 11.17 || śrī-bhagavān || 211 ||

[212]

tataḥ sutarām eva paramārthibhis tādṛśe gurāv ity āha—


    **yasya sākṣād bhagavati jñāna-dīpa-prade gurau |**


    **martyāsad-dhīḥ śrutaṁ tasya sarvaṁ kuñjara-śaucavat ||**


    **eṣa vai bhagavān sākṣāt pradhāna-puruṣeśvaraḥ |**


    **yogeśvarair vimṛgyāṅghrir loko yaṁ manyate naram || **


    <p style="text-align: right">
[bhā.pu. 7.15.26-27]</p>


**eṣa** śrī-kṛṣṇa-lakṣaṇo’pi | tataḥ prākṛta-dṛṣṭir na bhagavat-tattva-grahaṇe pramāṇam iti bhāvaḥ ||

|| 7.15 || śrī-nārado yudhiṣṭhiram || 212 ||

[213]

śuddha-bhaktās tv eke śrī-guroḥ śrī-śivasya ca śrī-bhagavatā sahābheda-dṛṣṭiṁ tat-priyatamatvenaiva manyante, yathā—


    **vayaṁ tu sākṣād bhagavan bhavasya**


    **priyasya sakhyuḥ kṣaṇa-saṅgamena |**


    **suduścikitsyasya bhavasya mṛtyor**


    **bhiṣaktamaṁ tvādya gatiṁ gatāḥ sma || **[bhā.pu. 4.30.38]

ṭīkā ca—tava yaḥ priyaḥ sakhā tasya **bhavasya** | atyantam acikitsasya **bhavasya** janmano **mṛtyoś** ca **bhiṣaktamaṁ** sad-vaidyaṁ **tvāṁ gatiṁ** prāptāḥ || ity eṣā | śrī-śivo hy eṣāṁ vaktṝṇāṁ guruḥ ||

|| 4.30 || śrī-pracetasaḥ śrīmad-aṣṭa-bhuja-puruṣam || 213 ||

[214]

tad evaṁ rucy-ādiḥ[^219]śrī-gurv-āśrayānta upāsanā-pūrvāṅga-rūpaḥ sāmmukhya-bhedo bahu-vidho darśitaḥ | atha sākṣād-upāsanā-lakṣaṇas tad-bhedo’pi bahu-vidho darśyate | tatra sāmmukhyaṁ dvividhaṁ—nirviśeṣa-mayaṁ sa-viśeṣa-mayaṁ ca | tatra pūrvaṁ jñānam | uttaraṁ tu dvividham—ahaṅgrahopāsanā-rūpaṁ, bhakti-rūpaṁ ca | 

asya jñānasya lakṣaṇaṁ— 

**jñānaṁ caikātmya-darśanam **[bhā.pu. 11.19.27] iti |

abhedopāsanaṁ **jñānam** ity arthaḥ ||

|| 11.19 || śrī-bhagavān || 214 ||

[215]

tat-sādhana-prakāraś caivaṁ bahu-vidhas tatra tatroktaḥ | sa ca jñānam evocyate | tatra śravaṇaṁ śrī-pṛthu-sanatkumāra-saṁvādādau draṣṭavyam | tad-anusāreṇa mananaṁ ca jñeyam | prathamataḥ śrotṝṇāṁ hi vivekas tāvān eva yāvatā jaḍātirikta-cin-mātraṁ vastūpasthitaṁ bhavati | tasmiṁś cin-mātre’pi vastuni ye viśeṣāḥ svarūpa-bhūta-śakti-siddhā bhagavattādi-rūpā vartante, tāṁs tu te vivektuṁ na kṣamante, yathā rajanī-khaṇḍini[^220] jyotiṣi jyotir-mātratve’pi ye maṇḍalāntarbahiś ca divya-vimānādi-paraspara-pṛthag-bhūta-raśmi-paramāṇu-rūpā viśeṣās tāṁś carma-cakṣuṣo na kṣamanta ity anvayaḥ, tadvat[^221] | 

pūrvavac ca yadi mahat-kṛpā-viśeṣeṇa divya-dṛṣṭitā bhavati, tadā viśeṣopalabdhiś ca bhavet | na cen, nirviśeṣa-cin-mātra-brahmānubhavena tal-līna eva bhavati | tathaiva nididhyāsanam api teṣām | tad yathā—


    **sthiraṁ sukhaṁ cāsanam āsthito yatir**


    **yadā jihāsur imam aṅga lokam |**


    **kāle ca deśe ca mano na sajjayet**


    **prāṇān niyacchen manasā jitāsuḥ ||**


    **manaḥ sva-buddhyāmalayā niyamya**


    **kṣetra-jña etāṁ nilayet tam ātmani |**


    **ātmānam ātmany avarudhya dhīro**


    **labdhopaśāntir virameta kṛtyāt || **[bhā.pu. 2.2.15-16]

**etāṁ** buddhiṁ **kṣetrajñe** buddhy-ādi-draṣṭari **nilayet**, pravilāpayet | taṁ ca kṣetrajñaṁ svarūpa-bhūtayā **buddhyā ātmani** tad-draṣṭṛtvādi-rahite śuddhe jīve | taṁ ca śuddham **ātmānam ātmani** brahmaṇi, **avarudhya** tad-ekatvena vicintya **labdhopaśāntiḥ** prāpta-nirvṛtiḥ san **kṛtyād viramet**, tasya tataḥ paraṁ prāpyābhāvāt ||

|| 2.2 || śrī-śukaḥ || 215 ||

[216]

tad evaṁ jñānamuktam | idam eva svabhāvo’dhyātmam ucyate [gītā 8.3] ity anena śrī-gītāsūktam | _svasya_ śuddhasyātmano _bhāvo_ bhāvanā, ātmany adhikṛtya vartamānatvād _adhyātma_-śabdenocyata ity arthaḥ |

athāhaṁgrahopāsanaṁ tac-chakti-viśiṣṭa īśvara evāham iti cintanam | asya phalaṁ svasmiṁs tac-chakty-ādy-āvirbhāvaḥ, yathā viṣṇu-purāṇe nāgapāśādi-yantritaḥ śrī-prahlādas tādṛśam ātmānaṁ smaran nāgapāśādikam utsāritavān | atrāntima-phalaṁ ca kīṭa-peśaskṛn-nyāyena sārūpya-sārṣṭy-ādikaṁ jñeyam |[^222]

atha bhaktiḥ | tasyās taṭastha-lakṣaṇaṁ svarūpa-lakṣaṇaṁ ca, yathā garuḍa-purāṇe—


    viṣṇu-bhaktiṁ pravakṣyāmi yayā sarvam avāpyate |


    yathā bhaktyā haris tuṣyet tathā nānyena kenacit ||[ga.pu. 1.227.1]

ity uktvāha—


    bhaja ity eṣa vai dhātuḥ sevāyāṁ parikīrtitaḥ |


    tasmāt sevā budhaiḥ proktā bhaktiḥ sādhana-bhūyasī ||[ga.pu. 1.227.3] iti |

_yayā sarvam avāpyate_ iti taṭastha-lakṣaṇam | atra ca akāmaḥ sarva-kāmo vā [bhā.pu. 2.3.10] ity-ādi-siddhatvād avyāpty-abhāvaḥ | _yathā bhaktyā_ ity-ādy-uktatvād ativyāpty-abhāvaḥ | _budhaiḥ _proktatvād asambhavābhāvaś ca | _sevā_-śabdena svarūpa-lakṣaṇam | sā ca sevā kāyika-vācika-mānasātmikā trividhaivānugatir ucyate | ata eva bhaya-dveṣādīnām ahaṅgrahopāsanāyāś ca vyāvṛttiḥ | _sādhana-bhūyasī_ sādhaneṣu śreṣṭhety arthaḥ | tad eva lakṣaṇa-dvayaṁ prakārāntareṇāha—


    **ye vai bhagavatā proktā upāyā hy ātma-labdhaye |**


    **añjaḥ puṁsām aviduṣāṁ viddhi bhāgavatān hi tān || **[bhā.pu. 11.2.34]

**aviduṣāṁ puṁsāṁ** tan-māhātmyam avidvadbhir api kartṛbhiḥ | **ātmanaḥ**—brahma paramātmā bhagavān ity āvirbhāva-bhedavataḥ svasya karma[^223]-bhūtasya **añjaḥ** anāyāsenaiva **labdhaye** lābhāya **ye upāyāḥ** sādhanāni svayaṁ **bhagavatā**—


    kālena naṣṭā pralaye vāṇīyaṁ veda-saṁjñitā |


    mayādau brahmaṇe proktā dharmo yasyāṁ mad-ātmakaḥ || [bhā.pu. 11.14.3]

ity anusāreṇa **proktāḥ** | **tān** upāyān **bhāgavatān dharmān viddhi**[^224] | **hi** prasiddhau | tatra sākṣād bhakter api bhāgavata-dharmākhyatvaṁ, etāvān eva loke’smin [bhā.pu. 6.3.22] ity atra parama-dharmatva-khyāpanayā[^225] darśitam | atra **ātma-labdhaye proktā** iti taṭastha-lakṣaṇam, anyena tad-alābhād avyabhicāri | **ātma-labdhaya upāyā** iti svarūpa-lakṣaṇam, tal-lābhopāyo hi tad-anugatir eva ||

|| 11.2 || śrī-kavir nimim || 216 ||

[217]

sā bhaktis trividhā—āropa-siddhā, saṅga-siddhā, svarūpa-siddhā ca | tatrāropa-siddhā svato bhaktitvābhāve’pi bhagavad-arpaṇādinā bhaktitvaṁ prāptā karmādi-rūpā | saṅga-siddhā svato bhaktitvābhāve’pi tat-parikaratayā saṁsthāpanena, tatra bhāgavatān dharmān śikṣed gurv-ātma-daivataḥ [bhā.pu. 11.3.22] ity-ādi-prakaraṇeṣu, sarvato manaso’saṅgam [bhā.pu. 11.3.23] ity-ādinā labdha-tad-antaḥ-pātā jñāna-karma-tad-aṅga-rūpā | svarūpa-siddhā cājñānādināpi tat-prādurbhāve bhaktitvāvyabhicāriṇī sākṣāt-tad-anugaty-ātmā tadīya-śravaṇa-kīrtanādi-rūpā, śravaṇaṁ kīrtanaṁ viṣṇoḥ [bhā.pu. 7.5.23] ity-ādau, viṣṇoḥ śravaṇaṁ viṣṇoḥ kīrtanam iti viśiṣṭasyaiva vivakṣitatvāt | teṣām api nāropa-siddhatvaṁ, pratyuta mūḍha-pronmattādiṣu tad-anukartṛṣv api kathañcit sambandhena phala-prāpakatvāt | svarūpa-siddhatvaṁ, yathā śrī-prahlādasya pūrva-janmani śrī-nṛsiṁha-caturdaśy-upavāsaḥ, yathā kukkura-mukha-gatasya śyenasya bhagavan-mandira-parikramaḥ | evam anya-dṛṣṭy-ādinā mūḍhādibhiḥ kṛtasya vandanasyāpi jñeyam | 

tad evaṁ trividhāpi sā punar akaitavā sakaitavā ceti dvividhā jñeyā | tatrāropa-saṅga-siddhayor yasyā bhakteḥ sambandhena bhakti-pada-prāptyāṁ sāmarthyaṁ tan-mātrāpekṣatvaṁ ced akaitavatvaṁ, svīyānyadīya-phalāpekṣatvaṁ cet sakaitavatvam | svarūpa-siddhāyāś ca yasya bhagavataḥ sambandhena tādṛśaṁ māhātmyaṁ tan-mātrāpekṣa-parikaratvaṁ ced akaitavatvaṁ, prayojanāntarāpekṣayā karma-jñāna-parikaratvaṁ cet sakaitavatvam | iyam evākaitavā akiñcanākhyatvena pūrvam uktā, dharmaḥ projjhita-kaitavo’tra paramaḥ [bhā.pu. 1.1.2] ity eva vāsya[^226] tad-ubhaya-vidhatve pramāṇaṁ jñeyam | tathoktaṁ—prīyate’malayā bhaktyā harir anyad viḍambanam [bhā.pu. 7.7.52] iti | 

atha āropa-siddhā—etad-artham eva naiṣkarmyam apy acyuta-bhāva-varjitam [bhā.pu. 1.5.12] ity-ādau sakāma-niṣkāmayor dvayor api karmaṇor nindā, bhagavad-vaimukhyāviśeṣāt | tatra yādṛcchika-ceṣṭāyā api bhagavad-arpitatve bhagavad-dharmatvaṁ bhavati, kim uta vaidika-karmaṇa iti vaktuṁ tasyā api tad-rūpatvam āha—


    **kāyena vācā manasendriyair vā**


    **buddhyātmanā vānusṛta-svabhāvāt |**


    **karoti yad yat sakalaṁ parasmai**


    **nārāyaṇāyeti samarpayet tat || **[bhā.pu. 11.2.36]

pūrvaṁ hi dharmān bhāgavatān brūta [bhā.pu. 11.2.31] iti praśnānantaraṁ, ye vai bhagavatā proktā [bhā.pu. 11.2.34] ity-ādinā mukhyatvena sākṣāt-tal-labdhaye upāya-bhūtāḥ śravaṇa-kīrtanādayo bhāgavatā dharmā lakṣitāḥ | te cātraiva śṛṇvan subhadrāṇi rathāṅga-pāṇeḥ [bhā.pu. 11.2.39] ity-ādinā katicid darśitāḥ | uttarādhyāye ca—tatra bhāgavatān dharmān śikṣed gurv-ātma-daivataḥ [bhā.pu. 11.3.22] ity upakrama-vākyād anantaraṁ, iti bhāgavatān dharmān śikṣan bhaktyā tad-utthayā [bhā.pu. 11.3.33] ity upasaṁhāra-vākyasya prāg bhāgavata-dharmatvenānya-saṅga-tyāgādikam api vakṣyate—sarvato manaso’saṅgam [bhā.pu. 11.3.23] ity-ādinā | tasmāt laukika-karmādy-arpaṇam idaṁ, yathā-kathañcit tad-dharma-siddhy-artham evocyate |

arthaś cāyaṁ ṭīkāyām—**ātmanā** cittenāhaṅkāreṇa **vā anusṛto** yaḥ **svabhāvas** tasmāt | ayam arthaḥ—na kevalaṁ vidhitaḥ kṛtam eveti niyamaḥ, svabhāvānusāri laukikam apīti | śrī-gītāsu ca—


    yat karoṣi yad aśnāsi yaj juhoṣi dadāsi yat |


    yat tapasyasi kaunteya tat kuruṣva mad-arpaṇam || [gītā 9.27] iti ||ity eṣā |

itaḥ pūrvaṁ prāṇa-buddhi-dharmādhikārataḥ [bhā.pu. 10.23.27]ity-ādika-mantraś ca tathā | atra svābhāvika-karmaṇo’rpaṇe duṣkarmaṇo dvividhā gatiḥ—jñānecchūnām aviśeṣeṇa, bhaktīcchūnāṁ tu anena durvāsana-duḥkha-darśanena ca sa karuṇāmayaḥ karuṇāṁ karotv iti vā—


    yā prītir avivekānāṁ viṣayeṣv anapāyinī |


    tvām anusmarataḥ sā me hṛdayān nāpasarpatu || 


    <p style="text-align: right">
[vi.pu. 1.20.19] iti viṣṇu-purāṇokta-prakāreṇa, </p>



    yuvatīnāṁ yathā yūni yūnāṁ ca yuvatau yathā |


    mano’bhiramate tadvan mano’bhiramatāṁ tvayi || [pa.pu. 6.128.258]

iti pādmokta-prakāreṇa ca mama sukarmaṇi duṣkarmaṇi ca yadrāga-sāmānyaṁ tat sarvato-bhāvena bhagavad-viṣayam eva bhavatv iti samādheyam | kāmināṁ tu na sarvathaiva sarva-duṣkarmārpaṇam, vedoktam eva kurvāṇo niḥsaṅgo’rpitam īśvare [bhā.pu. 11.3.4] ity atra punar vaidikam eveśvare’rpitaṁ kurvāṇa ity ukteḥ ||

|| 11.2 || śrī-kavir nimim || 217 ||

[218]

atha vaidika-karmārpaṇasya praśaṁsām āhuḥ—


    **kleśa-bhūry-alpa-sārāṇi karmāṇi viphalāni vā |**


    **dehināṁ viṣayārtānāṁ na tathaivārpitaṁ tvayi || **[bhā.pu. 8.5.47]

**viṣayārtānāṁ karmāṇi** kvacit **kleśo bhūrir** yeṣu tathāpy **alpaṁ** phalaṁ yeṣu tathā-bhūtāni[^227] bhavanti, kvacit kṛṣyādivad **viphalānivā** bhavanti, **tvayy arpitaṁ** karma tu **na tathā** | kintu kleśaṁ vinā yathā-kathañcit kṛtasya kāmanayāpy arpaṇe tat-kāmasyāvaśyaka-prāptiḥ | sā ca sarvata utkṛṣṭā bhavati | tathā tan-mātra-phalena ca paryāptir na bhavati, saṁsāra-vidhvaṁsādi-phalatvād ity arthaḥ | tad uktam—


    yān āsthāya naro rājan na pramādyeta karhicit |


    dhāvan nimīlya vā netre na skhalen na pated iha || [bhā.pu. 11.2.35] iti |

satyaṁ diśaty arthitam arthito nṝṇām [bhā.pu. 5.19.27] ity-ādi ca | yathaiva nābhiḥ ṛṣabha-deva-rūpaṁ bhagavantaṁ putratvenāpi lebhe | śrī-gītāsu ca—


    nehābhikrama-nāśo’sti pratyavāyo na vidyate |


    svalpam apy asya dharmasya trāyate mahato bhayāt || [gītā 2.40] iti |

|| 8.5 || devāḥ śrīmad-ajitam || 218 ||

[219]

tad eva karmārpaṇam upapādayati tribhiḥ—


    **etat saṁsūcitaṁ brahmaṁs tāpa-traya-cikitsitam |**


    **yad īśvare bhagavati karma brahmaṇi bhāvitam || **[bhā.pu. 1.5.32]

**brahman** ! he veda-vyāsa ! **etat tāpa-trayasya cikitsitaṁ** cikitsā taiś cāturmāsya-vāsibhiḥ paramahaṁsaiḥ **sūcitam** | kiṁ tat ? **bhagavati karma** yat samarpitaṁ bhavati, tatra karma-samarpaṇam evety arthaḥ | kathaṁ-bhūte ? svayaṁ **bhagavati** pūrṇa-svarūpaiśvaryādi-mattayā sarvāṁśiny eva, kenacid aṁśena jīvādi-niyantṛtayā **īśvare** paramātma-śabda-vācye, svarūpa-bhūta-viśeṣeṇa[^228] vinā kevala-cin-mātratayā pratipādyatvena **brahmani** tac-chabda-vācye ||

[220]

nanu, utpattyaiva tat-tat-saṅkalpena vihitatvāt saṁsāra-hetoḥ karmaṇaḥ kathaṁ tāpa-traya-nivartakatvam ? ucyate—sāmagrī-bhedena ghaṭata iti, yathā—


    **āmayo yaś ca bhūtānāṁ jāyate yena suvrata |**


    **tad eva hy āmayaṁ dravyaṁ na punāti cikitsitam || **[bhā.pu. 1.5.33]

**ya āmayo** rogo **yena** ghṛtādinā **jāyate**, **tad eva** kevalam āmaya-kāraṇaṁ **dravyam** | tam āmayaṁ **na** nivartayati, kintu **cikitsitaṁ** dravyāntarair bhāvitaṁ sat nivartayaty eva ||

[221]


    **evaṁ nṛṇāṁ kriyā-yogāḥ sarve saṁsṛti-hetavaḥ |**


    **ta evātma-vināśāya kalpante kalpitāḥ pare || **[bhā.pu. 1.5.34]

**pare** bhagavati **kalpitāḥ** kāmanayāpy arpitāḥ santaḥ saṁsāra-dhvaṁsa-paryanta-phalatvād **ātma-vināśāya** karma-nivṛttaye **kalpante** ||

|| 1.5 || śrī-nārado śrī-veda-vyāsam || 219-221 ||

[222]

kiṁ ca, karma-phalaṁ vastuto bhagavad-āśrayam eva | tat tu durbuddher ātma-sāt-kurvato yuktyaiva tuccha-phala-prāptiḥ saṁsāraś ca | sudhiyas tu tat-sākṣāt-kurvatas tad-vaiparītyam ity āha gadyābhyām—


    **sampracaratsu nānā-yāgeṣu viracitāṅga-kriyeṣv apūrvaṁ yat tat kriyā-phalaṁ dharmākhyaṁ pare brahmaṇi yajña-puruṣe sarva-devatā-liṅgānāṁ mantrāṇām artha-niyāmakatayā sākṣāt-kartari para-devatāyāṁ bhagavati vāsudeva eva bhāvayamāna ātma-naipuṇya-mṛdita-kaṣāyo haviḥṣv adhvaryubhir gṛhyamāṇeṣu sa yajamāno yajña-bhājo devāṁs tān puruṣāvayaveṣv abhyadhyāyat **| [bhā.pu. 5.7.6] iti |

ṭīkā ca—**sampracaratsu** pravartamāneṣu **nānā-yāgeṣuviracitā** anuṣṭhitā **aṅga-kriyā** yeṣu, teṣu **yad apūrvaṁtad vāsudeva eva bhāvayamānaś** cintayan, **sa yajamāno yajña-bhāga-bhājo** ye **devāḥ **sūryādayaḥ, **tān puruṣasya** vāsudevasya **āvayaveṣu** cakṣur-ādiṣu **abhyadhyāyat**, na tu tat-pṛthaktvenety anvayaḥ | 

apūrve pakṣa-dvayaṁ mīmāṁsakānām | tad idānīm eva sūkṣmatvenotpannaṁ phalam evāpūrvaṁ, kālāntare phalotpādikā karma-śaktir veti | tad uktam—


    yāgād eva phalaṁ tad dhi śakti-dvāreṇa sidhyati |


    sūkṣma-śakty-ātmakaṁ vāpi phalam evopajāyate || [tantra-vārttikā 2.1.5]iti |

tad etad āha—**kriyā-phalaṁ dharmākhyam**iti ca |

nanu yady aṅgaṁ devatā karma pradhānam iti mataṁ, tarhi kartṛ-niṣṭham apūrvaṁ syāt | tad uktam—


    karmabhyaḥ prāg-ayogyasya karmaṇaḥ puruṣasya vā |


    yogyatā śāstra-gamyā yā parā sāpūrvam iṣyate || [tantra-vārttikā 2.1.5]iti |

atha devatā-pradhānaṁ karma tu devatārādhanārthaṁ, tadā devatā-prasāda-rūpatvād apūrvasya devatāśrayatvam eva yuktaṁ | karmabhyaḥ prāg-ayogyasya prokṣaṇādy-apūrvasyeva[^229] vrīhy-ādy-āśrayatvam | kuto vāsudevāśrayam apūrvaṁ bhāvayati ? 

ucyate—yadi kartṛ-niṣṭham apūrvaṁ syāt, tarhi vāsudevasyāntaryāmiṇaḥ pravartakatvena mukhya-kartṛtvāt tad-āśrayam evāpūrvaṁ, na tu tat-prayojya-yajamānāśrayaṁ, "śāstra-phalaṁ prayoktari" iti nyāyāt | anyathā ṛtvijām apy apūrvāśrayatva-prasaṅgāt | tad etad āha—**sākṣāt-kartari** iti | 

devatāśrayatve’pi vāsudevāśrayatvam evety āha—**para-devatāyām** iti | para-devatātve hetuḥ—**sarva-devatā-liṅgānāṁ** tat-tad-devatā-prakāśakānāṁ **mantrāṇāṁ** ye**arthā** indrādi-devatās teṣāṁ **niyāmakatayā** tasyaiva prasādanīyatvāt phala-dātṛtvāc ca yuktam evāpūrvāśrayatvam[^230] ity arthaḥ | evaṁ bhāvanam eva **ātmano naipuṇyaṁ** kauśalaṁ, tena **mṛditāḥ** kṣīṇāḥ **kaṣāyā** rāgādayo yasya | **adhvaryubhir** iti bahu-vacanaṁ nānā-karmābhiprāyeṇa ||ity eṣā |

atra viṣṇor aṅgitve prāpte yajñāṅgatvena tad-bhajanaṁ ca doṣa iti labhyate | atra pādmottara-khaṇḍe yathā—


    uddiśya devatā eva juhoti ca dadāti ca |


    sa pāṣaṇḍīti vijñeyaḥ svatantro vāpi karmasu || [pa.pu. 6.235.8] iti |

pāṣaṇḍatvam atra vaiṣṇava-mārgād bhraṣṭatvam ity arthaḥ | śrī-gītāsu—


    ye’py anya-devatā-bhaktā yajante śraddhayānvitāḥ |


    te’pi mām eva kaunteya yajanty avidhi-pūrvakam ||


    ahaṁ hi sarva-yajñānāṁ bhoktā ca prabhur eva ca |


    na tu mām abhijānanti tattvenātaś cyavanti te || [gītā 9.23-24] iti |

ato vāstava-vicāre sarva eva veda-mārgāḥ śrī-bhagavaty eva paryavasyantīty abhipretyoktaṁ śrīmad-akrūreṇa—


    sarva eva yajanti tvāṁ sarva-deva-mayeśvaram |


    ye’py anya-devatā-bhaktā yady apy anya-dhiyaḥ prabho ||


    yathādri-prabhavā nadyaḥ parjanyāpūritāḥ vibho |


    viśanti sarvataḥ sindhuṁ tadvat tvāṁ gatayo’ntataḥ || [bhā.pu. 10.40.9-10] iti |

**gatayo** mārgāḥ | **antato** vicāra-paryavasānena | 

[223]

atha dvitīyaṁ gadyam—


    **evaṁ karma-viśuddhyā viśuddha-sattvasyāntar-hṛdayākāśa-śarīre brahmaṇi bhagavati vāsudeve mahā-puruṣa-rūpopalakṣaṇe śrīvatsa-kaustubha-vana-mālāri-dara-gadādibhir upalakṣite nija-puruṣa-hṛl-likhitenātmani puruṣa-rūpeṇa virocamāna uccaistarāṁ bhaktir anudinam edhamāna-rayājāyata ||**[bhā.pu. 5.7.7] iti |

**evaṁ** pūrvokta-prakāreṇa **karma-viśuddhyā viśuddha-sattvasya bhaktiḥ** sa-śraddha-śravaṇa-kīrtanādi-lakṣaṇā **ajāyata** ity anvayaḥ | kvacid[^231]**bhagavati vāsudeve** pūrṇa-svarūpa-bhagābhyāṁ sarva-nivāsena ca tat-tan-nāmnā prasiddhe, **antar-hṛdaye** ya **ākāśaḥ**, sa eva **śarīraṁ** svasyaivāvirbhāva-viśeṣādhiṣṭhānaṁ yasya tasminn antaryāmiṇi paramātmākhye, **brahmaṇi** nirviśeṣāvirbhāvāt tad-ākhye ca | 

bhagavato nirākāratvaṁ vārayati—mahā-puruṣasya yad rūpaṁ śāstre śrūyate tad rūpaṁ lakṣyate dṛśyate yatra tasmin | kiṁ ca, śrīvatsādibhir api cihnite[^232] | **edhamāna-rayā** vardhamāna-prakarṣā ||

|| 5.7 || śrī-śukaḥ || 223 ||

[224]

tad etat karmārpaṇaṁ dvividham—bhagavat-prīṇana-rūpaṁ, tasmiṁs tat-tyāga-rūpaṁ ceti | yathoktaṁ kaurme—


    prīṇātu bhagavān īśaḥ karmaṇānena śāśvataḥ |


    karoti satataṁ buddhyā brahmārpaṇam idaṁ param ||


    yad vā phalānāṁ sannyāsaṁ prakuryāt parameśvare |


    karmaṇām etad apy āhur brahmārpaṇam anuttamam || iti |

atra nimittāni ca trīṇi—kāmanā, naiṣkarmyaṁ, bhakti-mātraṁ ceti | niṣkāmatvaṁ tu kevalaṁ na sambhavati, yad yad dhi kurute jantus tat tat kāmasya ceṣṭitam [manu 2.4][^233]ity ukteḥ | atra kāmanā-naiṣkarmyayoḥ prāyaḥ karma-tyāgaḥ | prīṇanaṁ tu tad-ābhāsa eva, svārtha-paratvāt | bhaktau punaḥ prīṇanam eva, bhaktes tu tad-eka-jīvanatvāt |

kāmanā-prāptir yathā—kleśa-bhūry-alpa-sārāṇi[bhā.pu. 8.5.47] ity-ādi | yathā cāṅgasya rājñaḥ puruṣārthake[^234] yajñe |  \
 \
naiṣkarmya-prāptiś ca—


    vedoktam eva kurvāṇo niḥsaṅgo’rpitam īśvare |


    naiṣkarmyāṁ labhate siddhiṁ [bhā.pu. 11.3.47] ity atra |

atha bhakti-prāptiś ca—evaṁ karma-viśuddhyā [bhā.pu. 5.7.7] ity-ādi-gadye darśitaiva |


    yad atra kriyate karma bhagavat-paritoṣaṇam |


    jñānaṁ yat tad adhīnaṁ hi bhakti-yoga-samanvitam || [bhā.pu. 1.5.35] ity atra ca |

bhakti-yoga-sahacaratvāj jñānam atra bhagavaj-jñānam | parama-bhaktās tu bhagavat-paritoṣaṇaṁ prīṇanam eva prārthayante—


    **yan naḥ svadhītaṁ guravaḥ prasāditā**


    **viprāś ca vṛddhāś ca sadānuvṛttyā |**


    **āryā natāḥ suhṛdo bhrātaraś ca**


    **sarvāṇi bhūtāny anasūyayaiva || **[bhā.pu. 4.30.39]


    **yan naḥ sutaptaṁ tapa etad īśa**


    **nirandhasāṁ kālam adabhram apsu |**


    **sarvaṁ tad etat puruṣasya bhūmno**


    **vṛṇīmahe te paritoṣaṇāya || **[bhā.pu. 4.30.40]

**adabhraṁ** bahu-kālaṁ **te** tava **paritoṣaṇāya**bhavatv iti **vṛṇīmahe** ||

|| 4.30 || pracetasaḥ śrīmad-aṣṭabhujaṁ puruṣam || 224 ||

[225]

tad evam āropa-siddhā darśitā | atha saṅga-siddhodāharaṇa-prāptā miśrā bhaktir darśyate[^235] | svarūpa-siddhāsaṅgena hy anyeṣām api bhaktitvaṁ darśitam | tatra bhāgavatān dharmān [bhā.pu. 11.3.24] ity-ādi-śrī-prabuddha-vākya-prakaraṇe sarvāsaṅga-dayā-maitry-ādīnām api bhāgavata-dharmatvābhidhānāt |

tatra karma-miśrā trividhā sambhavati—sa-kāmā, kaivalya-kāmā, bhakti-mātra-kāmā ca | yadyapi kāma-kaivalye api—


    yā vai sādhana-sampattiḥ puruṣārtha-catuṣṭaye |


    tayā vinā tad āpnoti naro nārāyaṇāśrayaḥ ||

ity ukteḥ kevalayaiva bhaktyā sambhavataḥ, tathāpi tat-tad-vāsanānusāreṇa tatra tatra rucir jāyate | ity evaṁ tat-tad-arthaṁ tan-miśratā tu jāyata ity avagantavyam | 

tataḥ sa-kāmā prāyaḥ karma-miśraiva | tatra karma-śabdena dharma eva gṛhyate | tal-lakṣaṇaṁ ca yama-dūtaiḥ sāmānyata uktaṁ, veda-praṇihito dharmaḥ [bhā.pu. 6.2.36] iti | _vedo_’tra traiguṇya-viṣayaḥ, traiguṇya-viṣayā vedāḥ [gītā 2.45] iti śrī-gītokteḥ | tat-pravartana-mātratvena siddhaḥ, na tu bhaktivad ajñānenāpīty arthaḥ | śrī-gītāsv evānyatra tasya karma-saṁjñitatvaṁ coktaṁ—bhūta-bhāvodbhava-karo visargaḥ karma-saṁjñitaḥ [gītā 8.3] iti | _visargo_ devatoddeśena dravya-tyāgaḥ | tad-upalakṣitaḥ sarvo’pi dharmaḥ _karma-saṁjñita_ ity arthaḥ | sa ca _bhūtānāṁ_ prāṇināṁ ye _bhāvā_ vāsanāḥ, teṣām _udbhava-kara_ iti viśeṣaṇād bhagavad-bhaktir vyāvṛttā | 

atha bhakti-saṅgāya dharmasya vaiśiṣṭyaṁ caikādaśe śrī-bhagavatoktaṁ—dharmo mad-bhakti-kṛt proktaḥ [bhā.pu. 11.19.25] iti | bhagavad-arpaṇena bhakti-parikarīkṛtatvena ca _bhakti-kṛttvam_ ucyate | tad evam īdṛśena karmaṇā miśrā sa-kāmā bhaktir yathā—


    **prajāḥ sṛjeti bhagavān kardamo brahmaṇoditaḥ |**


    **sarasvatyāṁ tapas tepe sahasrāṇāṁ samā daśa ||**


    **tataḥ samādhi-yuktena kriyā-yogena kardamaḥ |**


    **samprapede hariṁ bhaktyā prapanna-varadāśuṣam || **[bhā.pu. 3.21.6-7]

atra tad-darśana-jāta-bhagavad-aśru-pāta-liṅgena niṣkāmasyāpy asya brahmādeśa-gauraveṇaiva kāmanā jñeyā ||

|| 3.21 || śrī-maitreyo viduram || 225 ||

[226]

atha kaivalya-kāmā | kvacit karma-jñāna-miśrā, kvacid jñāna-miśrā ca | tatra jñānaṁ, jñānaṁ caikātmya-darśanam [bhā.pu. 11.19.25]iti darśitam | tadīya-śravaṇādīnāṁ[^236] vairāgya-yoga-sāṅkhyānāṁ ca tad-aṅgatvāt[^237] tad-antaḥ-pātaḥ | 

atha karma-jñāna-miśrā, yathā—


    **animitta-nimittena sva-dharmeṇāmalātmanā |**


    **tīvrayā mayi bhaktyā ca śruta-sambhṛtayā ciram ||**


    **jñānena dṛṣṭa-tattvena vairāgyeṇa balīyasā |**


    **tapo-yuktena yogena tīvreṇātma-samādhinā ||**


    **prakṛtiḥ puruṣasyeha dahyamānā tv ahar-niśam |**


    **tiro-bhavitrī śanakair agner yonir ivāraṇiḥ || **[bhā.pu. 3.27.21-23]

**nimittaṁ** phalaṁ, tan na[^238]nimittaṁ pravartakaṁ, yasmin tena niṣkāmena | **amalātmanā** nirmalena manasā[^239] | **jñānena** śāstrotthena | **yogo** jīvātma-paramātmanor dhyānaṁ, yogaḥ sannahanopāya-dhyāna-saṅgati-yuktiṣu iti nānārtha-vargāt | dhyānam eva dhyātṛ-dhyeya-viveka-rahitaṁ samādhiḥ | atra sarvāsām eva siddhīnāṁ mūlaṁ tac-caraṇārcanam [bhā.pu. 10.81.16] ity uktyā bhakter aṅgitve’pi aṅgavan nirdeśaḥ, teṣāṁ tatra sādhanāntara-sāmānya-dṛṣṭir ity abhiprāyeṇa | ata eva teṣāṁ mokṣa-mātra-phalam iti ||

|| 3.27 || śrī-kapila-devaḥ || 226 ||

[227]

jñāna-miśrām āha—


    **vivikta-kṣema-śaraṇo mad-bhāva-vimalāśayaḥ |**


    **ātmānaṁ cintayed ekam abhedena mayā muniḥ || **[bhā.pu. 11.18.21]

**bhāvo** bhāvanā ||

|| 11.18 || śrī-bhagavān || 227 ||

[228]

tad evaṁ kaivalya-kāmāyāṁ jñāna-miśroktā | atha bhakti-mātra-kāmāyāṁ karma-miśrā, yathā—


    **śraddhāmṛta-kathāyāṁ me śaśvan mad-anukīrtanam |**


    **pariniṣṭhā ca pūjāyāṁ stutibhiḥ stavanaṁ mama || **[bhā. 11.19.20] ity-ādi |


    **mad-arthe’rtha-parityāgo bhogasya ca sukhasya ca |**


    **iṣṭaṁ dattaṁ hutaṁ japtaṁ mad-arthaṁ yad vrataṁ tapaḥ ||**


    **evaṁ dharmair manuṣyāṇām uddhavātma-nivedinām |**


    **mayi sañjāyate bhaktiḥ ko’nyo’rtho’syāvaśiṣyate || **[bhā.pu. 11.19.23-24] ity antam |

**mad-arthe** mad-bhajanārthaṁ tad-virodhito’**rthasya parityāgaḥ** | **bhogasya** tat-sādhanasya candanādeḥ | **sukhasya** putropalālanādeḥ | **iṣṭādi**vaidikaṁ yat karma, tad api **mad-arthaṁ** kṛtaṁ bhakteḥ kāraṇam ity arthaḥ | **dharmair** bhāgavatābhidhaiḥ | **evaṁ** kāya-vāṅ-manobhis tad-artha-mātra-ceṣṭāvattvenānuṣṭhitair bhagavad-dharmair **ātma-nivedinām** | yasyāsti bhaktir bhagavaty akiñcanā [bhā.pu. 5.18.12] ity-ādi-nyāyenāsya bhakti-mātra-kāmasya **anyaḥ ko’rthaḥ** sādhana-rūpaḥ sādhya-rūpo vāvaśiṣyate ? sarvo’sāv anādṛto’pi tad-āśrito bhavatīty arthaḥ ||

|| 11.19 || śrī-bhagavān || 228 ||

[229]

karma-jñāna-miśrā, yathā—


    **niṣevitenānimittena sva-dharmeṇa mahīyasā |**


    **kriyā-yogena śastena nātihiṁsreṇa nityaśaḥ ||**


    **mad-dhiṣṇya-darśana-sparśa-pūjā-stuty-abhivandanaiḥ |**


    **bhūteṣu mad-bhāvanayā sattvenāsaṅgamena ca ||**


    **mahatāṁ bahu-mānena dīnānām anukampayā |**


    **maitryā caivātma-tulyeṣu yamena niyamena ca ||**


    **ādhyātmikānuśravaṇān nāma-saṅkīrtanāc ca me |**


    **ārjavenārya-saṅgena nirahaṅkriyayā tathā ||**


    **mad-dharmaṇo guṇair etaiḥ parisaṁśuddha āśayaḥ |**


    **puruṣasyāñjasābhyeti śruta-mātra-guṇaṁ hi mām || **[bhā.pu. 3.29.15-19]

**niṣevitena** samyag anuṣṭhitena | **animittena** ca niṣkāmena | **sva-dharmeṇa**nitya-naimittikena | **mahīyasā** śraddhādi-yuktena | **kriyā-yogena** pañcarātrādy-ukta-vaiṣṇavānuṣṭhānena | **śastena** uttama-deśa-kālādi-matā niṣkāmena ca | **nātihiṁsreṇa** atihiṁsā-rahitena | **ati**-śabdaḥ prāṇādi-pīḍā-parityāga-phala-patrādi-jīvāvayava-svīkārārthaḥ | **mad-dhiṣṇyaṁ** mad-arcādi[^240] | bhūteṣv antaryāmitvena **mad-bhāvanayā** | **sattvena** dhairyeṇa | **asaṅgamena** vairāgyeṇa ca | ahiṁsā-satyāsteya-brahmacaryāparigrahā **yamāḥ**[yo.sū. 2.30] | śauca-santoṣa-tapaḥ-svādhyāyeśvara-praṇidhānāni **niyamāḥ** [yo.sū. 2.32]| **ādhyātmikam**ātmānam ātma-viveka-śāstram | **nirahaṅkriyayā** garva-rāhityena | **mad-dharmaṇo** mad-dharmānuṣṭhātuḥ puruṣasya **āśayaś** cittam | **śruta-mātra-guṇaṁ mām añjasābhyeti, **mad-guṇa-śruti-mātreṇa mayi [bhā.pu. 3.29.11] ity-ādy-ukta-lakṣaṇāṁ dhruvānusmṛtiṁ prāpnotīty arthaḥ | atrādhyātmika-śravaṇādinā jñānāṅgena jñāna-miśratvam api ||

|| 3.29 || śrī-kapila-devaḥ || 229 ||

[230]

atha jñāna-miśrā—


    **dṛṣṭa-śrutābhir mātrābhir nirmuktaḥ svena tejasā |**


    **jñāna-vijñāna-santṛpto mad-bhaktaḥ puruṣo bhavet || **[bhā.pu. 6.16.62]

**dṛṣṭa-** iti aihikāmuṣmika-viṣayaiḥ | **svena tejasā** viveka-balena ||

|| 6.16 || śrī-saṅkarṣaṇaś citraketum || 230 ||

[231]

atha kevala-svarūpa-siddhodāhriyate | tatra sa-kāmā kaivalya-kāmā copāsaka-saṅkalpa-guṇais tat-tad-guṇatvenopacaryate | tataḥ sa-kāmā dvividhā—tāmasī rājasī ca | pūrvā yathā—


    **abhisandhāya yo hiṁsāṁ dambhaṁ mātsaryam eva vā |**


    **saṁrambhī bhinna-dṛg bhāvaṁ mayi kuryāt sa tāmasaḥ || **[bhā.pu. 3.29.8]

**abhisandhāya** saṅkalpya | **saṁrambhī** sa-krodhaḥ | **bhinna-dṛk** svasminn iva sarvatra yatra sukhaṁ duḥkhaṁ ca tat-tad-avettā niranukampa ity arthaḥ ||

[232]

uttarā yathā—


    **viṣayān abhisandhāya yaśa aiśvaryam eva vā |**


    **arcādāv arcayed yo māṁ pṛthag-bhāvaḥ sa rājasaḥ || **[bhā.pu. 3.29.9]

**pṛthak** matto’nyatra viṣayādiṣv eva **bhāvaḥ** spṛhā yasya, na tu mayīti rājasatva-hetutā darśitā ||

[233]

atha kaivalya-kāmā sāttviky eva | sā yathā—


    **karma-nirhāram uddiśya parasmin vā tad-arpaṇam |**


    **yajed yaṣṭavyam iti vā pṛthag-bhāvaḥ sa sāttvikaḥ || **[bhā.pu. 3.29.10]

**karma-nirhāraṁ** mokṣam **uddiśyaparasmin** parameśvare yo **vā** karmārpaṇaṁ kurute, yo vā **yaṣṭavyaṁ** sarveṣāṁ nitya-vidhi-prāptatvenāvaśyam eva tat-pūjanaṁ kartavyam iti buddhyā, na tu bhakti-tattva-jñānena, yo **yajet** parameśvaraṁ pūjayati, ata eva pūrvavat **pṛthag-bhāvo **bhakteḥ pṛthaṅ mokṣam eva puruṣārthatvena bhāvayan, **sa sāttvika** ucyate | uttarasyā api tātparyaṁ karma-nirhāra eva bhaved iti | uktaṁ ca—sāttvikaḥ kārako’saṅgī [bhā.pu. 11.25.25] iti, kaivalyaṁ sāttvikaṁ jñānam [bhā.pu. 11.25.23] iti, sāttvikaṁ sukham ātmottham [bhā.pu. 11.25.28] iti ca tat-sādhana-sādhyayoḥ saguṇatvam | atratyodāharaṇaṁ **yajed** ity uttarārdham eva ||

[234]

atha yasyā evotkarṣa-jñānārtham ete bhakti-bhedā nirūpitāḥ, sā bhakti-mātra-kāmatvān niṣkāmā nirguṇā kevalā svarūpa-siddhā nirūpyate | iyam evākiñcanākhyatvena sarvordhvaṁ pūrvam apy abhihitā | tām āha—


    **mad-guṇa-śruti-mātreṇa mayi sarva-guhāśaye |**


    **mano-gatir avicchinnā yathā gaṅgāmbhaso’mbudhau ||**


    **lakṣaṇaṁ bhakti-yogasya nirguṇasya hy udāhṛtam |**


    **ahaituky avyavahitā yā bhaktiḥ puruṣottame ||**


    **sālokya-sārṣṭi-sāmīpya- sārūpyaikatvam apy uta |**


    **dīyamānaṁ na gṛhṇanti vinā mat-sevanaṁ janāḥ ||**


    **sa eva bhakti-yogākhya ātyantika udāhṛtaḥ |**


    **yenātivrajya tri-guṇaṁ mad-bhāvāyopapadyate || **[bhā.pu. 3.29.11-15]

**mad-guṇa-śruti-mātreṇa, **na tu tatroddeśyāntara-siddhy-abhiprāyeṇa | prākṛta-guṇa-maya-karaṇānāṁ **sarveṣāṁguhā** karaṇāgocara-padavī, tasyāṁ **śete** guhyatayā niścalatayā ca tiṣṭhati yaḥ, tasmin **mayiavicchinnā** viṣayāntareṇa vicchettum aśakyā yā **mano-gatiḥ**, **sā** | 

avicchinnatve dṛṣṭāntaḥ—yatheti | gatir iti pūrvasmād ākṛṣyate[^241] nityāpekṣātvāt[^242] chāndasatvāt[^243] | **lakṣaṇaṁ** svarūpam |

nanu tasyā guṇa-śruteḥ kā vārtā, uddeśyāntarābhāvena mano-gatitvābhāvena ca dvidhāpi nirdeṣṭum aśaktyatvāt ? tatrāha—**ahaitukī, **phalānusandhāna-rahitā | **avyavahitā** svarūpa-siddhatvena sākṣād-rūpā, na tv āropa-siddhatvena vyavadhānātmikā | tādṛśī **yā bhaktiḥ** śrotrādinā sevana-mātraṁ, sā ca tasya svarūpam ity arthaḥ | **mātra**-padenāvicchinnety anena ca mano-gater ahaitukītvādi-siddheḥ pṛthag-yojanānarhatvāt | sāttvikaḥ kārako’saṅgī [bhā.pu. 11.25.25] ity-ādiṣu, nirguṇo mad-apāśrayaḥ [bhā.pu. 11.25.25] ity-ādibhis tad-āśraya-kriyādīnāṁ nirguṇatva-sthāpanāt—


    māṁ bhajanti guṇāḥ sarve nirguṇaṁ nirapekṣakam |


    suhṛdaṁ sarva-bhūtānāṁ[^244] sāmyāsaṅgādayo’guṇāḥ || [bhā.pu. 11.13.40]

ity atra tad-guṇānām apy aprākṛtatva-śravaṇād ahaitukītvam eva viśeṣato darśayati—**janā** madīyāḥ | **sālokyādikam apy uta, **api **dīyamānam **api** na gṛhṇanti | mat-sevanaṁ vine**ti gṛhṇanti cet, tarhi mat-sevanārtham eva gṛhṇanti, na tu tad-artham evety arthaḥ | **sārṣṭiḥ** samānaiśvaryam | **ekatvaṁ** bhagavat-sāyujyaṁ brahma-sāyujyaṁ ca | anayos tal-līnātmakatvena tat-sevanārthatvābhāvād agrahaṇāvaśyakatvam eveti bhāvaḥ | tasmāt sa eva nirguṇa-bhakti-yogākhya ātyantikaḥ, sa eva cātyantika-phalatayā bhavatīty apavarga ity arthaḥ, nātyantikaṁ vigaṇayanti [bhā.pu. 3.15.48] ity-ādeḥ, ātyantika-pralayatayā tat-prasiddheś ca |

nanu guṇa-trayātyaya-pūrvaka-bhagavat-sākṣātkāra evāpavarga iti cet, tasyāpi tādṛśa-dharmatvaṁ svataḥ siddham evety āha—yeneti | **yena** kadācid apy aparityājyena mama **bhāvāya** vidyamānatāyai sākṣātkārāyety arthaḥ | **upapadyate** samartho bhavati | yathoktaṁ pañcame, yathā varṇa-vidhānam apavargaś ca bhavati [bhā.pu. 5.19.19], yo’sau bhagavati [bhā.pu. 5.19.20] ity-ādikam, ananya-nimitta-bhakti-yoga-lakṣaṇo nānā-gati-nimittāvidyā-granthi-randhana-dvāreṇa [bhā.pu. 5.19.20] ity antam |

ato nirguṇāpi bahudhaivāvagantavyā | evam evoktam etat-prakaraṇārambhe—


    bhakti-yogo bahu-vidho mārgair bhāvini[^245] bhāvyate |


    svabhāva-guṇa-mārgeṇa puṁsāṁ bhāvo vibhidyate || [bhā.pu. 3.29.7] iti |

**mārgaiḥ** prakāra-viśeṣaiḥ | ataḥ svasya bhakti-yogasyaiva **mārgeṇa** vṛtti-bhedena śravaṇādinā bhāvasyābhimānasya tad-bhedena dāsyādinā guṇānāṁ tama-ādīnāṁ ca tad-bhedena hiṁsādinā **puṁsāṁ bhāvo**’bhiprāyo **vibhidyata** ity arthaḥ |atra muktā-phala-ṭīkā ca—ayam ātyantikaḥ, tataḥ paraṁ prakārāntarābhāvāt | asyaiva bhakti-yoga ity ākhyā | anvarthena bhakti-śabdasyātraiva mukhyatvāt | itareṣu phala evānurāgo na tu viṣṇau phala-lābhena bhakti-tyāgāt || [mu.pha. 5.14]ity eṣā |

śrī-gopāla-tāpanī-śrutauca—bhaktir asya bhajanam | tad ihāmutropādhi-nairāsyenaivāmuṣmin manaḥ-kalpanam | etad eva ca naiṣkarmyam [go.tā.u. 1.14] iti | 

śatapatha-śrutau—sa hovāca yājñavalkyas tat pumān ātma-hitāya premṇā hariṁ bhajet iti | _premṇā_ prīti-mātra-kāmanayā yad ātma-hitaṁ tasmai ity arthaḥ ||

|| 3.29 || śrī-kapila-devaḥ || 231-234 ||

[235]

tad evaṁ bahudhā sādhitaiṣā akiñcanātyantikīty-ādi-saṁjñā bhaktir dvividhā—vaidhī rāgānugā ceti | tatra vaidhī śāstrokta-vidhinā pravartitā | sa ca vidhir dvividhaḥ—tatra prathamaḥ pravṛtti-hetuḥ, tad anukrama-kartavyākartavyānāṁ jñāna-hetuś ca | prathamas tūdāhṛtaḥ—


    tasmād ekena manasā bhagavān sātvatāṁ patiḥ |


    śrotavyaḥ kīrtitavyaś ca dhyeyaḥ pūjyaś ca nityadā || [bhā.pu. 1.2.14] ity-ādinā |

dvitīyaś cārcana-vratādi-gataḥ | tam āha—


    **mām eva nairapekṣyeṇa bhakti-yogena vindati |**


    **bhakti-yogaṁ sa labhata evaṁ yaḥ pūjayeta mām || **[bhā.pu. 11.27.53]

**nairapekṣyeṇa** ahaitukena | ahaituka-bhakti-yoga eva kathaṁ syāt ? tatrāha—**bhakti-yogam** iti | evaṁ—


    **yadā sva-nigamenoktaṁ dvijatvaṁ prāpya pūruṣaḥ |**


    **yathā yajeta māṁ bhaktyā śraddhayā tan nibodha me || **


    **arcāyāṁ sthaṇḍile'gnau vā sūrye vāpsu hṛdi dvije |**


    **dravyeṇa bhakti-yutko'rcet sva-guruṁ mām amāyayā ||**[^246][bhā.pu. 11.27.8-9]

ity-ādy-ukta-vidhinā ||

|| 11.27 || śrī-bhagavān || 235 ||

[236]

evam ekādaśī-janmāṣṭamy-ādi-gato’pi jñeyaḥ | 

atha vaidhī-bhedāḥ śaraṇāpatti-śrī-gurv-ādi-sat-sevā-śravaṇa-kīrtanādayaḥ | ete ca pratyekam api dvi-trādayaḥ samudityāpi kāraṇāni bhavanti, tathā śravaṇāt | 

tatra prathamataḥ śaraṇāpattiḥ | ṣaḍ-vargādy-ari-kṛta[^247]-saṁsāra-bhaya-bādhyamāna eva hi śaraṇaṁ praviśaty ananya-gatiḥ | bhakti-mātra-kāmo’pi tat-kṛta-bhagavad-vaimukhya-bādhyamānaḥ[^248] | ananya-gatitvaṁ ca dvidhā darśyate—āśrayāntarasyābhāva-kathanena, nātiprajñayā [^249] kathañcid āśritasyānyasya tyājanena ca | pūrveṇa yathā—


    martyo mṛtyu-vyāla-bhītaḥ palāyan


    lokān sarvān nirbhayaṁ nādhyagacchat |


    tvat-pādābjaṁ prāpya yadṛcchayādya


    susthaḥ śete mṛtyur asmād apaiti || [bhā.pu. 10.3.27] iti |

uttareṇa yathā—


    tasmāt tvam uddhavotsṛjya codanāṁ praticodanām |


    pravṛttiṁ ca nivṛttiṁ ca śrotavyaṁ śrutam eva ca ||


    mām ekam eva śaraṇam ātmānaṁ sarva-dehinām |


    yāhi sarvātma-bhāvena mayā syā hy akuto-bhayaḥ || [bhā.pu. 11.12.14-15] iti |

**codanāṁ** śrutiṁ **praticodanāṁ** smṛtim || iti ṭīkā ca |śrī-gītāsu ca—sarva-dharmān parityajya [gītā 18.66] ity-ādi | 

tasyā śaraṇāpatter lakṣaṇaṁ vaiṣṇava-tantre—


    ānukūlyasya saṅkalpaḥ pratikūlya-vivarjanam |


    rakṣiṣyatīti viśvāso goptṛtve varaṇaṁ tathā |


    ātma-nikṣepa-kārpaṇye ṣaḍ-vidhā śaraṇāgatiḥ || iti |

aṅgāṅgi-bhedena _ṣaḍ-vidhā_ | tatra _goptṛtvevaraṇam_ evāṅgi śaraṇāgati-śabdenaikārthyāt, anyāni tv aṅgāni tat-parikaratvāt | _ānukūlya-prātikūlye_ tad-bhaktādīnāṁ śaraṇāgatasya bhāvasya vā | 

_rakṣiṣyatīti viśvāsaḥ_, kṣemaṁ vidhāsyati sa no bhagavāṁs try-adhīśas tatrāsmadīya-vimṛśe na kiyān ihārthaḥ [bhā.pu. 3.16.37] ity-ādi-prakāraḥ |

_ātma-nikṣepaḥ_—kenāpi devena hṛdi sthitena yathā niyukto’smi tathā karomi[gau.ta. 7.20] iti gautamīya-tantrokta-prakāraḥ | yathoktaṁ pādmottara-khaṇḍe cāṣṭākṣarasya namaḥ-śabda-vyākhyāne—


    ahaṅkṛtir ma-kāraḥ syān na-kāras tan-niṣedhakaḥ |


    tasmāt tu namasā kṣetri-[^250]svātantryaṁ pratiṣidhyate ||


    bhagavat-paratantro’sau tadāyattātma-jīvanaḥ[^251]|


    tasmāt sva-sāmarthya-vidhiṁ tyajet sarvam aśeṣataḥ ||


    īśvarasya tu sāmarthyān nālabhyaṁ tasya vidyate |


    tasmin nyasta-bhavaḥ śete tat-karmaiva samācaret || [pa.pu. 6.226.41-46] iti |

ata eva brahma-vaivarte—


    ahaṅkāra-nivṛttānāṁ keśavo na hi dūragaḥ |


    ahaṅkāra-yutānāṁ hi madhye parvata-rāśayaḥ ||iti |

ata eva tṛtīye brahma-stave svātantryābhimāninaḥ saṁsāraḥ śrūyate—


    yāvat pṛthaktvam idam ātmana indriyārtha-


    māyā-balaṁ bhagavato jana īśa paśyet |


    tāvan na saṁsṛtir asau pratisaṅkrameta


    vyarthāpi duḥkha-nivahaṁ vahatī kriyārthā || [bhā.pu. 3.9.9] iti |

_kārpaṇyaṁ_—


    parama-kāruṇiko na bhavat-paraḥ 


    parama-śocyatamo na ca mat-paraḥ [padyā. 66]ity-ādi-prakāram | 

_goptṛtve varaṇaṁ_ ca, yathā nārasiṁhe—


    tvāṁ prapanno’smi śaraṇaṁ deva-devaṁ janārdanam |


    iti yaḥ śaraṇaṁ prāptas taṁ kleśād uddharāmy aham || iti prakāram |

tad api tri-prakāraṁ kāyikatvādi-bhedena, yathoktaṁ brahma-purāṇe—


    karmaṇā manasā vācā ye’cyutaṁ śaraṇaṁ gatāḥ |


    na samartho yamas teṣāṁ te mukti-phala-bhāginaḥ || iti |

vyākhyātaṁ śrī-hari-bhakti-vilāse—


    tavāsmīti vadan vācā tathaiva manasā vidan | 


    tat-sthānam āśritas tanvā modate śaraṇāgataḥ || [ha.bha.vi. 11.677] iti |

tad evaṁ yasya sarvāṅga-sampannā śaraṇāpattiḥ, tasya jhaṭity eva sampūrṇa-phalā, anyeṣāṁ tu yathā-sampatti yathā-kramaṁ ceti jñeyam | tām etāṁ śaraṇāpattiṁ ślāghate—


    **tāpa-trayeṇābhihatasya ghore**


    **santapyamānasya bhavādhvanīśa |**


    **paśyāmi nānyac charaṇaṁ tavāṅghri-**


    **dvandvātapatrād amṛtābhivarṣāt || **[bhā.pu. 11.19.9]

śaraṇāgatānāṁ sarva-duḥkha-dūrīkaraṇaṁ nija-mādhurīṇāṁ sarvato-varṣaṁ cātrābhihitam[^252] ||

|| 11.19 || uddhavaḥ śrī-bhagavantam || 236 ||

[237]

tad evaṁ śaraṇāpattir vivṛtā | asyāś ca pūrvatvaṁ, tāṁ vinā tadīyatvāsiddheḥ | tatra yadyapi śaraṇāpattyaiva sarvaṁ sidhyati, 


    śaraṇaṁ taṁ prapannā ye dhyāna-yoga-vivarjitāḥ |


    te vai mṛtyum atikramya yānti tad vaiṣṇavaṁ padam || iti gāruḍāt, 

tathāpi vaiśiṣṭya-lipsuḥ śaktaś cet tato bhagavac-chāstropadeṣṭṝṇāṁ bhagavan-mantropadeṣṭṝṇāṁ vā śrī-guru-caraṇānāṁ nityam eva viśeṣataḥ sevāṁ kuryāt | tat-prasādo hi sva-sva-nānā-pratīkāra-dustyajān artha-hānau parama-bhagavat-prasāda-siddhau ca mūlam | pūrvatra[^253], yathā saptame śrī-nārada-vākyam—


    asaṅkalpāj jayet kāmaṁ krodhaṁ kāma-vivarjanāt |


    arthānarthekṣayā lobhaṁ bhayaṁ tattvāvamarśanāt ||


    ānvīkṣikyā śoka-mohau dambhaṁ mahad-upāsayā |


    yogāntarāyān maunena hiṁsāṁ kāmādy-anīhayā ||


    kṛpayā bhūtajaṁ duḥkhaṁ daivaṁ jahyāt samādhinā |


    ātmajaṁ yoga-vīryeṇa nidrāṁ sattva-niṣevayā ||


    rajas tamaś ca sattvena sattvaṁ copaśamena ca |


    etat sarvaṁ gurau bhaktyā puruṣo hy añjasā jayet || [bhā.pu. 7.15.22-25] iti |

uttaratra[^254] vāmana-kalpe brahma-vākyam—


    yo mantraḥ sa guruḥ sākṣād yo guruḥ sa hariḥ svayam |


    gurur yasya bhavet tuṣṭas tasya tuṣṭo hariḥ svayam || iti |

anyatra—


    harau ruṣṭe gurus trātā gurau ruṣṭe na kaścana |


    tasmāt sarva-prayatnena gurum eva prasādayet || iti |

ata eva sevā-mātraṁ tu nityam eva | yathā cānyatra parameśvara-vākyam—


    prathamaṁ tu guruḥ pūjyaḥ tataś caiva mamārcanam |


    kurvan siddhim avāpnoti hy anyathā niṣphalaṁ bhavet ||[ha.bha.vi. 4.344] iti |

ata eva nārada-pañcarātre—


    vaiṣṇavaṁ jñāna-vaktāraṁ yo vidyād viṣṇuvad gurum |


    pūjayed vāṅ-manaḥ-kāyaiḥ sa śāstra-jñaḥ sa vaiṣṇavaḥ ||


    śloka-pādasya vaktāpi yaḥ pūjyaḥ sa sadaiva hi |


    kiṁ punar bhagavad-viṣṇoḥ svarūpaṁ vitanoti yaḥ || ity-ādi |

pādme devadyuti-stutau—


    bhaktir yathā harau me’sti tad-variṣṭhā[^255] gurau yadi |


    mamāsti tena satyena svaṁ darśayatu me hariḥ || iti |

tasmād anyadbhagavad-bhajanam api nāpekṣate | yathoktam āgame puraścaraṇa-phala-prasaṅge—


    yathā siddha-rasa-sparśāt tāmraṁ bhavati kāñcanam |


    sannidhānād guror evaṁ śiṣyo viṣṇu-mayo bhavet || iti |

tad etad āha—


    **nāham ijyā-prajātibhyāṁ tapasopaśamena vā |**


    **tuṣyeyaṁ sarva-bhūtātmā guru-śuśrūṣayā yathā || **[bhā.pu. 10.80.34]

ṭīkā ca—jñāna-pradād guror adhikaḥ sevyo nāstīty uktam | ata eva tad-bhajanād adhiko dharmaś ca nāstīty āha—**nāham** iti | **ijyā** gṛhastha-dharmaḥ | **prajātiḥ** prakṛṣṭaṁ janma upanayanaṁ, tena brahmacāri-dharma upalakṣyate, tābhyām | tathā **tapasā** vanastha-dharmeṇa | **upaśamena** yati-dharmeṇa vā | **ahaṁ** parameśvaras tathā **na tuṣyeyaṁ**, yathā **sarva-bhūtātmā**pi **guru-śuśrūṣayā** ||ity eṣā |

atra jñānaṁ brahma-niṣṭhaṁ bhagavan-niṣṭhaṁ ceti dvividham | tatra pūrvatra tathaiva vyākhyā | uttaratra[^256] tv evam—**ijyā** pūjā | **prajātir** vaiṣṇava-dīkṣā | **tapaḥ** samādhiḥ | **upaśamo** bhagavan-niṣṭheti ||

|| 10.80 || śrī-bhagavān śrīdāma-vipram || 237 ||

[238]

śrī-gurv-ājñayā tat-sevanāvirodhena cānyeṣām api vaiṣṇavānāṁ sevanaṁ[^257] śreyaḥ | anyathā doṣaḥ syāt | yathā śrī-nāradoktau—


    gurau sannihite yas tu pūjayed anyam agrataḥ |


    sa durgatim avāpnoti pūjanaṁ tasya niṣphalam || iti |

yaḥ prathamaṁ śābde pare ca niṣṇātaṁ [bhā.pu. 11.3.21] ity-ādy-ukta-lakṣaṇaṁ guruṁ nāśritavān, tādṛśa-guroś ca matsarādito mahābhāgavata-satkārādāv anumatiṁ na labhate, sa prathamata eva tyakta-śāstro na vicāryate | ubhaya-saṅkaṭa-pāto hi tasmin bhavaty eva | 

evam-ādikābhiprāyeṇaiva—


    yo vakti nyāya-rahitam anyāyena śṛṇoti yaḥ |


    tāv ubhau narakaṁ ghoraṁ vrajataḥ kālam akṣayam || iti nārada-pañcarātre |

ata eva dūrata evārādhyas tādṛśo guruḥ | vaiṣṇava-vidveṣī cet parityājya eva | 


    guror apy avaliptasya kāryākāryam ajānataḥ |


    utpatha-pratipannasya parityāgo vidhīyate || [ma.bhā. 5.178.24] iti smaraṇāt |

tasya vaiṣṇava-bhāva-rāhityeṇāvaiṣṇavatayā avaiṣṇavopadiṣṭena ity-ādi-vacana-viṣayatvāc ca | 

yathokta-lakṣaṇasya guror avidyamānāyāṁ tu, tathaiva[^258] mahā-bhāgavatasyaikasya nitya-sevanaṁ paramaṁ śreyaḥ | sa ca śrī-guruvat sama-vāsanaḥ svasmin kṛpālu-cittaś ca grāhyaḥ |


    yasya yat-saṅgatiḥ puṁso maṇivat syāt sa tad-guṇaḥ |


    sva-kularddhyai tato dhīmān sva-yūthāny eva saṁśrayet || [ha.bha.su. 8.51]

iti śrī-hari-bhakti-sudhodaya-dṛṣṭyā kṛpāṁ vinā tasmin cittāratyā ca | 

atha sarvasyaiva bhāgavata-cihna-dhāri-mātrasya tu yathā-yogyaṁ sevā-vidhānam | tatra mahā-bhāgavata-sevā dvividhā—prasaṅga-rūpā, paricaryā-rūpā ca | tatra prasaṅga-rūpā, yathā—


    **no rodhayati māṁ yogo na sāṅkhyaṁ dharma eva ca |**


    **na svādhyāyas tapas tyāgo neṣṭā-pūrtaṁ na dakṣiṇā ||**


    **vratāni yajñaś chandāṁsi tīrthāni niyamā yamāḥ |**


    **yathāvarundhe sat-saṅgaḥ sarva-saṅgāpaho hi mām || **[bhā.pu. 11.12.1-2]

pūrvādhyāye—


    iṣṭā-pūrtena mām evaṁ yo yajeta samāhitaḥ |


    labhate mayi sad-bhaktiṁ mat-smṛtiḥ sādhu-sevayā || [bhā.pu. 11.11.47]

ity anena _sādhu-sevayā_ bhakti-niṣṭhā-janane sādhanānantara-sa-vyapekṣatvam ivoktam[^259] | atra _iṣṭa_-śabdena saptama-skandhokta-rītyāgnihotra-darśa-paurṇamāsa-cāturmāsya-yāga-paśu-yāga-vaiśvadeva-bali-haraṇāny ucyante [bhā.pu. 7.15.48-49] | _pūrta_-śabdena surālayārāma-kūpa-vāpī-taḍāga-prapānna-satrāṇy ucyante [bhā.pu. 7.15.49] |

atra tu _iṣṭaṁ**, **_haviṣāgnau yajeta mām [bhā.pu. 11.11.47] ity-ādau agnihotrādy upalakṣitaṁ, _pūrtam_udyānopavanākrīḍa- [bhā.pu. 11.11.38] ity-ādy-upalakṣitaṁ jñeyam | evaṁ pūrvokta-prakāreṇeṣṭā-pūrtena _yo māṁ yajeta_ sa _mat-smṛtiḥ_, tatra _sādhu-sevayā_ satāṁ prasaṅgena _sad-bhaktim _antaraṅga-bhakti-niṣṭhāṁ prāpnotīty arthaḥ | tatrāgni-hotrādīnāṁ bhaktau praveśo’gny-antaryāmi-rūpa-bhagavad-adhiṣṭhānatvenāgny-ādi-santarpaṇāt | kūpārāmādīnāṁ ca tat-paricaryārthaṁ kriyamāṇatvāt tatra praveśaḥ | 

tad evaṁ sat-saṅgasya savyapekṣatvam[^260] uktam | punaś ca tatraiva tasya svātantryeṇa yatheṣṭa-phala-dātṛtvaṁ, sarvāpekṣayā parama-sāmarthyaṁ ca vaktuṁ parama-guhyam upadiṣṭam |


    athaitat paramaṁ guhyaṁ śṛṇvato yadu-nandana |


    sugopyam api vakṣyāmi tvaṁ me bhṛtyaḥ suhṛt sakhā || [bhā.pu. 11.11.49] iti | 

etādṛśa-mahimatvenānūktatvāt tad etat parama-guhyatvam āha—**na rodhayati** iti | **tyāgaḥ** sannyāsaḥ | **dakṣiṇā** dāna-mātram | **yajño** deva-pūjā | **chandāṁsi**sa-rahasya-mantrāḥ | yathā **sat-saṅgo mām avarundhe** vaśīkarotīti, tathā **yogona** vaśīkaroti, na ca **sāṅkhyam** ity-ādiko’nvayaḥ | tatas te’pi kiñcid vaśīkurvantīty artha-labdher bhagavat-parā eva jñeyāḥ, na ca sādhāraṇāḥ | ata eva ca **vratāny** ekādaśy-ādīni iti ṭīkā-kārāḥ | na caitāvatā teṣāṁ nityānāṁ vaiṣṇava-vratādīnām akartavyatvaṁ prāptam, ekasya phalātiśaya-sāmarthya-praśaṁsayā itarasya nityatva-nirākaraṇāyogāt | yathā karmādhikāriṇaḥ—


    na hy agni-mukhato’yaṁ vai bhagavān sarva-yajña-bhuk |


    ijyeta haviṣā rājan yathā vipra-mukhe hutaiḥ || [bhā.pu. 7.14.17]

iti śrutvāpi pūrvoktam agnihotrādinā yajet [bhā.pu. 7.14.16] iti vidhiṁ na parityaktuṁ śaknuvanti, tadvat | bhakty-adhikāriṇaś ca yathā mad-bhakta-pūjābhyadhikā [bhā.pu. 11.19.29] iti śrutvāpi dīkṣānantaraṁ nityatayā prāptāṁ bhagavat-pūjāṁ tyaktuṁ na śaknuvanti, tadvad iti | ata eva—


    ṣaḍbhir māsopavāsais tu yat phalaṁ parikīrtitam |


    viṣṇor naivedya-sikthena tat phalaṁ bhuñjatāṁ kalau || ity api na bādhakam | 

ekādaśy-ādau hi nityatve’py ānuṣaṅgikam eva mahā-phalakatvaṁ tatra tatra matam | ata eva nityatva-rakṣaṇārtham api tādṛśaṁ vaiṣṇavaṁ vratam avaśyam eva kartavyam ity āgatam | nitya-vaiṣṇava-vratatvādikaṁ caikādaśyāder arcana-prasaṅge kiñcid darśayiṣyāmaḥ | ata eva pūrvādhyāye ṭīkā-kārair api ājñāyaivaṁ guṇān doṣān [bhā.pu. 11.11.32] ity atra, viddhaikādaśī-kṛṣṇaikādaśy-upavāsānupavāsānivedya-śrāddhādayo ye bhakti-viruddhā dharmās tān **santyajya** ity arthaḥ ity uktam | prathame ca śrī-bhīṣma-yudhiṣṭhira-saṁvāde bhagavad-dharmān [bhā.pu. 1.9.24] ity atra hari-toṣaṇād dvādaśy-ādi-niyama-rūpān iti, vratāni cere hari-toṣaṇāni [bhā.pu. 3.1.19] ity atra tṛtīya ca ekādaśy-ādīni iti vyākhyātam | ata eva bhagavan-mahā-prasādaika-vratasya śrīmad-ambarīṣasya sac-chiromaṇer ācāra-darśanāt[^261] tad eva niścīyata iti ||

[239]

atha prastutam anusarāmaḥ | vaśīkaraṇam atra dvividham—mukhyaṁ gauṇaṁ ca | tatra mukhyena prema labhyate | 


    astv evam aṅga bhagavān bhajatāṁ mukundo 


    muktiṁ dadāti karhicit sma na bhakti-yogam [bhā.pu. 5.6.18] iti nyāyena |

ata eva gauṇenānyat phalam | atra mukhyaṁ śrī-gopyādau | gauṇaṁ bāṇādau | uttaratra vaśīkaraṇatvaṁ phala-dānonmukhīkaraṇatayopacaryate | tad etad vaśīkaraṇe dṛṣṭāntam āha—


    **sat-saṅgena hi daiteyā yātudhānā mṛgāḥ khagāḥ |**


    **gandharvāpsaraso nāgāḥ siddhāś cāraṇa-guhyakāḥ ||**


    **vidyādharā manuṣyeṣu vaiśyāḥ śūdrāḥ striyo’ntyajāḥ |**


    **rajas-tamaḥ-prakṛtayas tasmiṁs tasmin yuge yuge ||**


    **bahavo mat-padaṁ prāptās tvāṣṭra-kāyādhavādayaḥ |**


    **vṛṣa-parvā balir bāṇo mayaś cātha vibhīṣaṇaḥ ||**


    **sugrīvo hanumān ṛkṣo gajo gṛdhro vaṇik-pathaḥ |**


    **vyādhaḥ kubjā vraje gopyo yajña-patnyas tathāpare || **[bhā.pu. 11.12.3-6]

**daiteyās** tad-upalakṣitāsura-dānavāś ca | **yātudhānā** rākṣasāḥ | tat-taj-jātiṣu dig-darśanaṁ—tvāṣṭrety-ādi | **tvāṣṭro** vṛtrāsuraḥ | vṛtāsurasya sat-saṅgaḥ prāg-janmani śrī-nāradāṅgirasoḥ saṅgaḥ śrī-saṅkarṣaṇa-saṅgaś ca prasiddhaḥ |

**kāyādhavaḥ** kayādhu-putraḥ prahlādaḥ | asya garbhe śrī-nārada-saṅgaḥ | 

ādi-śabda-gṛhītān pūrvokta-jāti-krameṇa katicid gaṇayati—vṛṣeti | **vṛṣaparvā** dānavaḥ | ayaṁ hi jāta-mātra-mātṛ-parityakto muni-pālito viṣṇu-bhakto babhūveti purāṇāntara-prasiddhiḥ | **baleḥ** śrī-prahlāda-saṅgaḥ śrī-vāmana-saṅgaś ca, tad-anantaram eva bhakty-udbodha-darśanāt | **bāṇasya** bali-maheśa-bhagavat-saṅgaḥ | asya bhuja-kartanānantaraṁ jñāta-viṣṇu-mahimno mahā-bhāgavata-maheśa-prāptir iva sva-prāptir ity ucyate | **mayo** dānavaḥ | asya sabhā-nirmāṇādau pāṇḍava-saṅgo bhagavat-saṅgaś ca, ante tat-prāptis tu jñeyā | vibhīṣaṇo yātudhānaḥ, asya hanūmat-saṅgo bhagavat-saṅgaś ca | 

sugrīvādyā gajāntā mṛgāḥ | tatra **ṛkṣo** jāmbavān, asya bhagavat-saṅgaḥ | **gajo** gajendraḥ, asya pūrva-janmani sat-saṅga unneyaḥ, uttara-janmānte bhagavat-saṅgaś ca | **gṛdhro** jaṭāyu-nāmā khagaḥ, asya śrī-garuḍa-daśarathādi-saṅgaḥ, śrī-sītā-darśanaṁ śrī-bhagavad-darśanaṁ ca | 

gandharvādīs tv anatiprasiddhatvenānudāhṛtya manuṣyeṣu vaiśyādīn udāharati | **vaṇik-pathas** tulādhāraḥ, asya bhārate jājali-muni-gandharva-prasaṅge prokta-mahimnaḥ sat-saṅgaḥ anveṣaṇīyaḥ | 

**vyādho** dharma-vyādhaḥ śūdro’ntyajo’pi | atrādivārāhe katheyam—kvacit prācīna-kali-yuge vasu-nāmnā vaiṣṇavena rājñā prāg-janmani mṛga-bhrāntyā nihato brāhmaṇo brahma-rākṣasatāṁ prāptaḥ | tasya rājñaḥ prāpañcika-viṣṇu-loka-gamana-samaye tac-charīraṁ praviṣṭaḥ | punaś ca tasya tad-bhogānte rājatāṁ prāptasya dehāt tat-kartṛka-brahma-pārākhya-stava-pāṭha-tejasā nirgataḥ, tat-kṛta-dharma-vyādha-saṁjño hiṁsātiśaya-vimukhaḥ paryavasāne dṛṣṭa-nīlādri-nāthaḥ, taṁ ca stutavān | prāpta-tad-āliṅganas tat-sāyujyam avāpeti | 

**kubjāyā** bhagavat-saṅgaḥ, pūrva-janmani ca nārada-saṅga iti māthura-hari-vaṁśa-prasiddham | **gopyo**’tra sādhāraṇyaḥ, śrī-kṛṣṇa-vraje tadānīṁ vivāhādinā samāgatāḥ | āsāṁ tan-nitya-preyasī-vṛnda-saṅgaḥ śrī-kṛṣṇa-darśanādi-rūpo bhagavat-saṅgaś ca | **yajña-patnīnāṁ** śrī-kṛṣṇa-guṇa-kathaka-loka-saṅgas tat-saṅgaś ca | **apare** daiteyādayo’nye ca ||

[240]

teṣāṁ sat-saṅga-vyatirikta-sādhanābhāvam āha—


    **te nādhīta-śruti-gaṇā nopāsita-mahattamāḥ |**


    **avratātapta-tapaso mat-saṅgān**[^262]** mām upāgatāḥ || **[bhā.pu. 11.12.7] 

**nādhītāḥ śruti-gaṇāḥ** yaiḥ | tad-arthaṁ ca **nopāsitāmahattamā** yaiḥ | kiṁ ca, akṛta-vratā akṛta-tapaskāś ca | pūrvavad adhyayanādikaṁ bhagavat-prīṇanam eva grāhyam | atraikeṣāṁ vṛtrādīnāṁ prāg-janmādau sādhanānantaraṁ yat, tad api sat-saṅgānuṣaṅga-siddham ity abhipretya sat-saṅgasyaiva tat-tat-phalam uktam | dharma-vyādhādīnāṁ tu kevalasyaiva tasyeti jñeyam |

**mat-saṅga**-śabdenātra mama saṅgo madīyādīnāṁ ca saṅga ity abhidhāpyate | ubhayatrāpi mat-sambandhitvādity abhiprāyeṇa | tatra svasyāpi sattvāt sat-saṅgo’py antar-bhāvitaḥ | yat tu purā bhāgavata-saṅgenaiva bhagavat-kṛpā bhavatīty uktaṁ, tat tu tat-sāmmukhya-janmany eva | atra tu sa eva bhāgavata-saṅgaḥ sādhana-viśeṣatvenocyata iti na doṣaḥ | yadi vātra kutracit sāmmukhya-janma-kāraṇam api bhagavat-saṅgo bhavet, tadāpy evam ācakṣmahe—sac-chabdārtham avatāram aṅgīkṛtya yat kadācit sarvatra kṛpāṁ vitanoti bhagavān, tac ca sat-sambandhenaivety ato nābhyupagama-hānir iti ||

[241]

atha mukhyaṁ vaśīkaraṇam asambhāvita-sādhanāntareṇa sat-saṅga-mātreṇa śrī-gopy-ādīnāṁ darśayati—


    **kevalena hi bhāvena gopyo gāvo nagā mṛgāḥ |**


    **ye’nye mūḍha-dhiyo nāgāḥ siddhā mām īyur añjasā || **[bhā.pu. 11.12.8]

**bhāvena** prakaraṇa-prāpta-mat-saṅga-mātra-janmanā prītyā | bhāvo’tra vaśīkāra-mukhyatve cihnam, vaśe kurvanti māṁ bhaktyā sat-striyaḥ sat-patiṁ yathā [bhā.pu. 9.4.48] ity-ādeḥ, bhaktyāham ekayā grāhyaḥ [bhā.pu. 11.14.20] ity-ādeś ca | **gāvo**’pi gopīvad āgantukya eva jñeyāḥ | **nagā** yamalārjunādayaḥ | **mṛgā** api pūrvavat | **nāgāḥ** kāliyādayaḥ | yamalārjuna-kāliyayoḥ prāptis tadānīntana-tat-kṣaṇika-bhagavat-prāpty-āvaśyambhāvi-nitya-prāptim apekṣyoktā | **siddhāḥ** pūrvavad dvividhāt sat-saṅgāt | sa tu teṣāṁ bhāvo yogādibhir aprāpya eveti, yathāvarundhe [bhā.pu. 11.12.2] ity atra _yathā_-śabdārthasya parākāṣṭhā ||

[242]

tām eva vyanakti—


    **yaṁ na yogena sāṅkhyena dāna-vrata-tapo-'dhvaraiḥ |**


    **vyākhyā-svādhyāya-sannyāsaiḥ prāpnuyād yatnavān api || **[11.12.9]

**yaṁ** bhāvam | atrāpi yogādayo bhagavat-parā eva, yogādibhir **yatnavānapi** ity anena tat-prāpty-arthaṁ prayujyamānatvāvagamāt | eṣv api śrī-gopīnāṁ paramakāṣṭhā-prāptiṁ darśayitum—athaitat paramaṁ guhyaṁ śṛṇvato yadu-nandanaḥ[bhā.pu. 11.11.49] ity etat-pūrvokta-parama-guhyatvasya parama-kāṣṭhāṁ darśayituṁ rāmeṇa sārdhaṁ [bhā.pu. 11.12.9]ity-ādi-prakaraṇam anusandheyam ||

|| 11.12 || śrī-bhagavān || 238-242 ||

[243]

eṣa ca[^263] sat-saṅgo jñānaṁ vināpi kṛto’rthada eva syād ity āha—


    **saṅgo yaḥ saṁsṛter hetur asatsu vihito’dhiyā |**


    **sa eva sādhuṣu kṛto niḥsaṅgatvāya**[^264]** kalpate || **[bhā.pu. 3.23.55]

**adhiyā** ajñānena | yat tu pūrvaṁ śrī-nāradādau muny-antara-sādhāraṇa-dṛṣṭir ninditā, tad ihāsnigdhe jñāna-lava-durvidagdhe ca jñeyam ||

|| 3.23 || śrī-devahūtiḥ || 243 ||

[244]

tad evaṁ mahā-bhāgavata-prasaṅga-phalam uktam | tat-paricaryā-phalam āha—


    **yat-sevayā bhagavataḥ kūṭa-sthasya madhu-dviṣaḥ |**


    **rati-rāso bhavet tīvraḥ pādayor vyasanārdanaḥ || **[bhā.pu. 3.7.19] 

**yeṣāṁ** yuṣmākaṁ mahā-bhāgavatānāṁ **sevayā** paricaryayā **kūṭasthasya** nityasya **bhagavataḥpādayo rati-rāsaḥ** premotsavo **bhavet** | **tīvra** iti viśeṣaṇaṁ prasaṅga-mātrāt paricaryāyāṁ viśiṣṭaṁ phalaṁ dyotayati | ānuṣaṅgikaṁ phalam āha—vyasanārdana iti | **vyasanaṁ** saṁsāraḥ | yata evoktaṁ mad-bhakta-pūjābhyadhikā [bhā.pu. 11.19.19] iti | _mama pūjāto_’py _abhi_ sarvato-bhāvenādhikā _adhika_-mat-prīti-karīty arthaḥ |evaṁ pādmottara-khaṇḍe—


    ārādhanānāṁ sarveṣāṁ viṣṇor ārādhanaṁ param |


    tasmāt parataraṁ devi tadīyānāṁ samarcanam || [pa.pu. 6.253.176] iti ||

|| 3.7 || viduraḥ śrī-maitreyam || 244 ||

[245]

vyatirekeṇāha—


    **yasyātma-buddhiḥ kuṇape tri-dhātuke**


    **sva-dhīḥ kalatrādiṣu bhauma ijya-dhīḥ |**


    **yat-tīrtha-buddhiḥ salile na karhicij**


    **janeṣv abhijñeṣu sa eva go-kharaḥ || **[bhā.pu. 10.84.13]

jaḍatvāt **kuṇape** svayaṁ mṛta-tulye śarīre | cid-yoge’pi **tribhir** vāta-pittādibhir dūṣita ity arthaḥ | **bhaume** devatā-pratimādau | **yat** yasya | **abhijñeṣu** tattvavitsu tā buddhayo na santi | tatra **ātma-buddhiḥ** parama-prītyāspadatvam | sa eva **gokharo** go-nikṛṣṭa ucyate | yad vā, sindhu-sauvīra-prasiddho vanya-gardabha-jāti-viśeṣo mleccha-jāti-viśeṣo vā saḥ, na tv anyaḥ prasiddhaḥ | vivekitvābhimānitāyāṁ satyām apy avivekitvāt tato’pi nikṛṣṭatvaṁ tasyeti | **bhauma ijya-dhīr** iti sādhāraṇa-devatā-viṣayakam eva, pūrvaṁ tathaivopakrāntatvāt | arcāyām eva haraye [bhā.pu. 11.2.45] ity-ādi-virodhāc ca | tad evaṁ, yathā taror mūla-niṣecanena [bhā.pu. 4.31.12] ity-ādi-vākyam atra nāvatārayitavyam ||[^265]

|| 10.84 || bhagavān muni-vṛndam || 245 ||

[246]

atha mahābhāgavata-sevā-siddha-lakṣaṇam—


    **te na smaranty atitarāṁ priyam īśa martyaṁ**


    **ye cānv adaḥ suta-suhṛd-gṛha-vitta-dārāḥ |**


    **ye tv abja-nābha bhavadīya-padāravinda-**


    **saugandhya-lubdha-hṛdayeṣu kṛta-prasaṅgāḥ || **[bhā.pu. 4.9.12]

parama-priyam api **martyaṁ** vapuḥ | **ye cādo** vapur **anu**lakṣīkṛtya **sutādayo** vartante, tān api **na smaranti** | ke te ? ity apekṣāyām āha—**ye tv** iti ||

|| 4.9 || dhruvaḥ śrī-dhruva-priyam || 246 ||

[247]

vaiṣṇava-mātrāṇāṁ ca yathāyogyam ārādhanaṁ yathā itihāsa-samuccaye—


    tasmād viṣṇu-prasādāya vaiṣṇavān paritoṣayet |


    prasāda-sumukho viṣṇus tenaiva syān na saṁśayaḥ || iti |

vyatirekeṇāpi pādmottara-khaṇḍe—


    arcayitvā tu govindaṁ tadīyān nārcayet tu yaḥ |


    na sa bhāgavato jñeyaḥ kevalaṁ dāmbhikaḥ smṛtaḥ || [6.253.177]iti |

tatra—


    sarvatrāskhalitādeśaḥ sapta-dvīpaika-daṇḍa-dhṛk |


    anyatra brāhmaṇa-kulād anyatrācyuta-gotrataḥ || [bhā.pu. 4.21.12]

iti śrī-pṛthu-caritānusāreṇa yat kiñcij jātāv apy uttamatvam eva mantavyam, 


    yasya yal lakṣaṇaṁ proktaṁ puṁso varṇābhivyañjakam |


    yad anyatrāpi dṛśyeta tat tenaiva vinirdiśet || [bhā.pu. 7.11.35]

iti nāradokti-dṛṣṭāntena vā | yathoktaṁ pādme—


    kim atra bahunoktena brāhmaṇā ye'py avaiṣṇavāḥ |


    na draṣṭavyā na spraṣṭavyā na vaktavyāḥ kadācana ||[^266]

māgha-māhātmye—


    śvapākam iva nekṣeta loke vipram avaiṣṇavam |


    vaiṣṇavo varṇa-bāhyo’pi punāti bhuvana-trayam || 


    na śūdrā bhagavad-bhaktās te tu bhāgavatā narāḥ |


    sarva-varṇeṣu te śūdrā ye na bhaktā janārdane ||

itihāsa-samuccaye—


    smṛtaḥ sambhāṣito vāpi pūjito vā dvijottama |


    punāti bhagavad-bhaktaś cāṇḍālo’pi yadṛcchayā ||

anyathā doṣa-śravaṇaṁ ca tatraiva—


    śūdraṁ vā bhagavad-bhaktaṁ niṣādaṁ śvapacaṁ tathā |


    vīkṣate jāti-sāmānyāt sa yāti narakaṁ dhruvam || iti |

bhakti-vaiśiṣṭyena tu vaiśiṣṭyam api dṛśyate | yathā gāruḍe—


    mad-bhakta-jana-vātsalyaṁ pūjāyāṁ cānumodanam |


    mat-kathā-śravaṇe prītiḥ svara-netrādi-vikriyā ||


    viṣṇoś ca kāraṇaṁ nṛtyaṁ tad-arthe dambha-varjanam |


    svayam abhyarcanaṁ caiva yo viṣṇuṁ nopajīvati ||


    bhaktir aṣṭa-vidhā hy eṣā yasmin mlecche’pi vartate |


    sa viprendro muni-śreṣṭhaḥ sa jñānī sa ca paṇḍitaḥ |


    tasmai deyaṁ tato grāhyaṁ sa ca pūjyo yathā hariḥ || iti |

ata evāha bhagavān—


    na me bhaktaś catur-vedī mad-bhaktaḥ śvapacaḥ priyaḥ |


    tasmai deyaṁ tato grāhyaṁ sa ca pūjyo yathā hy aham || iti |

ata eva jñāta[^267]-bhakti-mahimnā satā durvāsasāpi śrīmad-ambarīṣasya pāda-grahaṇam apy ācaritam | kintu ambarīṣasyānabhīṣṭam eva tad iti tatraiva vyaktatvāt | śrī-bhagavatā śrīmad-uddhavādibhiś ca brāhmaṇa-mātrasya vandanāc ca, itara-vaiṣṇavais tu tat sarvathā na mantavyam |


    vipraṁ kṛtāgasam api naiva druhyata māmakāḥ |


    ghnantaṁ bahu śapantaṁ vā namas-kuruta nityaśaḥ || [bhā.pu. 10.64.41] 

iti bhagavad-ādeśa-bhaṅga-prasaṅgāc ca | _śvapākam iva nekṣeta_ ity-ādikaṁ tu tad-darśanāsakti-niṣedha-paratvena samādheyam | dṛśyate ca yudhiṣṭhira-draupady-ādīnām aśvatthāmni tathā vyavahāraḥ | vaiṣṇava-pūjakais tu vaiṣṇavānām ācāro’pi na vicāraṇīyaḥ, api cet sudurācāraḥ [gītā 9.30] ity-ādeḥ | yathoktaṁ gāruḍe—


    viṣṇu-bhakti-samāyukto mithyācāro’py anāśramī |


    punāti sakalān lokān sahasrāṁśur ivoditaḥ || iti |

tad etad udāhṛtam eva—aho bata śvapaco’to garīyān yaj jihvāgre vartate nāma tubhyam [bhā.pu. 3.33.7] ity-ādau | atra **śvapaca**-śabdo yaugikārtha-puraskāreṇaiva vartate | tato durjātitvena durācāratvenāpi nāvamantavyas tad-bhakta-janaḥ, svāvamantṛtvena tu sutarām | ata evoktaṁ gāruḍe—


    rukṣākṣaraṁ tu śṛṇvan vai tathā bhāgavateritam |


    praṇāma-parvaṁ taṁ kṣāntyā yo vaded vaiṣṇavo hi saḥ || iti |

tad evaṁ mahad-ādi-sevā darśitā | asyāś ca śravaṇāditaḥ pūrvatvaṁ, mahat-sevāṁ dvāram āhur vimuktes tamo-dvāraṁ yoṣitāṁ saṅgi-saṅgam [bhā.pu. 5.5.2] ity ukteḥ | tebhyo mahadbhyas tv anyad api kim api parama-maṅgalāyanaṁ jāyate | yathā—


    **teṣu nityaṁ mahā-bhāga mahā-bhāgeṣu mat-kathāḥ |**


    **sambhavanti hi tā nṛṇāṁ juṣatāṁ prapunanty agham || **


    **tā ye śṛṇvanti gāyanti hy anumodanti cādṛtāḥ |**


    **mat-parāḥ śraddadhānāś ca bhaktiṁ vindanti te mayi ||**


    **bhaktiṁ labdhavataḥ sādhoḥ kim anyad avaśiṣyate |**


    **mayy ananta-guṇe brahmaṇy ānandānubhavātmani ||**


    **yathopaśrayamāṇasya bhagavantaṁ vibhāvasum |**


    **śītaṁ bhayaṁ tamo’pyeti sādhūn saṁsevatas tathā || **[bhā.pu. 11.26.28-31]

teṣu santo’napekṣā mac-cittāḥ [bhā.pu. 11.26.27] ity-ādy-ukta-lakṣaṇeṣu | **bhaktiṁ** prema | ata evoktaṁ śrī-rudreṇa—


    kṣaṇārdhenāpi tulaye na svargaṁ nāpunar-bhavam |


    bhagavat-saṅgi-saṅgasya martyānāṁ kim utāśiṣaḥ || [bhā.pu. 4.24.57] iti |

śrī-śaunakenāpi, tulayāma lavenāpi na svargam [bhā.pu. 1.18.13]ity-ādi pūrvavat | tatrānuṣaṅgikaṁ phalaṁ sa-dṛṣṭāntam āha—yatheti | **vibhāvasum** agnim | upāsya-buddhyā **śrayamānasya** homādy-arthaṁ jvālayata ity arthaḥ | tasya yathā śītādikam **apy eti** | **bhayaṁ** duṣṭa-jīvādi-kṛtam, tathā **sādhūn sevamānasya** karmādi-jāḍyam | āgāmi saṁsāra-bhayaṁ tan-mūlam ajñānaṁ ca naśyatīty arthaḥ ||

|| 11.26 || śrī-bhagavān || 247 ||

[248]

atha krama-prāptaṁ śravaṇam | tac ca nāma-rūpa-guṇa-līlā-maya-śabdānāṁ śrotra-sparśaḥ | tatra nāma-śravaṇaṁ, yathā—


    **na hi bhagavann aghaṭitam idaṁ**


    **tvad-darśanān nṛṇām akhila-pāpa-kṣayaḥ |**


    **yan-nāma sakṛc chravaṇāt**


    **pukkaśo’pi vimucyate saṁsārāt ||** [bhā.pu. 6.16.44]

tādṛśasyāpi sakṛc-chravaṇe’pi mukti-phala-prāpter uttamasya tac-chravaṇe tu parama-bhaktir eva phalam ity abhipretam ||

|| 6.16 || citraketuḥ śrī-saṅkarṣaṇam || 248 ||

[249]

atha **rūpa-śravaṇam**—


    **ye tu tvadīya-caraṇāmbuja-kośa-gandhaṁ**


    **jighranti karṇa-vivaraiḥ śruti-vāta-nītam |**


    **bhaktyā gṛhīta-caraṇaḥ parayā ca teṣāṁ**


    **nāpaiṣi nātha hṛdayāmburuhāt sva-puṁsām || **[bhā.pu. 3.9.5]

**tu**-śabdo yo nādṛto naraka-bhāgbhir asat-prasaṅgaiḥ [bhā.pu. 3.9.4] iti pūrvokta-ninditānāṁ bhagavad-rūpānādaravatāṁ pratiyogy-artha-nirdeśe nirdiṣṭaḥ | anena ye’tra etad-virodhino bhavanti, ta eva pūrvoktā asat-prasaṅgā iti gamyate | caraṇa-mātra-nirdeśo bhakty-atiśayena | **gandhaṁ** varṇākārādi-mādhuryaṁ **karṇa-vivarair jighranti, **nāsā-vivaraiḥ paramāmodam iva tair āsvādayantīty arthaḥ | **śrutir** vedas tad-anugāmi-śabdāntaraṁ ca | saiva **vātaḥ, **tena prāpitam | tataḥ **parayā ca bhaktyā** prema-lakṣaṇayā **gṛhīta-caraṇas** tvaṁ nāpayātuṁ śaknoṣi ||

|| 3.9 || brahmā śrī-garbhodaśāyinam || 249 ||

[250]

atha **guṇa-śravaṇam**—


    **kathā imās te kathitā mahātmanāṁ**


    **vitāya lokeṣu yaśaḥ pareyuṣām |**


    **vijñāna-vairāgya-vivakṣayā vibho**


    **vaco-vibhūtīr na tu pāramārthyam ||**


    **yas tūttamaḥ-śloka-guṇānuvādaḥ**


    **saṅgīyate’bhīkṣṇam amaṅgala-ghnaḥ |**


    **tam eva nityaṁ śṛṇuyād abhīkṣṇaṁ**


    **kṛṣṇe’malāṁ bhaktim abhīpsamānaḥ || **[bhā.pu. 12.3.14-15]

ṭīkā ca—rāja-vaṁśānukīrtanasya tātparyam āha—**kathā imā** iti | **vijñānaṁ** viṣayāsāratā-jñānam | tato **vairāgyam** | tayor **vivakṣayā** | **pareyuṣāṁ** mṛtānāṁ **vaco-vibhūtīr** vāg-vilāsa-mātra-rūpāḥ | **pāramārthyaṁ** paramārtha-yuktaṁ kathanaṁ na bhavatīty arthaḥ | kas tarhi puruṣāṇām upādeyaḥ paramārthaḥ ? tam āha—yas tv iti | **nityaṁ** pratyaham | tatrāpy **abhīkṣṇam**|| ity eṣā |

atra yat kvacic chrī-rāma-lakṣmaṇādayo’pi teṣāṁ rājñāṁ madhye vairāgyārthaṁ chatri-nyāyena paṭhyante, tan nirasyate | ato yadyapi nigama-kalpa-taroḥ [bhā.pu. 1.1.3] ity-ādy-anusāreṇa sarvasyaiva prasaṅgasya rasa-rūpatvaṁ, tathāpi kvacit sākṣād-bhakti-maya-śāntādi-rasa-rūpatvaṁ, kvacit tad-upakaraṇa-śāntādi-rasa-rūpatvaṁ ca samarthanīyam | asti hi tatra tatra bhakti-raseṣv api tāratamyam iti | **guṇāḥ** kāruṇyādayaḥ | tad-guṇa-kīrtiḥ svabhāva evāsāv iti śrī-gītāsv api dṛṣṭam—sthāne hṛṣīkeśa tava prakīrtyā jagat prahṛṣyaty anurajyate ca [gītā 11.36] ity-ādau | 

atra mahā-bhāgavatānām api bhagavata iva guṇa-śravaṇaṁ matam—


    tat kathyatāṁ mahā-bhāga yadi kṛṣṇa-kathāśrayam |


    athavāsya padāmbhoja- makaranda-lihāṁ satām || [bhā.pu. 1.16.6]

iti śaunakokteḥ | yadyapy atra guṇa-śabdena rūpa-līlayor api sauṣṭhavaṁ gṛhyate, tathāpi tat-prādhānya-nirdeśāt pṛthag-grahaṇam | evam uttaratrāpi jñeyam | **bhaktiṁ** premāṇam | **amalāṁ** kaivalyādīcchā-rahitām ||

|| 12.3 || śrī-śukaḥ || 250 ||

[251]

kiṁ ca—


    **yatrottamaśloka-guṇānuvādaḥ**


    **prastūyate grāmya-kathā-vighātaḥ |**


    **niṣevyamāṇo’nudinaṁ mumukṣor**


    **matiṁ satīṁ yacchati vāsudeve || **[bhā.pu. 5.12.13]

**mumukṣor** api, kiṁ punar bhakti-mātrecchoḥ ?**satīṁ** mumukṣādy-anya-kāmanā-rahitām, tad-anyā tu vyabhicāriṇīti bhāvaḥ || 

|| 5.12 || śrī-brāhmaṇo rahūgaṇam || 251 || 

[252]

vyatirekeṇa ca—


    **nivṛtta-tarṣair upagīyamānād**


    **bhavauṣadhāc chrotra-mano-'bhirāmāt |**


    **ka uttamaśloka-guṇānuvādāt**


    **pumān virajyeta vinā paśughnāt || **[bhā.pu. 10.1.4] 

**nivṛtta**- ity-ādi-viśeṣaṇa-trayeṇa mukta-mumukṣu-viṣayi-janānāṁ grahaṇam | **paśughno** vyādhaḥ | tasya hi—


    rāja-putra ciraṁ jīva mā jīva muni-putraka |


    jīva vā mara vā sādho vyādho mā jīva mā mara || 

iti nyāyena viṣaya-sukhe’pi tātparyaṁ nāsti |na ca tad-abhijñatvam asti, viśeṣatas tu kathā-rasa-jñāne parama-mūḍhatvāt[^268] sāmarthyaṁ nāsty eva | yad vā, daitya-svabhāvasya yasya nindā-mātra-tātparyaṁ, sa eva hiṁsakatvena **paśyaghna**-śabdenocyate | paśughno vyādhaḥ | so’pi mṛgādīnāṁ saundaryādika-guṇam agaṇayann eva hiṁsā-mātra-tatpara iti | tato rasa-grahaṇābhāvād yuktam uktaṁ **vinā paśughnād** iti | ubhayathāpi tad-bahirmukhebhyo gāli-pradāna eva tātparyam | yathā tṛtīye śrī-maitreyasya—


    ko nāma loke puruṣārtha-sāravit


    purā-kathānāṁ bhagavat-kathā-sudhām |


    āpīya karṇāñjalibhir bhavāpahām


    aho virajyeta vinā naretaram || [bhā.pu. 3.13.51] iti |

|| 10.1 || rājā śrī-śukam || 252 ||

[253]

atha līlā-śravaṇam—


    **jñānaṁ yad ā pratinivṛtta-guṇormi-cakram**


    **ātma-prasāda uta yatra guṇeṣv asaṅgaḥ |**


    **kaivalya-sammata-pathas tv atha bhakti-yogaḥ**


    **ko nirvṛto hari-kathāsu ratiṁ na kuryāt || **[bhā.pu. 2.3.12]

**yat** yāsu **kathāsujñānaṁ** bhavati | kīdṛśaṁ ? **ā** sarvataḥ **pratinivṛttaṁ** uparataṁ **guṇormīṇāṁ** rāgādīnāṁ **cakraṁ** samūho yasmāt | yato **yatra** yāsu kathāsu tad-dhetur **ātma-prasādaś** ca tat-prasāda-hetur viṣayānāsaktiś ca | kiṁ bahunā ? tat phalaṁ yat **kaivalyaṁ, **tad api brahma-bhūtaḥ prasannātmā[gītā 18.54] ity-ādy-uktānusāreṇa **sammataḥ panthāḥ** prāpti-dvāraṁ, yatra sa premākhyo **bhakti-yogo**’pi | yāsu śruta-mātrāsu tattadanapekṣyaiva bhavati, tāsu **hari-kathāsu** tac-cariteṣu kaḥ śravaṇa-sukhena **nirvṛtaḥ** san anyatrānirvṛto vā **ratiṁ** rāgaṁ **na kuryāt**? ||

|| 2.3 || śrī-śukaḥ || 253 ||

[254]

kiṁ bahunā, etad-artham evāsya mahā-purāṇāvirbhāva iti bhavatānudita-prāyaṁ yaśo bhagavato’malam [bhā.pu. 1.5.8] ity-ādau, samādhinānusmara tad-viceṣṭitam [bhā.pu. 1.5.16] ity-ādau ca varṇitam |sā ca līlā dvividhā—sṛṣṭy-ādi-rūpā līlāvatāra-vinoda-rūpā ca | tayor uttarā tu praśastatarety āśayenāha—


    **prādhānyato yān ṛṣa āmananti**


    **līlāvatārān puruṣasya bhūmnaḥ |**


    **āpīyatāṁ karṇa-kaṣāya-śoṣān**


    **anukramiṣye ta imān supeśān || **[bhā.pu. 2.6.46]

yadyapi pūrvam ādyo’vatāraḥ puruṣaḥ parasya [bhā.pu. 2.6.40] ity-ādi-granthena puruṣaṁ kālādi-tac-chaktiṁ mana-ādi-tat-kāryaṁ, brahmādi-tad-guṇāvatārān, dakṣādi-tat-tad-vibhūtīṁś coktavān asmi, tena ca sṛṣṭy-ādi-līlāḥ, tathāpi **yān** he **ṛṣepuruṣasya bhūmnolīlāvatārān** prādhānyena **āmananti, **tān eva **imān** mama hṛdayādhirūḍhān **karṇa-kaṣāya-śoṣān** tad-itara-śravaṇa-rāga-hantṝn | kiṁ ca, **supeśān** parama-manoharān **anukramiṣye** | tad-anukrameṇa **ā** samyak **pīyatām** ||

|| 2.6 || śrī-brahmā nāradam || 254||

[255]

evaṁ duravagamātma-tattva-nigamāya [bhā.pu. 10.87.17] ity-ādau veda-stutāv api tac-chlāghā draṣṭavyā | ata eva prathame bhāvayaty eṣaḥ [bhā.pu. 1.2.33] ity-ādau, līlāvatārānurataḥ [bhā.pu. 1.2.33] iti tad-viśeṣaṇaṁ dattam | tathā ca śrī-bhagavad-gītāsu—


    janma karma ca me divyam evaṁ yo vetti tattvataḥ |


    tyaktvā dehaṁ punarjanma naiti mām eti so’rjuna || [gītā 4.9] iti |

eṣā khalu martya-śarīram api pārṣada-bhāvena jita-mṛtyukaṁ vidadhāti | yad āha—


    **sādhu vīra tvayā pṛṣṭam avatāra-kathāṁ hareḥ |**


    **yat tvaṁ pṛcchasi martyānāṁ mṛtyu-pāśa-viśātanīm ||**


    **yayottānapadaḥ putro muninā gītayārbhakaḥ |**


    **mṛtyoḥ kṛtvaiva mūrdhny aṅghrim āruroha hareḥ padam || **


    <p style="text-align: right">
[bhā.pu. 3.14.5-6]</p>


**muninā** śrī-nāradena | atas tena bhagavad-avatāra-kathāpi taṁ prati śrāvitāstīti gamyate | tena śarīreṇaiva mṛtyu-jayaḥ pārṣadatvaṁ coktam—


    parītyābhyarcya dhiṣṇyāgryaṁ pārṣadāv abhivandya ca |


    iyeṣa tad adhiṣṭhātuṁ bibhrad rūpaṁ hiraṇmayam || [bhā.pu. 4.12.29] iti |

|| 3.14 || śrī-maitreyaḥ || 255 ||

[256]

tad evaṁ nāmādi-śravaṇam uktam | atra tat-parikara-śravaṇam api jñeyam—


    śrutasya puṁsāṁ sucira-śramasya


    nanv añjasā sūribhir īḍito’rthaḥ |


    tat-tad-guṇānuśravaṇaṁ mukunda-


    pādāravindaṁ hṛdayeṣu yeṣām || [bhā.pu. 3.13.4] ity-ādau |

tatra yadyapy ekatareṇāpi vyutkrameṇāpi siddhir bhavaty eva, tathāpi prathamaṁ nāmnaḥ śravaṇam antaḥkaraṇa-śuddhy-artham apekṣyam | śuddhe cāntaḥkaraṇe rūpa-śravaṇena tad-udaya-yogyatā bhavati | samyag-udite ca rūpe guṇānāṁ sphuraṇaṁ sampadyate | tatas teṣu nāma-rūpa-guṇeṣu tat-parikareṣu ca samyak sphuriteṣv eva līlānāṁ sphuraṇaṁ suṣṭhu bhavatīty abhipretya sādhana-kramo likhitaḥ | evaṁ kīrtana-smaraṇayoś ca jñeyam | 

idaṁ ca śravaṇaṁ śrīman-mahan-mukharitaṁ cen mahā-māhātmyaṁ, jāta-rucīnāṁ parama-sukhadaṁ ca | tac ca dvividhaṁ—mahad-āvirbhāvitaṁ mahat-kīrtyamānaṁ ceti | tatra śrī-bhāgavatam upalakṣya pūrvaṁ yathā—


    **idaṁ bhāgavataṁ nāma purāṇaṁ brahma-sammitam |**


    **uttama-śloka-caritaṁ cakāra bhagavān ṛṣiḥ || **[bhā.pu. 1.3.40]

atra tan-māhātmya-sūcanārtham eva tat-kartṛkatva-vacanam ||

|| 1.3 || śrī-sūtaḥ || 256 ||

[257]

yathā vā, nigama-kalpa-taror galitaṁ phalaṁ śuka-mukhād amṛta-drava-saṁyutam [bhā.pu. 1.1.3] ity-ādau | atra śrī-śuka-mukhād amṛta-drava-saṁyutatvena parama-sukhadatvam uktam | etad-upalakṣaṇatvena śrī-līlā-śukādy-āvirbhāvita-karṇāmṛtādi-granthā api kroḍīkartavyāḥ | atha mahat-kīrtyamānaṁ, yathā—


    **sa uttamaśloka mahan-mukha-cyuto**


    **bhavat-padāmbhoja-sudhā-kaṇānilaḥ |**


    **smṛtiṁ punar vismṛta-tattva-vartmanāṁ**


    **kuyogināṁ no vitaraty alaṁ varaiḥ || **[bhā.pu. 4.20.25]

na kāmaye nātha tad api [bhā.pu. 4.20.21] ity-ādi pūrvoktānusārāt sva-sukhātiśayena kaivalya-sukha-tiraskārī mahatāṁ mukhād vigalito **bhavat-pādāmbhoja**-mādhurya-leśasyāpi sambandhī śabdātmako’**nilovismṛta-**parama-**tattvā**tmaka-tvadīya-jñānānām asmākaṁ tvadīyāṁ **smṛtim** api yacchati | tasmāt tathā-vidhasya tasya parama-sādhya-sādhanātmakatvād **alam** anyair **varair** ity arthaḥ ||

|| 4.20 || pṛthuḥ śrī-viṣṇum || 257 ||

[258-259 ]

tad eva mahā-māhātmyaṁ mahā-sukha-pradatvaṁ coktam | tad etad ubhayam apy atrāha dvābhyām—


    **tasmin mahan-mukharitā madhubhic-**


    **caritra-pīyūṣa-śeṣa-saritaḥ paritaḥ sravanti |**


    **tā ye pibanty avitṛṣo nṛpa gāḍha-karṇais**


    **tān na spṛśanty aśana-tṛḍ-bhaya-śoka-mohāḥ || **[bhā.pu. 4.29.40]

**tasmin** sādhu-saṅge | mahadbhir **mukharitāḥ** kīrtitāḥ | **śeṣaḥ** sāraḥ | **avitṛṣo**’laṁ-buddhi-śūnyāḥ | **gāḍhatvaṁ** sāvadhānatvam | **aśanaṁ** kṣut |


    **etair upadruto nityaṁ jīva-lokaḥ svabhāvajaiḥ |**


    **na karoti harer nūnaṁ kathāmṛta-nidhau ratim || **[bhā.pu. 4.29.41]

yair **etair** aśanādibhir **upadrutaḥ** san **kathāmṛta-nidhau ratiṁ na karoti, **tān etān mahat-kīrtyamānāni bhagavad-yaśāṁsi sva-māhātmyena dūrīkṛtya sva-sukham anubhāvayantīti padya-dvaya-yojanārthaḥ ||

|| 4.29 || śrī-nāradaḥ prācīnabarhiṣam || 258-259 ||

[260]

tatrāpi śravaṇe śrī-bhāgavata-śravaṇaṁ tu parama-śreṣṭham | tasya tādṛśa-prabhāvamaya-śabdātmakatvāt parama-rasamayatvāc ca | tatra pūrvasmād yathā—


    **śrīmad-bhāgavate mahā-muni-kṛte kiṁ vā parair īśvaraḥ |**


    **sadyo hṛdy avarudhyate’tra kṛtibhiḥ śuśrūṣubhis tat-kṣaṇāt || **


    <p style="text-align: right">
[bhā.pu.1.1.2] iti |</p>


**mahā-muniḥ** sarva-mahan-mahanīya-caraṇa-paṅkajaḥ śrī-bhagavān | atra **kiṁ vā parair** ity-ādinā śabda-svābhāvika-māhātmyaṁ darśitam ||

|| 1.1 || śrī-vyāsaḥ || 260 ||

[261]

uttarasmād yathā—


    **sarva-vedānta-sāraṁ hi śrī-bhāgavatam iṣyate |**


    **tad-rasāmṛta-tṛptasya nānyatra syād ratiḥ kvacit || **[bhā.pu. 12.13.12]

**tad-rasa** eva **amṛtaṁ**, tena **tṛptasya** ||

|| 12.13 || śrī-sūtaḥ || 261 ||

[262]

atraiva vivecanīyam—śrī-bhagavan-nāmādeḥ śravaṇaṁ tāvat paramaṁ śreyaḥ | tatrāpi mahad-āvirbhāvita-prabandhādeḥ | tatra mahat-kīrtyamānasya | tato’pi śrī-bhāgavatasya | tatrāpi ca mahat-kīrtyamānasyeti | atra mūrtyābhimatayātmanaḥ[bhā.pu. 11.3.48] itivat nijābhīṣ	ṭa-nāmādi-śravaṇaṁ tu muhur āvartayitavyam | tatrāpi sa-vāsana-mahānubhāva-mukhāt | sarvasya śrī-kṛṣṇa-nāmādi-śravaṇaṁ tu parama-bhāgyād eva sampadyate, tasya pūrṇa-bhagavattvād iti | evaṁ kīrtanādiṣv apy anusandheyam | tatra yat svayaṁ samprati kīrtyate, tad api śrī-śukadevādi-mahat-kīrtita-caratvenānusandhāya kīrtanīyam iti | 

tad eva śravaṇaṁ darśitam | asya ca kīrtanāditaḥ pūrvatvaṁ, tad vinā tat-tad-ajñānāt | viśeṣataś ca yadi sākṣād eva mahat-kṛtasya kīrtanasya śravaṇa-bhāgyaṁ na sampadyate, tadaiva svayaṁ pṛthakkīrtanīyam iti, tat-prādhānyāt | ata evoktaṁ tad-vāg-visargo janatāgha-viplavaḥ [bhā.pu. 1.5.11, 12.12.52] ity-ādau | ṭīkā-kṛdbhiḥ—yad yāni nāmāni vaktari sati śṛṇvanti, śrotari sati gṛṇanti | anyadā tu svayam eva gāyanti||iti |

athātaḥ kīrtanam | tatra pūrvavan nāmādi-kramo jñeyaḥ | nāmno yathā—


    **sarveṣām apy aghavatām idam eva suniṣkṛtam |**


    **nāma-vyāharaṇaṁ viṣṇor yatas tad-viṣayā matiḥ || **[bhā.pu. 6.2.10]

ṭīkā ca—**suniṣkṛtaṁ** śreṣṭhaṁ prāyaścittam idam eva | tatra hetuḥ—**yato** nāma-vyāharaṇāt **tad-viṣayā** nāmoccāraka-puruṣa-viṣayā madīyo’yaṁ mayā sarvato rakṣaṇīya iti **viṣṇor matir** bhavati ||ity eṣā |

ataḥ svābhāvika-tadīyāveśa-hetutvena tadīya-svarūpa-bhūtatvāt parama-bhāgavatānāṁ tad-eka-deśa-śravaṇam api prītikaram | yathā pādmottara-khaṇḍe śrī-rāmāṣṭottara-śata-nāma-stotre śrī-śiva-vākyam—


    ra-kārādīni nāmāni śṛṇvato devi jāyate |


    prītir me manaso nityaṁ rāma-nāma-viśaṅkayā || [pa.pu. 6.254.21*] iti |

tad evaṁ sati, pāpa-kṣaya-mātra-lakṣaṇaṁ[^269] kiyat ? iti bhāvaḥ ||

|| 6.2 || śrī-viṣṇudūtā yama-dūtān || 262 ||

[263]

phalaṁ tv idam eva, yad āha—


    **evaṁ-vrataḥ sva-priya-nāma-kīrtyā**


    **jātānurāgo druta-citta uccaiḥ |**


    **hasaty atho roditi rauti gāyaty**


    **unmāda-van nṛtyati loka-bāhyaḥ || **[bhā.pu. 11.2.40]

evaṁ śṛṇvan subhadrāṇi rathāṅgapāṇeḥ [bhā.pu. 11.2.38] ity-ādy-ukta-prakāraṁ **vrataṁ** vṛttaṁ yasya, tathābhūto’pi **sva-priyāṇi** svābhīṣṭāni yāni **nāmāni, **teṣāṁ kīrtanena **jātānurāgaḥ |** tata eva citta-dravād **druta-cittaḥ** | tatrocita-bhāva-vaicitrībhir **hasati** ity ādi | atra tṛtīyāśrutyā nāma-kīrtanasyaiva sādhakatamatvaṁ labdham | tad evaṁ **evaṁ-vrata** ity atrāpi śabdo’py adhyāhṛtaḥ | 

ata eva bhaktiḥ pareśānubhavo viraktiḥ [bhā.pu. 11.2.42] ity-ādy-uttara-padye ṭīkā-cūrṇikā—nanv iyam ārūḍha-yoginām api bahu-janmabhir durlabhā gatiḥ kathaṁ nāma-kīrtana-mātreṇaikāsmin janmani bhavet ? ity āśaṅkya sa-dṛṣṭāntam āha—bhaktir iti ||ity eṣā |

ittham utthāpitaṁ ca śrī-bhagavan-nāma-kaumudyāṁ sahasra-nāma-bhāṣye ca purāṇāntara-vacanam—


    naktaṁ divā ca gata-bhīr jita-nidra eko


    nirviṇṇa īkṣita-patho mita-bhuk praśāntaḥ |


    yady acyute bhagavati samano na sajjen


    nāmāni tad-rati-karāṇi paṭhed vilajjaḥ || iti |

atra _gata-bhīr_ ity-ādayo guṇā nāmaika-tatparatā-sampādanārthāḥ, na tu kīrtanāṅga-bhūtāḥ | bhakti-mātrasya nirapekṣatvaṁ, tasya tu sutarāṁ tādṛśatvam iti | yathā viṣṇudharma-sarva-pātakātipātaka-mahāpātaka-kāri-dvitīya-kṣatra-bandhūpākhyāne—


    brāhmaṇa uvāca—


    yady etad akhilaṁ kartuṁ na śaknoṣi bravīmi te |


    svalpam anyan mayoktaṁ bho kariṣyati bhavān yadi ||


    kṣatra-bandhur uvāca—


    aśakyam uktaṁ bhavatā cañcalatvād dhi cetasaḥ |


    vāk-śarīra-viniṣpādyaṁ yac chakyaṁ tad udīraya ||


    brāhmaṇa uvāca—


    uttiṣṭhatā prasvapatā prasthitena gamiṣyatā |


    govindeti sadā vācyaṁ kṣut-tṛṭ-praskhalitādiṣu || iti |

|| 11.3 || śrī-kavir videham || 263 ||

[264]

anyatra ca—


    **na niṣkṛtair uditair brahma-vādibhis**


    **tathā viśuddhyaty aghavān vratādibhiḥ |**


    **yathā harer nāma-padair udāhṛtais**


    **tad uttamaśloka-guṇopalambhakam || **[bhā.pu. 6.2.11]

na ca pāpa-viśodhana-mātreṇāpakṣīyate tan-nāma-padodāharaṇam, kintu guṇānām apy upalambhakam anubhava-hetur bhavati ||

|| 6.2 || śrī-viṣṇu-dūtā yama-dūtān || 264 ||

[265]

ata eva prathama-skandhānta-sthitānāṁ rājñaḥ śreyo-vividiṣā-vākyānām anantaraṁ dvitīya-skandhārambhe sarvottamam uttaraṁ vaktum—


    idaṁ bhāgavataṁ nāma purāṇaṁ brahma-sammitam |


    adhītavān dvāparādau pitur dvaipāyanād aham ||


    pariniṣṭhito’pi nairguṇya uttama-śloka-līlayā |


    gṛhīta-cetā rājarṣe ākhyānaṁ yad adhītavān ||


    tad ahaṁ te’bhidhāsyāmi mahā-pauruṣiko bhavān |


    yasya śraddadhatām āśu syān mukunde matiḥ satī || [bhā.pu. 2.1.8-10]

iti śrī-bhāgavatasya parama-mahimānam uktvā tad-anantaraṁ śrī-bhāgavatam upakramamāṇa eva tasya nānāṅgavataḥ śrī-bhagavad-unmukhatayā tan-nāma-kīrtanam evopadiśati | tatrāpi sarveṣām eva parama-sādhanatvena parama-sādhyatvena copadiśati—


    **etan nirvidyamānānām icchatām akuto-bhayam |**


    **yogināṁ nṛpa nirṇītaṁ harer nāmānukīrtanam || **[bhā.pu. 2.1.11]

ṭīkā ca—sādhakānāṁ siddhānāṁ ca nātaḥ param anyac-chreyo’stīty āha—**etad** iti | **icchatāṁ** kāmināṁ tat-tat-phala-sādhanam **etad** eva | **nirvidyamānānāṁ** mumukṣūṇāṁ mokṣa-sādhanam etad eva | **yogināṁ** jñānināṁ phalaṁ caitad eva **nirṇītam** | nātra pramāṇaṁ vaktavyam ity arthaḥ || ity eṣā |

nāma-kīrtanaṁ cedam uccair eva praśastam—nāmāny anantasya hata-trapaḥ paṭhan [bhā.pu.1.6.27] ity-ādau |

atha pādmoktā daśāpy aparādhāḥ parityājyāḥ | yathā sanat-kumāra-vākyam—


    sarvāparādha-kṛd api mucyate hari-saṁśrayāt |


    harer apy aparādhān yaḥ kuryād dvipada-pāṁsavaḥ ||


    nāmāśrayaḥ kadācit syāt taraty eva sa nāmataḥ |


    nāmno’pi sarva-suhṛdo hy aparādhāt pataty adhaḥ ||[pa.pu. 4.25.12-13] iti |

aparādhāś caite—


    satāṁ nindā nāmnaḥ paramam aparādhaṁ vitanute


    yataḥ khyātiṁ yātaṁ katham u sahate tad-vigarhām |


    śivasya śrī-viṣṇor ya iha guṇa-nāmādi-sakalaṁ


    dhiyā bhinnaṁ paśyet sa khalu hari-nāmāhita-karaḥ ||


    guror avajñā śruti-śāstra-nindanam 


    tathārtha-vādo hari-nāmni kalpanam |


    nāmno balād yasya hi pāpa-buddhir


    na vidyate tasya yamair hi śuddhiḥ ||


    dharma-vrata-tyāga-hutādi-sarva-


    śubha-kriyā-sāmyam api pramādaḥ |


    aśraddadhāne vimukhe’py aśṛṇvati


    yaś copadeśaḥ śiva-nāmāparādhaḥ ||


    śrutvāpi nāma-māhātmye 


    yaḥ prīti-rahito’dhamaḥ |


    ahaṁ-mamādi-paramo 


    nāmni so’py aparādha-kṛt ||[pa.pu. 4.25.15-18] iti |

atra sarvāparādha-kṛd api ity-ādau śrī-viṣṇu-yāmala-vākyam apy anusandheyam—


    mama nāmāni loke’smin śraddhayā yas tu kīrtayet |


    tasyāparādha-koṭīs tu kṣamāmy eva na saṁśayaḥ || iti |

_satāṁ nindā_ ity anena hiṁsādīnāṁ vacanāgocaratvaṁ darśitam | nindādayas tu yathā skānde śrī-mārkaṇḍeya-bhagīratha-saṁvāde—


    nindāṁ kurvanti ye mūḍhā vaiṣṇavānāṁ mahātmanām |


    patanti pitṛbhiḥ sārdhaṁ mahā-raurava-saṁjñite ||


    hanti nindati vai dveṣṭi vaiṣṇavān nābhinandati |


    krudhyate yāti no harṣaṁ darśane patanāni ṣaṭ || iti |

tan-nindā-śravaṇe’pi doṣa uktaḥ—


    nindāṁ bhagavataḥ śṛṇvan tat-parasya janasya vā |


    tato nāpaiti yaḥ so’pi yāty adhaḥ sukṛtāc cyutaḥ ||[bhā.pu. 10.74.40] iti |

_tato_’pagamaś cāsamarthasyaiva | samarthena tu nindaka-jihvā chettavyā | tatrāpy asamarthenasva-prāṇa-parityāgo’pi kartavyaḥ | yathoktaṁ devyā—


    karṇau pidhāya niriyād yad akalpa īśe


    dharmāvitary asṛṇibhir nṛbhir asyamāne |


    jihvām prasahya ruṣatīm asatīṁ prabhuś cec


    chindyād asūn api tato visṛjet sa dharmaḥ || [bhā.pu. 4.4.17] iti |

_śivasya śrī-viṣṇor_ ity atraivam anusandheyam | śrūyate’pi—


    yad yad vibhūtimat sattvaṁ śrīmad ūrjitam eva vā |


    tat tad evāvagaccha tvaṁ mama tejo’ṁśa-saṁbhavam || [gītā 10.41] iti |

brahmā bhavo’ham api yasya kalāḥ kalāyāḥ [bhā.pu. 10.68.26] iti |

yat-pāda-niḥsṛta-sarit-pravarodakena 


    tīrthena mūrdhnādhikṛtena śivaḥ śivo’bhūt [bhā.pu. 3.28.22] iti |


    sṛjāmi tan-niyukto’haṁ haro harati tad-vaśaḥ |


    viśvaṁ puruṣa-rūpeṇa paripāti triśakti-dhṛk || [bhā.pu. 2.6.30] 

tathā mādhva-bhāṣya-darśitāni vacanāni brahmāṇḍe—


    rujaṁ drāvayate yasmād rudras tasmāj janārdanaḥ |


    īśanād eva ceśāno mahā-devo mahattvataḥ ||


    pibanti ye narā nākaṁ muktāḥ saṁsāra-sāgarāt |


    tad-ādhāro yato viṣṇuḥ pinākīti tataḥ smṛtaḥ ||


    śivaḥ sukhātmakatvena sarva-saṁrodhanād dharaḥ |


    kṛttyātmakam imaṁ dehaṁ yato vaste pravartayan ||


    kṛttivāsās tato devo viriñciś ca virecanāt |


    bṛṁhaṇād brahma-nāmāsau aiśvaryād indra ucyate ||


    evaṁ nānā-vidhaiḥ śabdair eka eva trivikramaḥ |


    vedeṣu ca purāṇeṣu gīyate puruṣottamaḥ || iti |

vāmane—


    na tu nārāyaṇādīnāṁ nāmnām anyatra saṁśayaḥ |


    anya-nāmnāṁ gatir viṣṇur eka eva prakīrtitaḥ || iti |

skānde—


    ṛte nārāyaṇādīni nāmāni puruṣottamaḥ |


    adād anyatra bhagavān rājevarte svakaṁ puram || iti |

brāhme—


    caturmukhaḥ śatānando brahmaṇaḥ padmabhūr iti|


    ugro bhasmadharo nagnaḥ kapālīti śivasya ca |


    viśeṣ-nāmāni dadau svakīyāny api keśavaḥ || iti |

tad evaṁ _śrī-viṣṇoḥ_ sarvātmakatvena prasiddhatvāt tasmāt sakāśāt _śivasya guṇa-nāmādikaṁbhinnaṁ_ śakty-antara-siddham iti _yo dhiyāpi paśyed_ ity arthaḥ | dvayor abheda-tātparyeṇa ṣaṣṭhy-antatve sati śrī-viṣṇoś cety apekṣya _ca_-śabdaḥ kriyeta | tat-prādhānya-vivakṣayaiva _śrī_-śabdaś ca tatraiva dattaḥ | ata eva _śiva-nāmāparādha_ iti śiva-śabdena mukhyatayā śrī-viṣṇur eva pratipādita ity abhipretam | sahasra-nāmādau ca sthāṇu-śivādi-śabdās tathaiva |

atha _śruti-śāstra-nindanam_—yathā pāṣaṇḍa-mārgeṇa dattātreya-rṣabha-devopāsakānāṁ pāṣaṇḍinām | 

tathā_artha-vādaḥ_ stuti-mātram idam iti mananam | _kalpanaṁ_ tan-māhātmya-gauṇatā-karaṇāya gaty-antara-cintanam | yathoktaṁ kaurme vyāsa-gītāyāṁ—


    deva-drohād guru-drohaḥ koṭi-koṭi-guṇādhikaḥ |


    jñānāpavādo nāstikyaṁ tasmāt koṭi-guṇādhikam || iti |

yat tu śrī-viṣṇu-pārṣadebhyaḥ śruta-nāma-māhātmyasyāpy ajāmilasya so’haṁ vyaktaṁ patiṣyāmi narake bhṛśa-dāruṇe [bhā.pu. 6.2.29] ity etad vākyaṁ, tat khalu sva-daurātmya-mātra-dṛṣṭyā | nāma-māhātmya-dṛṣṭyā tv agre vakṣyate, tathāpi me durbhagasya [bhā.pu. 6.2.32-33] ity-ādi dvayam |

_nāmno balād_ iti | yadyapi bhaven nāmno balenāpi kṛtasya pāpasya tena nāmnā kṣayaḥ, tathāpi yena nāmno balena parama-puruṣārtha-svarūpaṁ sac-cid-ānanda-sāndraṁ sākṣāc-chrī-bhagavac-caraṇāravindaṁ sādhayituṁ pravṛttaḥ, tenaiva parama-ghṛṇāspadaṁ pāpa-viṣayaṁ sādhayatīti parama-daurātmyam | tataḥ kadarthayaty eva taṁ tan nāma ceti tat-pāpa-koṭi-mahattamasyāparādhasyāpāto bāḍham eva | tato _yamair_ bahubhir yama-niyamādibhiḥ kṛta-prāyaścittasya krameṇa prāptādhikārair anekair api daṇḍa-dharair vā kṛta-daṇḍasya tasya śuddhy-abhāvo yukta eva | nāmāparādha-yuktānām ity-ādi vakṣyamāṇānusāreṇa punar api satata-nāma-kīrtana-mātrasya tatra prāyaścittatvāt | _sarvāparādha-kṛdapi_ ity-ādy-ukty-anusāreṇa nāmāparādha-yuktasya bhagavad-bhaktimato’py adhaḥ-pāta-lakṣaṇa-bhoga-niyamāc ca | tata indrasyāśvamedhākhya-bhagavad-yajana-balena vṛtra-hatyā-pravṛttis tu lokopadrava-śāntiṁ tadīyāsura-bhāva-khaṇḍanaṁ cecchūnām ṛṣīṇām aṅgīkṛtatvān na doṣa iti mantavyam |

atha _dharma-vrata-tyāgaḥ_ iti dharmādibhiḥ sāmya-mananam api _pramādaḥ_, aparādho bhavatīty arthaḥ | ata eva ca—


    vedākṣarāṇi yāvanti paṭhitāni dvijātibhiḥ |


    tāvanti hari-nāmāni kīrtitāni na saṁśayaḥ ||

ity atideśenāpi nāmna eva māhātmyam āyāti | uktaṁ hi—madhura-madhuram etan maṅgalaṁ maṅgalānāṁ sakala-nigama-vallī-sat-phalaṁ cit-svarūpam iti | 

tathā śrī-viṣṇu-dharme—


    ṛg-vedo hi yajur-vedaḥ sāma-vedo’py atharvaṇaḥ |


    adhītās tena yenoktaṁ harir ity akṣara-dvayam ||

skānde pārvaty-uktau—


    mā ṛco mā yajus tāta mā sāma paṭha kiñcana |


    govindeti harer nāma geyaṁ gāyasva nityaśaḥ ||

pādme śrī-rāmāṣṭottara-śata-nāma-stotre—

viṣṇor ekaika-nāmaiva sarva-vedādhikaṁ matam [pa.pu. 6.254.27] iti |

atha _aśraddadhāne_ ity-ādinopadeṣṭur aparādhaṁ darśayitvopadeśasyāha—śrutveti | yataḥ _ahaṁ-mamādi-paramaḥ_ ahantā-mamatādy-eka-tātparyeṇa tasminn anādaravān ity arthaḥ | nāmaikaṁ yasya vāci smaraṇa-patha-gatam [pa.pu. 4.25.24, §153]ity-ādau deha-draviṇādi-nimittaka-pāṣaṇḍa-śabdenan ca daśāparādhā lakṣyante pāṣaṇḍa-mayatvāt teṣām | tathā tad-vidhānām evāparādhāntaram uktaṁ pādma-vaiśākha-māhātmye—


    avamanya prayānti ye bhagavat-kīrtanaṁ narāḥ |


    te yānti narakaṁ ghoraṁ tena pāpena karmaṇā || [pa.pu. 5.96.63] iti |

eṣāṁ cāparādhānām ananya-prāyaścittatvam evoktaṁ tatraiva—


    nāmāparādha-yuktānāṁ nāmāny eva haranty agham |


    aviśrānta-prayuktāni tāny evārtha-karāṇi ca || iti |

atra sat-prabhṛtiṣv aparādhe tu tat-santoṣārtham eva santata-nāma-kīrtanādikaṁ samucitam | ambarīṣa-caritādau tad-eka-kṣamyatvenāparādhānāṁ darśanāt | uktaṁ ca nāma-kaumudyām—mahad-aparādhasya bhoga eva nivartakaḥ tad-anugraho vā iti | tasmād agaty-antarābhāvāt sādhūktaṁ **etannirvidyamānānām** [bhā.pu. 2.1.11] iti |

evaṁ śrī-nāradenoktaṁ bṛhan-nāradīye—


    mahimnām api yan-nāmnaḥ pāraṁ gantum anīśvarāḥ |


    manavo’pi munīndrāś ca kathaṁ taṁ kṣuṇṇa[^270]-dhīr bhaje || iti ||

|| 2.1 || śrī-śukaḥ || 265 ||

[266]

atha śrī-rūpa-kīrtanam—

**pratyākraṣṭuṁ nayanam abalā **ity-ādau—

**yac chrīr vācāṁ janayati ratiṁ kīrtyamānā kavīnām || **[bhā.pu. 11.30.3] iti |

yasya śrī-kṛṣṇa-rūpasya śobhā-sampattiḥ **kīrtyamānā** satī **kavīnāṁ** tat-kīrtakānāṁ **vācāṁ** tat-kīrtaneṣv eva rāgaṁ **janayati** | athoktaṁ śrī-catuḥsanena—kāmaṁ bhavaḥ savṛjinair nirayeṣu naḥ stāt [bhā.pu. 3.15.49] ity-ādau, vācaś ca nas tulasivad yadi te’ṅghri-śobhāḥ iti |

|| 11.30 || rājā śrī-śukam || 266 ||

[267]

atha guṇa-kīrtanam—


    **idaṁ hi puṁsas tapasaḥ śrutasya vā **


    **sviṣṭasya sūktasya ca buddha-dattayoḥ |**


    **avicyuto’rthaḥ kavibhir nirūpito **


    **yad uttamaḥśloka-guṇānuvarṇanam || **[bhā.pu. 1.5.22]

**śrutaṁ** vedādhyayanam | **sviṣṭaṁ** yāgādi | **sūktaṁ** mantrādi-japaḥ | **buddhaṁ**śāstrīya-bodhaḥ | **dattaṁ** dānam | eteṣāṁ bhagavad-arpitānāṁ satām eva **avicyuto’rthaḥ** nityaṁ phalam | kiṁ tat ? **uttamaślokasyaguṇānuvarṇanaṁ** yat | jātāyām api guṇānuvarṇana-sādhyāyāṁ parama-puruṣārtha-rūpāyāṁ ratau guṇānuvarṇanasya pratyuta nitya-nityollāsād avicyutatvam uktam | tasmād avicyutatvena ratim evāsya phalaṁ sūcayati ||

|| 1.5 || śrī-nāradaḥ śrī-vyāsam || 267 ||

[268]

athalīlā-kīrtanam—


    **śṛṇvataḥ śraddhayā nityaṁ gṛṇataś ca sva-ceṣṭitam |**


    **kālena nātidīrghena bhagavān viśate hṛdi || **[bhā.pu. 2.8.3]

**nātidīrghena** svalpenaiva | **viśate** sphurati ||

|| 2.8 || śrī-parīkṣit || 268 ||

[269]

tathā—


    **mṛṣā giras tā hy asatīr asat-kathā**


    **na kathyate yad bhagavān adhokṣajaḥ |**


    **tad eva satyaṁ tad u haiva maṅgalaṁ**


    **tad eva puṇyaṁ bhagavad-guṇodayam || **[bhā.pu. 12.12.49] ity-ādi, 


    **yad uttamaḥśloka-yaśo’nugīyate **[bhā.pu. 12.12.50] ity antam |

**asatīr** asatyaḥ | **asatāṁ** bhagavatas tad-bhaktebhyaś cānyeṣāṁ **kathā** yāsu tāḥ | **yad** yāsu gīḥṣu **na kathyate** | **uttamaślokasya yaśo’nugīyata** iti tu yat, **tat** tadīya-līlā-mayānugānam eva **satyam** ity-ādi | kathaṁ satyatvaṁ maṅgalatvaṁ ca ? tatrāha—**bhagavad-guṇānām udayo** gāyaka-hṛdi sphūrtir yasmāt tat, tadīya-rati-pradam ity arthaḥ | skānde—


    yatra yatra mahīpāla vaiṣṇavī vartate kathā |


    tatra tatra harir yāti gaur yathā suta-vatsalā ||

viṣṇudharme skānde ca bhagavad-uktau—


    mat-kathā-vācakaṁ nityaṁ mat-kathā-śravaṇe ratam |


    mat-kathā-prīti-manasaṁ nāhaṁ tyakṣyāmi taṁ naram || iti |

atra ca **anugīyata** ity anena sukaṇṭhatā ced gānam eva kartavyaṁ, tac ca praśastam ity āyātam | evaṁ nāmādīnām api | uktaṁ ca—


    gītāni nāmāni tad-arthakāni


    gāyan vilajjo vicared asaṅgaḥ | [bhā.pu. 11.2.39] iti |

anyatra ca—


    yānīha viśva-vilayodbhava-vṛtti-hetuḥ


    karmāṇy ananya-viṣayāṇi hariś cakāra |


    yas tv aṅga gāyati śṛṇoty anumodate vā


    bhaktir bhaved bhagavati hy apavarga-mārge || [bhā.pu. 10.69.45] iti |

gāna-śakty-abhāve svasmād utkṛṣṭatarasya prāptau vā tac chṛṇoti | tadā śakty-abhāve tad anumodate’pīty arthaḥ | śrī-viṣṇu-dharme śrī-viṣṇūktau—


    rāgeṇākṛṣyate ceto gāndharvābhimukhaṁ yadi |


    mayi buddhiṁ samāsthāya gāyethā mama sat-kathāḥ || iti |

pādme ca kārttika-māhātmye śrī-bhagavad-uktau—


    nāhaṁ vasāmi vaikuṇṭhe yogināṁ hṛdaye na ca |


    mad-bhaktā yatra gāyanti tatra tiṣṭhāmi nārada ||


    teṣāṁ pūjādikaṁ gandha-dhūpādyaiḥ kriyate naraiḥ |


    tena prītiṁ parāṁ yāmi na tathā mama pūjanāt || [pa.pu. 6.92.21, 23]iti |

te ca prāṇi-mātrāṇām eva paramopakartāraḥ, kim uta sveṣām | yathoktaṁ nārasiṁhe śrī-prahlādena—


    te santaḥ sarva-bhūtānāṁ nirupādhika-bāndhavāḥ |


    ye nṛsiṁha bhavan-nāma gāyanty uccair mudānvitāḥ || iti |

atra ca bahubhir militvā kīrtanaṁ saṅkīrtanam ity ucyate | tat tu camatkāra-viśeṣa-poṣāt pūrvato’py adhikam iti jñeyam | atra ca nāma-saṅkīrtane yathopadiṣṭaṁ kali-yuga-pāvanāvatāreṇa śrī-bhagavatā—


    tṛṇād api sunīcena taror api sahiṣṇunā |


    amāninā mānadena kīrtanīyaḥ sadā hariḥ || [padyā. 32] iti |

|| 12.12 || śrī-sūtaḥ || 269 ||

[270]

iyaṁ ca kīrtanākhyā bhaktir bhagavato dravya-jāti-guṇa-kriyābhir dīna-janaika-viṣayāpāra-karuṇā-mayīti śruti-purāṇādi-viśrutiḥ | kalau ca dīnatvaṁ, yathā brahma-vaivarte—


    ataḥ kalau tapo-yoga-vidyā-yājñādikāḥ kriyāḥ |


    sāṅgāḥ bhavanti na kṛtāḥ kuśalair api dehibhiḥ || iti |

ata eva kalau svabhāvata evātidīneṣu lokeṣv āvirbhūya tān anāyāsenaiva tat-tad-yuga-gata-mahā-sādhanānāṁ sarvam eva phalaṁ dadānā sā kṛtārthayati | yata eva tayaiva kalau bhagavato viśeṣataś ca santoṣo bhavati, 


    tathā caivottamaṁ loke tapaḥ śrī-hari-kīrtanam |


    kalau yuge viśeṣeṇa viṣṇu-prītyai samācaret ||

iti skānda-cāturmāsya-māhātmya-vacanānusāreṇa | tad evam āha—


    **kṛte yad dhyāyato viṣṇuṁ tretāyāṁ yajato makhaiḥ |**


    **dvāpare paricaryāyāṁ kalau tad dhari-kīrtanāt || **[bhā.pu. 12.3.52] iti |

yad yat kṛtādiṣu tena tena sādhanena syāt, **tat** sarvaṁ **kalauhari-kīrtanād** bhavatīti | anyatra ca—


    dhyāyan kṛte yajan yajñais tretāyāṁ dvāpare’rcayan |


    yad āpnoti tad āpnoti kalau saṅkīrtya keśavam || [vi.pu. 6.2.17]iti |

||12.3|| śrī-śukaḥ || 270 ||

[271]

ata eva—


    **kaliṁ sabhājayanty āryā guṇa-jñāḥ sāra-bhāginaḥ |**


    **yatra saṅkīrtanenaiva sarva-svārtho’bhilabhyate || **[bhā.pu. 11.5.36]

**guṇa-jñāḥ** kīrtana-pracāra-rūpaṁ tad-guṇaṁ jānantaḥ | ata eva tad-doṣāgrahaṇāt **sāra-bhāginaḥ** sāra-mātra-grahaṇāḥ **kaliṁsabhājayanti** | guṇam eva darśayati—**yatra** pracāritena **saṅkīrtanenaiva** sādhanāntara-nirapekṣeṇa tenety arthaḥ | **sarvo** dhyānādibhiḥ kṛtādiṣu sādhana-sahasraiḥ sādhyaḥ ||

[272]

kīrtanasyaiva mahimānam āha—


    **na hy ataḥ paramo lābho dehināṁ bhrāmyatām iha |**


    **yato vindeta paramāṁ śāntiṁ naśyati saṁsṛtiḥ || **[bhā.pu. 11.5.37]

**ataḥ** kīrtanāt | **yato** yasmāt kīrtanāt | **paramāṁ śāntiṁ, **śamo man-niṣṭhatā buddhiḥ[11.19.36] iti bhagavad-vākyānusāreṇa dhyānādibhir apy asādhyāṁ sarvotkṛṣṭāṁ bhagavan-niṣṭhāṁ prāpnoti | anuṣaṅgeṇa **saṁsāraś** ca **naśyati** | ata eva dhyāna-niṣṭhā api kṛtādi-prajā etādṛśīṁ bhagavan-niṣṭhāṁ na prāptavatyaḥ, mahā-bhāgavatā nityaṁ kalau kurvanti kīrtanam iti skāndādy-anusāreṇa  tādṛśa-niṣṭhā-kāraṇaṁ kīrtana-māhātmyaṁ ca | dīnaika-kṛpātiśaya-śālinā bhagavatā tadānīṁ tat-tat-sāmarthyāvasare yasmān na prakāśitaṁ, tasmād dhyānādi-samarthās tāḥ prajā jihvauṣṭha-spandana-mātrasya nātisādhanatvaṁ bhaved iti matvā tan na śraddhitavatyaś ca ||

[273]

tataḥ kali-prajānāṁ parama-bhagavan-niṣṭhatāṁ śrutvā tad-arthaṁ kalāv eva kevalaṁ nija-janma prārthayanta ity āha—


    **kṛtādiṣu prajā rājan kalāv icchanti sambhavam |**


    **kalau khalu bhaviṣyanti nārāyaṇa-parāyaṇāḥ || **[bhā.pu. 11.5.38]

tat-parāyaṇatvam atra tadīya-premātiśayavattvam | etad eva **paramāṁ śāntim** ity anena kārya-dvārā vyañjitaṁ, muktānām api siddhānāṁ nārāyaṇa-parāyaṇaḥ sudurlabhaḥ praśāntātmā [bhā.pu. 6.14.5] ity atra yadvat |atra kali-saṅgena kīrtanasya guṇotkarṣa iti na vaktavyaṁ, bhakti-mātre kāla-deśa-niyamasya niṣiddhatvāt, viśeṣato nāmopalakṣya ca viṣṇu-dharme ca kṣatrabandhūpākhyāne—


    na deśa-niyamas tatra na kāla-niyamas tathā |


    nocchiṣṭādau niṣedhaś ca harer nāmāni lubdhaka || iti |

skānde pādma-vaiśākha-māhātmye viṣṇu-dharme ca—cakrāyudhasya nāmāni sadā sarvatra kīrtayet iti | skānda eva ca—


    na deśa-kālāvasthātma-śuddhy-ādikam apekṣate |


    kintu svatantram evaitan nāma kāmita-kāmadam || iti |

viṣṇu-dharme ca—


    kalau kṛta-yugaṁ tasya kalis tasya kṛte yuge |


    yasya cetasi govindo hṛdaye yasya nācyutaḥ || iti |

na ca kalāv anya-sādhanāsamarthatvād eva tenālpenāpi mahat phalaṁ bhavati, na tu tasya garīyastveneti mantavyam |


    yasmin nyasta-matir na yāti narakaṁ svargo’pi yac-cintane 


    vighno yatra niveśitātma-manasāṁ brāhmo’pi loko’lpakaḥ |


    muktiṁ cetasi yaḥ sthito’mala-dhiyāṁ puṁsāṁ dadāty avyayaḥ 


    kiṁ citraṁ yad aghaṁ prayāti vilayaṁ tatrācyute kīrtite || [vi.pu. 6.8.57]

iti samādhi-paryantād api smaraṇāt kaimutyena kīrtanasyaiva garīyastvaṁ śrī-viṣṇu-purāṇe darśitam | ata evoktam etan-nirvidyamānānāṁ [bhā.pu. 2.1.11] ity-ādi | tathā ca—


    aghacchit smaraṇaṁ viṣṇor bahv-āyāsena sādhyate |


    oṣṭha-spandana-mātreṇa kīrtanaṁ tu tato varam || iti vaiṣṇava-cintāmaṇau |


    yena janma-śataiḥ pūrvaṁ vāsudevaḥ samarcitaḥ |


    tan-mukhe hari-nāmāni sadā tiṣṭhanti bhārata || ity anyatra |

sarvāparādha-kṛd api ity-ādi-nāmāparādha-bhajana-stotre ca | tasmāt sarvatraiva yuge śrīmat-kīrtanasya samānam eva sāmarthyam | kalau ca śrī-bhagavatā kṛpayā tad grāhyata[^271] ity apekṣayaiva tatra tat-praśaṁseti sthitam |ata eva yadanyāpi bhaktiḥ kalau kartavyā, tadā tat-saṁyogenaivety uktam—yajñaiḥ saṅkīrtana-prāyair yajanti hi sumedhasaḥ [bhā.pu. 11.5.29] iti | atra ca svatantram eva nāma-kīrtanam atyanta-praśastam—


    harer nāma harer nāma harer nāmaiva kevalam |


    kalau nāsty eva nāsty eva nāsty eva gatir anyathā || ity-ādau |

tasmāt sādhūktaṁ kaliṁ sabhājayanty āryā guṇajñāḥ [bhā.pu. 11.5.3] ity-ādi-trayam ||

||11.5|| śrī-karabhājano nimim || 271-273 ||

[274]

tad evaṁ kalau nāma-kīrtana-pracāra-prabhāveṇaiva parama-bhagavat-parāyaṇatva-siddhir darśitā | tatra pāṣaṇḍa-praveśena nāmāparādhino ye, teṣāṁ tu tad-bahirmukhatvam eva syād iti vyatirekeṇa tad draḍhayati—


    **kalau na rājan jagatāṁ paraṁ guruṁ**


    **tri-loka-nāthānata-pāda-paṅkajam |**


    **prāyeṇa martyā bhagavantam acyutaṁ**


    **yakṣyanti pāṣaṇḍa-vibhinna-cetasaḥ ||**


    **yan-nāmadheyaṁ mriyamāṇa āturaḥ**


    **patan skhalan vā vivaśo gṛṇan pumān |**


    **vimukta-karmārgala uttamāṁ gatiṁ**


    **prāpnoti yakṣyanti na taṁ kalau janāḥ || **[bhā.pu. 12.3.43-44]

spaṣṭam ||

|| 12.3 || śrī-śukaḥ || 274 ||

[275]

tad evaṁ kīrtanaṁ vyākhyātam | tatrāsmin kīrtane nija-dainya-nijābhīṣṭa-vijñapti-stava-pāṭhāv apy antarbhāvyau | tathā tatra śrī-bhāgavata-sthita-nāmādi-kīrtanaṁ tu pūrvavad anyadīya-nāmādi-kīrtanād adhikaṁ jñeyam | kalau tu praśastaṁ tat—


    kṛṣṇe svadhāmopagate dharma-jñānādibhiḥ saha |


    kalau naṣṭa-dṛśām eṣa purāṇārko’dhunoditaḥ ||[bhā.pu. 1.3.43] iti |

atha śaraṇāpatty-ādibhiḥ śuddhāntaḥ-karaṇaś cet, etan nirvidyamānānām icchatām akuto-bhayam [bhā.pu. 2.1.11] ity-ādy-uktatvān nāma-kīrtanāparityāgena smaraṇaṁ kuryāt | tac ca manasānusandhānam | yad eva nāmādi-sambandhitvena bahu-vidhaṁ bhavati | tatra smaraṇa-sāmānyam—


    **etāvān yoga ādiṣṭo mac-chiṣyaiḥ sanakādibhiḥ |**


    **sarvatomana ākṛṣya mayy addhāveśyate yathā || **[bhā.pu. 11.13.14]

**yathā** yathāvat | **mayy āveśyata** ity **etāvān** ity arthaḥ | tathā ca skānde brahmoktau—āloḍya sarva-śāstrāṇi vicārya ca punaḥ punaḥ [li.pu. 2.7.11] ity-ādi ||

|| 11.13 || śrī-bhagavān || 275 ||

[276]

tatra nāma-smaraṇam—


    harer nāma paraṁ japyaṁ dhyeyaṁ geyaṁ nirantaram |


    kīrtanīyaṁ ca bahudhā nirvṛtīr bahudhecchatā ||

iti jābāli-saṁhitādy-anusāreṇa jñeyam | nāma-smaraṇaṁ tu śuddhāntaḥ-karaṇatām apekṣate | tat-kīrtanāc cāvaram iti mūle tu nodāharaṇa-spaṣṭatā |

rūpa-smaraṇam āha—


    **avismṛtiḥ kṛṣṇa-padāravindayoḥ**


    **kṣiṇoty abhadrāṇi ca śaṁ tanoti |**


    **sattvasya śuddhiṁ paramātma-bhaktiṁ**


    **jñānaṁ ca vijñāna-virāga-yuktam || **[bhā.pu. 12.12.50]

**paramātmani** śrī-kṛṣṇe prema-lakṣaṇāṁ **bhaktim** iti mukhyaṁ phalam, anyāni tv ānuṣaṅgikāṇi ||

|| 12.12 || śrī-sūtaḥ || 276 ||

[277]

kiṁ ca—


    **smarataḥ pāda-kamalam ātmānam api yacchati |**


    **kiṁ nv artha-kāmān bhajato nātyabhīṣṭān jagad-guruḥ || **[bhā.pu. 10.80.11]

**smarataḥ** smarate | sākṣāt prādurbhūya **ātmānaṁ** smartur vaśīkarotīty arthaḥ | **artha-kāmān** iti bahu-vacanaṁ mokṣam apy antarbhāvayati liṅga-samavāya-nyāyena | yasmād evaṁ tan-māhātmyaṁ, tasmād eva gāruḍe’pīdam uktam—


    ekasminn apy atikrānte muhūrte dhyāna-varjite |


    dasyubhir muṣitenaiva yuktam ākrandituṁ bhṛśam || iti |

|| 10.80 || śrīdāma-vipra-bhāryā tam || 277 ||

[278]

atha pūrvavat krama-sopāna-rītyā sukha-labhyaṁ guṇa-parikara-sevā-līlā-smaraṇaṁ cānusandheyam | tad idaṁ smaraṇaṁ pañca-vidham—yat kiñcid anusandhānaṁ smaraṇam | sarvataś cittam ākṛṣya sāmānyākāreṇa mano-dhāraṇaṁ dhāraṇā | viśeṣato rūpādi-vicintanaṁ dhyānam | amṛta-dhārāvad avicchinnaṁ tad dhruvānusmṛtiḥ | dhyeya-mātra-sphuraṇaṁ samādhir iti |

tatra smaraṇam—


    yena kenāpy upāyena smṛto nārāyaṇo'vyayaḥ |


    api pātaka-yuktasya prasannaḥ syān na saṁśayaḥ || [nā.pa. 1.1.77] iti bṛhan-nāradīyādau |

dhāraṇā—


    viṣayān dhyāyataś cittaṁ viṣayeṣu visajjate |


    mām anusmarataś cittaṁ mayy eva pravilīyate || [bhā.pu. 11.14.27] ity-ādau |

dhyānam—


    bhagavac-caraṇa-dvandva-dhyānaṁ nirdvandvam īritam |


    pāpino’pi prasaṅgena vihitaṁ suhitaṁ param || iti nārasiṁhādau |

tatra _nirdvandvaṁ_ śītoṣṇādi-maya-duḥkha-paramparātītam | _īritaṁ_ śāstra-vihitam | tac ca _pāpino’piprasaṅgenāpiparam_ utkṛṣṭaṁ _suhitaṁ vihitaṁ_ tatraivety arthaḥ |

dhruvānusmṛtiśca—mad-guṇa-smṛti-mātreṇa [bhā.pu. 3.29.10] ity-ādau, tribhuvana-vibhava-hetave’py akuṇṭha-smṛtiḥ [bhā.pu. 11.2.51] ity-ādau ca | eṣaiva śrī-rāmānuja-bhagavat-pādaiḥ prathama-sūtre darśitāsti | 

samādhim āha—


    **tayor āgamanaṁ sākṣād īśayor jagad-ātmanoḥ |**


    **na veda ruddha-dhī-vṛttir ātmānaṁ viśvam eva ca || **[bhā.pu. 12.10.9]

**tayo** rudra-tat-patnyoḥ | bhagavad-aṁśa-tac-chaktitvāt **jagad-ātmanoḥ** tat-pravartakayor api | tatra hetuḥ—**ruddha-dhī-vṛttir** bhagavad-āviṣṭa-cittaḥ, bhaktiṁ parāṁ bhagavati labdhavān [bhā.pu. 12.10.6] iti pūrvokteḥ | tasmād asamprajñāta-nāmno brahma-samādhito bhinna evāsau ||

|| 12.10 || śrī-sūtaḥ || 278 ||

[279]

kvacil līlādi-yukte ca tasminn ananyā sphūrtiḥ samādhiḥ syāt | yathāha—


    **urukramasyākhila-bandha-muktaye**


    **samādhinānusmara tad-viceṣṭitam || **[bhā.pu. 1.5.13]iti |

spaṣṭam | etad-rūpo dāsādi-bhaktānām | pūrvaṁ tu prāyaḥ śānta-bhaktānām | sva-sukha-nibhṛta-cetās tad-vyudastānya-bhāvo'py ajita-rucira-līlākṛṣṭa-sāraḥ [bhā.pu. 12.12.69] ity-ādy-uktibhyaḥ ||

|| 1.5 || śrī-nārado vyāsam || 279 ||

[280]

atha ruciḥ śaktiś ca cet tad-aparityāgena pāda-sevā ca kartavyā | sevā-smaraṇa-siddhy-arthaṁ ca sā kaiścit kriyate | tathā ca viṣṇu-rahasye parameśvara-vākyam—


    na me dhyāna-ratāḥ samyag yoginaḥ parituṣṭaye |


    tathā bhavanti  devarṣe kriyā-yoga-ratā yathā |


    kriyā-krameṇa yogo’pi dhyāninaḥ sampravartate || iti |

_yogo_’tra samādhiḥ | pāda-sevāyāṁ pāda-śabdo bhaktyaiva nirdiṣṭaḥ | tataḥ sevāyāḥ sādaratvaṁ vidhīyate | sevā ca kāla-deśādy-ucitā paricaryādi-paryāyā | sā yathā—


    **yat-pāda-sevābhirucis tapasvinām**


    **aśeṣa-janmopacitaṁ malaṁ dhiyaḥ |**


    **sadyaḥ kṣiṇoty anvaham edhatī satī**


    **yathā padāṅguṣṭha-viniḥsṛtā sarit || **[bhā.pu. 4.21.31] 

**tapasvināṁ** saṁsāra-taptānāṁ, **malaṁ** tat-tad-vāsanām | tat-pādasyaivaiṣa mahimeti dṛṣṭāntenāha—yatheti ||

|| 4.21 || pṛthuḥ śrī-viṣṇum || 280 ||

[281]

tathā—


    **na kāmaye’nyaṁ tava pāda-sevanād**


    **akiñcana-prārthyatamād varaṁ vibho |**


    **ārādhya kas tvāṁ hy apavargadaṁ hare**


    **vṛṇīta āryo varam ātma-bandhanam || **[bhā.pu. 10.51.55]

**akiñcanā** mokṣa-paryanta-kāmanā-rahitāḥ | tatra hetuḥ—**tvām ārādhya kas tvām apavargadaṁ** santaṁ **vṛṇīta**, apavargadatayāvirbhavantaṁ samāśrayetety arthaḥ | **varam** ity avyayam īṣat priye | **varam ātmano bandhanam** eva **vṛṇīta** ||

[282]

anantaraṁ cāsya—

**tasmād visṛjyāśiṣaḥ** [bhā.pu. 10.51.56] ity-ādi-vākye **nirañjanam **ity-ādi |

atra sevya-pādatvenaiva prāptasya tasya puruṣottamasya sac-cid-ānanda-ghanatvam evābhipretam ||

|| 10.51 || mucukundaḥ śrī-bhagavantam || 281-282 ||

[283]

atra pāda-sevāyāṁ śrī-mūrti-darśana-sparśa-parikramānuvrajana-bhagavan-mandira-gaṅgā-puruṣottama-dvārakā-mathurādi-tadīya-tīrtha-sthāna[^272]-gamanādayo’py antar-bhāvyāḥ, tat-parikara-prāyatvāt | yāvaj-jīvaṁ tan-mandirādi-nivāsas tu śaraṇāpattāv antarbhavati | gaṅgādīnāṁ tat-stha-prāṇi-vṛndānāṁ ca parama-bhāgavatatvam eveti pakṣe tutat-sevādikaṁ mahat-sevādāv eva paryavasyati | tato gaṅgādiṣv api bhakti-nidānatvaṁ bhavet | ata eva—


    śuśrūṣoḥ śraddadhānasya vāsudeva-kathā-ruciḥ |


    syān mahat-sevayā viprāḥ puṇya-tīrtha-niṣevaṇāt || [bhā.pu. 1.2.16] iti |

atra _puṇya-tīrtha_-śabdoktasya gaṅgādeḥ pṛthak-kāraṇatvaṁ vyākhyeyam | yathā tṛtīye—yat-pāda-niḥsṛta-sarit-pravarodakena tīrthena mūrdhny adhikṛtena śivaḥ śivo’bhūt [bhā.pu. 3.28.22] iti | śivatvaṁ nāma hy atra parama-sukha-prāptir iti ṭīkā-kṛn-matam | tādṛśa-sukhatvaṁ ca bhaktāv eva paryavasitam, tata ūrdhvaṁ sukhāntarābhāvāt | brāhme puruṣottamam uddiśya—


    aho kṣetrasya māhātmyaṁ samantād daśa-yojanam |


    diviṣṭhā yatra paśyanti sarvān eva caturbhujān ||

skānde—


    saṁvatsaraṁ vā ṣaṇ-māsān māsaṁ māsārdham eva vā |


    dvārakā-vāsinaḥ sarve narā nāryaś caturbhujāḥ ||

pādma-pātāla-khaṇḍe—


    aho madhu-purī dhanyā vaikuṇṭhāc ca garīyasī |


    dinam ekaṁ nivāsena harau bhaktiḥ prajāyate ||

ādi-vārāhe tām uddiśya, janma-bhūmiḥ priyā mama iti | eṣu ca svopāsanā-sthānam adhikaṁ sevyam | śrī-kṛṣṇasya pūrṇa-bhagavattvāt tat-sthānaṁ tu sarveṣām eva pūrṇa-puruṣārthadaṁ bhavet | ata eva ādivārāhe—


    mathurāṁ ca parityajya yo’nyatra kurute ratim |


    mūḍho bhramati saṁsāre mohito mama māyayā || iti |

tad evaṁ tulasī-sevā ca sat-sevāyām antarbhāvyā, parama-bhagavat-priyatvāt tasyāḥ | yathā agastya-saṁhitāyāṁ gāruḍa-saṁhitāyāṁ ca—


    viṣṇos trailokya-nāthasya rāmasya janakātmajā |


    priyā tathaiva tulasī sarva-lokaika-pāvanī || iti |

skānde—


    ratiṁ badhnāti nānyatra tulasī-kānanaṁ vinā |


    deva-devo jagat-svāmī kali-kāle viśeṣataḥ ||


    nirīkṣitā narair yais tu tulasī-vana-vāṭikā |


    ropitā yais tu vidhinā samprāptaṁ paramaṁ padam ||

skānda eva tulasī-stave—tulasī-nāma-mātreṇa prīṇāty asura-darpa-hā iti | tad evaṁ pāda-sevā vyākhyātā | prasaṅga-saṅgatyā gaṅgādi-sevā ca |

**athārcanam** | tac cāgamoktāvāhanādi-kramakam | tan-mārge śraddhā ced āśrita-mantra-gurus taṁ viśeṣataḥ pṛcchet | tathodāhṛtam—labdhvānugraha ācāryāt tena sandarśitāgamaḥ [bhā.pu. 11.3.48] ity-ādinā |

yadyapi śrī-bhāgavata-mate pañcarātrādivad arcana-mārgasyāvaśyakatvaṁ nāsti, tad vināpi śaraṇāpatty-ādīnām ekatareṇāpi puruṣārtha-siddher abhihitatvāt, tathāpi śrī-nāradādi-vartmānusaradbhiḥ śrī-bhagavatā saha sambandha-viśeṣaṁ dīkṣā-vidhānena śrī-guru-caraṇa-sampāditaṁ cikīrṣadbhiḥ kṛtāyāṁ dīkṣāyām arcanam avaśyaṁ kriyetaiva |


    divyaṁ jñānaṁ yato dadyāt kuryāt pāpasya saṅkṣayam |


    tasmād dīkṣeti sā proktā deśikais tattva kovidaiḥ ||


    ato guruṁ praṇamyaivaṁ sarvasvaṁ vinivedya ca |


    gṛhṇīyād vaiṣṇavaṁ mantraṁ dīkṣā-pūrvaṁ vidhānataḥ || [ha.bha.vi. 2.9-10] ity āgamāt |

_divyaṁ jñānaṁ_ hy atra śrīmati mantre bhagavat-svarūpa-jñānaṁ, tena bhagavatā sambandha-viśeṣa-jñānaṁ ca | yathā pādmottara-khaṇḍādāv aṣṭākṣarādikam adhikṛtya vivṛtam asti | ye tu sampattimanto gṛhasthās teṣāṁ tv arcana-mārga eva mukhyaḥ | yathoktaṁ śrī-vāsudevaṁ prati munibhiḥ—


    ayaṁ svasty-ayanaḥ panthā dvi-jāter gṛha-medhinaḥ |


    yac chraddhayāpta-vittena śuklenejyeta pūruṣaḥ || [bhā.pu. 10.84.37] iti |

tad akṛtvā hi niṣkiñcanavat kevala-smaraṇādi-niṣṭhatve vitta-śāṭhya-vipratipattiḥ syāt | para-dvārā tat-sampādanaṁ vyavahāra-niṣṭhatvasyālasatvasya vā pratipādakam |tato’śraddhā-mayatvād dhīnam[^273] eva tat | tataś ca yo’māyayā satatayānuvṛttyā [bhā.pu. 1.3.38]ity-ādy-upadeśād bhraśyet |

kiṁ ca, gṛhasthānāṁ paricaryā-mārge dravya-sādhyatayārcana-mārgād aviśeṣeṇa prāpte’py arcana-mārgasyaiva prādhānyam atyanta-vidhi-sāpekṣatvāt teṣām | tathā gārhasthya-dharmasya devatā-yāgasya śākhā-pallavādi-seka-sthānīyasya mūla-seka-rūpaṁ tad-arcanam ity api tad-akaraṇe mahān doṣaḥ | ataḥ skānde śrī-prahlāda-vākyam—


    keśavārcā gṛhe yasya na tiṣṭhati mahīpate |


    tasyānnaṁ naiva bhoktavyam abhakṣyeṇa samaṁ smṛtam || iti |

dīkṣitānāṁ tu sarveṣāṁ tad-akaraṇe naraka-pātaḥ śrūyate | yathā viṣṇu-dharmottare—


    eka-kālaṁ dvi-kālaṁ vā tri-kālaṁ pūjayed dharim |


    apūjyabhojanaṁ kurvan narakāṇi vrajen naraḥ || ity-ādi |

aśaktam ayogyaṁ prati ca āgneye—


    pūjitaṁ pūjyamānaṁ vā yaḥ paśyed bhaktito harim |


    śraddhayā modayed yas tu so’pi yoga-phalaṁ labhet || iti |

_yogo_’tra pañcarātrādy-uktaḥ kriyā-yogaḥ | kvacid atra mānasa-pūjā ca vihitāsti | tathā ca pādmottara-khaṇḍe—sādhāraṇaṁ hi sarveṣāṁ mānasejyā nṝṇāṁ priyā iti | kiṁ ca, asminn arcana-mārge’vaśyaṁ vidhir apekṣaṇīyaḥ | tataḥ pūrvaṁ dīkṣā kartavyā | atha śāstrīyaṁ vidhānaṁ ca śikṣaṇīyam |

dīkṣā yathāgame—


    dvijānām anupetānāṁ sva-karmādhyayanādiṣu |


    yathādhikāro nāstīha syāc copanayanād anu ||


    tathātrādīkṣitānāṁ tu mantra-devārcanādiṣu |


    nādhikāro’sty ataḥ kuryād ātmānaṁ śiva-saṁstutam || [ha.bha.vi. 2.3-4] iti |

śāstrīya-vidhānaṁ ca, yathā viṣṇu-rahasye—


    avijñāya vidhānoktāṁ hari-pūjā-vidhi-kriyām |


    kurvan bhaktyā samāpnoti śata-bhāgaṁ vidhānataḥ || iti |

_bhaktyā_ paramādareṇaiva _śata-bhāgaṁ_ prāpnoti | anyathā tāv antam api nety arthaḥ | vidhau tu vaiṣṇava-sampradāyānusāra eva pramāṇam | yato viṣṇu-rahasye—


    arcayanti sadā viṣṇuṁ mano-vāk-kāya-karmabhiḥ |


    teṣāṁ hi vacanaṁ grāhyaṁ te hi viṣṇu-samā matāḥ ||

kaurme—


    saṁpṛṣṭvā vaiṣṇavān viprān viṣṇu-śāstra-viśāradān |


    cīrṇa-vratān sadācārān tad uktaṁ yatnataś caret ||

vaiṣṇava-tantre—


    yeṣāṁ gurau ca japye ca viṣṇau ca paramātmani |


    nāsti bhaktiḥ sadā teṣāṁ vacanaṁ parivarjayet ||iti |

tathāha—

**evaṁ sadā** ity-ādau **tan-niṣṭha-viprābhihitaḥ śaśāsa ha **[bhā.pu. 9.4.21] iti |[^274]

**ambarīṣa** iti prakaraṇa-labdham ||

|| 9.4 || śrī-śukaḥ || 283 ||

[284]

nanu bhagavan-nāmātmakā eva mantrāḥ | tatra viśeṣeṇa namaḥ-śabdādy-alaṁkṛtāḥ śrī-bhagavatā śrīmad-ṛṣibhiś cāhita-śakti-viśeṣāḥ, śrī-bhagavatā samam ātma-sambandha-viśeṣa-pratipādakāś ca | tatra kevalāni śrī-bhagavan-nāmāny api nirapekṣāṇy eva parama-puruṣārtha-phala-paryanta-dāna-samarthāni | tato mantreṣu nāmato’py adhika-sāmarthye labdhe kathaṁ dīkṣādy-apekṣā ?

ucyate—yadyapi svarūpato nāsti, tathāpi prāyaḥ svabhāvato dehādi-sambandhena kadartha-śīlānāṁ vikṣipta-cittānāṁ janānāṁ tat-tat-saṁkocīkaraṇāya śrīmad-ṛṣi-prabhṛtibhir atrārcana-mārge kvacit kvacit kācit kācin maryādā sthāpitāsti | tatas tad-ullaṅghane śāstraṁ prāyaścittam udbhāvayati | tata ubhayam api nāsamañjasam iti tatra tat-tad-apekṣā nāsti | yathā śrī-rāma-mantram[^275] uddiśya rāmārcana-candrikāyāṁ—


    vaiṣṇaveṣv api mantreṣu rāma-mantrāḥ phalādhikāḥ |


    gāṇapaty-ādi-mantrebhyaḥ koṭi-koṭi-guṇādhikāḥ ||


    vinaiva dīkṣāṁ viprendra puraścaryāṁ vinaiva hi |


    vinaiva nyāsa-vidhinā japa-mātreṇa siddhidāḥ || iti |

evaṁ sādhyatvādi-parīkṣānapekṣā ca kvacit śrūyate | yathoktaṁ mantra-deva-prakāśikāyām—


    saura-mantrāś ca ye’pi syur vaiṣṇavā nārasiṁhakāḥ |


    sādhya-siddha-susiddhāri-vicāra-parivarjitāḥ || iti |

tantrāntare—


    nṛsiṁhārka-varāhāṇāṁ prasāda-pravaṇasya ca |


    vaidikasya ca mantrasya siddhādīn naiva śodhayet || iti |

sanat-kumāra-saṁhitāyām—


    sādhyaḥ siddhaḥ susiddhaś ca ariś caiva ca nārada |


    gopāleṣu na boddhavyaḥ sva-prakāśo yataḥ smṛtaḥ ||

anyatra—


    sarveṣu varṇeṣu tathāśrameṣu 


    nārīṣu nānāhvaya-janmabheṣu |


    dātā phalānām abhivāñchitānāṁ 


    drāg eva  gopālaka-mantra eṣaḥ ||[kra.dī. 1.4] ity-ādi |

maryādā, yathā brahma-yāmale—


    śruti-smṛti-purāṇādi-pañcarātra-vidhiṁ vinā | 


    aikāntikī harer bhaktir utpātāyaiva kalpate ||

ittham abhipretaṁ śrī-pṛthivyā caturthe—


    asmin loke’thavāmuṣmin munibhis tattva-darśibhiḥ |


    dṛṣṭā yogāḥ prayuktāś ca puṁsāṁ śreyaḥ-prasiddhaye ||


    tān ātiṣṭhati yaḥ samyag upāyān pūrva-darśitān |


    avaraḥ śraddhayopeta upeyān vindate’ñjasā ||


    tān anādṛtya yo’vidvān arthān ārabhate svayam |


    tasya vyabhicaranty arthā ārabdhāś ca punaḥ punaḥ || [bhā.pu. 4.18.3-5]

ata evoktaṁ pādme śrī-nārāyaṇa-nārada-saṁvāde—


    mad-bhakto yo mad-arcāṁ ca karoti vidhivad ṛṣe |


    tasyāntarāyāḥ svapne’pi na bhavanty abhayo hi saḥ || iti |

tad etadarcanaṁ dvividhaṁ—kevalaṁ, karma-miśraṁ ca | tayoḥ pūrvaṁ nirapekṣāṇāṁ śraddhāvatāṁ darśitam āvirhotreṇa, ya āśu hṛdaya-granthim[11.3.47][^276] ity-ādau | uktaṁ ca śrī-nāradena—


    yadā yasyānugṛhṇāti bhagavān atma-bhāvitaḥ |


    sa jahāti matiṁ loke vede ca pariniṣṭhitām || [bhā.pu. 4.29.47] iti |

atra śrīmad-agastya-saṁhitā ca—


    yathā vidhi-niṣedhau ca muktaṁ naivopasarpataḥ |


    tathā na spṛśato rāmopāsakaṁ vidhi-pūrvakam || iti |

uttaraṁ vyavahāra-ceṣṭātiśayavattā-yādṛcchika-bhakty-anuṣṭhānavattādi-lakṣaṇa-lakṣita-śraddhānāṁ[^277], tathā tad-vaiparītya-lakṣita-śraddhānām api pratiṣṭhitānāṁ tad-bhakti-vārtānabhijña-buddhiṣu sādhāraṇa-vaidika-karmānuṣṭhāna-lopo’pi mābhūd iti loka-saṅgraha-parāṇāṁ gṛhasthānāṁ darśitam | yathā na hy anto’nanta-pārasya [bhā.pu. 11.27.6] ity-ādau—


    **sandhyopāsty-ādi-karmāṇi vedenācoditāni me |**


    **pūjāṁ taiḥ kalpayet samyak-saṅkalpaḥ karma-pāvanīm || **


    <p style="text-align: right">
[bhā.pu. 11.27.11] ity-ādi |</p>


spaṣṭam |

|| 11.27 || śrī-bhagavān || 284 ||

[285]

śrī-nārada-pañcarātre caivam eva śrī-nārāyaṇa-vākyaṁ śrāddha-kathanārambhe—


    nācared yas tu siddho’pi laukikaṁ dharmam agrataḥ |


    upaplavāc ca dharmasya glānir bhavati nāradaḥ ||


    vivekajñair ataḥ sarvair lokācāro yathā-sthitaḥ |


    ā deha-pātād yatnena rakṣaṇīyaḥ prayatnataḥ || iti |

eteṣāṁ ca dvividhā karma-vyavasthā śrī-nārada-pañcarātrādau antaryāmi-śrī-bhagavad-dṛṣṭyaiva sarvārādhānaṁ vihitam | viṣṇu-yāmalādau tu—


    viṣṇu-pādodakenaiva pitṝṇāṁ tarpaṇa-kriyā |


    viṣṇor niveditānnena yaṣṭavyaṁ devatāntaram || ity-ādi-prakāreṇa vihitam iti |

ye tu tatra śrī-bhagavat-pīṭhāvaraṇa-pūjāyāṁ gaṇeśa-durgādyā vartante, te hi viṣvaksenādivad bhagavato nitya-vaikuṇṭha-sevakāḥ | tataś ca te gaṇeśa-durgādyāḥ, ye pare māyā-śakty-ātmakā gaṇeśa-durgādyāḥ, te tu na bhavanti, na yatra māyā kim utāpare hareḥ [bhā.pu. 2.9.10] iti dvitīyokteḥ | tato bhagavat-svarūpa-bhūta-śakty-ātmakā eva te | yata eva ca śrī-kṛṣṇa-svarūpa-bhūte śrīmad-aṣṭādaśākṣarādi-mantra-gaṇe'pi durgā-nāmno bhagavad-bhakty-ātmaka-svarūpa-bhūta-śakti-vṛtti-viśeṣasyādhiṣṭhātṛtvaṁ śrūti-tantrādiṣv api dṛśyate, yathā nārada-pañcarātre śruti-vidyā-saṁvāde—


    bhaktir bhajana-sampattir bhajate prakṛtiḥ priyam |


    jñāyate’tyanta-duḥkhena seyaṁ prakṛtir ātmanaḥ ||


    durgeti gīyate sadbhir akhaṇḍa-rasa-vallabhā || iti |

ata eva śrī-bhagavad-abhedenoktaṁ gautamīya-kalpe—yaḥ kṛṣṇaḥ saiva durgā syād yā durgā kṛṣṇa eva saḥ iti | tvam eva parameśāni asyādhiṣṭhātṛ-devatā ity-ādikaṁ tu virāṭ-puruṣa-mahā-puruṣayor iva keṣāṁcid abhedopāsanā-vivakṣayaivoktam | sā hi māyāṁśa-rūpā, tad-adhīne prākṛte’smin loke mantra-rakṣā-lakṣaṇa-sevārthaṁ niyuktā cic-chakty-ātmaka-durgāyā dāsīyate, na tu sevādhiṣṭhātrī[^278] | māyātīta-vaikuṇṭhāvaraṇa-kathane pādmottara-khaṇḍe—


    satyācyutānanta-durgā-viṣvaksena-gajānanāḥ |


    śaṅkha-padma-nidhī lokāś caturthāvaraṇaṁ śubham ||


    aindra-pāvaka -yāmyāni nairṛtaṁ vāruṇaṁ tathā |


    vāyavyaṁ saumyam aiśānaṁ saptamaṁ munibhiḥ smṛtam ||


    sādhyā marud-gaṇāś caiva viśvedevās tathaiva ca |


    nityāḥ sarve pare dhāmni ye cānye ca divaukasaḥ ||


    te vai prākṛta-loke’sminn anityās tridaśeśvarāḥ |


    te ha nākaṁ mahimānaḥ sacanta iti vai śrutiḥ || [pa.pu. 6.228.60, 64-66] iti |

kiṁ ca, bhagavad-aṁśa-svarūpā eva te | yathoktaṁ trailokya-sammohana-tantre aṣṭādaśākṣara-ṣaḍ-aṅgādi-devatā-bheda-kathanārambhe—


    sarvatra deva-devo’sau gopa-veśa-dharo hariḥ |


    kevalaṁ rūpa-bhedena nāma-bhedaḥ prakīrtitaḥ || iti |

ato nāma-mātra-sādhāraṇyenānanya-bhaktair na bhetavyam | kintu bhagavato nitya-vaikuṇṭha-sevakatvād viṣvaksenādivat sat-kāryā eva te, yasyātma-buddhiḥ kuṇape tri-dhātuke [bhā.pu. 10.84.8] ity-ādau, arcayitvā tu govindaṁ tadīyān nārcayet tu yaḥ [pa.pu. 6.253.177] ity-ādi-pādmottara-khaṇḍa-vacanena tad-asat-kāre doṣa-śravaṇāt | atas tān evoddiśyāha—


    **durgāṁ vināyakaṁ vyāsaṁ viṣvaksenaṁ gurūn surān |**


    **sve sve sthāne tv abhimukhān pūjayet prokṣaṇādibhiḥ || **[bhā.pu.11.27.29]

pādmottara-khaṇḍa eva ca—


    tasmād avaidikānāṁ ca devānām arcanaṁ tyajet |


    svatantra-pūjanaṁ yatra vaidikānām api tyajet ||


    arcayitvā jagad-vandyaṁ devaṁ nārāyaṇaṁ harim |


    tad-āvaraṇa-saṁsthānaṁ devasya parito'rcayet ||


    harer bhuktāvaśeṣeṇa baliṁ tebhyo viniḥkṣipet | 


    homaṁ caiva prakurvīta tac-cheṣeṇaiva vaiṣṇavaḥ || [pa.pu. 6.253.103-6] ity-ādi |

|| 11.27 || śrī-bhagavān || 285 ||

[286]

bhūtādi-pūjā tu tat-pūjāṅgatve vihitāpi na kartavyā, tad-āvaraṇa-devatātvābhāvāt | niṣiddhaṁ ca tatraiva—


    yakṣāṇāṁ ca piśācānāṁ madya-māṁsa-bhujāṁ tathā |


    divaukasāṁ tu bhajanaṁ surā-pāna-samaṁ smṛtam || [pa.pu. 6.253.95] iti |

ata evāvaśyaka-pūjyānām anyeṣāṁ tat-svīkṛtair api madyādibhiḥ pūjā niṣiddhā, yathā saṅkarṣaṇādīnām |

atha pīṭha-pūjāyāṁ ye’py adharmādyā vartante, guṇa-trayaṁ ca, tāni tu pādmottara-khaṇḍe spaṣṭāny api na santi, tathā svāyambhuvāgame’pi, tasmān nādaraṇīyāni | kecit tu nārada-pañcarātra-dṛṣṭyā tāny anyathaiva vyācakṣate, yathoktaṁ tatraiva—adharmādy-ādya-catuṣkaṁ tu aśreyasi niyojanam ity adhārmikādiṣu tat-tad-antaryāmi-śaktir _adharmādyam_ ity arthaḥ |

tathā pīṭha-pūjāyāṁ bhagavad-dhāmni śrī-guru-pādukā-pūjanam evaṁ saṅgacchate, yathā—ya eva bhagavān atra vyaṣṭi-rūpatayā bhaktāvatāratvena śrī-guru-rūpo vartate, sa eva tatra samaṣṭi-rūpatayā sva-vāma-pradeśe sākṣād-avatāratvenāpi tad-rūpo vartata iti |

tathā—ye cātra śrī-rāmādy-upāsanāyāṁ mainda[^279]-dvividādaya āvaraṇa-devatāḥ, te tu tadīya-nitya-dhāma-gatā nityāḥ śuddhāś ca jñeyāḥ | yathākrūrāgha-marṣaṇe tena śrī-prahlādādayo dṛṣṭāḥ | ya eva śrī-prahlādaḥ pṛthvī-dohane’pi vatso’bhūt, tadānīṁ taj-janmābhāvāt, cākṣuṣa-manvantara eva hiraṇyakaśipor jātatvāt | 

anye tu sva-sva-dhāmni nitya-prākaṭyasyaiva śrī-rāmādeḥ prapañca-prākāṭyāvasaraṁ prāpya tat-sāhāyyārthaṁ nitya-pārṣada-mainda-dvividādi-śakty-āveśino jīvāḥ sugrīvādi-bhāgavata-dveṣi-bāli-prabhṛti-sambandhād uttara-kāle bhagavad-vidveṣi-narakāsurādi-saṅgāc ca duṣṭa-bhāvā bhavantīty avadheyam | prapañca-loka-miśratvenaiva prākaṭya-sambhavāt |

atha śrī-kṛṣṇa-gokulopāsanāyām api yat śrī-rukmiṇy-ādīnām āvaraṇatvaṁ, tat tu tac-chakti-viśeṣa-rūpāṇāṁ tāsāṁ vimalādīnām ivāntardhāna-gatatvenaiva, na tu tat-tal-līlā-gata-prākaṭyeneti jñeyam | ata eva dhyāne tā noktāḥ | 

kecit tu rukmiṇy-ādi-nāmāni śrī-rādhādi-nāmāntaratvenaiva manyante | yathā te śaṅkha-cakra-gadā-mudrādi-dhāraṇaṁ śrī-kṛṣṇa-caraṇa-cihnatvenaiva svīkurvanti, yathā ca dvārāntaḥ-pārśvayor gaṅgā-yamunayoḥ pūjyamānayor gaṅgā śrī-govardhane prasiddhā mānasa-gaṅgeti manyante | tathā ca, viṣvaksenādayo bhadrasenādaya iti | śrī-kṛṣṇa-pīṭha-pūjāyāṁ śvetadvīpa-kṣīra-samudra-pūjā ca golokākhyasya tad-dhāmno’pi śvetadvīpeti-nāmatvāt, kāmadhenu-koṭi-niḥsṛta-dugdha-pūra-viśeṣasya ca tatra sthitatvāt | yathoktaṁ brahma-saṁhitāyāṁ tad-varṇanānte—


    sa yatra kṣīrābdhiḥ sravati surabhībhyaś ca sumahān 


    nimeṣārdhākhyo vā vrajati na hi yatrāpi samayaḥ |


    bhaje śvetadvīpaṁ tam aham iha golokam iti yaṁ


    vidantas te santaḥ kṣiti-virala-cārāḥ katipaye || [bra.saṁ. 5.66] iti |

evam anyatrāpi jñeyam | tathā soma-sūryāgni-maṇḍalāny aprākṛtāny atiśaitya-tāpa-guṇa-parityāgenaiva vartante | tatra sarva-kalyāṇa-guṇa-vastūnām evābhidhānāya prākṛta-niṣedhāt | yathā nṛsiṁha-tāpanyām—


    tad vā etat paramaṁ dhāma mantra-rājādhyāpakasya, yatra na duḥkhādi, yatra na sūryas tapati, yatra na vāyur vāti, yatra na candramā bhāti, na yatra nakṣatrāṇi bhānti, yatra nāgnir dahati, yatra na mṛtyuḥ praviśati, yatra na doṣaḥ [nṛ.tā.u. 5.9] ity-ādi | 

tad evaṁ karma-miśratvādi-nirasana-prasaṅga-saṅgatyā tat-parikarā vyākhyātāḥ |

atha teṣāṁ śuddha-bhaktānāṁ bhūta-śuddhy-ādikaṁ yathā-mati vyākhyāyate | tatra bhūta-śuddhir nijābhilaṣita-bhagavat-sevaupayika-tat-pārṣada-deha-bhāvanā-paryantaiva tat-sevaika-puruṣārthibhiḥ kāryā nijānukūlyāt | evaṁ yatra yatrātmano nijābhīṣṭa-devatā-rūpatvena cintanaṁ vidhīyate, tatra tatraiva pārṣadatve grahaṇaṁ bhāvyam, ahaṅgraho-pāsanāyāḥ śuddha-bhaktair dviṣṭatvāt | aikyaṁ ca tatra sādhāraṇya-prāyam eva, tadīya-cic-chakti-vṛtti-viśuddha-sattvāṁśa-vigrahatvāt pārṣadānām | 

atha keśavādi-nyāsādīnāṁ yatrādhamāṅga-viṣayatvaṁ, tatra tan-mūrtiṁ dhyātvā tat-tan-mantrāṁś ca japtvaiva tat-tad-aṅga-sparśa-mātraṁ kuryāt, na tu tat-tan-mantra-devatās tatra tatra nyastā dhyāyet, bhaktānāṁ tad-anaucityāt |

atha mukhyaṁ dhyānaṁ śrī-bhagavad-dhāma-gatam eva, hṛdaya-kamala-gataṁ tu yogi-matam, [^280]smared vṛndāvane ramye ity-ādy-uktatvāt | ata eva mānasa-pūjā ca tatraiva cintanīyā | kāma-gāyatrī-dhyānaṁ ca yat sūrya-maṇḍale śrūyate, tat tatraiva cintyam, goloka eva nivasaty akhilātma-bhūtaḥ[bra.saṁ. 5.48] ity atra_eva_-kārāt | tatra śrī-vṛndāvana-nāthaḥ sākṣān na tiṣṭhati, kintu tejomaya-pratimākāreṇaiveti | 

atha bahir upacārair antaḥ-pūjāyāṁ veṇv-ādi-pūjā tad-aṅga-jyotir-vilīnāṅgasya svasyāṅge niviṣṭasya tasya tan-mukhādāv eva bhāvyā, na tu sva-mukhādau | tathā veṇv-ādi-tad-bhūṣaṇa-mudrā-darśanaṁ, sva-mukhādau tathā veṇv-ādi yat kriyate, tac c tasmai tadīya-tat-tat-priya-vastūnāṁ darśanārtham eva, na tu svasyaivāṅge tāni bhāvyanta iti pūrva-hetor eva | 

tathā mānasādi-pūjāyāṁ bhūta-pūrva-tat-parikara-līlā-saṁvalitatvam api na kalpanā-mayaṁ, kintu yathārtham eva | yatas tasya prākaṭya-samaye līlās tat-parikarāś ca ye prādurbabhūvuḥ, te tādṛśāś cāprakaṭam api nityaṁ tadīye dhāmni saṅkhyātītā eva vartante | asurās tu na tatra cetanā, kintu yantra-maya-tat-pratimā-nibhā jñeyāḥ | evaṁ vihāraiḥ [bhā.pu. 10.14.57] ity-ādau, nilāyanaiḥ setu-bandhair markaṭa-plavanādibhiḥ [bhā.pu. 10.14.57] itivat tat-tal-līlānāṁ nānā-prakāśaiḥ kautukenānukriyamāṇatvāt |śrī-bhagavat-sandarbhādau hi tathā sa-nyāyaṁ darśitam asti |

atha mānasa-pūjā-māhātmyaṁ, yathā nārada-pañcarātre śrī-nārāyaṇa-vākyam—ayaṁ yo mānaso yogo jarā-vyādhi-bhayāpahaḥ ity-ādau—


    yaś caitat parayā bhaktyā sakṛt kuryān mahā-mate |


    kramoditena vidhinā tasya tuṣyāmy ahaṁ mune || iti |

eṣā kvacit svatantrāpi bhavati | mano-mayyā mūrter aṣṭamatayā svātantryeṇa vidhānāt—arcādau hṛdaye vāpi yathopalabdhopacārakaiḥ [bhā.pu. 11.3.50] ity āvirhotra-vacanena _vā_-śabdāt |

atha pūjā-sthānāni vicāryante | tāni ca vividhāni | tatra śālagrāmādikaṁ tat-tad-bhagavad-ākārādhiṣṭhānam iti cintyam, ākāra-vailakṣaṇyāt, śālagrāma-śilā yatra tatra sannihito hariḥ ity-ādy-ukteḥ | tatra ca sveṣṭākārasyaiva bhagavato’dhiṣṭhānaṁ suṣṭhu siddhi-karam, tasminn evāyatnatas tadīya-prākaṭyāt, mūrtyābhimatayātmanaḥ [bhā.pu. 11.3.49] ity ukteḥ | śrī-kṛṣṇādīnāṁ tu mathurādi-kṣetraṁ mahādhiṣṭhānam, mathurā bhagavān yatra nityaṁ sannihito hariḥ [bhā.pu. 1.10.28] ity-ādy-ukteḥ | tathā tat-tan-mantra-dhyeya-vaibhavatvena mathurā-vṛndāvanādīnāṁ śrī-gopāla-tāpany-ādau prakhyātatvāt | mathurādi-kṣetrāṇy evānyatrādhiṣṭhāne dhyānena prakāśya teṣu bhagavāṁś cintyate |

atha śrīmat-pratimāyāṁ[^281] tu tad-ākāraka-rūpatayaiva cintayanti, ākāraikyāt, śilā-buddhiḥ kṛtā kiṁ vā pratimāyāṁ harer mayā iti bhāvanāntare doṣa-śravaṇāc ca | evam eva śrī-bhagavatā calācaleti dvividhā pratiṣṭhā jīva-mandiram [bhā.pu. 11.27.13] ity uktam | **pratiṣṭhā** pratimā **jīvasya** jīvayituḥ paramātmano mama **mandiraṁ** mad-aṅga-pratyaṅgair ekākāratāspadam ity arthaḥ | yad vā, pratiṣṭhā-lakṣaṇena karmaṇā pūrvoktā pratimā mama tad-āspadaṁ bhavatīty arthaḥ | tathā ca śrī-hayaśīrṣa-pañcarātre śrī-mūrti-pratiṣṭhā-prasaṅge, viṣṇo sannihito bhava iti sānnidhya-karaṇa-mantra-viśeṣānantaraṁ mantrāntaram—


    yac ca te paramaṁ tattvaṁ yac ca jñāna-mayaṁ vapuḥ |


    tat sarvam ekato līnam asmin dehe vibudhyatām || iti |

athavā **jīva-mandiraṁ** sarva-jīvānāṁ paramāśrayaḥ sākṣād bhagavān eva pratiṣṭhety arthaḥ | paramopāsakāś ca sākṣāt parameśvaratvenaiva tāṁ paśyanti | bheda-sphūrter bhakti-vicchedakatvāt tathaiva hy ucitam | ittham evoktaṁ bhagavatā—


    vastropavītābharaṇa-patra-srag-gandha-lepanaiḥ |


    alaṅkurvīta sa-prema mad-bhakto māṁ yathocitam || [bhā.pu. 11.27.28]

ity atra **mām** iti **sa-premeti** ca | ata eva viṣṇudharme tām adhikṛtya ambarīṣaṁ prati śrī-viṣṇu-vākyam—


    tasyāṁ cittaṁ samāveśya tyaja cānyān vyāpāśrayān |


    pūjitā saiva te bhaktyā dhyātā caivopakāriṇī ||


    gacchaṁs tiṣṭhan svapan bhuñjaṁs tām evāgre ca pṛṣṭhataḥ |


    upary-adhas tathā pārśve cintayaṁs tām athātmanaḥ || ity-ādi |

ata eva tat-pūjāyām āvāhanādikam itthaṁ vyākhyātam āgame—


    āvāhanaṁ cādareṇa sammukhīkaraṇaṁ prabhoḥ |


    bhaktyā niveśanaṁ tasya saṁsthāpanam udāhṛtam ||


    tavāsmīti tadīyatva-darśanaṁ sannidhāpanam |


    kriyā-samāpti-paryanta-sthāpanaṁ sannibodhanam ||


    sakalīkaraṇaṁ proktaṁ tat-sarvāṅga-prakāśanam || iti |

atra śūdrādi-pūjitārcā-pūjā-niṣedha-vacanam avaiṣṇava-śūdrādi-param eva—


    na śūdrā bhagavad-bhaktās te tu bhāgavatā narāḥ[^282] |


    sarva-varṇeṣu te śūdrā ye na bhaktā janārdane || ity ukteḥ |

atha saptame, pātram [bhā.pu. 7.14.34] ity-ādau śrī-nāradoktau adhiṣṭhāna-vicāre śrīmad-arcāto’pi yaḥ pūruṣa-mātrātiśayas tatrāpi jñāninaḥ, sa ca kaivalya-kāmo bhakty-āśrayaḥ | tasmin prakaraṇe jñāna-niṣṭhāya deyāni [bhā.pu. 7.15.1] ity upasaṁhāre jñānina eva dāna-pātratvena paramotkarṣokteḥ | anyatra tu, na me bhaktaś caturvedī[itihāsa-samuccaya], nāyaṁ sukhāpo bhagavān[10.9.21] ity-ādau, muktānām api siddhānām [bhā.pu. 6.14.4] ity-ādau ca bhaktasyaiva tato’py utkarṣaḥ, kim uta tad-upāsyāyāḥ śrīmad-arcāyāḥ | ata eva tām uddiśyoktaṁ—nānuvrajati yo mohāt [bhā.pu. 6.14.4] ity-ādi | tathāpi pātram ity-ādīnām artho’pi krameṇa darśyate—


    **pātraṁ tv atra niruktaṁ vai kavibhiḥ pātra-vittamaiḥ |**


    **harir evaika urvīśa yan-mayaṁ vai carācaram ||**


    **devarṣy-arhatsu vai satsu tatra brahmātmajādiṣu |**


    **rājan yad agra-pūjāyāṁ mataḥ pātratayācyutaḥ || **[bhā.pu. 7.14.34-35]

tatra rājasūye ||

[287]


    **jīva-rāśibhir ākīrṇa aṇḍa-kośāṅghripo mahān | **


    **tan-mūlatvād acyutejyā sarva-jīvātma-tarpaṇam ||**[bhā.pu. 7.14.36] ity-ādi 

sarveṣām jīvānām ātmanaś ca tarpaṇa-rūpā saiva bhavatīty arthaḥ ||

[288]

**purāṇy anena sṛṣṭāni nṛ-tiryag-ṛṣi-devatāḥ | **

**śete jīvena rūpeṇa pureṣu puruṣo hy asau ||**[bhā.pu. 7.14.37] ity-ādi | 

**jīvena** jīvayitvā jīvāntaryāmi-rūpeṇety arthaḥ ||

[289]

**teṣv eva bhagavān rājaṁs tāratamyena vartate | **

**tasmāt pātraṁ hi puruṣo yāvān ātmā yatheyate || **[bhā.pu. 7.14.38] ity-ādi | 

**tasmāt** tāratamya-vartanāt | **puruṣaḥ** prāyo manuṣyaḥ **pātram** | tatra jñānādikaṁ viśiṣṭam iti bhagavad-vartanasyātiśayāt | tatrāpi **ātmāyāvān** yathā jñānādi-parimāṇādikaḥ, tathāsau **pātram** ity arthaḥ ||

[290]

evaṁ sthite’pi kālenopāsaka-doṣotpattau satyāṁ[^283] bheda-dṛṣṭyā viśiṣṭam adhiṣṭhānāntaraṁ[^284] prakāśitam ity āha—


    **dṛṣṭvā teṣāṁ mitho nṛṇām avajñānātmatāṁ nṛpa |**


    **tretādiṣu harer arcā kriyāyai kavibhiḥ kṛtā || **[bhā.pu. 7.14.39]

**mitho’vajñānam** asammānaṁs tasminn **ātmā** buddhir yeṣāṁ bhāvaṁ **dṛṣṭvākriyāyai** pūjādy-artham **arcā kṛtā** tat-paricaryā-mārga-darśanāya sā prakāśitety arthaḥ | etena tādṛśa-doṣa-yukteṣv api kārya-sādhakatvāt śrīmad-arcāyā ādhikyam eva vyañjitam | pratimā svalpa-buddhīnām ity atra ca alpa-buddhīnām apīty arthaḥ | nṛsiṁha-purānādau brahmāmbarīṣādīnām api tat-pūjā-śravaṇāt ||

[291]

**tato’rcāyāṁ hariṁ kecit saṁśraddhāya saparyayā | **

**upāsata upāstāpi nārthadā puruṣa-dviṣām || **[bhā.pu. 7.14.40] ity-ādi | 

**tata** evaṁ-prabhāvāt | **kecid **ity adhiṣṭhāna-vaiśiṣṭyena pūrvato’py uttama-sādhana-tat-parā ity arthaḥ | nanv avajñāvad dveṣe’pi siddhiḥ syāt ? ity āśaṅkyātiprasaṅga-vāraṇecchayā prastuta-puruṣa-rūpādhiṣṭhānādara-rakṣecchayā ca taṁ vārayati—**upāstāpi** iti ||

[292]

atha puruṣeṣu pūrvokta-viśeṣaṁ jāty-ādinā vivṛṇoti—


    **puruṣeṣv api rājendra supātraṁ brāhmaṇaṁ viduḥ | **


    **tapasā vidyayā tuṣṭyā dhatte vedaṁ hares tanum || **[bhā.pu. 7.14.41] iti | 

yo **dhatte** taṁ **supātraṁ viduḥ** ||

[293]

pūrvoktaṁ brāhmaṇa-rūpaṁ pātram eva stauti—


    **nanv asya brāhmaṇā rājan kṛṣṇasya jagad-ātmanaḥ | **


    **punantaḥ pāda-rajasā tri-lokīṁ daivataṁ mahat || **[bhā.7.14.42] ity-ādinā | 

**jagad-ātmano** jagati loka-saṅgraha-dharmādi-pravartanena tan-niyantur ity arthaḥ | **daivataṁ** pūjyatvena darśitam ||

|| 7.14 || śrī-nārado yudhiṣṭhiram || 286-293 ||

[294]

atha tad-anantarādhyāyasyādāv eva teṣu sarvotkṛṣṭam āha dvābhyām—


    **karma-niṣṭhā dvijāḥ kecit tapo-niṣṭhā nṛpāpare | **


    **svādhyāye’nye pravacane kecana jñāna-yogayoḥ ||**


    **jñāna-niṣṭhāya deyāni kavyāny ānantyam icchatā | **


    **daive ca tad-abhāve syād itarebhyo yathārhataḥ || **[bhā.pu. 7.15.1-2] ity-ādi | 

anena yathātra mumukṣu-prabhṛtīnāṁ jñāni-pūjaiva mukhyā, puruṣāntara-pūjā tu tad-abhāva eva, tathā prema-bhakti-kāmānāṁ prema-bhakta-pūjā jñeyā | tataḥ prema-bhaktānām api yac cittasya paramāśraya-rūpaṁ, tad-abhivyakteḥ sutarām evārcāyā ādhikyam api | evaṁ tad-āśraya-rūpasya vilakṣaṇa-prakāśa-sthānatvād eva śrī-viṣṇor vyāpakatve’pi śālagrāmādiṣu nirdhāraṇam | tac ca puruṣavan nāntaryāmi-dṛṣṭy-apekṣam, kintu svabhāva-nirdeśa-param eva, tan-nivāsa-kṣetrādīnāṁ mahā-tīrthatvāpādanādinā kīkaṭādīnām api kṛtārthatva-kathanāt | tathā ca skānde—


    śālagrāma-śilā yatra tattīrthaṁ yojana-trayam |


    tatra dānaṁ japo homaḥ sarvaṁ koṭi-guṇaṁ bhavet ||

pādme—


    śālagrāma-samīpe tu krośa-mātraṁ samantataḥ |


    kīkaṭe’pi mṛto yāti vaikuṇṭha-bhuvanaṁ naraḥ || iti |

tasmād arcāyā ādhikyam eva hi sthitam ||

|| 7.15 || śrī-nārado yudhiṣṭhiram || 294 ||

[295]

athādhiṣṭhānantarāṇi caivam | yathā—


    **sūryo’gnir brāhmaṇā gāvo vaiṣṇavaḥ khaṁ maruj jalam |**


    **bhūr ātmā sarva-bhūtāni bhadra pūjā-padāni me ||**


    **sūrye tu vidyayā trayyā haviṣāgnau yajeta mām |**


    **ātithyena tu viprāgrye goṣv aṅga yavasādinā ||**


    **vaiṣṇave bandhu-sat-kṛtyā hṛdi khe dhyāna-niṣṭhayā |**


    **vāyau mukhya-dhiyā toye dravyais toya-puraḥ-saraiḥ ||**


    **sthaṇḍile mantra-hṛdayair bhogair ātmānam ātmani |**


    **kṣetra-jñaṁ sarva-bhūteṣu samatvena yajeta mām ||**


    **dhiṣṇyeṣv ity eṣu mad-rūpaṁ śaṅkha-cakra-gadāmbujaiḥ |**


    **yuktaṁ catur-bhujaṁ śāntaṁ dhyāyann arcet samāhitaḥ || **[bhā.pu. 11.11.42-46]

ṭīkā ca—idānīm ekādaśa pūjādhiṣṭhānāny āha—**sūrya** iti | he **bhadra** ! adhiṣṭhāna-bhedena pūjā-sādhana-bhedam āha—sūrya iti tribhiḥ | **trayyā vidyayā** sūktair upasthānādinā | **aṅga** he uddhava ! **mukhya-dhiyā** prāṇa-dṛṣṭyā | **toye** toyādibhir **dravyais** tarpaṇādinā | **sthaṇḍile** bhuvi | **mantra-hṛdayai** rahasya-mantra-nyāsaiḥ | sarvādhiṣṭhāneṣu dhyeyam āha—**dhiṣṇyeṣveteṣv** iti | **iti** anena prakāreṇa | **eṣu** dhisṇyeṣu ||ity eṣā |

atra sarvatra caturbhujasyaivānusandhāne saty api dvidhā gatiḥ—ekādhiṣṭhāna-paricaryaivādhiṣṭhātur upāsanā-lakṣaṇā | mandira-lepanādinā tad-adhiṣṭhātṛ-pratiṣṭhāyā iva | yathā **vaiṣṇave bandhu-sat-kṛtyā, goṣv aṅga yavasādinā** ity-ādi | yato bandhu-satkāro vaiṣṇava-viṣayakaḥ, īśvare tu prabhu-bhāva upadiśyate | īśvare tad-adhīneṣu [bhā.pu. 11.2.44] ity-ādau | tathā go-sampradānakam eva yavasādi-bhojana-dānaṁ yujyate, na tu śrī-caturbhuja-sama-pradānakam, abhakṣyatvāt |


    **yad yad iṣṭatamaṁ loke yac cātipriyam ātmanaḥ |**


    **tat tan nivedayen mahyaṁ tad ānantyāya kalpate || **[bhā.pu. 11.11.41]

iti tatraiva pūrvam uktam | anyā tu sākṣād adhiṣṭhātur upāsanā-lakṣaṇā, yathā—**hṛdi khe dhyāna-niṣṭhayā, toye dravyais toya-puraskṛtair** ity-ādi | atrāgny-ādau tad-antaryāmi-rūpasyaiva cintanaṁ kāryam, na jātu nija-prema-sevā-viśeṣāśraya-svābhīṣṭa-rūpa-viśeṣasya | sa tu sarvathā parama-sukumāratvādi-buddhi-janitayā prītyaiva sevanīyaḥ | yathoktaṁ śrī-bhagavataiva—vastropavītābharaṇaiḥ [bhā.pu. 11.27.29] ity-ādi | teṣāṁ yathā-bhakti-rītyā parameśvarasyāpi tathā-bhāvaḥ śrūyate | yathā nāradīye—


    bhakti-grāhyo hṛṣīkeśo na dhanair dharaṇī-dhara |


    bhaktyā saṁpūjito viṣṇuḥ pradadāti manoratham ||


    jalenāpi jagannāthaḥ pūjitaḥ kleśahā hariḥ |


    paritoṣaṁ vrajaty āśu tṛṣārtaḥ sujalair yathā ||[^285] [nā.pa. 2.3.3-4] iti |

atra dṛṣṭānta upajīvyaḥ | vaiparītye doṣaś ca | yathā grīṣme jalasthasya pūjā praśastā, varṣāsu ninditā | yad uktaṁ gāruḍe—


    śuci-śukra-gate kāle ye’rcayiṣyanti keśavam |


    jalasthaṁ vividhaiḥ puṣpair mucyante yama-tāḍanāt ||


    ghanāgame prakurvanti jalasthaṁ vai janārdanam |


    ye janā nṛpati-śreṣṭha teṣāṁ vai narakaṁ dhruvam || iti |

evam anyatrāpi | paricaryā-vidhau tad-deśa-kāla-sukhadāni śataśo vihitāni | tad-viparītāni niṣiddhāni ca | viṣṇu-yāmale—viṣṇoḥ sarva-rtu-caryām iti | ata evoktaṁ—yad yad iṣṭatamaṁ loke [bhā.pu. 11.11.40] ity-ādi | tatra tatreṣṭa-mantra-dhyāna-sthalaṁ ca sarvartu-sukha-maya-manohara-rūpa-rasa-gandha-sparśa-śabda-mayatvenaiva dhyātuṁ vihitam asti | anyathā tat-tad-āgrahasya vaiyarthyaṁ syāt | tasmād agny-ādau tat-tad-antaryāmi-rūpa eva bhāvya iti sthitam |

|| 11.11 || śrī-bhagavān || 295 ||

[296-297]

atha naivedyārpaṇa-prasaṅge [kra.dī. 4.62] yaḥ krama-dīpikā-darśito'niruddha-nāmātmako mantras tasya sthāne śrī-kṛṣṇaikāntika-bhaktās tu tan-mūla-mantram evecchanti | tathā yac ca tan-mukha-jyotir-anugatatvena dhyātuṁ vidhīyate, tat tu bhojana-samaye tan-mukha-prasādam eva manyante | bhojanaṁ tu yathā loka-siddham eva nara-līlātvāt śrī-kṛṣṇasya |

atha jape mantrārthasya nānātve’pi puruṣārthānukūla evāsau cintyaḥ | yathā śrīmad-aṣṭākṣarādāv ātma-nivedana-lakṣaṇa-caturthy-ādya-bhāvavati mantre tad-anusandhāneneti | evam anye’pi pūjā-vidhayo yathāyathaṁ yojanīyāḥ, śuddha-bhakti-siddhy-arthaṁ sarvāsāṁ bhaktīnām eva śuddhatvāśuddhatva-rūpeṇa dvividho hi bhedaḥ sammata iti | tad etad-arcanaṁ phalenāha—


    **evaṁ kriyā-yoga-pathaiḥ pumān vaidika-tāntrikaiḥ |**


    **arcann ubhayataḥ siddhiṁ matto vindaty abhīpsitām || **[bhā.pu. 11.27.49] 

**ubhayata** ihāmutra ca | yathā—


    **mām eva nairapekṣyeṇa bhakti-yogena vindati |**


    **bhakti-yogaṁ sa labhata evaṁ yaḥ pūjayeta mām || **[bhā.pu. 11.27.53]

**nairapekṣyeṇa** nirupādhinā **bhakti-yogena** premṇā | **sa** ca bhakti-yoga **evaṁ** pūjāyāḥ syād ity āha—bhaktīti ||

|| 11.27 || śrī-bhagavān || 296-297 ||

[298]

yāni cātra vaiṣṇava-cihnāni nirmālya-dhāraṇa-caraṇāmṛta-pānādīny aṅgāni, teṣāṁ ca pṛthak pṛthak māhātmya-vṛndaṁ śāstra-sahasreṣv anusandheyam | 

athārcanādhikāri-nirṇayaḥ—


    **etad vai sarva-varṇānām āśramāṇāṁ ca sammatam |**


    **śreyasām uttamaṁ manye strī-śūdrāṇāṁ ca māna-da || **[bhā.pu. 11.27.4] 

**sarva-varṇānāṁ** traivarṇikānām | tathā ca smṛty-artha-sāre pādme ca vaiśākha-māhātmye—


    āgamoktena mārgeṇa strī-śūdrair api pūjanam |


    kartavyaṁ śraddhayā viṣṇoś cintayitvā patiṁ hṛdi ||


    śūdrāṇāṁ caiva bhavati nāmnā vai devatārcanam |


    sarve’py āgama-mārgeṇa kuryur vedānukāriṇā ||


    strīṇām apy adhikāro'sti viṣṇor ārādhanādiṣu |


    pati-priya-ratānāṁ  ca śrutir eṣā sanātanī || [pa.pu. 6.84.48, 52-4] iti |

viṣṇu-dharme[^286]—


    devatāyāṁ ca mantre ca tathā mantra-prade gurau |


    bhaktir aṣṭa-vidhā yasya tasya kṛṣṇaḥ prasīdati ||


    tad-bhakta-jana-vātsalyaṁ pūjāyāṁ cānumodanam |


    sumanā arcayen nityaṁ tad-arthe dambha-varjanam ||


    tat-kathā-śravaṇe rāgas tad-arthe cāṅga-vikriyā |


    tad-anusmaraṇaṁ nityaṁ yas tan-nāmopajīvati ||


    bhaktir aṣṭa-vidhā hy eṣā yasmin mlecche’pi vartate |


    sa muniḥ satya-vādī ca kīrtimān sa bhaven naraḥ || iti |

kiṁ ca, tattva-sāgare—


    yathā kāñcanatāṁ yāti kāṁsyaṁ rasa-vidhānataḥ |


    tathā dīkṣā-vidhānena dvijatvaṁ jāyate nṝṇām || iti |

atha kṛte śuklaś catur-bāhuḥ [bhā.pu. 11.5.19] ity-ādinā yuga-bhede yaś copāsanāyām āvirbhāva-bheda ucyate, sa ca prāyika eva | tebhyaś caturbhyo’nyeṣām upāsanā-śāstrād eva | anyathetaropāsanāyāḥ kālāsamāveśaḥ syāt | śrūyante ca sarvatra yuge sarvopāsakās tasmāt sarvair api sarvadāpi yathecchaṁ sarva evāvirbhāvāḥ pūjyā iti sthitam | ata **etad vai sarva-varṇānāṁ** [bhā.pu. 11.27.4] ity-ādikaṁ sarva-sammatam eva ||

|| 11.27 || uddhavaḥ śrī-bhagavantam || 298 ||

[299]

tad etad-arcanaṁ vyākhyātam | asyāṅgāni cāgamādau jñeyāni | tathā śrī-kṛṣṇa-janmāṣṭamī-kārttika-vrataikādaśī-māgha-snānādikam atraivāntar-bhāvyam | tatra janmāṣṭamī yathā viṣṇu-rahasye brahma-nārada-saṁvāde—


    tuṣṭy-arthaṁ devakī-sūnor jayantī-sambhavaṁ vratam |


    kartavyaṁ vittāśāṭhyena bhaktyā bhakta-janair api |


    akurvan yāti nirayaṁ yāvad indrāś caturdaśa || iti |

tathā—


    kṛṣṇa-janmāṣṭamīṁ tyaktvā yo’nyad vratam upāsate |


    nāpnoti sukṛtaṁ kiñcid dṛṣṭaṁ śrutam athāpi vā || iti |

_vittāśāṭhyaṁ_ coktam aṣṭame—


    dharmāya yaśase’rthāya kāmāya sva-janāya ca |


    pañcadhā vibhajan vittam ihāmutra ca modate || [bhā.pu. 8.19.37] iti |

atha kārttikaḥ, yathā skānde ekataḥ sarva-tīrthāni ity-ādikam uktvā—


    ekataḥ kārttiko vatsa sarvadā keśava-priyaḥ |


    yat kiñcit kriyate puṇyaṁ viṣṇum uddiśya kārttike |


    tad akṣayaṁ bhavet sarvaṁ satyoktaṁ tava nārada || iti |


    avratena kṣiped yas tu māsaṁ dāmodara-priyam |


    tiryag yonim avāpnoti sarva-dharma-bahiṣkṛtaḥ || iti |

atha ekādaśī—tatra tāvad asyā avaiṣṇave’pi nityatvam | tatra sāmānyataḥ viṣṇu-dharme—vaiṣṇavo vātha sauro vā kuryād ekādaśī-vratam iti | saura-purāṇe—vaiṣṇavo vātha śaivo vā sauro’py etat samācaret iti | viśeṣataś ca nārada-pañcarātre dīkṣānantarāvaśya-kṛtya-kathane samayāṁś ca pravakṣyāmi ity-ādau, 


    ekādaśyāṁ na bhuñjīta pakṣayor ubhayor api |


    jāgaraṁ niśi kurvīta viśeṣāc cārcayed vibhum || iti |

viṣṇu-yāmale’pi tat-kathane dig | viddhaikādaśī-vratam—


    śuklā-kṛṣṇā-vibhedaś cāsad-vyāpāro vrate tathā |


    śaktau phalādi-bhuktiś ca śrāddhaṁ caikādaśī-dine ||


    dvādaśyāṁ ca divā-svāpas tulasyāvacayas tathā ||

tatra viṣṇor divā snānam api niṣiddhatvenoktam | pādmottara-khaṇḍe ca vaiṣṇava-dharma-kathane—dvādaśī-vrata-niṣṭhatā iti | tathā skānde kāśī-khaṇḍe sauparṇa-dvārakā-māhātmye ca candra-śarmaṇo bhagavad-dharma-pratijñā—


    adya-prabhṛti kartavyaṁ yan mayā kṛṣṇa tac chṛṇu |


    ekādaśyāṁ na bhoktavyaṁ kartavyo jāgaraḥ sadā ||


    mahā-bhaktyātra kartavyaṁ pratyahaṁ pūjanaṁ tava |


    palārdhenāpi viddhaṁ tu moktavyaṁ vāsaraṁ tava ||


    tvat-prītyāṣṭau mayā kāryā dvādaśyāṁ vrata-saṁyutāḥ || ity-ādikāḥ |

ata uktam āgneye, ekādaśyāṁ na bhoktavyaṁ tad vrataṁ vaiṣṇavaṁ mahat iti |

gautamīye—


    vaiṣṇavo yadi bhuñjīta ekādaśyāṁ pramādataḥ |


    viṣṇv-arcanaṁ vṛthā tasya narakaṁ ghoram āpnuyāt || 

matsya-bhaviṣya-purāṇayoḥ—


    ekādaśyāṁ nirāhāro yo bhuṅkte dvādaśī-dine |


    śuklā vā yadi vā kṛṣṇā tad vrataṁ vaiṣṇavaṁ mahat || iti |

skānde—


    mātṛhā pitṛhā caiva bhrātṛhā guruhā tathā |


    ekādaśyāṁ tu yo bhuṅkte viṣṇu-loka-cyuto bhavet || iti |

atra vaiṣṇavānāṁ nirāhāratvaṁ nāma mahā-prasādānna-parityāga eva | teṣām anya-bhojanasya nityam eva niṣiddhatvāt | yathoktaṁ nārada-pañcarātre—


    prasādānnaṁ sadā grāhyam ekādaśyāṁ na nārada |


    ramādi-sarva-bhaktānām itareṣāṁ ca kā kathā || iti |

brahmāṇḍa-purāṇe—


    patraṁ puṣpaṁ phalaṁ toyam anna-pānādyam auṣadham |


    anivedya ca bhuñjīta yad āhārāya kalpitam ||


    anivedya tu bhuñjānaḥ prāyaścittī bhaven naraḥ |


    tasmāt sarvaṁ nivedyaiva viṣṇor bhuñjīta sarvadā || iti |

jāgarasyāpi nityatvaṁ, yathā skānde umā-maheśvara-saṁvāde—


    samprāpte vāsare viṣṇor ye na kurvanti jāgaram | \
bhraśyate sukṛtaṁ teṣāṁ vaiṣṇavānāṁ ca nindayā ||


    matir na jāyate yasya dvādaśyāṁ jāgaraṁ prati |


    na hi tasyādhikāro’sti pūjane keśavasya hi || iti |

tadvat tasya viṣṇu-prītidatvaṁ ca śrūyate pādmottara-khaṇḍe—


    śṛṇu devi pravakṣyāmi dvādaśyāś ca vidhānakam |


    tasyāḥ smaraṇa-mātreṇa santuṣṭaḥ syāj janārdanaḥ || [pa.pu. 6.234.3]

bhaviṣye—


    ekādaśī mahā-puṇyā sarva-pāpa-vināśinī |


    bhaktes tu dīpanī viṣṇoḥ paramārtha-gati-pradā || iti |

ata eva śrīmad-ambarīṣādīnāṁ bhakty-eka-niṣṭhānāṁ mahā-prasādaika-bhujāṁ tad-vrataṁ darśayatā śrī-bhāgavatenāpi tad-antaraṅga-vaiṣṇava-dharmatvena sammatam iti dik | pādme kārttika-māhātmye ca brāhmaṇa-kanyāyāḥ kārttika-vrataikādaśī-vrata-prabhāvāt śrīmat-satyabhāmākhya-bhagavat-preyasī-pada-prāptir api śrūyate | kiṁ bahunā ?

atha māghaḥ sauparṇe—


    durlabho māgha-māsas tu vaiṣṇavānām atipriyaḥ |


    devatānām ṛṣīṇāṁ ca munīnāṁ sura-nāyaka |


    viśeṣeṇa śacīnātha mādhavasyātivallabhaḥ || iti |

skānde brahma-nārada-saṁvāde—


    sarva-pāpa-vināśāya kṛṣṇa-santoṣaṇāya ca |


    māgha-snānaṁ sadā kāryaṁ varṣe varṣe ca nārada || iti |

bhaviṣyottare—


    ekaviṁśa-gaṇaiḥ sārdhaṁ bhogān tyaktvā yathepsitam |


    māgha-māsy uṣasi snātvā viṣṇu-lokaṁ sa gacchati || iti |

evaṁ śrī-rāma-navamī-vaiśākha-vratādayaś cātra jñeyāḥ | etat sarvam api sad-ācāra-kathana-dvārā vidhatte—**gāṁ paryaṭan **[bhā.pu. 3.1.18] ity-ādau, **vratāni cere hara-toṣaṇāni **iti ||[^287]

**vratāni** ekādaśyādīnīti | vidura iti prakaraṇa-labdham ||

|| 3.1 || śrī-śukaḥ || 299 ||

[300]

evaṁ tādṛśa-vrateṣv api tat-tad-upāsakānāṁ sva-sveṣṭa-daivata-vrataṁ suṣṭhv eva vidheyam ity āgatam | tathāsmin pāda-sevārcana-mārge, yānair vā pādukair vāpi gamanaṁ bhagavad-gṛhe ity-ādinā āgamoktā ye dvātriṁśad-aparādhāḥ, tathā rājanna-bhakṣaṇaṁ caivam ity-ādinā vārāhoktā ye ca tat-saṅkhyakāḥ, tathā mama śāstraṁ bahiṣkṛtya hy asmākaṁ yaḥ prapadyate ity-ādinā,  tad uktā ye cānye bahavas te sarve—


    mamārcanāparādhā ye kīrtyante vasudhe mayā |


    vaiṣṇavena sadā te tu varjanīyāḥ prayatnataḥ ||

iti vārāhānusāreṇa parityājyāḥ | ity āśayenāha—


    **śraddhayopāhṛtaṁ preṣṭhaṁ bhaktena mama vāry api |**


    **bhūry apy abhaktopahṛtaṁ na me toṣāya kalpate || **[bhā.pu. 11.27.18]

**śraddhā-bhakta**-śabdābhyām atrādara eva vidhīyate | aparādhās tu sarve’nādarātmakā eva | prabhutvāvamānataś ca ājñāvamānataś ca | tasmād aparādha-nidānam atrānādara eva parityājya ity arthaḥ ||

|| 11.27 || śrī-bhagavān || 300 ||

[301]

mahatām anādaras tu sarva-nāśaka ity āha—


    **na bhajati kumanīṣiṇāṁ sa ijyāṁ**


    **harir adhanātma-dhana-priyo rasa-jñaḥ |**


    **śruta-dhana-kula-karmaṇāṁ madair ye**


    **vidadhati pāpam akiñcaneṣu satsu || **[bhā.pu. 4.31.21] 

**adhanāś** ca te **ātma-dhanāś** ca te **priyā** yasya saḥ | **rasajño** bhakti-rasiko **hariḥ** | ke **kumanīṣiṇa** ity apekṣāyām āha—**śruteti** | **pāpam** aparādham ||

|| 4.31 || śrī-nāradaḥ pracetasaḥ || 301 ||

[302]

kiṁ ca—


    **na vikriyā viśva-suhṛt-sakhasya**


    **sāmyena vītābhimates tavāpi |**


    **mahad-vimānāt sva-kṛtād dhi mādṛṅ**


    **naṅkṣyaty adūrād api śūlapāṇiḥ || **[bhā.pu. 5.10.25]

spaṣṭam || 5.10 || rahūganaḥ śrī-bharatam || 302 ||

[303]

atha tathāpi prāmādike bhagavad-aparādhe punar bhagavat-prasādanāni kartavyāni | yathā skānde avantī-khaṇḍe śrī-vyāsoktau—


    ahany ahani yo martyo gītādhyāyaṁ paṭhet tu vai |


    dvātriṁśad-aparādhāṁs tu kṣamate tasya keśavaḥ || iti |

tatraiva dvārakā-māhātmye—


    sahasra-nāma-māhātmyaṁ yaḥ paṭhec chṛṇuyād api |


    aparādha-sahasreṇa na sa lipyet kadācana || iti |

tatraiva revā-khaṇḍe—


    dvādaśyāṁ jāgare viṣṇor yaḥ paṭhet tulasī-stavam |


    dvātriṁśad-aparādhāni kṣamate tasya keśavaḥ || iti |

tatraivānyatra—


    tulasyā ropaṇaṁ kāryaṁ śrāvaṇeṣu viśeṣataḥ |


    aparādha-sahasrāṇi kṣamate puruṣottamaḥ || iti |

tatraivānyatra kārttika-māhātmye—


    tulasyā kurute yas tu śālagrāma-śilārcanam |


    dvātriṁśad-aparādhāṁś ca kṣamate tasya keśavaḥ || iti |

anyatra—


    yaḥ karoti hareḥ pūjāṁ kṛṣṇa-śastrāṅkito naraḥ |


    aparādha-sahasrāṇi nityaṁ harati keśavaḥ ||iti |

ādi-vārāhe—


    saṁvatsarasya madhye tu tīrthe śaukarake mama | 


    kṛtopavāsaḥ snānena gaṅgāyāṁ śuddhim āpnuyāt ||


    mathurāyāṁ tathāpy evaṁ sāparādhaḥ śucir bhavet |


    anayos tīrthayor ekaṁ yaḥ seveta sukṛtī naraḥ ||


    sahasra-janma-janitān aparādhān jahāti saḥ ||iti |

_śaukarake_ śūkara-kṣetrākhye | mahad-aparādhas tu cāṭukārādinā vā, tat-prīty-artha-kṛtena nirantara-dīrgha-kālīna-bhagavan-nāma-kīrtanena vā taṁ prasādya kṣamāpanīya ity avocāmaiva | tat-prasādaṁ vinā tad-asiddheḥ | ata evoktaṁ śrī-śivaṁ dakṣeṇa—


    yo’sau mayāvidita-tattva-dṛśā sabhāyāṁ


    kṣipto durukti-viśikhair vigaṇayya tan mām |


    arvāk patantam arhattama-nindayāpād


    dṛṣṭyārdrayā sa bhagavān sva-kṛtena tuṣyet || [bhā.pu. 4.7.15] iti |

evam uttaratrāpi jñeyam | 

**atha vandanam** | tac ca yadyapy arcanāṅgatvenāpi vartate, tathāpi kīrtana-smaraṇavat svātantryeṇāpīty abhipretya pṛthag vidhīyate | evam anyatrāpi jñeyam | vandanasya pṛthag-vidhānaṁ cānanta-guṇaiśvarya-śravaṇāt tad-guṇānusandhāna-pāda-sevādau vidhṛta-dainyānāṁ namaskāra-mātre kṛtādhyavasāyānām arthe | sa eva namaskāras tasyārcanatvenāpy atidiṣṭaḥ | yathā nārasiṁhe—


    namaskāraḥ smṛto yajñaḥ sarva-yajñeṣu cottamaḥ |


    namaskāreṇa caikena sāṣṭāṅgena hariṁ vrajet || iti |

tad etad-vandanaṁ yathā—


    **tat te’nukampāṁ susamīkṣamāṇo **


    **bhuñjāna evātma-kṛtaṁ vipākam |**


    **hṛd-vāg-vapurbhir vidadhan namas te**


    **jīveta yo mukti-pade sa dāya-bhāk || **[bhā.pu. 10.14.8]

yasmād guṇātmanas te’pi guṇān vimātum [bhā.pu. 10.14.7] ity-ādinā tādṛśatvam ucyate | **tat** tasmāt | **namo** namaskāram | **mukti-pade** navama-padārthasya mukter apy āśraye paripūrṇa-daśama-padārthe | yad vā, muktir iha pañcama-stha-gadyānusāreṇa  premaiva, tat-**pade** tad-viṣaye paripūrṇa-bhagaval-lakṣaṇe tvayi **dāya-bhāg** bhavati | bhrātṛ-vaṇṭana iva tvaṁ tasya dāyatvena vartasa ity arthaḥ, tvaṁ tasya suvaśo bhavasīty arthaḥ | mukti-mātraṁ tu sakṛn namaskāreṇaivāsannaṁ syāt | yathā viṣṇu-dharme—


    durga-saṁsāra-kāntāram apāram abhidhāvatām |


    ekaḥ kṛṣṇe namaskāro mukti-tīrasya daiśikaḥ || iti |

**tat te** ity atra **susamīkṣamāṇaḥ**pratīkṣamāṇaḥ iti ṭīkā | yad vā, pratikṣaṇaṁ nirupādhi-kṛpayaiva prabhuṇā tathā tathā kriyamāṇām **anukampāṁ** suṣṭhu-rūpām īkṣamāṇas tatrānandībhavan tāṁ samyak paśyan vibhāvayan, tathā **hṛdā, **yad vā**vācā, **yad vā**vapuṣānamo vidadhaj** jana ity-ādi vyākhyā jñeyā |[^288]

namaskāre’py aparādhāś caite parihartavyāḥ viṣṇu-smṛty-ādi-dṛṣṭyā | ye khalu eka-hasta-kṛtatva-vastrāvṛta-dehatva-bhagavad-agra-pṛṣṭha-vāma-bhāgātyanta-nikaṭa-garbha-mandira-gatatvādi-mayāḥ |

|| 10.14 || śrī-brahmā bhagavantam || 303 ||

[304]

**atha dāsyam** | tac ca śrī-viṣṇor dāsaṁ-manyatvam |


    janmāntara-sahasreṣu yasya syān matir īdṛśī |


    dāso’haṁ vāsudevasya sarvān lokān samuddharet || ity ukta-lakṣaṇam |

astu tāvat tad-bhajana-prayāsaḥ kevala-tādṛśatvābhimānenāpi siddhir bhavatīty abhipretyaivottaratra nirdeśaś ca tasya | yathoktaṁ janmāntara- ity etat-padyasyaivānte kiṁ punas tad-gata-prāṇāḥ puruṣāḥ saṁyatendriyāḥ iti | śrī-prahlāda-stutau tat te’rhattama [bhā.pu. 7.9.49] ity-ādi-padye tu nama-stuti-sarva-karmārpaṇa-paricaryā-caraṇa-smṛti-kathā-śravaṇātmakaṁ dāsyaṁ ṭīkāyāṁ sammatam | śrīmad-uddhava-vākye ca—


    tvayopabhukta-srag-gandha- vāso’laṅkāra-carcitāḥ |


    ucchiṣṭa-bhojino dāsās tava māyāṁ jayema hi || [bhā.pu. 11.6.46] iti |

tatra tatra ca kārya-dvāraiva nirdiṣṭam | udāharaṇaṁ tu—


    **sa vai manaḥ kṛṣṇa-padāravindayoḥ **[bhā.pu. 9.4.15] ity-ādau, 


    **kāmaṁ ca dāsye na tu kāma-kāmyayā **[bhā.pu. 9.4.17] iti |

**ca**-kāraḥ pūrveṇānvayaḥ | **kāmaṁ** saṅkalpaṁ ca **dāsye** nimitte eva | ca-kārād dāso’haṁ tasya dāsyam etat karomīty evaṁ saṅkalpitavān ity arthaḥ, **na tu kāma-kāmyayā** svargādi-bhogecchayā taṁ cakāreti vāsanāntara-vyavacchedaḥ ||

|| 9.4 || śrī-śukaḥ || 304 ||

[305]

tad etad-dāsya-sambandhenaiva sarvam api bhajanaṁ mahattaraṁ bhavatīty āha—


    **yan-nāma-śruti-mātreṇa pumān bhavati nirmalaḥ |**


    **tasya tīrtha-padaḥ kiṁ vā dāsānām avaśiṣyate || **[bhā.pu. 9.5.16]

**yasya** bhagavato **nāma-śravaṇa-mātreṇa** yathā-kathañcit tac-chravaṇena, kiṁ punaḥ samyak tat-tad-bhajanenety arthaḥ | tarhi dāso’smīty abhimānena samyag eva bhajatāṁ sarvatra sādhane sādhye ca **kim avaśiṣyate** ? tad-adhikam anyat kim api nāstīty arthaḥ ||

|| 9.5 || durvāsā śrīmad-ambarīṣam || 305 ||

[306]

**atha sakhyam** | tac ca hitāśaṁsana-mayaṁ bandhu-bhāva-lakṣaṇam | yan-mitraṁ paramānandam [bhā.pu. 10.14.31] ity atra tathaiva mitra-pada-nyāsāt | yathā rāmārcana-candrikāyām—


    paricaryā-parāḥ kecit prāsādādiṣu śerate |


    manuṣyam iva taṁ draṣṭuṁ vyavahartuṁ ca bandhuvat || iti |

asya cottaratra pāṭhaḥ prema-viśrambhavad bhāvanā-mayatvena dāsyād apy uttamatvāpekṣayā | kiṁ ca, parameśvare’pi yat sakhyaṁ śāstre vidhīyate, tan nāścaryam, nādevo devam arcayet iti tad-bhāvasyāpi vidhāna-śravaṇāt | kintu tad-bhāvas tat-sevā-viruddha iti śuddha-bhaktair upekṣyate | sakhyaṁ tu parama-sevānukūlam ity upādīyata iti | tad etat sākṣād-bhajanātmakaṁ dāsyaṁ sakhyaṁ ca ṭīkāyām api darśitam asti—


    tasyaiva me sauhṛda-sakhya-maitrī-


    dāsyaṁ punar janmani janmani syāt | [bhā.pu. 10.81.29] ity atra śrīdāma-vipra-vākye |

yathā, 


    śrī-kṛṣṇasya bhakta-vātsalyaṁ dṛṣṭvā tad-bhaktiṁ prārthayate—tasyeti | **sauhṛdaṁ** prema | **sakhyaṁ** hitāśaṁsanaṁ ca | **maitrī** upakārikatvaṁ ca | **dāsyaṁ** sevakatvam ca tat-samāhāraika-vacanam | tasya tat-sambandhino **me** mama **syāt**, na tu vibhūtiḥ || ity etat ||

tatra nava-vidhāyāṁ sādhyatvāt premā nāntar-bhāvyate | maitrī tu sakhya evāntar-bhāvyeti dāsya-sakhye dve eva gṛhīte | atra ca tābhyāṁ karmārpaṇa-viśvāsau na vyākhyātau, sākṣād-bhaktitvābhāvāt | karmārpaṇasya phalaṁ bhaktir viśvāsaś ca bhakty-abhiniveśa-hetur itīha pūrvam uktam | tac ca bhagavad-viṣaya-hitāśaṁsana-mayaṁ sakhyam, bhagavat-kṛta-hitāśaṁsanasya nityatvāt[^289], tena saha tasya nitya-sahavāsāc ca | bhajana-viśeṣeṇāpi viśiṣṭaṁ sampādayituṁ nātiduṣkaraṁ syād ity āha—


    **ko’tiprayāso’sura-bālakā harer**


    **upāsane sve hṛdi chidravat sataḥ |**


    **svasyātmanaḥ sakhyur aśeṣa-dehināṁ**


    **sāmānyataḥ kiṁ viṣayopapādanaiḥ || **[bhā.pu. 7.7.38]

**chidravad** ākāśavad aliptatvena sadā vartamānasya | **nātiprayāse** hetuḥ—sarveṣāṁ **dehināṁ** ya **sva ātmā** śuddhaṁ svarūpaṁ tasya, **sāmānyataḥ** sarvatra nirviśeṣatayaiva sakhā | yathāvasaraṁ bahir-antaḥkaraṇa-viṣayādi-lakṣaṇa-māyikyā nija-premādi-lakṣaṇā-māyikyāś ca sampatter dānena hitāśaṁsī yas tasya **hareḥ** | tasmād āropitānāṁ naśvarāṇāṁ viṣayāṇāṁ jāyāpatyādīnām upārjanaiḥ kim iti ||

|| 7.7 || śrī-prahlādo’sura-bālakān || 306 ||

[307]

tad yathā—


    **mayi nirbaddha-hṛdayāḥ sādhavaḥ sama-darśanāḥ |**


    **vaśe kurvanti māṁ bhaktyā sat-striyaḥ sat-patiṁ yathā || **[bhā.pu. 9.4.66]

atra dṛṣṭāntenāṁśataḥ sakhyātmakā bhaktir lakṣyate ||

|| 9.4 || śrī-vaikuṇṭho durvāsasam || 307 ||

[308]

evaṁ ca—


    **śāntāḥ sama-dṛśaḥ śuddhāḥ sarva-bhūtānurañjanāḥ |**


    **yānty añjasācyuta-padam acyuta-priya-bāndhavāḥ || **[bhā.pu. 4.12.37] 

**acyuta** eva **priya-bāndhavo** yeṣām | **acyutasya padaṁ** tat-sanāthaṁ lokam | acyuta-śabdāvṛttyā phalasya kenāpy aṁśena vyabhicāritvaṁ neti darśyate ||

|| 4.12 || śrī-maitreyaḥ || 308 ||

[309]

**atha ātma-nivedanam** | tac ca dehādi-śuddhātma-paryantasya sarvato-bhāvena tasminn evārpaṇam | tat-kāryaṁ cātmārtha-ceṣṭā-śūnyatvaṁ tan-nyastātma-sādhana-sādhyatvaṁ tad-arthaika-ceṣṭāmayatvaṁ ca | idaṁ hy ātmārpaṇaṁ go-vikrayavato vikrītasya gor vartanārthaṁ vikrītavatā ceṣṭā na kriyate | tasya ca śreyaḥ-sādhakas taṁ krītavān eva syāt | sa ca gaus tasyaiva karma kuryāt, na punar vikrītavato’pīti | idam evātmārpaṇaṁ śrī-rukmiṇī-vākye—


    tan me bhavān khalu vṛtaḥ patir aṅga jāyām


    ātmārpitaś ca bhavato’tra vibho vidhehi | [bhā.pu. 10.52.39] iti |

atha kecid dehārpaṇam evātmārpaṇam iti manyante | yathā bhakti-viveke—


    cintāṁ kuryān na rakṣāyai vikrītasya yathā paśoḥ |


    tathārpayan harau dehaṁ viramed asya rakṣaṇāt || iti |

kecic chuddha-kṣetrajñārpaṇam eva | yathā śrīmad-ālabandāru-stotre**—**


    vapur-ādiṣu yo’pi ko’pi vā


    guṇato’sāni yathā-tathā-vidhaḥ |


    tad ayaṁ tava pāda-padmayor


    aham adyaiva mayā samarpitaḥ || [stotra-ratnam 49] iti |

kecic ca dakṣiṇa-hastādikam apy arpayantaḥ, tena tat-karma-mātraṁ kurvate, na tu dehādi-karmety adyāpi dṛśyate | tad etat sarvātmakaṁ sa-kāryam ātma-nivedanaṁ yathā—


    **sa vai manaḥ kṛṣṇa-padāravindayor**


    **vacāṁsi vaikuṇṭha-guṇānuvarṇane**


    **karau harer mandira-mārjanādiṣu**


    **śrutiṁ cakārācyuta-sat-kathodaye ||**


    **mukunda-liṅgālaya-darśane dṛśau**


    **tad-bhṛtya-gātra-sparśe’ṅga-saṅgamam |**


    **ghrāṇaṁ ca tat-pāda-saroja-saurabhe**


    **śrīmat-tulasyā rasanāṁ tad-arpite ||**


    **pādau hareḥ kṣetra-padānusarpaṇe**


    **śiro hṛṣīkeśa-padābhivandane |**


    **kāmaṁ ca dāsye na tu kāma-kāmyayā **


    **yathottamaśloka-janāśrayā ratiḥ || **[bhā.pu. 9.4.18-20]

**cakāra** arpayāmāsa | **kṛṣṇa-padāravindayor** ity-ādikam upalakṣaṇaṁ tat-sevādīnām | **liṅgaṁ** śrī-mūrtiḥ | **ālayas** tad-bhaktas tan-mandirādiḥ | **śrīmat-tulasyās tat-pāda-saroja**-sambandhi yat **saurabhaṁ** tasmin | tad-arpite mahā-prasādānnādau | **kāmaṁ** saṅkalpaṁ ca **dāsye** nimitte | kathaṁ cakāra ?**yathā** yena prakāreṇa **uttamaḥ-śloka-janāśrayā ratiḥ** sā bhaved iti | 

atra sarvathā tatraiva saṅghātātma-nikṣepaḥ[^290] kṛta iti vaiśiṣṭyāpattyā smaraṇādi-mayopāsanasyaivātmārpaṇatvam | evam evoktam—śraddhāmṛta-kathāyāṁ me śaśvan mad-anukīrtanam [bhā.pu. 11.19.19] ity ārabhya, evaṁ dharme manuṣyāṇāṁ [bhā.pu. 11.19.22] iti | yathā smaraṇa-kīrtana-pāda-sevana-mayam upāsanam eva āgamokta-vidhimayatva-vaiśiṣṭyāpattyārcanam ity abhidhīyate, tato nāviviktatvam | snāna-paridhānādi-kriyā cāsya bhagavat-sevā-yogyatvāyaiveti, tatrāpi nātmārpaṇa-bhakti-hānir ity anusandheyam | 

etad ātmārpaṇaṁ śrī-balāv api sphuṭaṁ dṛśyate | udāhṛtaṁ cedam ātmārpaṇaṁ dharmārtha-kāmaḥ [bhā.pu. 7.6.26][^291] ity-ādinā śrī-prahlāda-mate | martyo yadā tyakta-samasta-karmā niveditātmā [bhā.pu. 11.29.35] ity-ādinā śrī-bhagavan-mate’pi |

tad etad ātma-nivedanaṁ bhāvaṁ vinā bhāva-vaiśiṣṭyena ca dṛśyate | pūrvaṁ yathā martyo yadā [bhā.pu. 11.29.32] ity-ādi | uttaraṁ yathaikādaśa eva dāsyenātma-nivedanam [bhā.pu. 11.11.35] iti | yathā ca rukmiṇī-vākye ātmārpitaś ca bhavataḥ [bhā.pu. 10.52.1] iti ||

|| 9.4 || śrī-śukaḥ || 309 ||

[310]

tad evaṁ vaidhī bhaktir darśitā | asyāś coktānām aṅgānām anuktānāṁ ca kutracit kasyāpy aṅgasyānyatra tu tad-itarasya yan-mahimādhikyaṁ varṇyate | tat-tac-chraddhā-bhedena tat-tat-prabhāvollāsāpekṣayeti na paraspara-viruddhatvam | adhikāri-bhedena hy auṣadhādīnām api tādṛśatvaṁ dṛśyate |

atha rāgānugā | tatra viṣayiṇaḥ svābhāviko viṣaya-saṁsargecchātiśaya-mayaḥ[^292] premā rāgaḥ, yathā cakṣur-ādīnāṁ saundaryādau | tādṛśa evātra bhaktasya śrī-bhagavaty api rāga ity ucyate | sa ca rāgo viśeṣaṇa-bhedena bahudhā dṛśyate—yeṣām ahaṁ priya ātmā sutaś ca sakhā guruḥ suhṛdo daivam iṣṭam [bhā.pu. 3.25.35] ity-ādau | tatra _priyo_ yathā tadīya-preyasīnām | _ātmā_ para-brahma-rūpaḥ śrī-sanakādīnām | _sutaḥ_ śrī-vrajeśvarādīnām | _sakhā_ śrī-śrīdāmādīnām | _guruḥ_ śrī-pradyumnādīnām | kasyāpi bhrātā, kasyāpi mātuleyaḥ, kasyāpi vaivāhika ity-ādi-rūpaḥ sa eka eva teṣu bahu-prakāratvena _suhṛdaḥ_ sambandhinām | _daivam iṣṭaṁ_ tadīya-sevakānāṁ śrī-dāruka-prabhṛtīnām iti prasiddham |

atra śrīmatyāṁ mohinyāṁ yaḥ khalu rudrasya bhāvo jātaḥ, sa tu nāṅgīkṛtaḥ, anuktatvāt, [^293] tasya māyā-mohitatayaiva tādṛśa-bhāvābhyupagamāc ca |

tad evaṁ tat-tad-abhimāna-lakṣaṇa-bhāva-viśeṣaṇena svābhāvika-rāgasya vaiśiṣṭye sati tat-tad-rāga-prayuktā śravaṇa-kīrtana-smaraṇa-pāda-sevana-vandanātma-nivedana-prāyā bhaktis teṣāṁ rāgātmikā bhaktir ity ucyate | tasyāś ca sādhyāyāṁ rāga-lakṣaṇāyāṁ bhakti-gaṅgāyāṁ taraṅga-rūpatvāt sādhyatvam eveti, na tu sādhana-prakaraṇe’smin praveśaḥ | ato rāgānugā kathyate | 

yasya pūrvokte rāga-viśeṣe rucir eva jātāsti, na tu rāga-viśeṣa eva svayaṁ, tasya tādṛśa-rāga-sudhākara-karābhāsa-samullasita-hṛdaya-sphaṭika-maṇeḥ śāstrādi-śrutāsu tādṛśyā rāgātmikāyā bhakteḥ paripāṭīṣv api rucir jāyate | tatas tadīyaṁ rāgaṁ rucyānugacchantī, sā rāgānugā tasyaiva pravartate | eṣaivāvihiteti keṣāñcit saṁjñā, ruci-mātra-pravṛttyā vidhi-prayuktatvenāpravṛttatvāt | na ca vaktavyaṁ vidhy-anadhīnasya na sambhavati bhaktir iti |


    prāyeṇa munayo rājan nivṛttā vidhi-ṣedhataḥ |


    nairguṇya-sthā ramante sma guṇānukathane hareḥ || [bhā.pu. 2.1.7] ity atra śrūyate |

tato vidhi-mārga-bhaktir vidhi-sāpekṣeti sā durbalā | iyaṁ tu svatantraiva pravartate iti prabalā ca jñeyā | ata evāsyā janma-lakṣaṇaṁ bhakti-vyatirekeṇānyatrānabhirucim upalakṣya—


    sā śraddadhānasya vivardhamānā


    viraktim anyatra karoti puṁsaḥ |


    hareḥ padānusmṛti-nirvṛtasya


    samasta-duḥkhāpyayam āśu dhatte || [bhā.pu. 3.5.13] iti | 

_sā_ pūrvoktā kathā-gṛhītā matis tad-rucir ity arthaḥ | vidhi-nirapekṣatvād eva pūrvābhyāṁ dāsya-sakhyābhyām etadīyayos tayor bhedaś ca jñeyaḥ | evam evoktaṁ tan manye’dhītam uttamam[7.5.24] iti | ata eva vidhy-ukta-kramo’pi nāsyām atyādṛtaḥ | kintu rāgātmikā-śruta-krama eva |

tatra rāgātmikāyāṁ rucir yathā—


    **suhṛt preṣṭhatamo nātha ātmā cāyaṁ śarīriṇām |**


    **taṁ vikrīyātmanaivāhaṁ rame’nena yathā ramā || **[bhā.pu. 11.8.35]

atra svābhāvika-sauhṛdyādi-dharmais tasminn eva svābhāvika-patitvaṁ sthāpayitvā, parasyaupādhika-patitvam ity abhipretam | anyatra, patyāv ekatvaṁ sā gatā yasmāc caru-mantrāhuti-vratā[^294][laghu-hārītenoktam[^295]] iti chāndogya-pariśiṣṭānusāreṇa kṛtrimam ekātmatvam[^296] | tasmin paramātmani tu svabhāvata evety **ātma**-śabdasyāpy abhiprāyaḥ | evaṁ[^297] yadyapi tasmin **patitvam** anāhāryam[^298] evāsti, tathāpi ātmanaiva mūlya-bhūtenaiva[^299] taṁ **viśeṣataḥkrītvā** yathānyāpi kanyā vivāhātmakena svātma-samarpaṇena kañcit patitvenopādatte, tathābhāvenāśritya **anena** parama-manohara-rūpeṇa tena saha **rameramā** lakṣmīr **yathā** | tad evaṁ tasyāḥ piṅgalāyā rāge sva-rucir dyotitā ||

[311]

rāgānugāyāṁ pravṛttir apīdṛśī—


    **santuṣṭā śraddadhaty etad yathā-lābhena jīvatī |**


    **viharāmy amunaivāham ātmanā ramaṇena vai || **[bhā.pu. 11.8.40]

**amunā** iti bhāva-garbha-**ramaṇena** saha | **ātmanā** manasaiva tāvad **viharāmi** | ruci-pradhānasya mārgasyāsya manaḥ-pradhānatvam, tat-preyasī-rūpeṇāsiddhāyās tādṛśa-bhajane prāyo manasaiva yuktatvāt | anena śrīmat-pratimādau tādṛśīnām apy auddhatyaṁ parihṛtam | evaṁ pitṛtvādi-bhāveṣv apy anusandheyam ||

|| 11.8 || śrī-piṅgalā || 310-311 ||

[312]

evaṁ preyasītvābhimāna-mayī darśitā | eṣā brahma-vaivarte kāmakalāyām api dṛṣṭā | sevakatvādy-abhimāna-mayyāṁ ruci-bhaktiś cānyatra jñeyā—tasmād amūs tanu-bhṛtām [bhā.pu. 7.9.24] ity-ādau, upanaya māṁ nija-bhṛtya-pārśvam iti śrī-prahlāda-vacanavat yathā śrī-nārada-pañcarātre—


    kadā gambhīrayā vācā śriyā yukto jagat-pate |


    cāmara-vyagra-hastaṁ mām evaṁ kurv iti vakṣyasi || iti |

yathā skānde sanatkumāra-prokta-saṁhitāyāṁ prabhākara-rājopākhyāne—


    aputro’pi sa vai naicchat putraṁ karmānucintayan |


    vāsudevaṁ jagannāthaṁ sarvātmānaṁ sanātanam ||


    aśeṣopaniṣad-vedyaṁ putrīkṛtya vidhānataḥ |


    abhiṣecayituṁ rājā svarājya upacakrame ||


    na putram abhyarthitavān sākṣād bhūtāj janārdanāt ||

agre bhagavad-datta-varaś ca—ahaṁ te bhavitā putraḥ ity-ādi |

ata evoktaṁ śrī-nārāyaṇa-vyūha-stave—


    pati-putra-suhṛd-bhrātṛ-pitṛvan mātṛvad[^300] dharim | \
ye dhyāyanti sadodyuktās tebhyo’pīha namo namaḥ || iti |

atra _paty_-ādivad iti dhyeyasya _pitṛvad_ iti dhyātur viśeṣaṇaṁ jñeyam | tathā _mātṛvad_ iti vati-pratyayena prasiddha-tan-mātṛ-janābheda-bhāvanā naivāṅgīkriyate, kintu tad-anugata-bhāvanaiva | evaṁ pitṛ-bhāvādāv api jñeyam | anyathā bhagavaty ahaṅgrahopāsanāvat teṣv api doṣaḥ syāt | tathā _dhyāyanti_ iti pūrvoktaṁ manaḥ-pradhānatvam evorīkṛtam | _api_-śabdena tat-tad-rāga-siddhānāṁ kaimutyam ākṣipyate |

nanu, codanā-lakṣaṇo’rtho dharmaḥ [jai.sū. 1.1.2] ity anena pūrva-mīmāṁsāyāṁ vidhinaivāpūrvaṁ jāyata iti śrūyate | tathā śruti-smṛti-purāṇādi-pañcarātra-vidhiṁ vinā ity-ādinā yāmaleśruty-ādy-ekatarokta-krama-niyamaṁ vinā doṣaḥ śrūyate | tathā—


    śruti-smṛtī mamaivājñe yas te ullaṅghya vartate |


    ājñā-cchedī mama dveṣī mad-bhakto’pi na vaiṣṇavaḥ ||

ity atra śruty-ādy-uktāvaśyaka-kriyā-niṣedhayor ullaṅghanaṁ vaiṣṇavatva-vyāghātakaṁ śrūyate | kathaṁ tarhi vidhi-nirapekṣayā tayā siddhiḥ ?

ucyate—śrī-bhagavan-nāma-guṇādiṣu vastu-śakteḥ siddhatvān na dharmavad bhakteś codanā-sāpekṣatvam | ato jñānādikaṁ vināpi phala-lābho bahutra śruto’sti | codanā tu yasya svataḥ-pravṛttir nāsti, tad-viṣayaiva | tathā krama-vidhiś ca tad-viṣayaḥ | tasminn eva nānā-vikṣepavati rucy-abhāvena rāgātmika-bhakti-śailīm anabhijānati, satyām api dhāvan nimīlya vā netre [bhā.pu. 11.2.35] ity-ādi-nyāyena yathā-kathañcid anuṣṭhānataḥ siddhau, suṣṭhu vartma-praveśāya kramaśaś cittābhiniveśāya ca maryādā-rūpaḥ sa nirmīyate | anyathā santata-tad-bhakty-unmukhatā-kara-tādṛśa-rucy-abhāvān maryādānabhipatteś cādhyātmikādibhir utpātair vihanyate ca sa iti, na tu svayaṁ pravṛttimaty api maryādā-nirmāṇam, tasya rucyaiva bhagavan-manorama-rāgātmikā-krama-viśeṣābhiniveśāt | tad uktaṁ svayam eva—jñātvājñātvātha ye vai mām[^301] [bhā.pu. 11.11.33] ity-ādinā |

rāgātmika-bhaktimatāṁ durabhisandhināpy anukaraṇa-mātreṇa tādṛśatva-prāptiḥ śrūyate, yathā dhātrītvānukaraṇena pūtanāyāḥ | tad uktam—sad-veśād iva pūtanāpi sakulā [bhā.pu. 10.14.35] iti | kim uta tadīya-rucimadbhis tādṛśa-nirantara-samyag-bhakty-anuṣṭhānena | tad uktam—


    pūtanā loka-bāla-ghnī rākṣasī rudhirāśanā |


    jighāṁsayāpi haraye stanaṁ dattvāpa sad-gatim ||


    kiṁ punaḥ śraddhayā bhaktyā kṛṣṇāya paramātmane |


    yacchan priyatamaṁ kiṁ nu raktās tan-mā taro yathā || [bhā.pu. 10.6.35-6] iti |

ata uktaṁ—na mayy ekānta-bhaktānāṁ guṇa-doṣodbhavā guṇāḥ [bhā.pu. 11.20.36] iti | ekāntitvaṁ khalu bhakti-niṣṭhā | sā rucyaiva vā śāstra-vidhy-ādareṇaiva vā jāyate | tato rucer viralatvād uttarābhāvenāpi yad aikāntikītvaṁ tat tasyaikāntika-mānino dambha-mātram ity arthaḥ | tatas tad anūdyaiva nindā śruti-smṛti-purāṇādi- ity-ādinā, na tu ruci-bhāve’pi tan-nindā yuktā pūtanā[10.6.26] ity-ādeḥ | tathā coktaṁ pādmottara-khaṇḍe—


    svātantryāt kriyate karma na ca vedoditaṁ mahat |


    vinaiva bhagavat-prītyā te vai pāṣaṇḍinaḥ smṛtāḥ || [6.235.9, 6] iti |

_prītir_ atra tādṛśa-ruciḥ | tad evam atra śāstrānādarasyaiva nindā | na tu tad-ajñānasya dhāvan nimīlya vai [11.2.35] ity-ādeḥ | gautamīya-tantre tv idam apy uktam—


    na japo nārcanaṁ naiva dhyānaṁ nāpi vidhi-kramaḥ |


    kevalaṁ santataṁ kṛṣṇa-caraṇāmbhoja-bhāvinām ||

ajāta-tādṛśa-rucinā tu sad-viśeṣādara-mātrādṛtā rāgānugāpi vaidhī-saṁvalitaivānuṣṭheyā, tathā loka-saṁgrahārthaṁ pratiṣṭhitena jāta-tādṛśa-rucinā ca | atra miśratve ca yathā-yogyaṁ rāgānugayaikīkṛtyaiva vaidhī kartavyā | 

kecid aṣṭādaśākṣara-dhyānaṁ go-dohana-samaya-vaṁśī-vādya-samākṛṣṭa-tat-tat-sarvamayatvena bhāvayanti, yathā caike “tādṛśam upāsanaṁ sākṣād vraja-jana-viśeṣāyaiva mahyaṁ śrī-guru-caraṇair mad-abhīṣṭa-viśeṣa-siddhy-artham upadiṣṭaṁ bhāvayāmi, sākṣāt tu śrī-vrajendra-nandanaṁ sevamāna evāsa” iti bhāvayanti |

atha śruti-smṛtī mamaivājñe ity-ādi-nindita-mātra-svāvaśyaka-kriyā-niṣedhayor ullaṅghanaṁ dvividham | tau hi dharma-śāstroktau bhakti-śāstroktau ceti | bhagavad-bhakti-viśvāsena dauḥśīlyena vā pūrvayor akaraṇa-karaṇa-pratyāsattau na vaiṣṇava-bhāvād bhraṁśaḥ | devarṣi-bhūtāpta-nṝṇāṁ [bhā.pu. 11.5.37] ity-ādy-ukteḥ, api cet sudurācāraḥ [gītā 9.30] ity-ādy-ukteś ca | tādṛśa-rucimati tu tayaiva rucyā dviṣṭatvād apunar-bhavādy-ānandasyāpi vāñchā nāsti, kim uta parama-ghṛṇāspadasya | atas tatra svata eva na pravṛttiḥ | pramādādinā kadācij jātaṁ ced vikarma tat-kṣaṇād eva naśyaty api | uktaṁ ca—vikarma yac cotpatitaṁ kathañcid dhunoti sarvaṁ hṛdi sanniviṣṭaḥ [bhā.pu. 11.5.42] iti |

atha yadi vaiṣṇava-śāstroktau tau, tarhi viṣṇu-santoṣaika-prayojanāv eva bhavataḥ | tayoś ca tādṛśatve śrute sati tadīya-rāga-rucimataḥ svata eva pravṛtty-apravṛttī syātām | tat-santoṣaika-jīvanatvāt prīti-jāteḥ | ata eva na tatra svānugamyamāna-rāgātmaka-siddha-bhakta-viśeṣeṇa kṛtatvākṛtatvayor anusandhānaṁ cāpekṣyaṁ syāt, kintu tat-kṛtatve sati viśeṣeṇāgraho bhavatīty eva viśeṣaḥ |

atra kvacic chāstrokta-krama-vidhy-apekṣā ca rāga-rucyaiva pravartiteti rāgānugāntaḥpāta eva | ye ca śrī-gokulādi-virāji-rāgātmikānugās tat-parās te tu śrī-kṛṣṇa-kṣema-tat-saṁsargāntarāyābhāvādi-kāmyātmaka-tad-abhiprāya-rītyaiva vaiṣṇava-laukika-dharmānuṣṭhānaṁ kurvanti | ata eva rāgānugāyāṁ rucer eva sad-dharma-pravartakatvāt śruti-smṛtī mamaivājñe ity etad-vākyasya na tad-vartma-bhakti-viṣayatvam, api cet sudurācāraḥ [gītā 9.30]ity-ādi-virodhān na ca vidhi-vartma-viṣayatvam, kintu bāhya-śāstra-nirmita-buddha-rṣabha-dattātreyādi-bhajana-vartma-viṣayatvam eva | tathoktam—


    veda-dharma-viruddhātmā yadi devaṁ prapūjayet |


    sa yāti narakaṁ ghoraṁ yāvad āhūta-samplavam ||iti |

rāgānugāyāṁ vidhy-apravartitāyām api na veda-bāhyatvam, veda-vaidika-prasiddhaiva sā tatra tatra rucitvāt | vedeṣu buddhādīnāṁ tu varṇanaṁ veda-bāhyaṁ viruddhatvenaiva yathā—


    tataḥ kalau sampravṛtte sammohāya sura-dviṣām |


    buddho nāmnāñjana-sutaḥ kīkaṭeṣu bhaviṣyati || [bhā.pu. 1.3.24] ity-ādi |

tasmād bhavaty eva rāgānugā samīcīnā | tathā vaidhīto’py atiśayavatī ca | maryādā-vacanaṁ hy āveśārtham eveti darśitam | sa punar āveśo yathā ruci-viśeṣa-lakṣaṇa-mānasa-bhāvena syāt, na tathā vidhi-preraṇayā, svārasika-mano-dharmatvāt tasya | tatra cāstāṁ tāvad-anukūla-bhāvaḥ, parama-niṣiddhena pratikūla-bhāvenāpyāveśo jhaṭiti syāt | tad-āveśa-sāmarthyena pratikūla-doṣa-hāniḥ syāt | sarvānartha-nivṛttiś ca syād iti bhāva-mārgasya balavattve dṛṣṭānto’pi dṛśyate | tatra yady anukūla-bhāvaḥ syāt, tadā paramaikānti-sādhya evāsau | 

atha bhāva-mārga-sāmānyasya balavattvaṁ darśayituṁ prakaraṇam utthāpyate | śrī-yudhiṣṭhira uvāca—

**aho atyadbhutaṁ hy etad durlabhaikāntinām api |**


    **vāsudeve pare tattve prāptiś caidyasya vidviṣaḥ || **[bhā.pu. 7.1.15]

**ekāntināṁ** parama-jñāninām api |

[313] 

yatas tasya sā na sambhavati—


    **etad veditum icchāmaḥ sarva eva vayaṁ mune |**


    **bhagavan-nindayā veno dvijais tamasi pātitaḥ || **[bhā.pu. 7.1.16]

**tamasi** narake | bahu-narakādi-bhogānantaram eva pṛthu-janma-prabhāvodayena tasya vāmana-purāṇe[^302]sad-gati-śravaṇāt ||

[314]

eṣaḥ—


    **damaghoṣa-sutaḥ pāpa ārabhya kala-bhāṣaṇāt |**


    **sampraty amarṣī govinde dantavakraś ca durmatiḥ || **[7.1.17] ity-ādi |

spaṣṭam ||

|| 7.1 || yudhiṣṭhiro nāradam || 312-314 ||

[315]

tatrottaraṁ śrī-nārada uvāca—aho bhagavan-nindakasya naraka-pātena bhāvyam iti vadatas tava ko’bhiprāyaḥ ? bhagavat-pīḍā-karatvād vā, tad-abhāve’pi surā-pānādivan niṣiddha-nindā-śravaṇād[^303] vā | tatra tāvad vimūḍhair janair nindādikaṁ prākṛtān tama-ādi-guṇān uddiśyaiva pravartyate | tataḥ prakṛti-paryantāśrayasya tat-kṛta-nindāder aprākṛta-guṇa-vigrahādau tasmin pravṛttir nāsty eva | na ca jīvavat prakṛti-paryante vastu-jāte bhagavad-abhimāno’sti | tataś ca tena tasya pīḍāpi nāsty eva | tad etad āha sārdhais tribhiḥ—


    **nindana-stava-satkāra- nyakkārārthaṁ kalevaram |**


    **pradhāna-parayo rājann avivekena kalpitam || **[bhā.pu. 7.1.22]

**nindanaṁ** doṣa-kīrtanam | **nyak-kāras** tiraskāraḥ | nindana-stuty-ādi-jñānārthaṁ **pradhāna-puruṣayoravivekena** jīvānāṁ **kalevaraṁkalpitaṁ** racitam ||

[316]

tataś ca—


    **hiṁsā tad-abhimānena daṇḍa-pāruṣyayor yathā |**


    **vaiṣamyam iha bhūtānāṁ mamāham iti pārthiva ||**


    **yan-nibaddho’bhimāno’yaṁ tad-vadhāt prāṇināṁ vadhaḥ |**


    **tathā na yasya kaivalyād abhimāno’khilātmanaḥ ||**


    **parasya dama-kartur hi hiṁsā kenāsya kalpyate ||** [bhā.pu. 7.1.23-25]

**iha** prākṛte loke | **yathā** tat-kalevarābhimānena **bhūtānāṁ mamāham iti vaiṣamyaṁ** bhavati, yathā tat-kṛtābhyāṁ **daṇḍa-pāruṣyābhyāṁ** tāḍana-nindābhyāṁ nimitta-bhūtābhyāṁ **hiṁsā ca** bhavati, yathā yasmin **nibaddho’bhimānas** tasya dehasya **vadhāt prāṇināṁ vadhaś** ca bhavati, **tathā** yasyābhimāno nāstīty arthaḥ | **asya** parameśvarasya **hiṁsā kena** hetunā **kalpyate**? api tu na kenāpīty arthaḥ | 

tathābhimānābhāve hetuḥ—**kaivalyāt, **dehendriyāsu-hīnānāṁ vaikuṇṭha-pura-vāsinām [bhā.pu. 7.1.35] iti kaimutyādi-prāpta-śuddhatvāt, tādṛśa-nindādy-agamya-śuddha-sac-cid-ānanda-vigrahāditvād ity arthaḥ | tasya tad-agamyatvaṁ ca nāhaṁ prakāśaḥ sarvasya yoga-māyā-samāvṛtaḥ [gītā 7.25] iti śrī-bhagavad-gītātaḥ |

tādṛśa-vailakṣaṇyena hetuḥ—**akhilānām ātma**-bhūtasya | tatra hetuḥ—**parasya** prakṛti-vaibhava-saṅga-rahitasya | hiṁsāyā aviṣayatve hetv-antaraṁ—**dama-kartuḥ** paramāścaryānanta-śaktitvāt sarveṣām eva śikṣā-kartur iti ||

[317]

tad evaṁ yasmād bhagavato nindādi-kṛtaṁ vaiṣamyaṁ nāsti, tasmād yena kenāpy upāyena sakṛd yad-aṅga-pratimānta-rāhitā [bhā.pu. 10.12.39] ity-ādivat tad-ābhāsam api dhyāyatas tad-āveśāt tatra vaireṇāpi dhyāyatas tad-āveśenaiva nindādi-kṛta-pāpasyāpi nāśāt tat-sāyujyādikaṁ yuktam ity āśayenāha **tasmād** ity-ādibhiḥ | tathā hi—


    **tasmād vairānubandhena nirvaireṇa bhayena vā |**


    **snehāt kāmena vā yuñjyāt kathañcin nekṣate pṛthak || **[bhā.pu. 7.1.26]

**yuñjyād** iti sneha-kāmādīnāṁ vidhātum aśakyatvāt sambhāvanāyām eva liṅ | vairānu-bandhādīnām ekatareṇāpi yuñjyād dhyāyec cet, tadā bhagavataḥ **pṛthag nekṣate** tad-āviṣṭo bhavatīty arthaḥ | **vairānubandho** vaira-bhāvāvicchedaḥ | **nirvairo** vairābhāva-mātram audāsīnyam ucyate | tena kāmādi-rāhityam apy āyāti, vairādi-bhāva-rāhityam ity arthaḥ | tena vā vairādi-bhāva-rāhityena **yuñjyāt**, vihitatva-mātra-buddhyā dhyāyeta, dhyānopalakṣitaṁ bhakti-yogaṁ kuryād ity arthaḥ | **snehaḥ** kāmātiriktaḥ parasparam akṛtrimaḥ prema-viśeṣaḥ | sa tu sādhake tad-abhirucir eva ||

[318]

tad evaṁ sarveṣāṁ tad-āveśa eva phalam iti sthite, jhaṭiti tad-āveśa-siddhaye teṣu bhāva-maya-mārgeṣu ninditenāpi vaireṇa vidhi-mayyā bhakter na sāmyam ity āha—


    **yathā vairānubandhena martyas tan-mayatām iyāt |**


    **na tathā bhakti-yogena iti me niścitā matiḥ || **[bhā.pu. 7.1.27]

vairānubandheneti bhayasyāpy upalakṣaṇam | **yathā** śaighryeṇa **tan-mayatāṁ **tad-āviṣṭatāṁ, **bhakti-yogena** vihitatva-mātra-buddhyā kriyamāṇena tu na **tathā** ||

[319]

āstāṁ tādṛśa-vastu-śakti-yuktasya teṣu prakāśamānasya bhagavato bhagavad-vigrahābhāsasya vā vārtā | prākṛte’pi tad-bhāva-mātrasya bhāvyāveśa-phalaṁ mahad dṛśyata iti sa-dṛṣṭāntaṁ tad eva pratipādayati—


    **kīṭaḥ peśaskṛtā ruddhaḥ kuḍyāyāṁ tam anusmaran |**


    **saṁrambha-bhaya-yogena vindate tat-svarūpatām ||**


    **evaṁ kṛṣṇe bhagavati māyā-manuja īśvare |**


    **vaireṇa pūta-pāpmānas tam āpur anucintayā || **[bhā.pu. 7.1.28-29]

**saṁrambho** dveṣo **bhayaṁ** ca, tābhyāṁ **yogas** tad-āveśaḥ, tena | **tat-svarūpatāṁ** tasya svam ātmīya-rūpam ākṛtir yatra tat tāṁ tat sārūpyam ity arthaḥ | **evam** iti eva apītyarthaḥ[^304] | narākṛti-para-brahmatvāt māyayaiva prākṛta-manujatayā pratīyamāne | 

nanu kīṭasya peśaskṛd-dveṣe pāpaṁ na bhavati | tatra tu tat syād ity āśaṅkyāha—**vaireṇa yānucintā **tad-āveśas tayaiva **pūta-pāpmānas** tad-dhyānāveśasya tādṛk-śaktitvād iti bhāvaḥ ||

[320]

na ca śāstra-vihitenaiva bhagavad-dharmeṇa siddhiḥ syāt, na ca tad-avihitena kāmādineti vācyam, yataḥ—


    **kāmād dveṣād bhayāt snehād yathā bhaktyeśvare manaḥ |**


    **āveśya tad-aghaṁ hitvā bahavas tad-gatiṁ gatāḥ || **[bhā.pu. 7.1.29]

**yathā** vihitayā **bhaktyā īśvare mana āveśyatad-gatiṁ** gacchanti, tathaiva avihitenāpi **kāmādinā bahavo gatā** ity arthaḥ | **tad-aghaṁ** teṣu kāmādiṣu madhye yad-dveṣa-bhayayor aghaṁ bhavati, tad **dhitvaiva** | bhayasyāpi dveṣa-saṁvalitatvād aghotpādakatvaṁ jñeyam | 

atra kecit kāmam apy aghaṁ manyante | tatredaṁ vicāryate—bhagavati kāma eva kevalaḥ pāpāvahaḥ, kiṁ vā pati-bhāva-yuktaḥ, athavā upapati-bhāva-yukta iti | sa eva kevala iti cet, sa kiṁ dveṣādi-gaṇa-pātitvāt tadvat svarūpeṇaiva vā ? parama-śuddhe bhagavati yad-adhara-pānādikaṁ, yac ca kāmukādy-āropaṇaṁ, tenātikrameṇa vā, pāpa-śravaṇena vā ?

nādyena—


    uktaṁ purastād etat te caidyaḥ siddhiṁ yathā gataḥ |


    dviṣann api hṛṣīkeśaṁ kim utādhokṣaja-priyāḥ || [bhā.pu. 10.29.13]

ity atra dveṣāder nyakkṛtatvāt tasya tu stutatvāt | ataś ca **priyā** iti snehavat kāmasyāpi prīty-ātmakatvena tadvad eva na doṣaḥ | tādṛśīnāṁ kāmo hi premaika-rūpaḥ, yat te sujāta-caraṇāmburuhaṁ staneṣu bhītāḥ śanaiḥ priya dadhīmahi karkaśeṣu [bhā.pu. 10.31.19] ity-ādāv atikramyāpi sva-sukhaṁ tad-ānukūlya eva tātparya-darśanāt | 

sairindhryās tu bhāvo riraṁsā-prāyatvena śrī-gopikānām iva kevala-tat-tātparyābhāvāt tad-apekṣayaiva nindyate, na tu svarūpataḥ | sānaṅga-tapta-kucayoḥ [bhā.pu. 10.48.7] ity-ādau, ananta-caraṇena rujo mṛjanti[tatra] iti, parirabhya kāntam ānanda-mūrtim [tatra ca] iti kārya-dvārā tat-stuteḥ | tatrāpi āhoṣyatām[^305] iha preṣṭha [bhā.pu. 10.48.9] ity atra prīty-abhivyakteś ca |

ata eva—


    saivaṁ kaivalya-nāthaṁ taṁ prāpya duṣprāpyam īśvaram |


    aṅga-rāgārpaṇenāho durbhagedam ayācata || [bhā.pu. 10.48.8] iti, 


    durārādhyaṁ samārādhya viṣṇuṁ sarveśvareśvaram |


    yo vṛṇīte mano-grāhyam asattvāt kumanīṣy asau || [bhā.pu. 10.48.11]

iti caivaṁ yojayanti | _kaivalyam_ ekāntitvam | tena yo _nāthaḥ_ sevanīyas tam | purā tādṛśa-trivakratvādi-lakṣaṇa-daurbhāgyavaty api | _aho_ āścaryam _aṅga-rāgārpaṇa_-lakṣaṇena bhagavad-dharmāṁśena kāraṇena sampratīdaṁ sahoṣyatām iha preṣṭha dināni katicin mayā ramasva [bhā.pu. 10.48.8] ity-ādi-lakṣaṇaṁ saubhāgyam _ayācata_ iti | ataḥ—


    kim anena kṛtaṁ puṇyam avadhūtena bhikṣuṇā |


    śriyā hīnena loke’smin garhitenādhamena ca || [bhā.pu. 10.80.25]

iti śrīdāma-vipram uddiśya purajana-vacanavad eva tathoktiḥ | nanu kāmukī sā kim iti ślāghyate ? tatrāha—_durārādhyam_ iti | _yo mano-grāhyaṁ_ prākṛtam eva viṣayaṁ _vṛṇīte_ kāmayata _asāv_ eva _kumanīṣī_ | sā tu bhagavantam eva kāmayata iti parama-sumanīṣiṇy eveti bhāvaḥ | tad evaṁ tasya kāmasya dveṣādi-gaṇāntaḥ-pātitvaṁ parihṛtya, tena pāpāvahatvaṁ parihṛtam |

atha kāmukatvādy-āropaṇādy-adhara-pānādi-rūpas tatra vyavahāro’pi nātikrama-hetuḥ | yato lokavat tu līlā-kaivalyam[ve.sū. 2.1.33] iti nyāyena līlā tatra svabhāvata eva siddhā | tatra ca śrī-bhūr-līlādībhis tasya tādṛśa-līlāyāḥ śrī-vaikuṇṭhādiṣu nitya-siddhatvena svatantra-līlā-vinodasya tasyābhirucitatvāvagamāt tādṛśa-līlā-rasa-moha-svābhāvikaṁ bhagavattādy-ananusandhānam api kāmukatvādi-mananam api ca tad-abhirucitatvenaivāvagamyate | tathā tat-preyasī-janānām api tat-svarūpa-śakti-vigrahatvena parama-śuddha-rūpatvāt tato nyūnatābhāvāc ca tad-adhara-pānādikam api nānurūpaṁ, pūrva-yuktyā tad-abhirucitam eva ca | na ca prākṛta-vāmā-janena doṣaḥ prasañjanīyaḥ | tad-yogyaṁ tādṛśaṁ bhāvaṁ svarūpa-śakti-vigrahatvaṁ ca prāpyaiva tad-icchayaiva tat-prāpteḥ |

atha pāpa-śravaṇena ca na pāpāvaho’sau kāmaḥ, tad-aśravaṇād eva | ataḥ pati-bhāva-yukte ca tatra sutarāṁ na doṣaḥ, pratyuta stutiḥ śrūyate |


    yāḥ samparyacaran premṇā pāda-saṁvāhanādibhiḥ | 


    jagad-guruṁ bhartṛ-buddhyā tāsāṁ kiṁ varṇyate tapaḥ || [bhā.pu. 10.90.27] iti |

mahānubhāva-munīnām api tad-bhāvaḥ śrūyate | yathā śrī-madhvācārya-dhṛtaṁ kaurma-vacanam—


    agni-putrā mahātmānas tapasā strītvam āpire |


    bhartāraṁ ca jagad-yoniṁ vāsudevam ajaṁ vibhum || iti |

ata eva vanditaṁ pati-putra-suhṛd-bhrātṛ-[nārāyaṇa-vyūha-stave] ity-ādinā |

athopapati-bhāvena na ca pāpāvaho’sau yat paty-apatya-suhṛdām anuvṛttir aṅga [bhā.pu. 10.29.32] ity-ādinā tābhir evottaritatvāt, gopīnāṁ tat-patīnāṁ ca [bhā.pu. 10.33.35] ity-ādinā śrī-śuka-vacanena ca |


    na pāraye’haṁ niravadya-saṁyujāṁ 


    sva-sādhu-kṛtyaṁ vibudhāyuṣāpi vaḥ [bhā.pu. 10.32.22] 

ity atra _niravadya-saṁyujām_ ity anena svayaṁ śrī-bhagavatā ca | tādṛśānām anyeṣām api tad-bhāvo dṛśyate | yathā pādmottara-khaṇḍa-vacanam—


    purā maharṣayaḥ sarve daṇḍakāraṇya-vāsinaḥ |


    dṛṣṭvā rāmaṁ hariṁ tatra bhoktum aicchat suvigraham ||


    te sarve strītvam āpannāḥ samudbhūtās tu gokule |


    hariṁ samprāpya kāmena tato muktā bhavārṇavāt || [pa.pu. 6.245.164] iti |

ataḥ puruṣeṣv api strī-bhāvenodbhavād bhagavad-viṣayatvān na prākṛta-kāma-devodbhāvitaḥ prākṛtaḥ kāmo’sau, kintu sākṣān manmatha-manmathaḥ [bhā.pu. 10.32.2] iti śravaṇād āgamādau tasya kāmatvenopāsanāc ca bhagavad-ekodbhāvito’prākṛta evāsau kāma iti jñeyam | śrīmad-uddhavādīnāṁ parama-bhaktānām api ca tac-chlāghā śrūyate—etāḥ paraṁ tanu-bhṛto bhuvi gopa-vadhvaḥ [bhā.pu. 10.47.51] ity-ādau | kiṁ bahunā, śrutīnām api tad-bhāvo bṛhad-vāmane prasiddhaḥ, yatas tatra śrutayo’pi nitya-siddha-gopikā-bhāvābhilāṣiṇyas tad-rūpeṇaiva tad-gaṇāntaḥ-pātinyo babhūvur iti prasiddhiḥ | etat prasiddhi-sūcakam evaitad ukta tābhir eva—


    nibhṛta-marun-mano-'kṣa-dṛḍha-yoga-yujo hṛdi yan


    munaya upāsate tad arayo’pi yayuḥ smaraṇāt |


    striya uragendra-bhoga-bhuja-daṇḍa-viṣakta-dhiyo


    vayam api te samāḥ sama-dṛśo’ṅghri-saroja-sudhāḥ || [bhā.pu. 10.87.23] iti |

vispaṣṭaś cāyam arthaḥ | _yad_ brahmākhyaṁ tattvaṁ śāstra-dṛṣṭyā prayāsa-bāhulyena _munaya upāsate tad arayo’pi yasya smaraṇāt_ tad-upāsanaṁ vinaiva _yayuḥ_ | tathā _striyaḥ_ śrī-gopa-subhruvas _te_ tava śrī-nandanandana-rūpasya _urugendra-_deha-tulyau yau _bhuja-daṇḍau_ tava _viṣakta-dhiyaḥ_ satyas tavaiva _aṅghri-saroja-sudhās_ tadīya-sparśa-viśeṣa-jāti-prema-mādhuryāṇi yayuḥ | _vayaṁ_ śrutayo’pi _samadṛśas_ tat-tulya-bhāvāḥ satyaḥ _samās_ tādṛśa-gopikātva-prāptyā tat-sāmyam āptās tā evāṅghri-saroja-sudhāṁ yātavatya ity arthaḥ |

artha-vaśād vibhakti-vipariṇāmaḥ | aṅghrīti sādaroktiḥ | atra _tad-arayo’pi yayuḥ smaraṇād_ ity anena bhāva-mārgasya jhaṭity artha-sādhanatvaṁ darśitam | _sama-dṛśa_ ity anena rāgānugāyā eva tatra sādhakatamatvaṁ vyañjitam | anyathā sarva-sādhana-sādhya-viduṣyaḥ śrutayo’nyatraiva pravarteran | tathā smaraṇa-para-yugma-dvaye’smin sva-sva-yugme prathamasya mukhyatvaṁ dvitīyasya gauṇatvaṁ darśitam | ubhayatrāpy _api_-śabda-sāhityenottaratra pāṭhād ekārthatā-prāpteḥ | ataḥ _striya_ iti nityāḥ śrī-gopikā eva tā jñeyāḥ | tathaiva śrutibhir iti śrī-kṛṣṇa-nitya-dhāmni tā dṛṣṭā iti bṛhad-vāmana eva prasiddham | tad evaṁ sādhu vyākhyātaṁ **kāmād dveṣāt** ity-ādau **tad-aghaṁ hitvā** ity atra _teṣu madhye dveṣa-bhayayor yad-agham_ ity-ādi ||

[321]

atha bahavas tad-gatiṁ gatāḥ[bhā.pu. 7.1.29] ity atra nidarśanam āha—


    **gopyaḥ kāmād bhayāt kaṁso dveṣāc caidyādayo nṛpāḥ |**


    **sambandhād vṛṣṇayaḥ snehād yūyaṁ bhaktyā vayaṁ vibho || **[bhā.pu. 7.1.30]

**gopya** iti sādhaka-carīṇāṁ gopī-viśeṣāṇāṁ pūrvāvasthām evāvalambyocyate | **vayam** iti yathā śrī-nāradasya hi prayujyamāne mayi tāṁ śuddhāṁ bhāgavatīṁ tanum [bhā.pu. 1.6.28] ity-ādy-ukta-rītyā pārṣada-dehatve siddhe tena svayaṁ vayam iti pūrvāvasthām avalambyocyate | tatraiva vaidhī bhaktiḥ | adhunā labdha-rāgasya tasya na mayy ekānta-bhaktānāṁ guṇa-doṣodbhavā guṇāḥ [bhā.pu. 11.20.36], guṇa-doṣa-dṛśir doṣo guṇas tūbhaya-varjitaḥ [bhā.pu. 11.19.45][^306]iti nyāyena vidhy-anadhīnā rāgātmikaiva virājata iti | ata eva tad-gatiṁ gatāḥ [bhā.pu. 7.1.29] iti teṣāṁ phala-prāpter apy atītatva-nirdeśaḥ | atra tā gopya ivādhunikyaś ca tad-guṇādi-śravaṇenaiva tad-bhāvā bhaveyuḥ | yathoktam—


    śruta-mātro’pi yaḥ strīṇāṁ prasahyākarṣate manaḥ |


    urugāyoru-gīto vā paśyantīnāṁ kutaḥ punaḥ || [bhā.pu. 10.90.26] iti |

athavā pārṣada-carasyāpi caidyasyāgantukopadravābhāsa-nāśa-darśanenaiva sādhakatva-nirdeśaḥ | **sambandhād** yaḥ sneho rāgas tasmād **vṛṣṇayo yūyaṁ** ca ity ekam, tasmād vairānubandhena[bhā.pu. 7.1.25] ity-ādau, kāmāt [bhā.pu. 7.1.29]ity-ādau coktasyaivārthasyodāharaṇa-vākye’smin tad-aikārthyāvaśyakatvāt | pañcānām[bhā.pu. 7.1.31] iti vakṣyamāṇānurodhāt | ubhayatrāpi sambandha-snehayor dvayor api vidyamānatvāc ca sambandha-grahaṇaṁ rāgasyaiva viśeṣatva-jñāpanārtham | gopīvad atrāpi sādhaka-carā vṛṣṇi-viśeṣāḥ pāṇḍava-sambandhi-viśeṣāś ca pūrvāvasthām avalambya sādhakatvena nirdiṣṭāḥ | ataḥ sambandhaja-snehe’pi tad-abhiruci-mātraṁ jñeyam | bhaktyā vihitayā | asyā eva pratilabdhatvena bhāva-mārgaṁ nirdeṣṭum upakrāntatvāt ||

[322]

yadi dveṣeṇāpi siddhis tarhi veṇaḥ kim iti narake pātitaḥ ? ity āśaṅkyāha—

**katamo’pi na venaḥ syāt pañcānāṁ puruṣaṁ prati **[bhā.pu. 7.1.31] 

**puruṣaṁ** bhagavantaṁ **prati** lakṣyīkṛtya **pañcānāṁ** vairānubandhādīnāṁ madhye **venaḥkatamo’pi na syāt** | tasya taṁ prati prāsaṅgika-nindā-mātrātmakaṁ vairaṁ, na tu vairānubandhaḥ | tatas tīvra-dhyānābhāvāt pāpam eva tatra pratiphalitam iti bhāvaḥ | tato’sura-tulya-svabhāvair api tasmin sva-mokṣārthaṁ vaira-bhāvānuṣṭhāna-sāhasaṁ na kartavyam ity abhipretam | ata eva ye vai bhagavatā proktāḥ [bhā.pu. 11.2.34] ity-āder apy ativyāptir vyāhanyate anabhipretatvenā-proktatvāt ||

[323]

yasmād evaṁ—

**tasmāt kenāpy upāyena manaḥ kṛṣṇe niveśayet || **[bhā.pu. 7.1.31] iti |

atrāpi pūrvavan **niveśayed** iti sammati-mātraṁ na vidhiḥ | **kenāpi** teṣv apy upāyeṣu yuktatamenaikenety arthaḥ | aho yas tādṛśa-bahu-prayatna-sādhya-vaidhī-bhakti-mārgeṇa cirāt sādhyate, sa evācirād bhāva-viśeṣa-mātreṇa, tatra ca dveṣādināpi | tasmād evaṁbhūte parama-sad-guṇa-svabhāve tasmin dūre’stu pāmara-jana-bhāvasya vairasya vārtā, ko vādhama audāsyam avalambya prītim api na kuryād iti rāgānugāyām eva tac ca yuktatamatvam aṅgīkṛtaṁ bhavati ||

|| 7.1 || śrī-nāradaḥ yudhiṣṭhiram || 312-323 ||

[324]

tad evaṁ bhāva-mārga-sāmānyasyaiva balavattve’pi kaimutyena rāgānugāyām evābhidheyatvam āha—


    **vaireṇa yaṁ nṛpatayaḥ śiśupāla-pauṇḍra-**


    **śālvādayo gati-vilāsa-vilokanādyaiḥ |**


    **dhyāyanta ākṛta-dhiyaḥ śayanāsanādau**


    **tat-sāmyam āpur anurakta-dhiyāṁ punaḥ kim || **[bhā.pu. 11.5.48]

**ākṛti-dhiyas** tat-tad-ākārā dhīr yeṣām | evam evoktaṁ gāruḍe—


    ajñāninaḥ sura-varaṁ samadhikṣipanto 


    yaṁ pāpino’pi śiśupāla-suyodhanādyāḥ |


    muktiṁ gatāḥ smaraṇa-mātra-vidhūta-pāpāḥ


    kaḥ saṁśayaḥ parama-bhakti-matāṁ janānām || iti |

ataḥ—yathā vairānubandhena [bhā.pu. 7.1.26] ity atra vairānubandhasya sarvata ādhikyaṁ na yojanīyam | yac ca—


    mayi saṁrambha-yogena nistīrya brahma-helanam |


    pratyeṣyataṁ nikāśaṁ me kālenālpīyasā punaḥ || [bhā.pu. 3.16.30] 

iti jaya-vijayau prati vaikuṇṭha-vacanam | tad api tad-aparādhābhāsa-bhogārtham eva saṁrambha-yogābhāsaṁ vidhatte, tat-prāptes tayoḥ svābhāvaika-siddhatvāt, yuddha-līlārtham eva tat-prapañcanāt |

atra dveṣādāv api kecid bhaktitvaṁ manyante, tad asat | bhakti-sevādi-śabdānām ānukūlya eva prasiddheḥ, vaire tad-virodhitvena tad-asiddheś ca | pādmottara-khaṇḍe ca bhakti-dveṣādīnāṁ ca bhedo’vagamyate—


    yogibhir dṛśyate bhaktyā nābhaktyā dṛśyate kvacit |


    draṣṭuṁ na śakyo roṣāc ca matsarād vā janārdanaḥ | [pa.pu. 6.238.83] ity atra ca |

nanu manye’surān bhāgavatān [bhā.pu. 3.2.24][^307] ity-ādau śrīmad-uddhava-vākye teṣām api bhāgavatatvaṁ nirdiśyate ? maivaṁ, yato _manya_ ity anenotprekṣāvagamāt, na svayaṁ bhāgavatatvaṁ tatrāstīty evaṁ sidhyatīti | sā cotprekṣā tena tac-chokautkaṇṭhyavatā kevala-darśana-bhāgyāṁśenaiva racitā yuktaiva | yathā, "hanta vayam eva bahirmukhāḥ, yeṣām antima-samaye tan-mukha-candramaso darśana-sambhāvanāpi na vidyate, yebhyaś cāsurā api bhāgavatāḥ, ye khalu tadānīṁ tan-mukha-candramaso darśana-saubhāgyaṁ prāpuḥ" iti | tasmān na dveṣādau kathañcid api bhaktitvam |

|| 11.5 || śrī-nāradaḥ śrī-vasudevam || 324 ||

[325]

tad evaṁ rāgānugā sādhitā | sā ca śrī-kṛṣṇa eva mukhyā, gopyaḥ kāmāt [bhā.pu. 7.1.29] ity-ādinā tasminn eva darśitatvāt, daityānām api dveṣeṇāpi tasminn evāveśa-lābha-darśanāt, siddhi-prāpteś ca | nānyatra tu kutrāpy aṁśiny aṁśe vā | ata evoktam, tasmāt kenāpy upāyena manaḥ kṛṣṇe niveśayet [bhā.pu. 7.1.31] ity-ādi | atas tādṛśa-jhaṭity-āveśa-hetūpāsanā-lābhād eva svayam ekādaśe vaidhopāsanā svasmin noktā, kintv anyatra caturbhujākāra eva | tatra ca śuddhasya rāgasya śrī-gokula eva darśanāt | tatra tu rāgānugā mukhyatamā, yatra khalu svayaṁ bhagavān api teṣāṁ putrādi-bhāvenaiva vilasati, ye yathā māṁ prapadyante [gītā 4.11] ity-ādeḥ, mallānām aśanir [bhā.pu. 10.43.14] ity-ādeḥ, svecchāmayasya [bhā.pu. 10.14.2] ity asmāc ca | tataś ca bhakta-kartṛka-bhojana-pāyana-snapana-vījanādi-lakṣaṇa-lālanecchāpi tasyākṛtrimaiva jāyate | sādhāraṇa-bhakti-sad-bhāvenaiva hi—


    patraṁ puṣpaṁ phalaṁ toyaṁ yo me bhaktyā prayacchati |


    tad ahaṁ bhakty-upahṛtam aśnāmi prayatātmanaḥ || [bhā.pu. 10.81.3] ityuktam |

śrī-śukadevena ca tad etad evākāṅkṣayā ślāghitam—


    pāda-saṁvāhanaṁ cakruḥ kecit tasya mahātmanaḥ |


    apare hata-pāpmāno vyajanaiḥ samavījayat || [bhā.pu. 10.15.17] ity-ādinā |

nānena caiśvaryasya hāniḥ, tadānīm api tasyaiśvaryasyānyatra sphurad-rūpatvāt, bhaktecchā-mayatvasya ceśitari praśaṁsanīya-svabhāvatvād eva | yathā śrī-vrajeśvarī-baddha eva yamalārjuna-mokṣaṁ kṛtavān, tādṛśaiśvarye’pi tasmin śrī-vrajeśvarī-vaśyataiva śrī-śukadevena vanditā, evaṁ sandarśitā hy aṅga [bhā.pu. 10.9.19] ity-ādinā | tasmād ye cādyāpi tadīya-rāgānugā-parās teṣām api śrī-vrajendra-nandanatvādi-mātra-dharmair upāsanā yuktā | yathā śrī-govardhanoddharaṇa-labdha-vismayān śrī-gopān pratyuktaṁ svayaṁ bhagavataiva viṣṇu-purāṇe—


    yadi vo’sti mayi prītiḥ ślāghyo’haṁ bhavatāṁ yadi |


    tadātma-bandhu-sadṛśī buddhir vaḥ kriyatāṁ mayi || [vi.pu. 5.13.11] iti | 

"tadārcā bandhu-sadṛśī bāndhavāḥ kriyatāṁ mayi" iti vā pāṭhaḥ | tathā—


    nāhaṁ devo na gandharvo na yakṣo na ca dānavaḥ |


    ahaṁ vo bāndhavo jāto nātaś cintyam ato’nyathā || [vi.pu. 5.13.12] iti |

yuvāṁ māṁ putra-bhāvena brahma-bhāvena vāsakṛt [bhā.pu. 10.3.45] ity atra tu śrī-vasudevādīnām aiśvarya-jñāna-pradhānatvād dvy-ātmikaiva bhagavad-anumatir jñeyā | prāg-janmany api tayos tapa-ādi-pradhānaiva bhaktir uktā | ataḥ śrī-vrajeśvaryāḥ punas tan-mukha-dṛṣṭa-vaibhavatvam aślāghitvā putra-sneha-mayīṁ māyādy-eka-paryāyāṁ tat-kṛpām eva bahu-manyamānas tādṛśa-bhāgyaṁ ca, śrī-vasudevādikayor nāstīti vispaṣṭayan tasyāḥ śrī-vrajeśvarasya ca bhāgyaṁ tādṛśa-bālya-līlocchalyamāna-putra-bhāvena rājamānamatiślāghitavānrājā—nandaḥ kim akarod brahman [bhā.pu. 10.8.46-47] ity-ādi-dvayena | śrī-munirājaś ca tādṛśa-tat-premaiva ślāghitavān—evaṁ sandarśitā hy aṅga hariṇā [bhā.pu. 10.9.29] ity-ādinā |

tad evaṁ śrī-vasudeva-devakyāv upalakṣya śrī-nārado'pi sādhakān prati darśanāliṅganālāpaiḥ [bhā.pu. 11.5.43] ity-ādinā yad upadiṣṭavān | tatra ṭīkā ca—yathā putropalālanenaiva bhāgavata-dharma-sarvasva-niṣpatteḥ ||ity eṣā | 

tathā, māpatya-buddhim akṛthāḥ kṛṣṇe sarveśvareśvare [bhā.pu. 11.5.45] iti | etad api tad-avirodhena ṭīkāyām evam avatāritam, yathā—nanu, putra-snehaś cen mokṣa-hetus tarhi sarve’pi mucyeran ? tatrāha—māpatya-buddhim iti|| ity etat |

tasminn apatyatvaṁ prāpte’pi tasmiṁs tādṛśa-bhāvanā-vaśaṁ gate’py asti svābhāvikaṁ pāramaiśvaryam adhikam iti bhāvaḥ | yad vā, pūrvavannārṣo’ḍ-āgamaḥ, kintv a-kāro niṣedhe, abhāve nahy-a-no-na iti śabda-koṣāt | tato niṣedha-dvayād apatya-buddhim eva kuru ity arthaḥ |

ata eva jñānājñānayor anādareṇa kevala-rāgānugāyā evānuṣṭhitiḥ praśastā, jñātvājñātvātha ye vai mām [bhā.pu. 11.11.33] ity-ādinā | tasmāt śrī-gokula eva rāgātmikāyāḥ śuddhatvāt tad-anugā bhaktir eva mukhyatamā iti sādhv evoktam |tad evam anyatrāsambhavatayā rāgānugā-māhātmya-dṛṣṭyā pūrṇa-bhagavattā-dṛṣṭyā ca śrī-kṛṣṇa-bhajanasya māhātmyaṁ mahad eva siddham | tatrāpi gokula-līlātmakasya | 

atha tad-bhajana-mātrasya māhātmyam upakramata eva yathā—


    munayaḥ sādhu pṛṣṭo’haṁ bhavadbhir loka-maṅgala |


    yat kṛtaḥ kṛṣṇa-sampraśno yenātmā suprasīdati || [bhā.pu. 1.2.5] iti |

tatraitad vaktavyaṁ—pūrvaṁ manasaḥ su-prasāda-hetuḥ pṛṣṭaḥ | anena tu śrī-kṛṣṇa-praśna-mātrasya tad-dhetunoktā | na tu sa vai puṁsāṁ paro dharmaḥ [bhā.pu. 1.2.6] ity-ādinā tadīyānantara-prakaraṇeyathā mahatā prayatnena karmārpaṇam ārabhya bhakti-niṣṭhā-paryanta eva jāte, prādurbhāvāntara-bhajanasya tad-dhetutoktā, tatheti | ata evāvatārāntara-kathāyā api tad-abhiniveśa eva phalam ity āha—


    **harer adbhuta-vīryasya kathā loka-sumaṅgalāḥ |**


    **kathayasva mahābhāga yathāham akhilātmani ||**


    **kṛṣṇe niveśya niḥsaṅgaṁ manas tyakṣye kalevaram | **[bhā.pu. 2.8.3-4] iti |

**hares** tad-avatāra-rūpasya | **akhilātmani** sarvāṁśini **kṛṣṇe** śrīmad-arjuna-sakhe ||

|| 2.8 || rājā || 325 ||

[326]

tathā śrīmad-uddhava-saṁvādānte ca yathā | tatra yadyapi pūrvādhyāya-samāptau uktāyā jñāna-yoga-caryāyā bhakti-saha-bhāvenaiva sva-phala-janakatvaṁ śrī-bhagavatoktaṁ, tathāpi tāṁ jñāna-yoga-caryām aṁśato’py anaṅgīkurvatā paramaikāntinā śrīmad-uddhavena—


    sudustarām imāṁ manye yoga-caryām anātmanaḥ |


    yathāñjasā pumān sidhyet tan me brūhy añjasācyuta ||


    prāyaśaḥ puṇḍarīkākṣa yuñjanto yogino manaḥ |


    viṣīdanty asamādhānān mano-nigraha-karśitāḥ || [bhā.pu. 11.29.1-2] iti |

atra sva-vākye tasyā duṣkaratvena prāyaḥ phala-paryavasāyitvābhāvena coktatvāt | śuśrūṣamāṇāyā bhaktes tu sukaratvenāvaśyaka-phala-paryavasāyitvena cābhipretatvāt | tad-bhaktir eva kartavyeti svābhiprāyo darśitaḥ | tad evaṁ tāṁ jñāna-yoga-caryām anādṛtya bhaktim evāpi kurvāṇās tava śrī-kṛṣṇa-rūpasyaiva bhaktiṁ tādṛśās tu jñāna-yogādi-phalānādareṇaiva kurvantīti punar āha caturbhiḥ— 


    **athāta ānanda-dughaṁ padāmbujaṁ**


    **haṁsāḥ śrayerann aravinda-locana |**


    **sukhaṁ nu viśveśvara yoga-karmabhis**


    **tvan-māyayāmī vihatā na māninaḥ || **[bhā.pu. 11.29.3]

yasmād evaṁ kecana viṣīdanti—**athāta** ata eva ye **haṁsāḥ** sārāsāra-viveka-caturāḥ, te tu samastānanda-pūrakaṁ **padāmbujam** eva, **nu** niścitaṁ **sukhaṁ** yathā syāt tathā **śrayeran** sevante | padāmbujasya sambandhi-padānuraktiḥ sākṣād-dṛśyamāna-tvadīya-padāmbujābhivyañjanārthā | 

**amī ca** śuddha-bhaktā **yoga-karmabhis tvan-māyayā ca vihatāḥ** kṛta-bhakty-anuṣṭhānāntarāyā **na** bhavanti, yato **na** ca **māninas** te, mānino’pi na bhavanti | puruṣārtha-sādhane bhagavato nirupādhi-dīna-jana-kṛpāyā eva sādhakatamatvaṁ manyante, na yogi-prabhṛtivat sva-prayatnasyety arthaḥ ||

[327]

evaṁ-bhūtasya bhaktasya jñāna-yogādīnāṁ yat phalaṁ tanmātraṁ na, kintv anyan mahad evety āha—


    **kiṁ citram acyuta tavaitad aśeṣa-bandho**


    **dāseṣv ananya-śaraṇeṣu yad ātma-sāttvam |**


    **yo’rocayat saha mṛgaiḥ svayam īśvarāṇāṁ**


    **śrīmat-kirīṭa-taṭa-pīḍita-pāda-pīṭhaḥ || **[bhā.pu. 11.29.4]

**aśeṣa-bandho !dāseṣv ananya-śaraṇeṣu, **yad vā, **aśeṣāṇām** asura-paryantānāṁ yo **bandhur** mokṣādi-dānair nirupādhi-hita-kārī, he tathābhūta ! **tavaitat kiṁ citraṁ**, **yadananya-śaraṇeṣu** jñāna-yoga-karmādy-anuṣṭhāna-vimukheṣu **dāseṣu** śuddha-bhakteṣu bali-prabhṛtiṣu **ātma-sāttvaṁ** teṣāṁ, ya ātmā tad-adhīnatvam ity arthaḥ | tad uktam—na sādhayati māṁ yogaḥ [bhā.pu. 11.14.20] ity-ādi | 

tasya tava tathā-bhūteṣu na jāti-guṇādy-apekṣā cety antaraṅga-līlāyām api dṛśyata ity āha—yaḥ iti | **saheti** saha-bhāvaṁ sakhyam ity arthaḥ | **mṛgair** vṛndāvana-cāribhiḥ | svayaṁ tu kathambhūto’pi ? **īśvarāṇām** ity-ādi-lakṣaṇo’pi | īśvarāḥ śrī-śiva-brahmādayaḥ | jñāna-yogādi-parama-phala-rūpāpi yā muktiḥ, tāṁ daityebhyo dadāsi | pāṇḍavādi-sakhya-dautya-vīrāsanādi-sthitivad dāsānāṁ tu svayam adhīno bhavasi | ata evaṁ-bhūtasya śrī-kṛṣṇasyaiva tava bhaktir mukhyeti bhāvaḥ ||

[328]

phalitam āha—


    **taṁ tvākhilātma-dayiteśvaram āśritānāṁ**


    **sarvārtha-daṁ sva-kṛta-vid visṛjeta ko nu |**


    **ko vā bhajet kim api vismṛtaye’nu bhūtyai**


    **kiṁ vā bhaven na tava pāda-rajo-juṣāṁ naḥ || **[bhā.pu. 11.29.5]

**tam** evaṁ-bhūtaṁ **tvāṁ sva-kṛta-vit**prasanna-vadanāmbhojaṁ padma-garbhāruṇekṣaṇam [bhā.pu. 3.28.13] ity-ādi-śrī-kapila-devopadeśataḥ sva-saundaryādi-sphūrti-lakṣaṇaṁ svasmin kṛtaṁ tvadīyopakāraṁ yo vetti, sa **ko nu visṛjet**? tac cāpi citta-baḍiśaṁ śanakair viyuṅkte [bhā.pu. 3.28.34] iti tad-upadiṣṭādhikāri-viśeṣavat parityajyate ? na ko’pīty arthaḥ | tasmād yas tyajati sa kṛtaghna eveti bhāvaḥ | 

kathambhūtaṁ tvām ? svarūpata evākhilānām ātmanāṁ **dayitaṁ** prāṇa-koṭi-preṣṭham īśvaraṁ cety-ādi | tathā, **nu** vitarke, tvad-vyatiriktaṁ kim api devatāntaraṁ dharma-jñānādi-sādhanaṁ **bhūtyai** aiśvaryāya saṁsārasya **vismṛtaye** mokṣāya **vā ko bhajet**? na ko’pīty arthaḥ | asmākaṁ tu tat tat phalam api tvad-bhakter evāntarbhūtam ity āha—kiṁ veti | **vā**-śabdena tatrāpy anādaraḥ sūcitaḥ | tad uktaṁ, yat karmabhir yat tapasā [bhā.pu. 11.20.32] ity-ādi ||

[329]

nanu kathaṁ tat-tat-phalam api visṛjati, na tu mām ? kiṁ vā mama kṛtam? tatrāha—


    **naivopayanty apacitiṁ kavayas taveśa**


    **brahmāyuṣāpi kṛtam ṛddha-mudaḥ smarantaḥ |**


    **yo’ntar bahis tanu-bhṛtām aśubhaṁ vidhunvann**


    **ācārya-caittya-vapuṣā sva-gatiṁ vyanakti || **[bhā.pu. 11.29.6]

he **īśa** ! **kavayaḥ** sarvajñāḥ **brahma**-tuly**āyuṣo’pi, **tat-kāla-paryantaṁ bhajanto’pīty arthaḥ | **tavakṛtam** upakāram **ṛddha-muda** upacita-tvad-bhakti-paramānandāḥ santaḥ **smaranto’pacitiṁ** pratyupakāram, ānṛṇyam iti yāvat, tāṁ **na upayanti** paśyanti | tasmān na visṛjet[11.29.5] ity uktam | kṛtam āha—**yo** bhavān **tanu-bhṛtāṁ** tvat-kṛpā-bhājanatvena keṣāṁcit sakala-tanu-dhāriṇāṁ **bahirācārya-vapuṣā** guru-rūpeṇa, **antaś caittya-vapuṣā** citta-sphurita-dhyeyākāreṇa **aśubhaṁ** tvad-bhakti-pratiyogi sarvaṁ **vidhunvan sva-gatiṁ** svānubhavaṁ **vyanakti** iti ||

|| 11.29 || śrīmad-uddhavaḥ || 326-329 ||

[330]

tathaiva sva-bhakter atiśayitvaṁ śrī-bhagavān api tad-anantaram uvāca | tatra ca tādṛśān prati śuddhāṁ sva-bhaktiṁ hanta te kathayiṣyāmi [bhā.pu. 11.29.8] ity-ādi-caturbhir uktvā, punar etādṛśān[^308] prati ca karuṇayā sva-bhajana-pravartanārtham anyadvicāritavān caturbhiḥ | yataḥ prāyaśo lokāḥ spardhādi-parāḥ, kathañcid antarmukhatve’pi sarvāntaryāmi-rūpa-tvad-bhajana-mātra-jñānina ity ālocya kṛpayā teṣāṁ spardhādīn jhaṭiti dūrīkartuṁ svasminn evāntar-mukhī-kartuṁ ca viṣṭabhyāham idaṁ kṛtsnam ekāṁśena sthito jagat [gītā 10.42] ity-ādy-ukta-tad-antaryāmi-rūpa-svāṁśasya bhajana-sthāne sva-bhajanam upadiṣṭavān | yathā—


    **mām eva sarva-bhūteṣu bahir antar apāvṛtam |**


    **īkṣetātmani cātmānaṁ yathā kham amalāśayaḥ || **[bhā.pu. 11.29.12]

ṭīkā ca—antaraṅgāṁ bhaktim āha—**mām** iti tribhiḥ | **sarva-bhūteṣvātmani cātmānam** īśvara-**sthitaṁ mām eva īkṣeta**|| ity eṣā |

kathambhūtam īśvaram ? **bahir-antaḥ**pūrṇam ity arthaḥ | tat kutaḥ ? **apāvṛtam** anāvaraṇam | tad api kutaḥ ? **yathā kham** anaṅgatvād vibhutvāc cety arthaḥ | atra **mām eva **iti śrī-kṛṣṇa-rūpam eva **īkṣeta**, na tu kevalāntaryāmi-rūpam ity abhiprāyeṇaiva antaraṅgāṁ bhaktim āha iti vyākhyātam ||

[331]

tataś ca—


    **iti sarvāṇi bhūtāni mad-bhāvena mahā-dyute |**


    **sabhājayan manyamāno jñānaṁ kevalam āśritaḥ || **


    **brāhmaṇe pukkase stene brahmaṇye’rke sphuliṅgake |**


    **akrūre krūrake caiva sama-dṛk paṇḍito mataḥ || **[bhā.pu. 11.29.13-14]

**kevalaṁ jñānam** antaryāmi-dṛṣṭim āśrito’pi | iti pūrvokta-prakāreṇa **sarvāṇi bhūtāni** mad-bhāvena teṣu mama śrī-kṛṣṇa-rūpasya yo bhāvo’stitvaṁ tad-viśiṣṭatayā **manyamānaḥ sabhājayan paṇḍito mataḥ** | mad-dṛṣṭyā brāhmaṇādiṣu **sama-dṛk** samaṁ mām eva paśyatīti ||

[332]

tataś ca nareṣv abhīkṣṇam [bhā.pu. 11.29.15] ity-ādinā tādṛśa-svopāsanā-viśeṣasya jhaṭiti spardhādi-kṣaya-lakṣaṇaṁ phalam uktvā, visṛjya [bhā.pu. 11.29.16] ity-ādinā, tathā-dṛṣṭa-sādhanaṁ sarva-namaskāram upadiśya, yāvat [bhā.pu. 11.29.17] ity-ādinā, tādṛśopāsanāyā avadhiṁ ca sarvatra svataḥ sva-sphūrtim uktvā, sarvaṁ [bhā.pu. 11.29.18] ity-ādinā—

navyavad dhṛdaye yaj-jño brahmaitad brahma-vādibhiḥ |

na muhyanti na śocanti na hṛṣyanti yato gatāḥ || [bhā.pu. 4.30.20]

iti pracetasaḥ prati śrī-bhagavad-vākye taṭ-ṭīkāyāṁ ca tasya bhagavataḥ pratipada-navya-sphūrtir eva brahmetīti yad uktaṁ, tad eva tat phalam ity uktvā, yad vā, katham asyāvatārasya brahmatā bhavati ? [go.tā.u. 2.28] iti gopāla-tāpanī-prasiddha-brahmety-abhidhāna-narākṛti-para-brahma-rūpa-sphūrtis tat-phalam ity uktvā, tenaiva tādṛśopāsanāṁ sarvordhvam api praśaṁsati—


    **ayaṁ hi sarva-kalpānāṁ sadhrīcīno mato mama |**


    **mad-bhāvaḥ sarva-bhūteṣu mano-vāk-kāya-vṛttibhiḥ || **[bhā.pu. 11.29.19]

**sarva-kalpānāṁ** sarvopāyānāṁ **sadhrīcīnaḥ** samīcīnaḥ | **mad-bhāvo** mama śrī-kṛṣṇa-rūpasya bhāvanā |

[^309]etac ca śrī-kṛṣṇa-bhajanasyāntaryāmi-bhajanād apy ādhikyaṁ śrī-gītopasaṁhārānusāreṇa evoktam—


    īśvaraḥ sarva-bhūtānāṁ hṛd-deśe’rjuna tiṣṭhati |


    bhrāmayan sarva-bhūtāni yantrārūḍhāni māyayā ||61


    tam eva śaraṇaṁ gaccha sarva-bhāvena bhārata |


    tat-prasādāt parāṁ śāntiṁ sthānaṁ prāpsyasi śāśvatam ||62


    iti te jñānam ākhyātaṁ guhyād guhyataraṁ mayā |


    vimṛśyaitad aśeṣeṇa yathecchasi tathā kuru ||63


    sarva-guhyatamaṁ bhūyaḥ śṛṇu me paramaṁ vacaḥ |


    iṣṭo’si me dṛḍham iti tato vakṣyāmi te hitam ||64


    man-manā bhava mad-bhakto mad-yājī māṁ namaskuru |


    mām evaiṣyasi satyaṁ te pratijāne priyo’si me ||65


    sarva-dharmān parityajya mām ekaṁ śaraṇaṁ vraja |


    ahaṁ tvā sarva-pāpebhyo mokṣayiṣyāmi mā śucaḥ || [gītā 18.61-66] iti |

atra ca _guhyaṁ_ pūrvādhyāyoktaṁ jñānam | _guhyataram_ antaryāmi-jñānam | _sarva-guhyatamaṁ_ tan-manastvādi-lakṣaṇaṁ tad-eka-śaraṇatva-lakṣaṇaṁ ca tad-upāsanam iti samānam | evaṁ śrī-gītāsv eva navamādhyāye’pi—


    idaṁ tu te guhyatamaṁ pravakṣyāmy anasūyave |


    jñānaṁ vijñāna-sahitaṁ yaj jñātvā mokṣyase’śubhāt || [gītā 9.1]

rāja-vidyā rāja-guhyam [gītā 9.2] ity-ādinā vakṣyamānārthaṁ praśasya śrī-kṛṣṇa-rūpa-sva-bhajana-śraddhā-hīnān nindaṁs tac-chraddhāvataḥ praśastavān svayam eva | yathā—


    avajānanti māṁ mūḍhā mānuṣīṁ tanum āśritam |


    paraṁ bhāvam ajānanto mama bhūta-maheśvaram ||


    moghāśā mogha-karmāṇo mogha-jñānā vicetasaḥ |


    rākṣasīm āsurīṁ caiva prakṛtiṁ mohinīṁ śritāḥ ||


    mahātmānas tu māṁ pārtha daivīṁ prakṛtim āśritāḥ |


    bhajanty ananya-manaso jñātvā bhūtādim avyayam || [gītā 9.11-13] iti |

_māmava-_ anādareṇa _mānuṣīṁ tanum āśritaṁ jānanti _ity arthaḥ | tasmāt sarvāntaryāmi-bhajanād apy uttamatvena tad-anantaraṁ ca _sarva-guhyatamam_ ity atra sarva-grahaṇāt sarvata uttamatvena śrī-kṛṣṇa-bhajane siddhe tad-avatāra-bhajanāt[^310] sutarām evottamatā sidhyati | 

[333]

atha tām eva kaimutyenāpy āha—


    **yo yo mayi pare dharmaḥ kalpyate niṣphalāya cet |**


    **tatrāyāso'nirarthaḥ syād bhayāder iva sattama || **[bhā.pu. 11.29.21]

**mayi** mad-arpitatvena kṛto **yo yo dharmo** veda-vihitaḥ, sa sa yadi **niṣphalāya** phalābhāvāya **kalpyate, **phala-kāmanayā nārpyata ity arthaḥ, tadā tatra **tatrāyāsaḥ** śrāntir **anirarthaḥ** syāt, vyartho na bhavati | niṣphalāyeti viśeṣaṇaṁ phala-bhogādi-rūpa-tad-bhakty-antarāyābhāvena anirarthatātiśaya-tātparyam | tatrānirarthatve kaimutyena śrī-kṛṣṇa-lakṣaṇasya svasyāsādhāraṇa-bhajanīyatā-vyañjako dṛṣṭāntaḥ—**bhayāder iva** iti | yathā kaṁsādau mat-sambandha-mātreṇa bhayāder apy āyāso nirartho na bhavati, mokṣa-sampādakatvād ity arthaḥ ||

[334] 

atha śrīmad-uddhavavat śrī-kṛṣṇaikānugatānāṁ sādhanatve sādhyatve ca svayaṁ śrī-kṛṣṇa-rūpa eva paramopādeya ity āha—


    **jñāne karmaṇi yoge ca vārtāyāṁ daṇḍa-dhāraṇe |**


    **yāvān artho nṛṇāṁ tāta tāvāṁs te’haṁ catur-vidhaḥ || **[bhā.pu. 11.29.33]

jñānādau **yāvān** dharmādi-lakṣaṇaś **caturvidho’rthaḥ**, **tāvān** sarvo’py **aham** eva | tatra **jñāne** mokṣaḥ | **karmaṇi** dharmaḥ kāmaś ca | **yoge** nānā-vidha-siddhi-lakṣaṇo laukiko **vārtāyāṁdaṇḍa-dhāraṇe** ca nānā-vidha-laukikaś cārtha iti caturvidhatvaṁ jñeyam ||

|| 11.29 || śrī-bhagavān || 330-334 ||

[335]

punar evam eva śrīmad-uddhavo’pi prārthitavān—


    **namo’stu te mahā-yogin prapannam anuśādhi mām |**


    **yathā tvac-caraṇāmbhoje ratiḥ syād anapāyinī || **[bhā.pu. 11.29.40]

ṭīkā ca—evaṁ yadyapi tvayā bahu kṛtaṁ, tathāpy etāvat prārthaya ity āha—namo’stv iti | **anuśādhi** anuśikṣaya | anuśāsanīyatvam evāha—yatheti | muktāv apy **anapāyinī**|| ity eṣā ||

|| 11.29 || śrīmān uddhavaḥ || 335 ||

[336]

ata evānyatrāpy abhipreyāya—


    **yathā tvām aravindākṣa yādṛśaṁ vā yad-ātmakam |**


    **dhyāyen mumukṣur etan me dhyānaṁ tvaṁ vaktum arhasi || **[bhā.pu. 11.14.31]

ṭīkā ca—**mumukṣustvāṁyathādhyāyet, tan me vaktum arhasi** jijñāsoḥ kathanāya **me** punar **etat** tvad-dāsyam eva puruṣārthaḥ, na tu dhyānena kṛtyam astīti | tad uktam, tvayopabhukta-srag-gandha- [bhā.pu. 11.6.46] ity-ādi|| ity eṣā ||

|| 11.14 || śrīmān uddhavaḥ || 336 ||

[337]

tasya sarvāvatārāvatāriṣv aprakaṭitaṁ parama-śubha-svabhāvatvaṁ ca smṛtvāha—


    **aho bakī yaṁ stana-kāla-kūṭaṁ**


    **jighāṁsayāpāyayad apy asādhvī |**


    **lebhe gatiṁ dhātry-ucitāṁ tato’nyaṁ**


    **kaṁ vā dayāluṁ śaraṇaṁ vrajema || **[bhā.pu. 3.2.23]

**dhātryā** yā **ucitā gatiḥ, **tām eva || anena tatrāpi gokula-līlātmakasya śrī-kṛṣṇasya bhajana-māhātmyātiśayo darśitaḥ, tathā pūtanā loka-bālaghnī [bhā.pu. 10.6.35] ity-ādau ca jñeyam | tathā śrī-kṛṣṇa-sandarbhe [51] ca, yena yenāvatāreṇa [bhā.pu. 10.7.1] ity-ādikaṁ vivṛtam asti | 

|| 3.2 || sa eva || 337 ||

[338]

atha gokule’pi śrīmad-vraja-vadhū-sahita-rāsādi-līlātmakasya parama-vaiśiṣṭyam āha—


    **vikrīḍitaṁ vraja-vadhūbhir idaṁ ca viṣṇoḥ**


    **śraddhānvito yaḥ śṛṇuyād atha varṇayed vā |**


    **bhaktiṁ parāṁ bhagavati parilabhya kāmaṁ **


    **hṛd-rogam āśv apahinoty acireṇa dhīraḥ || **[bhā.pu. 10.33.39]

**ca**-kārād anyac ca | **atha** iti vātha | **śṛṇuyād** vā **varṇayed** vā | upalakṣaṇaṁ caitad dhyānādeḥ | **parāṁ** yataḥ **parā nānyā** kutracid vidyate, tādṛśīm | **hṛd-rogaṁ** kāmādikam api śīghram eva tyajati | atra sāmānyato’pi paramātva-siddhe tatrāpi parama-preṣṭha[^311]-śrī-rādhā-saṁvalita-līlā-maya-tad-bhajanaṁ tu paramatamam eveti svataḥ sidhyati | kintu rahasya-līlā tu pauruṣa-vikāravad-indriyaiḥ, pitṛ-putra-dāsa-bhāvaiś ca nopāsyā, svīya-bhāva-virodhāt | rahasyatvaṁ ca tasyāḥ kvacid alpāṁśena, kvacit tu sarvāṁśeneti jñeyam ||

|| 10.33 || śrī-śukaḥ || 338 ||

[339]

tatra te bhakti-mārgāḥ darśitāḥ | atra ca śrī-guroḥ śrī-bhagavato vā prasāda-labdhaṁ sādhana-sādhya-gataṁ svīya-sarvasva-bhūtaṁ yat kim api rahasyaṁ, tat tu na kasmaicit prakāśanīyam, yathāha—


    **naitat parasmā ākhyeyaṁ pṛṣṭayāpi kathañcana |**


    **sarvaṁ sampadyate devi deva-guhyaṁ susaṁvṛtam || **[bhā.pu. 8.17.20]

**sampadyate** phaladaṁ bhavati ||

|| 8.17 || śrī-viṣṇur aditim || 339 ||

[340]

tad evaṁ sādhanātmikā bhaktir darśitā | tatra siddhi-kramaś ca śrī-sūtopadeśārambhe śuśrūṣoḥ śraddadhānasya [bhā.pu. 1.2.16] ity-ādinā darśitaḥ | yathā ca śrī-nārada-vākye ahaṁ purātīta-bhave’bhavam [bhā.pu. 1.5.23] ity-ādau | yathā ca śrī-kapila-deva-vākye satāṁ prasaṅgān mama vīrya-saṁvidaḥ [bhā.pu. 3.25.22] ity-ādau | atra kaivalya-kāmāyāṁ bhaktyā pumān jāta-virāgaḥ [bhā.pu. 3.25.23] ity-ādinā | śuddhāyāṁ, naikātmatāṁ me spṛhayanti kecit [bhā.pu. 3.25.31] ity-ādinā kramo jñeyaḥ | tathā śuddhāyām eva śrī-prahlāda-kṛta-daitya-bālānuśāsane guru-śuśrūṣayā [bhā.pu. 7.7.25] ity-ādinā | tam evaṁ kramam eva saṅkṣipya sa-dṛṣṭāntam āha—


    **bhaktiḥ pareśānubhavo viraktir**


    **anyatra caiṣa trika eka-kālaḥ |**


    **prapadyamānasya yathāśnataḥ syus**


    **tuṣṭiḥ puṣṭiḥ kṣud-apāyo’nughāsam ||**


    **ity acyutāṅghriṁ bhajato’nuvṛttyā**


    **bhaktir viraktir bhagavat-prabodhaḥ |**


    **bhavanti vai bhāgavatasya rājaṁs**


    **tataḥ parāṁ śāntim upaiti sākṣāt || **[bhā.pu. 11.2.42-43]

ṭīkā ca—**prapadyamānasya** hariṁ bhajataḥ puṁso **bhaktiḥ** prema-lakṣaṇā, **pareśānubhavaḥ** premāspada-bhagavad-rūpa-sphūrtis tayā nirvṛtasya tato’nyatra gṛhādiṣu **viraktir** ity eṣa**trika eka-kālo** bhajana-sama-kāla eva syāt | **yathā aśnato** bhuñjānasya **tuṣṭiḥ** sukhaṁ, **puṣṭir** udara-bharaṇaṁ, **kṣun**-nivṛttiś ca pratigrāsaṁ syuḥ | upalakṣaṇam etat | pratisiktham api yathā syus tadvat | evam evaikasmin bhajane kiñcit premādi-trike jāyamāna **anuvṛttyā bhajataḥ** parama-premādi jāyate, bahu-grāsa-bhojina iva parama-tuṣṭy-ādi | tataś ca bhagavat-prasādena kṛtārtho bhavatīty āha—**ity acyutāṅghrim **iti || ity eṣā |

**śāntiṁ** kṛtārthatvam, sākṣād antar bahiś ca prakaṭita-parama-puruṣārthatvād avyavadhānenaivety arthaḥ | pūrva-padya-bhakty-ādīnāṁ tuṣṭy-ādayaḥ krameṇaiva dṛṣṭāntā jñeyāḥ | uttaratrāpy etat-krameṇa bhakti-tuṣṭyoḥ sukhaika-rūpatvāt. puṣṭy-anubhavayor ātma-bharaṇaika-rūpatvāt, kṣud-apāya-viraktyoḥ śānty-eka-rūpatvāt | yadyapi bhuktavato’nne’pi vaitṛṣṇyaṁ jāyate, bhagavad-anubhavinas tu viṣayāntara eveti vaidharmyam, tathāpi vastv-antara-vaitṛṣṇyāṁśa eva dṛṣṭānto gamya[^312] iti ||

|| 11.2 || śrī-kavir nimim || 340 ||

tad etad vyākhyātam abhidheyam | atrānyo’pi viśeṣaḥ śāstra-mahājana-dṛṣṭyānusandheyaḥ |

**guruḥ śāstraṁ śraddhā rucir anugatiḥ siddhir iti me**

**yad etat tat sarvaṁ caraṇa-kamalaṁ rājati yayoḥ |**

**kṛpā-**pūra-syanda**-**[^313]**snapita-nayanāmbhoja-yugalau**[^314]

**sadā rādhā-kṛṣṇāv aśaraṇa-gatī**[^315]** tau mama gatiḥ** ||

iti śrī-kali-yuga-pāvana-sva-bhajana-vibhājana-prayojanāvatāra-śrī-śrī-bhagavat-kṛṣṇa-caitanya-deva-caraṇānucara-viśva-vaiṣṇava-rāja-sabhājana-śrī-rūpa-sanātanānuśāsana-bhāratī-garbhe śrī-bhāgavata-sandarbhe śrī-bhakti-sandarbho nāma pañcamaḥ sandarbhaḥ || 

samāptaś cāyaṁ śrī-bhakti-sandarbhaḥ ||

—o)0(o—


<!-- Footnotes themselves at the bottom. -->
## Notes

[^1]:
    śrī-śrī-rādhā-govinda-devo jayati (ka), śrī-vṛndāvana-candrāya namaḥ (ca), śrī-śrī-kṛṣṇa-caitanyo jayati (ña) [Not all editions have anything here.]

[^2]:
    tatra pūrva-sandarbha-catuṣṭayena (ja, ya) 

[^3]:
    tathā coktam (ja, ya)

[^4]:
    uddiśati (ga, ca)

[^5]:
    janmāntara-kṛta- (kha), janmāntarāvṛta- (ga, ca)

[^6]:
    tat-tal-līlā- (ca, cha, jha, ña)

[^7]:
    bījāyamānam api kālādi-vaiguṇyena tad iva doṣeṇa (cha); bījāyamānam api kāmādi-vaiguṇyena tad-itara-doṣeṇaiva (ya); bījāyamānam api kālādi-vaiguṇyena bījam iva doṣeṇa (cha); bījāyamānam api kāmādi-vaiguṇyena bījam api doṣeṇa (P) 

[^8]:
    haraṣa iti chāndasaḥ.

[^9]:
    dvayam (cha, ja, jha, ña)

[^10]:
    P does not include this portion of Śrīdhara's ṭīkā.

[^11]:
    dehādy-abhiniveśāt

[^12]:
    yata (ya)

[^13]:
    niścala-svarūpaḥ (cha, ja, jha, ña)

[^14]:
    bhagavad- (cha, ja, jha, ña, ya)

[^15]:
    upajāyate (kha)

[^16]:
    dvāviṁśatyā ity adhika-pāṭhaḥ (cha, ja, jha, ña, ya)

[^17]:
    viṣvaksena- (kha, ca)

[^18]:
    vāsudevālambanābhāvena (cha, ja, jha, ña, ya)

[^19]:
    Not in cha, ja, jha, ña, ya. P seems to have rejected this reading in a later edition. 

[^20]:
    kevala-śabdena (cha, ja, jha, ña, ya)

[^21]:
    bhaktiḥ (cha, ja, jha, ña, ya)

[^22]:
    sākṣāt (ja, ya)

[^23]:
    tat pūrvokta-tattvam

[^24]:
    jñānaṁ ca vairāgyaṁ ca, tābhyāṁ yuktayā (not in P)

[^25]:
    Added by Puridas.

[^26]:
    tat-pravartitāyā bhakteś cānugatā (cha, ja, ña, ya); bhakteś cānugatās tat-pravartitāś  ca (jha)

[^27]:
    karma-dharmādy-āgraha- (ga)

[^28]:
    tatropāyaṁ (cha, ña), tatropāyān (ja, ya)

[^29]:
    vā (cha, ja, jha, ña, ya)

[^30]:
    hṛdaya-granthi-rūpo’haṅkāraḥ (cha, ja, jha, ña, ya). P seems to have changed his mind on this reading. I am getting the impression, however, that the (cha, ja, jha, ña, ya) group of texts are the B recension and the second choice.

[^31]:
    _na_ is dropped in ka, kha, ga, ca.

[^32]:
    phala-kāle (kha)

[^33]:
    This portion only in kha, ga, ca.

[^34]:
    dvāviṁśatyā only in B group.

[^35]:
    "sa taṁ" iti pāṭhāntaraṁ kānāilāla-adhikāriṇā dhṛtam.

[^36]:
    anantaraṁ (ya)

[^37]:
    Not in the B group.

[^38]:
    Not in B group.

[^39]:
    Not found.

[^40]:
    nārāyaṇa-parā vedā devā nārāyaṇāṅgajāḥ
    nārāyaṇa-parā lokā nārāyaṇa-parā makhāḥ
    nārāyaṇa-paro yogo nārāyaṇa-paraṁ tapaḥ
    nārāyaṇa-paraṁ jñānaṁ nārāyaṇa-parā gatiḥ

[^41]:
    jñānaṁ (P changed here).

[^42]:
    This portion not in the B group.

[^43]:
    paramātmānam (ja, ya)

[^44]:
    śrī-kāpila-yoge’pi (kha, ga, ca)

[^45]:
    bhakti-yogena śravaṇādinā mayy arpitaṁ sat manaḥ sthiraṁ bhavatīti yad etāvān eva | iti cha-ya pāṭhaḥ. Probably the reading for all the B group.

[^46]:
    nastīti (Y)

[^47]:
    "yat pādety-ādikam ārabhya" ity atra "yasya pāda-paṅkajayoḥ palāśāni aṅgulayas teṣāṁ vilāsaḥ kāntis tasya bhaktyā smṛtyā karmāśayam ahaṅkāra-rūpaṁ hṛdaya-granthiṁ karmabhir eva grathitam | riktā nirviṣayā matir yeṣām | niruddhaḥ pratyāhṛtaḥ sroto-gaṇa indriya-vargo yaiḥ | araṇaṁ śaraṇam ||" ity atirikta-pāṭhaḥ jha-granthe upalabhyate ||

[^48]:
    yogādinā not in ya.

[^49]:
    ya reads only these portions of the commentary: śaukraṁ śukra-sambandhi janma viśuddha-mātā-pitṛbhyām utpattiḥ | sāvitram upanayanena | yājñikaṁ dīkṣayā | indriya-rādhasā tat-pāṭavena | atra sāṅkhyena dehādi-vyatiriktātma-jñāna-mātreṇa iti ṭīkā |

[^50]:
    āśrayam (B group)

[^51]:
    yathā vāsudeve ratir api saṁlabhyata ity arthaḥ iti atirikta-pāṭhaḥ (ja, ya)

[^52]:
    prathame [skandhe]. tṛtīye is the B reading. 

[^53]:
    bhagavat-tattva-jñāna-mātraṁ (ja, ya); bhagavat-jñāna-mātraṁ (ca); bhagavad-dhyāna-mātraṁ (kha)

[^54]:
    yathā hi yūyaṁ nṛpa-deva dustyajād
    āpad-gaṇād uttaratātmanaḥ prabhoḥ |
    yat-pāda-paṅkeruha-sevayā bhavān
    ahāraṣīn nirjita-dig-gajaḥ kratūn ||

[^55]:
    te ca (B group)

[^56]:
    ya inserts _tasya_, P _tathā_. _cha, jha_
    have nothing here.

[^57]:
    vedāḥ	

[^58]:
    This is the BAU reading. The _Bhakti-sandarbha_ editions all have _brahmacaryeṇa_.

[^59]:
    draviḍopadeśe’pi (B group)

[^60]:
    vāta-vāsanā ye munayo or ṛṣayaḥ |

[^61]:
    tat-sāmyāt (ga, ca, ya)

[^62]:
    tasmin (cha, ja, ña, ya)

[^63]:
    bhakti-yogam (ja, ya)

[^64]:
    mad-arpaṇaiḥ (ra)

[^65]:
    kāla-traye’pi (ja, ya)

[^66]:
    prādhānyenāpi (ya), prādhānyenaiva (ga, ca)

[^67]:
    [After _yad vā_] yeyaṁ veda-saṁjñitā vāṇī kāla-krameṇa kramān naṣṭā bhavati, pralaye tu samyag eva naṣṭā bhavatīty arthaḥ | sā sṛṣṭy-ādau mayyaiva brahmaṇe proktā syāt, na tv anena ca brahmaṇā svayam anusandhīyata ity arthaḥ | yaysāṁ ca vāṇyāṁ mad-ātmako nirguṇatvāt mat-svarūpa-bhūto bhakti-lakṣaṇo dharmaḥ proktaḥ sarva-samanvayena pratipādita ity arthaḥ || iti (kha, ga, gha, ca) kara-lipiṣu prāptaṁ pāṭhāntaram ||
nirguṇatvān mat-svarūpa-bhūto bhakti-lakṣaṇo dharmaḥ proktaḥ, sarva-samanvayena pratipādita ity arthaḥ || (ya)

[^68]:
    -_lakṣaṇān_ not in B group.

[^69]:
    mukti (ga, ca, cha, jha, ya), bhakti- (P)

[^70]:
    pravṛttiḥ kāmanā (kha, ga, ca)

[^71]:
    atra "go-śṛṅgopari-sarṣapa-sthiti-kālaṁ vyāpya"ity-adhika-pāṭhaḥ ja, ya granthayor upalabhyate.

[^72]:
    atrānugīyate (cha, ja, jha)

[^73]:
    viśvātmā

[^74]:
    upakramya (ca, cha, ja, ña)

[^75]:
    maraṇa-bhaya- (jha)

[^76]:
    darśanānandāntarbhūtaiva (ja, ya)

[^77]:
    jñānam (ya)

[^78]:
    pibanti [2.2.37] ity-ādy-upakrama-vākya-saṁvādenāpi 

[^79]:
    samprati is in all but cha, ja, jha, ña. KLA prefers taṁ prati.

[^80]:
    bhaktiṁ vinā

[^81]:
    darśane vibhoḥ (padma-purāṇa)

[^82]:
    punar (bhāgavatasya pāṭhāntaram)

[^83]:
    Not in P. This is from ya.

[^84]:
    Not in P. This is from ya.

[^85]:
    janasyāpi (kha, ca, ya)

[^86]:
    These verses found only in kha, ga, gha, ca MSS. I can't figure out the meter, perhaps corrupt.

[^87]:
    vipraḥ stabdhas tena (P). The other reading is from ya but P shows later preference for it in liner note.

[^88]:
    … rudra-jāpaka-śatam ekam ekena atharva-śiraḥ-śikhādhyāpakena tat-samam | atharvaśiraḥ-śikhādhyāpaka-śatam ekam ekena tāpanīyopaniṣad-adhyāpakena tat-samam | tāpanīyopaniṣad-adhyāpaka-śatam ekam ekena mantra-rājādhyāpakena tat-samam || iti mūla-tāpanīyopaniṣadaḥ pāṭhaḥ.

[^89]:
    Not in all editions. ka, kha, ga, ca, ja and ya.

[^90]:
    evaṁ-bhūte (cha, ya)

[^91]:
    bhagaval- 

[^92]:
    tad-dhetutvena (kha, ga, ca, ja)

[^93]:
    "sarvato'tyantam eva… tasyety arthaḥ" iti pāṭhaḥ ga-gha-ca-karalipiṣu prāptaḥ.

[^94]:
    bhūta-dveṣāt (kha), tad-dveṣāt (ca)

[^95]:
    adhiṣṭhātṛtva (ya)

[^96]:
    hitam āśaṁsataḥ (kha, ga, ca); hitam āśaṁsamānāt śravaṇādi-karmānapekṣamāṇāt (ja); hitam āśaṁsanena śravaṇādi-karmānapekṣamāṇāt (ya)

[^97]:
    ahiṁsopaśamaḥ (bhāgavata-pāṭhāntaram)

[^98]:
    siddha eva saḥ | tatra… iti ya.

[^99]:
    sampādyata iti bhedaḥ iti ya.

[^100]:
    viśleṣārtham (kha, ga, ca, ja, ya)

[^101]:
    bhadraśravaḥ śrī-hayaśīrṣam (cha, ja, jha, ña, ya)

[^102]:
    ṛṣayo’pi iti bhāgavatasya pāṭhāntaram.

[^103]:
    ahnivyāpṛtety-ādi (P) The above reading from ya is confirmed in KS.

[^104]:
    smṛty-ādiṣu (kha, ga, ca)

[^105]:
    "amṛtaṁ paramaṁ… viśaditam aśnute" ity anucchedāṁśaḥ kha-ga-gha-ca-karalipiṣu prāptaḥ |

[^106]:
    vikhyātasya (ya)

[^107]:
    Not in ya.

[^108]:
    virodhāt

[^109]:
    P inserts here (1) "śrī-svāmi-ṭīkā-dhṛta-śrī-sarvajña-muni-vākye (10.87.21)" and (2) "śrī-śaṅkarācārya-kṛta-śrī-nṛsiṁha-tāpanī—yaṁ sarve devā āmananti…" This latter quote appears erroneous. NTU has "yaṁ sarve devā namanti…" etc. Kaṭha Upaniṣad 1.2.15, on the other hand, reads sarve vedā yat padam āmananti.

[^110]:
    ity asmāt paraṁ—"yasya śaucān nābhy-adho'ṅga-prakṣālana-jalāt niḥsṛtena sarit-pravarodakena tīrthena sarva-pāvanena śirasy adhiṣṭhāpitena mahā-devaḥ śivas tādṛśo'bhūd ity arthaḥ |" ity adhika-pāṭhaḥ ka-kha-karalipyoḥ prāptaḥ || (P)

[^111]:
    svabhāvato yogyā (kha, ga, ca)

[^112]:
    upakramopasaṁhārāv abhyāso'pūrvatā phalam |
    arthavādopattī ca liṅgaṁ tātparya-nirṇaye || ity eṣa ślokaḥ ka-kha-karalipyor upalabhyate || 

[^113]:
    pūrva- kha, ca.

[^114]:
    pāraṅgato'pi vedānāṁ (not _kha, ga, ca_)

[^115]:
    ity asmāt paraṁ—aṅga he devāḥ, yad yasmil loke śrīr evam amata amaṁsta mene | kiṁ kurvatī ? vidruma-mayāni taṭāni yāsām | amalā amṛta-tulyā āpo yāsāṁ tāsu vapīṣu nija-vane lakṣmīvane paricārikābhir anvitā tulasībhiḥ śrī-viṣṇuṁ pūjayantī | tadodake pratibimbitaṁ śobhanālaka-yuktam utkṛṣṭa-nāsikā-yuktaṁ ca sva-vaktraṁ vīkṣya bhagavatā uccheṣitaṁ cumbitam ity amanyata | anena lakṣmyā api saubhāgya-sukhaṁ bhagavad-anugraheṇaiveti dyotitam || [śrīdhara-svāminaṣ ;tīkā, kha-kara-lipyāṁ prāptā ||]

[^116]:
    tat-siddhir iti prasiddhiḥ (ga, ca, ya, RR)

[^117]:
    garuḍa-purāṇe 1.2.2.22.

[^118]:
    The reading there has in the last quarter _etasyaiva vidhiṅkarāḥ._

[^119]:
    evaṁ teṣu… RR

[^120]:
    bhagavān in many editions.

[^121]:
    bhakter anyat tu (B group)

[^122]:
    bṛhan-nāradīye ca—

[^123]:
    See section 111 above.

[^124]:
    "yad vā…sama ity arthaḥ" ity adhika-pāṭhaḥ kha-ga-gha-ca-karalipiṣu prāptaḥ ||

[^125]:
    eva gamyate (ga, ca, ya)

[^126]:
    vedanādinā (ya)

[^127]:
    śrī-bhagavān, often incorrect śrī-śukaḥ.

[^128]:
    vāg-ādināpi (?)

[^129]:
    "atra… ity uktam" iti anucchedāṁśaḥ kha-ga-karalipyoḥ prāptaḥ |

[^130]:
    tatrāpravṛtter (ya, ra)

[^131]:
    tad evaṁ (ya)

[^132]:
    In the place of the following paragraph (cha, la) only have this Śrīdhara ṭīkā here. He then goes on directly to _tad upapādayati…_ without any of the other text.

[^133]:
    jha, ña, ya

[^134]:
    sāvitrādi-janmani tu (ya)

[^135]:
    Not in P, but found in (ra), etc.

[^136]:
    "śvādatvam atra… vyaktam evāyāyātam" ity atra cha-jha-ña-grantheṣu pāṭhāntaraṁ—ṭīkā ca—yan-nāma-dheyasya śravaṇam anukīrtanaṁ ca tasmāt, kvacid kadācid api | śvānam attīti svādaḥ śvapacaḥ, so'pi savanāya kalpate yogyo bhavati iti ||

[^137]:
    ity asmāt paraṁ—uddhavaṁ prati śrī-bhagavatā coktaṁ—bhaktiḥ punāti man-niṣṭhā śvapākān api sambhavāt [bhā.pu. 11.14.20] iti | atra jāti-doṣa-haratvena prārabdha-hāritvaṁ spaṣṭam || iti cha-jha-ña-granthānāṁ adhika-pāṭhaḥ ||

[^138]:
    tan- (ka, kha, ca, ja, ya)

[^139]:
    It appears that some readings have only bhakti-rūpayoḥ, others only jñāna-kriyayoḥ. ka, kha, ga, ṅa, ca have both.

[^140]:
    āyātam (ja, ya)

[^141]:
    tasyā bhakter (ja, ya)

[^142]:
    tādṛśatvaṁ iti ja, ya.

[^143]:
    śaktitva-bodhakaṁ (ka, kha, ga, gha, ṅa, ca)

[^144]:
    tad-abhāve (ya)

[^145]:
    akāla-vipluta- (?)

[^146]:
    ity ukta-rītyā (kha); ity uktyā bhaktyāpi (ga, ca, ra)

[^147]:
    tathāyady aticiram (ya); "tathāpi yadyapi…. padena gamyate" iti pāṭhaḥ kha-ga-ca-karalipiṣu prāptaḥ |

[^148]:
    bhakti- (ga, ca, ya)

[^149]:
    vidhānāt (kha, ca)

[^150]:
    tathāpi tādṛśasya rājñaḥ [ka, kha, ca, krama-sandarbha] 

[^151]:
    bhakti- ka, kha, gha, cha, ja, jha, ña

[^152]:
    ukta-prakaraṇaṁ (ya), madhya-prakaraṇam (jha)

[^153]:
    dharmāya

[^154]:
    svalpābhyāsenaiva (ña)

[^155]:
    govinda-nāma-

[^156]:
    sampṛkto

[^157]:
    abhayaṁ sarva-bhūtāya (ka, kha, ca)

[^158]:
    saṁsārāt

[^159]:
    atra krama-sandarbhe (3.31.11) “tathā ceti nairukta-mate ca trividhā jīvā [janā] labhyante—eke pūrva-pūrva-janma-mātraṁ smaranti | eke sāṅkhya-yogādikam abhyasyanti | eke tu parama-puruṣam iti yathoktaṁ tatraiva taiḥ” ity adhika-pāṭhaḥ prāpyate jha-granthe'pi.

[^160]:
    atra "catuḥślokī-vyākhyāyām" ity adhika-pāṭhaḥ ya-pustake.

[^161]:
    In P, not in ya or ra.

[^162]:

[^163]:
    aśukla- (cha, ja, jha)

[^164]:
    tad-viṣaya-prayuktāni giridharety-ādīni (ja, ya); govardhana-dhāraṇādīni (cha, jha, ña)

[^165]:
    ity asmāt paraṁ—"tāny api | kim uta sākṣāt tan-nāmāni kṛṣṇa-govindety-ādīnīty arthaḥ" iti ja-ya-ra-grantheṣu adhika-pāṭhaḥ ||

[^166]:
    -ārambha-kauṭilyam (ca, jha)

[^167]:
    sambhavatīti (ya)

[^168]:
    tad-adarśane’pi (ja, ya)

[^169]:
    pārthivārbhakas (ka, ya)

[^170]:
    yad (ya)

[^171]:
    kiṁ ca (ṅa, ca, ya)

[^172]:
    yaḥ (cha, ja, jha, ña, ya)

[^173]:
    gamyate (ya)

[^174]:
    draṣṭavyaḥ (ja, ya)

[^175]:
    prayuktatvāc ca (ga, ca)

[^176]:
    saṁgrahārtham eva (cha, jha, ña)

[^177]:
    jīvikā-pratiṣṭhārcādy-upārjanam (kha)

[^178]:
    śuddha-bhakti-lakṣaṇam (cha, ja, ña, ya)

[^179]:
    ata eva (ya)

[^180]:
    adhikāri in everything but kha and ca.

[^181]:
    svarūpasya (ga, ca, ja)

[^182]:
    bhaktiḥ (kra.saṁ. 11.20.28)

[^183]:
    -uttara-phalān (all but ka, ca, ya, ra)

[^184]:
    evety adhikāritvam (ca)

[^185]:
    Only in ya.

[^186]:
    yasmāc ca (ya)

[^187]:
    abhāvo’pi (kha, ca)

[^188]:
    nodeṣyatīti (ra)

[^189]:
    tad-anugati- (ja, ya)

[^190]:
    na teṣāṁ sutarāṁ (ya), natarāṁ (ca)

[^191]:
    doṣāpātaḥ

[^192]:
    iti hy aparādheṣu gaṇyate iti kha-ga-ca-karalipīnāṁ pāṭhāntaram |

[^193]:
    Not in kha-ga-ca.

[^194]:
    sat-saṅgamasyāvaśyaka-hetutva-vivakṣayā (cha, jha, ṇa)

[^195]:
    sad-ākāratayaiva (kha, ca)

[^196]:
    samprati (? ka, kha, ṅa, ca) Probably _taṁ prati.  _This is not in other editions not listed here.

[^197]:
    "prākṛta-dehāditve… dṛśyate" ity anucchedāṁśaḥ ka-kha-ga-gha-ca-karalipiṣu prāptaḥ |

[^198]:
    priyatva-dharmaṁ (ga, ca, ya)

[^199]:
    bhakta-tāratamyaṁ (ga, ja)

[^200]:
    sākṣātkāra eva premādhikyam (ya)-

[^201]:
    nigūḍha- (ka, kha, ga, ṅa, ca, ya)

[^202]:
    uttama-madhyamatādi-vivikto (cha, ja, jha, ña, ya)

[^203]:
    bhagavad-ādy-anubhavas (ya)

[^204]:
    sarvānanda-kadambe (kha, ga, ca); sarvānanda-kadambake (ja, ya)

[^205]:
    -samaḥ 

[^206]:
    eṣo'tiriktāṁśaḥ ja-ya-granthayor upalabhyate.

[^207]:
    acalane (RR)

[^208]:
    bhedaḥ (ga, ca, ja, ya)

[^209]:
    Haridāsa Śāstri has _madhyama-miśra_, but the Krama-sandarbha reads _madhyamaṁ miśra-_

[^210]:
    Śrīdhara reads _māṁ bhajeta sa sattamaḥ. tu_ is not an issue for him.

[^211]:
    samatvam, sattamatvam

[^212]:
    _jñāni-bhaktārta-bhaktādīn_ in ya, ra only, elsewhere only _jñāni-bhaktādīn_.

[^213]:
    Only one tat in (ra)

[^214]:
    -paraspara- (ka, ṅa, ja), neither in (ra)

[^215]:
    vivicya

[^216]:
    _na tāvat_ in place of _na vā jaḍasya tat_ (ga, ca, ja, ya, ra)

[^217]:
    avaiṣṇavopadiṣṭena mantreṇa na parā gatiḥ ||
    avaiṣṇavopadiṣṭaṁ cet pūrva-mantra-varaṁ dvayam |
    punaś ca vidhinā samyak vaiṣṇavād grāhayed guroḥ || [PadmaP 6.226.1-2]

[^218]:
    -antarmukhīkartum

[^219]:
    rucy-ādinā (ja, ya)

[^220]:
    divā rajanī-khaṇḍini (ja, ya, ra)

[^221]:
    vivektuṁ na kṣamante, tadvat (ja, ya, ra)

[^222]:
    In his notes, P wants this portion of Anu. 216 to be included with 215.

[^223]:
    dharma- P. changes this to _karma_- saying it is _karmaṇi ṣaṣṭhi_. (kha, ga, ṅa, ca)

[^224]:
    ya here adds bhāgavatīṁ bhaktiṁ jānīhīty arthaḥ.

[^225]:
    -khyāpanāya (ka, ṅa)

[^226]:
    ity atra cāsyās (ya)

[^227]:
    tathāpy abhūtāni (ya)

[^228]:
    -viśeṣaṇena  (ya); -viśeṣān (kha, ca)

[^229]:
    apūrvasyaiva (cha, ja, ña)

[^230]:
    yuktam evāśrayatvam (cha, ja, ña)

[^231]:
    kva ? (ya)

[^232]:
    ity asmāt paraṁ—"nija-puruṣānāṁ nāradādīnāṁ hṛdi likhitavan niścalatayā sthitena uktena puruṣa-rūpeṇa ātmni sva-manasi virocamāne | kīdṛśī bhaktiḥ ? atyantātiśayena" ity atirikta-pāṭhaḥ kha-karalipyāṁ prāptaḥ ||

[^233]:
    yad yad hi kurute kiñcit… iti pāṭhāntaraḥ |

[^234]:
    putrārthake (kha, ja)

[^235]:
    darśiṣyate (cha, jha, ña)

[^236]:
    śravaṇa-mananāṅgīnāṁ (ka, ṅa)

[^237]:
    cha, jha, ña insert _na_.

[^238]:
    na tan- (ya)

[^239]:
    ity asmāt param—"śrutena kathā-śravaṇena sambhṛtayā puṣṭayā" iti atirikta-pāṭhaḥ kha-karalipyām upalabhyate.

[^240]:
    mat-pratimādi, tasya darśanādi (kha)

[^241]:
    pūrvasmād evāvakṛṣyate (ka)

[^242]:
    nityāvaśyāpekṣātvāt (ka, ja)

[^243]:
    chāndasāt (not in ya)

[^244]:
    priyam ātmānaṁ iti kvacit mūla-pāṭhaḥ (kha, gītā-presa).

[^245]:
    bhāmini iti bhāgavatasya pāṭhāntaram (gīta-presa, ka)

[^246]:
    eṣa ślokaḥ kha-karalipitaḥ prāptaḥ ||

[^247]:
    -avikṛta- (cha, jha, ña, ya)

[^248]:
    bādhyamānaś ca (kha)

[^249]:
    atiprajñayā  (ya)

[^250]:
    cātra (mūle)

[^251]:
    tadāyattaś ca jīvati (mūle)

[^252]:
    -varṣaṇaṁ cātrābhihitam (kha, ṅa, ja)

[^253]:
    bhagavac-chāstropadeṣṭṝṇāṁ sevātaḥ |

[^254]:
    mantropadeṣṭṝṇāṁ sevātaḥ |

[^255]:
    tadvan niṣṭhā (kha, ja, ya)

[^256]:
    uktaṁ (ya)

[^257]:
    pūjanaṁ (jha)

[^258]:
    tasyaiva (ka, ṅa, ca)

[^259]:
    ivokteḥ (ga, ca)

[^260]:
    sarvāpekṣatvaṁ (cha, jha, ña, ya)

[^261]:
    darśanayā (ka, ca, ya)

[^262]:
    sat-saṅgād iti pāṭhaḥ gīta-presa-saṁskaraṇe. (jha, ya)

[^263]:
    evaṁ ca (kha, ga, ca)

[^264]:
    niḥsaṅgāyaiva (cha, ña)

[^265]:
    ity asmāt param—"devatāntara-pūjanavat sādhu-pūjanaṁ na tyājyam ity āśayaḥ | bhagavat-sevanena devatāntara-pūjanaṁ sidhyati, na tu sādhu-pūjanam |" ity atirikta-pāṭhaḥ ka-karalipitaḥ prāptaḥ. P

[^266]:
    ayaṁ ślokaḥ jha-granthe upalabhyate, nānyatra.

[^267]:
    jñāna- (cha, jha, ña), nothing (ya)

[^268]:
    gūḍhatvāt

[^269]:
    -phalaṁ (ṅa, ja, ya)

[^270]:
    kṣulla- (ka, kha, ga, gha, ṅa)

[^271]:
    "kṛpayā tad grāhyate" ity atra "tat prathitaṁ" iti ja-granthasya pāṭhāntaram.

[^272]:
    snāna- (cha, ya)

[^273]:
    dīnam (cha, jha)

[^274]:
    evaṁ sadā karma-kalāpam ātmanaḥ, pare’dhiyajñe bhagavaty adhokṣaje |
    sarvātma-bhāvaṁ vidadhan mahīm imāṁ, tan-niṣṭha-viprābhihitaḥ śaśāsa ha ||

[^275]:
    rāmacandraṁ is the reading found in all sources but _ka_ and _ja._

[^276]:
    ya āśu hṛdaya-granthiṁ nirjihīrṣuḥ parātmanaḥ
    vidhinopacared devaṁ tantroktena ca keśavam

[^277]:
    lakṣitānāṁ (ca)

[^278]:
    saivādhiṣṭhātrī (ka, ga)

[^279]:
    aindra iti caṭṭopādhyāya-saṁskaraṇe | maindo nāma dvividasya bhrātā, bhāgavate 10.67.2 draṣṭavya iti |

[^280]:
    yoginām eva (ka)

[^281]:
    pratimāṁ (ka, ca)

[^282]:
    matāḥ (jha)

[^283]:
    satāṁ

[^284]:
    veda-dṛṣṭam adhiṣṭhṇāntaraṁ (ga, ca)

[^285]:
    tatra pāṭhaḥ—
    tasmād viprāḥ sadā bhaktiḥ kartavyā cakra-pāṇinaḥ |
    janenāpi jagannāthaḥ pūjitaḥ kleśahā bhavet ||

[^286]:
    In ha.bha.vi. 11.615, these verses are attributed to the Gautamīya-tantra.

[^287]:
    gāṁ paryaṭan medhya-vivikta-vṛttiḥ
    sadāpluto’dhaḥ śayano’vadhūtaḥ |
    alakṣitaḥ svair avadhūta-veṣo
    vratāni cere hari-toṣaṇāni ||

[^288]:
    "tat te" ity atra… "vyākhyā jñeyā" ity anucchedāṁśaḥ kha-ca-karalipyor nāsti.

[^289]:
    nitya-siddhatvāt (kha)

[^290]:
    saṅkhyātātma-nikṣepaḥ (ya), sa-saṅghātātma-nikṣepaḥ (ka)

[^291]:
    dharmārtha-kāma iti yo’bhihitas tri-varga, īkṣā trayī naya-damau vividhā ca vārtā |
    manye tad etad akhilaṁ nigamasya satyaṁ, svātmārpaṇaṁ sva-suhṛdaḥ paramasya puṁsaḥ ||

[^292]:
    svābhāvike viṣaye saṅgecchātiśaya-mayaḥ (kha)

[^293]:
    ayuktatvāt (kha)

[^294]:
    This reading only in (la). P gives -mantrāhutir vrataiḥ (ka, kha). All others stop at caru-..

[^295]:
    P margin.

[^296]:
    kṛtrimam evātmatvam (all but kha), kṛtrimam eva sattvam (kha); The reading was emended by P, but without giving a source.

[^297]:
    idaṁ (ya)

[^298]:
    akṛtṛmam (P margin)

[^299]:
    mūla-bhūtenaiva (cha, jha, ña, ya); mūlyībhūtena (kha)

[^300]:
    Alt. mitravat

[^301]:
    jñātvājñātvātha ye vai māṁ yāvān yaś cāsmi yādṛśaḥ |
    bhajanty ananya-bhāvena te me bhaktatamā matāḥ ||

[^302]:
    vāmana-purāṇe ity adhika-padaṁ ga-ca-karalipyoḥ prāptam.

[^303]:
    nindācaraṇād (jha)

[^304]:
    parama-prītyety arthaḥ (jha)

[^305]:
    sahoṣyatām iti prāyaḥ pāṭhah.

[^306]:
    dvitīyoddhṛta-śloko ya-pustake na prāptaḥ.

[^307]:
    manye’surān bhāgavatāṁs tryadhīśesaṁrambha-mārgābhiniviṣṭa-cittān |
    ye saṁyuge’cakṣata tārkṣya-putramaṁse sunābhāyudham āpatantam ||

[^308]:
    uktvāpy etādṛśān (cha, ja, ña)

[^309]:
    I have Anuccheda 333 begin here.

[^310]:
    tad-avatārāntara-bhajanāt (ca, ya)

[^311]:
    śreṣṭha- (ca, ya)

[^312]:
    gamyate (cha, jha, ña)

[^313]:
    -mādhvīkena (ga, ca, ya)

[^314]:
    yugalaiḥ (cha, jha, ña)

[^315]:
    rādhā-kṛṣṇāv agati-gatidau (ka)
  