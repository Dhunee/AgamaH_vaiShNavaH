+++
title = "४ कृष्णः"

+++

<details><summary>English</summary>

3.06

	

 [There are several different editions of the Kṛṣṇa-sandarbha. The Bengali edition appears to be earlier than the Vrindavan edition published by Haridas Shastri in 1983. The additions found in the Vṛ edition are probably authentic, as there is clear evidence Jiva Goswami made extensive corrections and emendations in some of his books after they were sent to Bengal with Shrinivas Acharya in around 1580. The Vṛ version more closely resembles the _Krama-sandarbha_ readings.

The second GGM edition follows the Puridas version, with additions based on the previous work.

The third edition. A very large number of errors were detected. So anyone with an earlier version should discard it. Further work on this edition has however created new defects in its critical apparatus. It could likely be corrected by comparing the Y readings to the P edition. There still appears to be work left on the text here and there.

Texts used by Puridas:



1. (ka): MS from the library of Vanamali Lal Goswami of Vrindavan.
2. (kha): MS obtained from Vaishnava Charan Das of Keshi Ghat Thor in Vrindavan.
3. (ga): MS 123 from Ganga Mata Math in Jagannath Puri.
4. (gha) MS 2396D from Dhaka Univers ity library.
5. (ṅa): MS 1443 from Banga Sah itya Parishad (Kolkata).
6. (ca): A MS obtained in Bengal.
7. (cha): Printed edition of Shyama Lal Goswami, Bengali year 1307.
8. (ja): Printed edition (ed.) Pran Gopal Goswami of Nabadwip, Bengali year 1332.

To this we add for reference where appropriate:



* (Y) Yadavpur Univers ity edition.
* (P) Puridas edition.
* (H) Haridas Shastri edition.

3.04 Sarva-saṁvādinī completed and integrated to the text.

3.06 2016.06.23
</details>


śrī-śrīla-jīva-gosvāmi-prabhupāda-viracite

ṣaṭ-sandarbhātmaka-śrī-śrī-bhāgavata-sandarbhe

caturthaḥ
śrī-kṛṣṇa-sandarbhaḥ

**śrī-vṛndāvananāthāya bhagavate śrī-kṛṣṇāya namaḥ ||**

**tau santoṣayatā santau śrīla-rūpa-sanātanau |**

**dākṣiṇātyena bhaṭṭena punar etad vivicyate ||o||**

**tasyādyaṁ granthanālekhaṁ krāntam utkrānta-khaṇḍitam |**

**paryālocyātha paryāyaṁ kṛtvā likhati jīvakaḥ ||o||**

 [1]

atha pūrvaṁ sandarbha-trayeṇa[^1] yasya sarva-paratvaṁ sādhitaṁ, tasya śrī-bhagavato nirdhāraṇāya sandarbho’yam ārabhyate | tatra prathamasya dvitīye **vadanti** [bhā.pu. 1.2.11] ity-ādinā[^2] tad ekam eva tattvaṁ brahmāditayā śabdyata ity uktam | tad eva brahmādi-trayaṁ tṛtīye vivicyate | brahma tv iha—


    yatreme sad-asad-rūpe pratiṣiddhe sva-saṁvidā |


    avidyayātmani kṛte iti tad brahma-darśanam || [bhā.pu. 1.3.33] ity-ādinā |

tatra viviktam apy ekākārāvirbhāvatayā saṁśayābhāvāttat-tan-nirdhāraṇārthaṁ tat-tad-vacanaṁ noddhriyate | śrī-bhagavat-paramātmanos tu nānāvirbhāvatvāt tāni vacanāni tat-tan-nirdhāraṇārtham uddhriyante[^3] | tatreśvaro nāma[^4] nirākāro nāstīti prāṅ[^5] nirṇītam | paramātma-śabdena ca sarvāntaryāmi-puruṣaḥ pratipāditas teṣv eva sandarbheṣu | tathā ca sati tasmiṁs tṛtīyādhyāyārambha evam ābhāsyam | 

nanu pūrvaṁ brahmāditayā tridhaiva tattvam ekam uktam | tatra brahmaṇaḥ kiṁ-lakṣaṇaṁ  bhagavat-paramātmanor vā, tatratatra viśeṣaḥ kaścid vākim astīti[^6] śrī-śaunakādi-praśnam āśaṅkya[^7]śrī-sūta uvāca—


    **jagṛhe pauruṣaṁ rūpaṁ bhagavān mahad-ādibhiḥ |**


    **sambhūtaṁ ṣoḍaśa-kalam ādau loka-sisṛkṣayā || [**bhā.pu. 1.3.1]

yaḥ śrī-bhagavān pūrṇa-ṣaḍ-aiśvaryatvena pūrvaṁ nirdiṣṭaḥ, sa eva pauruṣaṁ rūpaṁ, puruṣatvenāmnāyate yad rūpaṁ, tad evādau sargārambhe **jagṛhe**, prākṛta-pralaye svasmin līnaṁ sat prakaṭatayā svīkṛtavān | kim-artham ? tatrāha—**loka-sisṛkṣayā** | tasminn eva līnānāṁ lokānāṁ samaṣṭi-vyaṣṭy-upādhi-jīvānāṁ sisṛkṣayā prādurbhāvanārtham ity arthaḥ | kīdṛśaṁ tat-tad-rūpaṁ līnam āsīt ? tatrāha—**mahad-ādibhiḥ sambhūtaṁ** militam, antarbhūta-mahad-ādi-tattvam ity arthaḥ | sambhūyāmbhodhim abhyeti mahā-nadyo nagāpagāḥ [śiśu.va. 2.100] ity-ādau iti sambhavatir milanārthaḥ | tatra hi mahad-ādīni līnāny āsann iti |[^8]

tad evaṁ viṣṇos tu trīṇi rūpāṇi ity-ādau mahat-sraṣṭṛtvena prathamaṁ puruṣākhyaṁ rūpaṁ yac chrūyate, yac ca brahma-saṁhitādau kāraṇārṇava-śāyi-saṅkarṣaṇatvena śrūyate, tad eva jagṛhe iti pratipāditam[^9] | 

punaḥ kīdṛśaṁ tad rūpam ? tatrāha—**ṣoḍaśa-kalaṁ** tat-sṛṣṭy-upayogi-pūrṇa-śaktīty arthaḥ | tad evaṁ yas tadrūpaṁ jagṛhe, sa bhagavān | yat tu tena gṛhītaṁ, tat tu sva-sṛjyānām āśrayatvāt paramātmeti paryavasitam |

 [2]

[^10]tasya puruṣa-rūpasya visarga-nidānatvam api pratipādayitum āha sārdhena—


    **yasyāmbhasi śayānasya yoga-nidrāṁ vitanvataḥ |**


    **nābhi-hradāmbujād āsīd brahmā viśva-sṛjāṁ patiḥ ||**


    **yasyāvayava-saṁsthānaiḥ kalpito loka-vistaraḥ || [**bhā.pu. 1.3.2-3]

**yasya** puruṣa-rūpasya dvitīyena vyūhena brahmāṇḍaṁ praviśya **ambhasi** garbhodake **śayānasya** ity-ādi yojyam | yasya ca tādṛśatvena tatra śayānasya **avayava-saṁsthānaiḥ** sākṣāc-chrī-caraṇādi-sanniveśair **lokasya vistaro** vistāro virāḍ-ākāraḥ prapañcaḥ kalpitaḥ | yathā tad-avayava-sanniveśaḥ, tathaiva pātālam etasya hi pāda-mūlam [bhā.pu. 2.1.26] ity-ādinā navīnopāsakān prati manaḥ-sthairyāya prakhyāpitaḥ | na tu vastutas tad eva yasya rūpam ity arthaḥ |[^11]

yad vā, candramā manaso jātaḥ [ṛk 10.90.13][^12] ity ārabhya, padbhyāṁ bhūmir diśaḥ śrotrāt tathā lokān akalpayat [ṛk 10.90.14] iti śrutes tair hetu-bhūtair loka-vistāro racita ity arthaḥ |

tathā ca bhārate mokṣa-dharma-nārāyaṇīye garbhodake śayānasya rūpāntareṇa śvetadvīpa-pater vākyaṁ—


    asman-mūrtiś caturthī yā sāsṛjac cheṣam avyayam |


    sa hi saṅkarṣaṇaḥ proktaḥ pradyumnaṁ so’py ajījanat ||


    pradyumnād aniruddho’haṁ sargo mama punaḥ punaḥ |


    aniruddhāt tathā brahmā tan-nābhi-kamalodbhavaḥ ||


    brahmaṇaḥ sarva-bhūtāni carāṇi sthāvarāṇi ca || [ma.bhā. 12.326.68-70]

tatraiva veda-vyāsaḥ—


    paramātmeti yaṁ prāhuḥ sāṁkhya-yoga-vido janāḥ |


    mahā-puruṣa-saṁjñāṁ sa labhate svena karmaṇā ||


    tasmāt prasūtam avyaktaṁ pradhānaṁ tad vidur budhāḥ |


    avyaktād vyaktam utpannaṁ loka-sṛṣṭy-artham īśvarāt ||


    aniruddho hi lokeṣu mahān ātmeti kathyate |


    yo’sau vyaktatvam āpanno nirmame ca pitāmaham || [ma.bhā. 12.327.24-26] iti |

*<sup>15</sup>tad evaṁ saṅkarṣaṇasya vaib havam uktvāniruddhasyāpy āha—_aniruddhohī_ti | lokeṣu pratyekaṁ brahmāṇḍeṣu _mahān ātmā_ paramātmā | _vyaktatvaṁ_ prākaṭyaṁ pradyumnād iti śeṣaḥ | 

sūtena tv abheda-vivakṣayā pradyumnaḥ pṛthaṅ nokto viṣṇos tu trīṇi rūpāṇi[^13]itivat | seyaṁ prakriyā dvitīyasya saṣṭhe dṛśyate, yathā sa eṣa ādyaḥ puruṣaḥ[^14] [bhā.pu. 2.9.39] ity-ādi-padye ṭīkā—sa eṣa ādyo bhagavān yaḥ puruṣāvatāraḥ san sṛṣṭy-ādikaṁ karoti ity eṣā | 

evam ādyo’vatāraḥ puruṣaḥ parasya [bhā.pu. 2.6.41][^15] ity atra ṭīkā, parasya bhūmnaḥ puruṣaḥ prakṛti-pravartako yasyasahasra-śīrṣā [ṛk 10.90.1] ity-ādy-ukto līlā-vigrahaḥ sa ādyo’vatāraḥ ity eṣā | tathā tṛtīyasya viṁśe daivena [bhā.pu. 3.20.12] ity-ādikaṁ so’nu [bhā.pu. 3.20.17] ity antaṁ sa-ṭīkam eva prakaraṇam atrānusandheyam | tasmād virāṭtvena tad-rūpaṁ na vyākhyātam | tasmāc ca vāsudeva-sthānīyo bhagavān puruṣād anya evety āyātam ||

 [3]

atha tasya rūpa-dvayasya sāmānyata aikavidhyena svarūpam āha—


    **tad vai bhagavato rūpaṁ viśuddhaṁ sattvam ūrjitam || [**bhā.pu. 1.3.3]

tat śrī-**bhagavataḥ** pauruṣaṁ rūpaṁ **vai** prasiddhau **viśuddhorjita**-sattvābhivyaktatvāc chakti-svarūpayor abhedāc ca tad-rūpam evety arthaḥ |[^16] uktaṁ ca dvitīyaṁ puruṣa-vyūham adhikṛtya, nātaḥ paraṁ parama yad bhavataḥ svarūpam [bhā.pu. 3.9.3] ity atra | **viśuddhaṁ** jāḍyāṁśenāpi rahitaṁ svarūpa-śakti-vṛttitvāt | **ūrjitaṁ** sarvato balavat paramānanda-rūpatvāt, ko hy evānyāt kaḥ prāṇyāt yad eṣa ākāśa ānando na syāt [tai.u. 2.7.1] iti śruteḥ |

**avayava-saṁsthānaiḥ** sākṣāc-chrī-caraṇādi-sanniveśair loka-vistaro virāḍ-ākāraḥ prapañcaḥ kalpitaḥ | yathā tad-avayava-sanniveśās tathaiva pātālam etasya hi pāda-mūlam [bhā.pu. 2.1.26] ity-ādinā navīnopāsakān prati manaḥ-sthairyāya prakhyāpitaḥ | na tu vastutas tad eva tasyāṅgam ity arthaḥ | tac chrī-bhagavataḥ pauruṣaṁ rūpaṁ | vai prasiddhau | viśuddhorjjita-sattvābhivyaktatvāc chakti-svarūpayor abhedāc ca tad-rūpam evety arthaḥ | uktaṁ ca svarūpatvaṁ tad-rūpasya, nātaḥ paraṁ parama yad bhavataḥ svarūpam [bhā.pu. 3.9.3] ity atra | viśuddhaṁ jāḍyāṁśenāpi rahitaṁ svarūpa-śakti-vṛttitvāt | ūrjitaṁ sarvato balavat paramānanda-rūpatvāt | ko hy evānyāt kaḥ prāṇyāt yad eṣa ākāśa ānando na syāt [tai.u. 2.7.1] iti śruteḥ |

 [4]

tad evaṁ puruṣasya dvidhā sthāna-karmaṇī uktvā svarūpavad ākāraṁ tv eka-prakāram āha—[^17]


    **paśyanty ado rūpam adabhra-cakṣuṣā**


    **sahasra-pādoru-bhujānanādbhutam |**


    **sahasra-mūrdha-śravaṇākṣi-nāsikaṁ**


    **sahasra-mauly-ambara-kuṇḍalollasat || [**bhā.pu. 1.3.4]

**adaḥ** pauruṣa-rūpam | **adabhra-cakṣuṣā** bhakty-ākhyena, puruṣaḥ sa paraḥ pārtha bhaktyā labhyas tv ananyayā [gītā 8.22] ity ukteḥ, bhaktir evainaṁ nayati bhaktir evaimaṁ darśayati ity-ādi śruteś ca |[^18] tatra prathamasyasahasra-pādāditvaṁ paramātma-sandarbhe vyañjitam | tu tṛtīyasyāṣṭame tu dvitīya-puruṣasya vyūham upalakṣya śrī-maitreyeṇa[^19]—veṇu-bhujāṅghripāṅghreḥ [bhā.pu. 3.8.24] iti, dor-daṇḍa-sahasra-śākham [bhā.pu. 3.8.29] iti, kirīṭa-sāhasra-hiraṇya-śṛṅgam [bhā.pu. 3.8.30] iti ca | 

tathā navamasya caturdaśe śrī-śukena—


    sahasra-śirasaḥ puṁso nābhi-hrada-saroruhāt |


    jātasyāsīt suto dhātur atriḥ pitṛ-samo guṇaiḥ || [bhā.pu. 9.14.2] iti |

 [5]

tatra śrī-bhagavantaṁ suṣṭhu spaṣṭīkartuṁ garbhodaka-sthasya dvitīyasya puruṣasya vyūhasya nānāvatāritvaṁ vivṛṇoti—[^20]


    **etan nānāvatārāṇāṁ nidhānaṁ bījam avyayam |**


    **yasyāṁśāṁśena sṛjyante deva-tiryaṅ-narādayaḥ || [**bhā.pu. 1.3.5]

**etad** iti brahmāṇḍastham | **nidhānaṁ** sarovarāṇāṁ samudra iva[^21] sadaivāśrayaḥ | ataeva **avyayam** anapakṣayaṁ**bījam** udgama-sthānam | na kevalam avatārāṇāṁ bījaṁ jīvānām apīty āha[^22]—yasyeti | 

**sarva-saṁvādinī:** etad iti | yasya śaktitvenāṁśau prakṛti-śuddha-samaṣṭi-jīvau | tayor aṁśena paraspara-saṁyuktena vṛtti-samūha-dvayena, na ghaṭata udbhavaḥ prakṛti-puruṣayor ajayor ubhaya-yujā bhavanty asubhṛto jala-budbudavat [10.87.31] ity-uktatvāt ||

 [6]

atha prācuryeṇa tad-avatārān kathayaṁs tad-aikya-vivakṣayā tad-aṁśāṁśinām[^23] apy avirbhāva-mātraṁ gaṇayati viṁśatyā—


    **sa eva prathamaṁ devaḥ kaumāraṁ sargam āśritaḥ |**


    **cacāra duścaraṁ brahmā brahmacaryam akhaṇḍitam ||** [bhā.pu. 1.3.6]

yo’mbhasi śayāno yaś ca sahasra-pādādi-rūpaḥ sa eva puruṣākhyo devaḥ | ete cāṁśa-kalāḥ puṁsaḥ [bhā.pu. 1.3.28] ity upasaṁhārasyāpi saṁvādāt | kaumāraṁ catuḥsana-rūpam | brahmā brahmaṇo bhūtvā |

 [7]


    **dvitīyaṁ tu bhavāyāsya rasātala-gatāṁ mahīm |**


    **uddhariṣyann upādatta yajñeśaḥ saukaraṁ vapuḥ || [**bhā.pu. 1.3.7]

asya viśvasya udbhavāya ||

**sarva-saṁvādinī: **dvitīyam ity anena pṛthivy-uddharaṇaṁ dvir api kṛtam | līlā-sājātyena tv ekavad varṇyate | pūrvaṁ hi svāyambhuva-manvantarādau pṛthivī-majjane tām uddhariṣyan paścāc ca ṣaṣṭha-manvantara-jāta-prācetasa-dakṣa-kanyāyā diti-garbhodbhavena hiraṇyākṣeṇa saha yuddhe’ṣṭama-manvantara-jāta-pṛthivī-majjane tām uddhariṣyann ity arthaḥ | tatrādau vidher ghrānād ante nīrāt iti pūrāṇāntaram |

ayam kvacic catuṣpāt syāt kavacit syān nṛ-varāhakaḥ |

kadācij jalada-śyāmaḥ kadācic candra-pāṇḍuraḥ || iti |

uktaś ca pralayaś cākṣuṣādau devādi-sṛṣṭiś ca caturthe—


    cākṣuṣe tv antare prāpte prāk-sarge kāla-viplute |


    yaḥ sasarja prajā iṣṭāḥ sa dakṣo daiva-coditaḥ || [bhā.pu. 4.30.49] iti ||

 [8]


    **tṛtīyam ṛṣi-sargaṁ vai devarṣitvam upetya saḥ |**


    **tantraṁ sātvatam ācaṣṭa naiṣkarmyaṁ karmaṇāṁ yataḥ || [**bhā.pu. 1.3.8]

ṛṣi-sargam upetya tatrāpi **devarṣitvaṁ** nāradatvam upetya | **sātvataṁ** vaiṣṇavam | **tantraṁ** pañcarātrāgamam | karmaṇā karmākāreṇāpi satāṁ śrī-bhagavad-dharmāṇāṁ yatas tantrān naiṣkarmyaṁ karma-bandha-mocakatvena karmabhyo nirgatatvaṁ, tebhyo bhinnatvaṁ pratīyate iti śeṣaḥ |

**sarva-saṁvādinī: **tṛtīyam iti | sātvataṁ vaiṣṇavam | tantraṁ pañcarātrāgamam | karmaṇāṁ karmākāreṇāpi satāṁ śrī-bhagavad-dharmāṇām | yatas tantrān naiṣkarmyaṁ karma-bandha-mocakatvena karmabhyo nirgatatvaṁ, tebhyo bhinnatvaṁ pratīyata iti śeṣaḥ ||8||

 [9]


    **turye dharma-kalā-sarge nara-nārāyaṇāv ṛṣī |**


    **bhūtvātmopaśamopetam akarod duścaraṁ tapaḥ || [**bhā.pu. 1.3.9]

spaṣṭam |

**sarva-saṁvādinī: **turye iti | dharmasya bhāgavata-mukhyasya kalāyāḥ śraddhā-puṣṭy-ādi-sāh ityena paṭhitāyāḥ śrīl-bhagavac-chakti-lakṣaṇāyā mūrteś ca sarge prādurbhāve | anayor ekāvatāratvaṁ hari-kṛṣṇābhyāṁ sodarābhyāṁ api saha ||9||

 [10]


    **pañcamaḥ kapilo nāma siddheśaḥ kāla-viplutam |**


    **provācāsuraye sāṅkhyaṁ tattva-grāma-vinirṇayam || [**bhā.pu. 1.3.10]

āsuri-nāmne viprāya ||

**sarva-saṁvādinī: **pañcamaḥ iti | [grantha-kṛt-viracita-śrī-krama-sandarbhe (3.24.19) dhṛtāni pādma-vākyāni]


    kapilo vāsudevākhyas tantraṁ sāṅkhyaṁ jagāda ha |


    brahmādibhyaś ca devebhyo bhṛgv-ādibhyas tathaiva ca ||


    tathaivāsuraye sarva-vedārthair upabṛṁhitam |


    sarva-veda-viruddhaṁ ca kapilo’nyo jagāda ha |

sāṅkhyam āsuraye’nyasamai kutarka-paribṛṁhitam || iti ||10||

 [11]


    **ṣaṣṭham atrer apatyatvaṁ vṛtaḥ prāpto’nasūyayā |**


    **ānvīkṣikīm alarkāya prahlādādibhya ūcivān || [**bhā.pu. 1.3.11]

atriṇā tat-sadṛśa-putrotpatti-mātraṁ prakaṭaṁ yācitam [bhā.pu. 4.1.20] iti caturthādy-abhiprāyaḥ | etad-vākyenānasūyayā tu kadācit sākṣād eva śrīmad-īśvarasyaiva putra-bhāvo vṛto’stīti labhyate | uktaṁ ca brahmāṇḍa-purāṇe pativratopākhyāne—


    anasūyābravīn natvā devān brahmeśa-keśavān | 


    yūyaṁ yadi prasannā me varārhā yadi vāpy aham |


    prasādābhimukho bhūtvā mama putratvam eṣyatha || iti |

ānvīkṣikīm ātma-vidyām | śrī-viṣṇor evāvatāro’yam | 

 [12]


    **tataḥ saptama ākūtyāṁ rucer yajño’bhyajāyata |**


    **sa yāmādyaiḥ sura-gaṇair apāt svāyambhuvāntaram || [**bhā.pu. 1.3.12]

sa yajñas tadā svayam indro’bhūd ity arthaḥ |

**sarva-saṁvādinī: **tataḥ ity ayam eva mātāmahena manunā harir ity anūktaḥ ||12||

 [13]


    **aṣṭame merudevyāṁ tu nābher jāta urukramaḥ |**


    **darśayan vartma dhīrāṇāṁ sarvāśrama-namaskṛtam || [**bhā.pu. 1.3.13]

urukrama ṛṣabho jātaḥ | 

**sarva-saṁvādinī: **aṣṭame ity ayam evāveśa ity eke ||13||

 [14]


    **ṛṣibhir yācito bheje navamaṁ pārthivaṁ vapuḥ |**


    **dugdhemām oṣadhīr viprās tenāyaṁ sa uśattamaḥ || [**bhā.pu. 1.3.14]

**pārthivaṁ** rāja-dehaṁ pṛthu-rūpam | dugdha adugdha | uśattamaḥ kamanīyatamaḥ ||

 [15]


    **rūpaṁ sa jagṛhe mātsyaṁ cākṣuṣodadhi-samplave |**


    **nāvy āropya mahī-mayyām apād vaivasvataṁ manum || [**bhā.pu. 1.3.15]

cākṣuṣa-manvantare ya udadhi-samplavas tasmin | vaivasvatam iti bhāvinī saṁjñā satyavratasya | pratimanvantarāvasāne’pi pralayaḥ śrūyate | śrī-viṣṇu-dharmottare prathama-kāṇḍe—manvantare parikṣīṇe kīdṛśī dvija jāyate [1.75.1] iti śrī-vajra-praśnasya manvantare parikṣīṇe ity ādi mārkaṇḍeya-dattottare—


    ūrmi-mālī mahā-vegaḥ sarvam āvṛtya tiṣṭhati |


    bhūr-lokam āśritaṁ sarvaṁ tadā naśyati yādava ||


    na vinaśyanti rājendra viśrutāḥ kula-parvatāḥ |


    naur bhūtvā tu mahī-devī [1.75.5-6, 9] ity ādi ca |

evam eva manvantareṣu saṁhāra [ha.vaṁ. 1.8.26] ity-ādi-prakaraṇaṁ śrī-hari-vaṁśe tadīya-ṭīkāsu ca spaṣṭam eva | ataś cākṣuṣe vaivasvatam ity upalakṣaṇam ||

**sarva-saṁvādinī:** rūpaṁ ity ayam api varāhavat prathama-ṣaṣṭha-manvantarayor avatāravat | tadvad eva ca dvitīya ekatayaiva varṇitaḥ—


    matsyo yugānta-samaye manunopalabdhaḥ


    kṣoṇīmayo nikhila-jīva-nikāya-ketaḥ |


    visraṁsitān uru-bhaye salile mukhān me


    ādāya tatra vijahāra ha veda-mārgān ||  [bhā.pu. 2.7.12] iti |

svāyambhuvīyasyādau hy ayaṁ da ityaṁ hatvā vedān āharat | cākṣuṣāntare tu satyavrate kṛpām akarod iti ||15||

 [16]


    **surāsurāṇām udadhiṁ mathnatāṁ mandarācalam |**


    **dadhre kamaṭha-rūpeṇa pṛṣṭha ekādaśe vibhuḥ || [**bhā.pu. 1.3.16]

spaṣṭam |

**sarva-saṁvādinī**: surā ity ayam eva sura-prārthanāt kṣauṇīṁ dadhre iti pādme [kalpe] anyatra tu tad-arthaṁ kalpādau ca prādurabhavad iti ||16||

 [17]


    **dhānvantaraṁ dvādaśamaṁ trayodaśamam eva ca |**


    **apāyayat surān anyān mohinyā mohayan striyā || [**bhā.pu. 1.3.17]

bibhrad ity uttareṇānvayaḥ | dvādaśamaṁ dhānvantaraṁ rūpaṁ bibhrat | trayodaśaṁ mohinī-rūpaṁ bibhrat | surān apāyayat sudhām iti śeṣaḥ | kena rūpeṇa ? mohinyā striyā tad-rūpeṇety arthaḥ | kiṁ kurvan ? anyān asurān mohayan, dhanvantari-rūpeṇa sudhāṁ copaharann iti śeṣaḥ | ajitasyāvatārā ete trayaḥ [kūrma-dhanvantari-mohinīti] ||17 ||

**sarva-saṁvādinī**:dhānvantaraṁ ity ayaṁ samudra-mathanāt ṣaṣṭhe [manvantare] kāśirājāt saptame [manvantare] iti jñeyam ||17||

 [18]


    **caturdaśaṁ nārasiṁhaṁ bibhrad da ityendram ūrjitam |**


    **dadāra karajair ūrāv erakāṁ kaṭa-kṛd yathā || [**bhā.pu. 1.3.18]

nārasiṁhaṁ rūpaṁ bibhrat |

 [19]


    **pañcadaśaṁ vāmanakaṁ kṛtvāgād adhvaraṁ baleḥ |**


    **pāda-trayaṁ yācamānaḥ pratyāditsus tri-viṣṭapam || [**bhā.pu. 1.3.19]

kṛtvā prakaṭayya |

**sarva-saṁvādinī**: pañca- ity ayaṁ kalpe’sminn ādau vāskalyer adhvaram agāt, tato dhundhos tato baler iti jñeyam | tathaiva triṣu trivikramatvaṁ ca ||19||

 [20]


    **avatāre ṣoḍaśame paśyan brahma-druho nṛpān |**


    **triḥ-sapta-kṛtvaḥ kupito niḥ-kṣatrām akaron mahīm || [bhā.pu. 1.3.20]**

avatāre śrī-paraśurāmābhidhe | spaṣṭam |

**sarva-saṁvādinī**: avatāre ity ayaṁ saptadaśe caturyuge dvāviṁśe tv iti kecit | āveśa evāyam ||20||

 [21]


    **tataḥ saptadaśe jātaḥ satyavatyāṁ parāśarāt |**


    **cakre veda-taroḥ śākhā dṛṣṭvā puṁso’lpa-medhasaḥ || [**bhā.pu. 1.3.21]

**sarva-saṁvādinī**: tataḥ ity asya pūrva-janmany apāntaratamatva-śravaṇād āveśa iti kecit | tat-sāyujyād ayaṁ sākṣād aṁśa evety anye ||21||

 [22]


    **nara-devatvam āpannaḥ sura-kārya-cikīrṣayā |**


    **samudra-nigrahādīni cakre vīryāṇy ataḥ param ||** [bhā.pu. 1.3.22]

naradevatvaṁ śrī-rāghava-rūpeṇa | ataḥ param aṣṭādaśe | ayaṁ sākṣāt puruṣasya, [^24] skānde śrī-rāma-gītāyāṁ viśva-rūpaṁ darśayatas tasya brahma-viṣṇu-rudra-kṛta-stuteḥ śravaṇāt | 

**sarva-saṁvādinī**: naradeva ity ayaṁ caturviṁce caturyuge tretāyām ||22||

 [23]


    **ekonaviṁśe viṁśatime vṛṣṇiṣu prāpya janmanī |**


    **rāma-kṛṣṇāv iti bhuvo bhagavān aharad bharam || [**bhā.pu. 1.3.23]

bhagavān iti sākṣād bhagavata evāvirbhāvo’yaṁ, na tu puruṣa-saṁjñasyāniruddhasyeti viśeṣa-pratipatty-arthaṁ tatra tasya sākṣād-rūpatvāt śrī-kṛṣṇa-rūpeṇa nijāṁśa-rūpatvād rāma-rūpeṇāpi bhārahāritvaṁ bhagavata evety ubhayatrāpi bhagavān aharad bharam iti śliṣṭam eva | ato rāmasyāpy aniruddhāvatāratvaṁ svayaṁ pratyākhyātam | śrī-kṛṣṇasya vāsudevatvāc chrī-rāmasya ca saṅkarṣaṇatvād yuktam eva ca tad iti |

 [24]


    **tataḥ kalau sampravṛtte sammohāya sura-dviṣām |**


    **buddho nāmnāñjana-sutaḥ kīkaṭeṣu bhaviṣyati || [**bhā.pu. 1.3.24]

kīkaṭeṣu gayā-pradeśeṣu |

 [25]


    **athāsau yuga-sandhyāyāṁ dasyu-prāyeṣu rājasu |**


    **janitā viṣṇu-yaśaso nāmnā kalkir jagat-patiḥ || [**bhā.pu. 1.3.25]

yuga-sandhyāyāṁ kaler ante | 

**sarva-saṁvādinī**: atha ity ayaṁ kalkir buddhaś ca prati-kaliyuga evety eke | etau cāveśāv iti viṣṇu-dharma-matam | tathā hi—


    pratyakṣa-rūpa-dhṛg-devo dṛśyate na kalau hariḥ |


    kṛtādiṣv eva tenaiva triyugaḥ paripaṭhyate ||


    kaler ante ca samprāpte kalkinaṁ brahma-vādinam |


    anupraviśya kurute vāsudevo jagat-sthitim ||


    pūrvotpanneṣu bhūteṣu teṣu teṣu kalau prabhuḥ |


    kṛtvā praveśaṁ kurute yad abhipretam ātmanaḥ || iti ||25||

 [26]

atha śrī-hayagrīva-hari-haṁsa-pṛśnigarbha-vibhu-satyasena-vaikuṇṭhājita-sārvabhauma-viśvaksena-dharmasetu-sudhāma-yogeśvara-bṛhadbhānv-ādīnāṁ śuklādīnāṁ cānuktānāṁ saṅgrahārtham āha—


    **avatārā hy asaṅkhyeyā hareḥ sattva-nidher dvijāḥ |**


    **yathāvidāsinaḥ kulyāḥ sarasaḥ syuḥ sahasraśaḥ || [**bhā.pu. 1.3.26]

harer **avatārā asaṅkhyeyāḥsahasraśaḥ** sambhavanti | **hi** prasiddhau | asaṅkhyeyatve hetuḥ—**sattva-nidheḥ**, sattvasya sva[^25]-prādurbhāva-śakteḥ śevadhi-rūpasya | tatraiva dṛṣṭāntaḥ—yatheti | **avidāsino**’pakṣaya[^26]-śūnyāt sarasaḥ sakāśāt kulyās tat-svabhāva-kṛtā nirjharā avidāsinyaḥ sahasraśaḥ sambhavantīti |[^27] atra ye’ṁśāvatārās teṣu caiṣa viśeṣo jñeyaḥ | śrī-kumāra-nāradādiṣv ādhikārikeṣu jñāna-bhakti-śakty-aṁśāveśaḥ | śrī-pṛthv-ādiṣu kriyā-śakty-aṁśāveśaḥ | kvacit svayam āveśas teṣāṁ bhagavān evāham iti vacanāt | atha śrī-matsya-devādiṣu sākṣād-aṁśatvam eva | tatra cāṁśatvaṁ nāma sākṣād-bhagavattve’py avyabhicāri-tādṛśa-tad-icchā-vaśāt sarvadaika-deśatayaivābhivyakta-śakty-ādikatvam iti jñeyam | tathaivodāhariṣyate rāmādi-mūrtiṣu kalā-niyamena tiṣṭhan [bra.saṁ. 5.50] iti |

** [26] sarva-saṁvādinī**: avatārā iti | tatra caiṣa viśeṣa ity atraitad uktaṁ bhavati—bhagavān khalu triṣu prakāśate—(1) svayaṁ rūpaḥ, (2) tad-ekātma-rūpaḥ, (3) āveśa-rūpaś ceti | tatra 



1. ananyāpekṣā-rūpaḥ svayaṁ rūpaḥ, 
2. svarūpābhede’pi tat-sāpekṣa-rūpādiḥ tad-ekātma-rūpaḥ, 
3. jīva-viśeṣāviṣṭa āveśa-rūpaḥ |

tad-ekātma-rūpo’pi dvividhaḥ—tat-samaḥ, tad-aṁśaś ca | āveśo’pi trividhaḥ—bhakti-jñāna-kriyā-śakti-prādhānyena |

tatra svayaṁ-rūpo yathā śrī-brahma-saṁhitāyāṁ—


    īśvaraḥ paramaḥ kṛṣṇaḥ saccidānanda-vigrahaḥ |


    anādir ādir govindaḥsarva-kāraṇa-kāraṇam ||1|| iti |

tat-samo yathā tasyaiva para-vyoma-nāthaḥ iti pratipatsyate | yathā parama-vyomāvaraṇa-sthas tasya vāsudevaḥ | tad-aṁśo yathā tad-āvaraṇa-sthaḥ saṅkarṣaṇādiḥ, matsyādiś ca | āveśaś ca tat-sthaḥ, nārada-catuḥsana-śeṣa-pṛthv-ādiḥ |

ta ete svayaṁ-rūpādayo yadi viśva-kāryārtham apūrvā iva prakaṭībhavanti, tadā avatārā ucyante | te ca kadācit svayam eva prakaṭībhavanti | dvārāntareṇa ca—dvāraṁ ca kadācit svarūpaṁ, bhaktādi-rūpaṁ ca bhavati | tatra ca svayaṁ-rūpa-tat-samau parāvasthau | aṁśās tāratamya-krameṇa prābhavaḥ, vaibhava-rūpāś ca | āveśatvāveśa eveti pādmādau prasiddhiḥ |

tatra svayaṁ-rūpaḥ śrī-kṛṣṇaḥ | tat-sama-prāyau śrī-nṛsiṁha-rāmau | vaibhava-rūpau kroḍa-hayagrīvau | anye prābhava-prāyāḥ |

te cāvatārāḥ kārya-bhedena trividhāḥ—puruṣāvatāraḥ, guṇāvatārāḥ, līlāvatārāś ceti | tatrādyā ubhaye śrī-paramātma-sandarbhe [1-18] darśitāḥ | antyāś ca—sa eva prathamaṁ devaḥ  [bhā.pu. 1.3.6] ity-ādinātraiva prakrāntāḥ | ete punaḥ pañcavidhāḥ—triparārdhāvatārāḥ, kalpāvatārāḥ, manvantarāvatārāḥ, yugāvatārāḥ, , svecchāmaya-samayāvatārāś ceti | tat-tad-adhikāri-līlatvāt | te ca krameṇa puruṣādayaḥ, kṣīrodaśāyyādayaḥ, yajñādayaḥ, śuklādayaḥ, śrī-kṛṣṇa-rāmādayaś ca |

eṣu manvantarāvatārāś ca—yajña-vibhu-satyasena-hari-vaikuṇṭhājita-vāmana-sārvabhauma-rṣabha-viṣvaksena-dharmasetu-sudhāma-yogeśvara-bṛhadbhānavaḥ krameṇa caturdaśa | ṛṣabho’yam āyuṣmat-putraḥ, nābhi-putras tv anyaḥ | eṣu yajñaḥ prāya āveśaḥ, tasya pṛthu-pāda-graha-śravaṇāt | hari-vaikuṇṭhājita-vāmanās tu parāvasthopamā vaibhava-sthāḥ, tādṛśatvena varṇanāt | anye prāyaḥ prābhavāvasthāḥ, nātivarṇanāt |

atha yugāvatārāḥ śukla-rakta-śyāma-kṛṣṇāḥ |

atra puruṣa-bhedānāṁ brahmādīnāṁ cāvirbhāva-samayo brāhma-kalpa-pravṛtteḥ pūrvam eva | catuḥsana-nārada-varāha-matsya-yajña-naranārāyaṇa-kapila-datta-hayaśīrṣa-haṁsa-pṛśnigarbha-rṣabhadeva-pṛthūnāṁ svāyambhuve | varāha-matsyayoḥ punaś cākṣuṣīye ca | nṛsiṁha-kūrma-dhanvantari-mohinīnāṁ cākṣuṣe | kūrmaḥ kalpādāv api | dhanvantari-vaivasvate’pi | vāmana-bhārgava-rāghavendra-dvaipāyana-rāma-kṛṣṇa-buddha-kalkināṁ vaivasvate | manvantara-yugāvatārāṇāṁ tadā tadaiva jñeyaḥ ||26||

 [27]

atha vibhūtīr āha—


    **ṛṣayo manavo devā manu-putrā mahaujasaḥ |**


    **kalāḥ sarve harer eva saprajāpatayaḥ smṛtāḥ || [**bhā.pu. 1.3.27]

kalā vibhūtayaḥ | alpa-śakteḥ prakāśād vibhūtitvaṁ mahā-śaktes tv āveśatvam iti bhedaḥ | 

 [28]

tad evaṁ paramātmānaṁ sāṅgam eva nirdhārya proktānuvāda-pūrvakaṁ śrī-bhagavantam apy ākāreṇa nirdhārayati—

**ete cāṁśa-kalāḥ puṁsaḥ kṛṣṇas tu bhagavān svayam | **iti [bhā.pu. 1.3.28]

**ete** pūrvoktāḥ, **ca**-śabdād anuktāś ca | prathamam uddiṣṭasya **puṁsaḥ** puruṣasyāṁśa-kalāḥ | kecid aṁśāḥ svayam evāṁśāḥ, sākṣād-aṁśatvenāṁśāṁśatvena ca dvividhāḥ | kecid aṁśāviṣṭatvād aṁśāḥ, kecit tu kalāvibhūtayaḥ | iha yo viṁśatitamāvatāratvena kathitaḥ sa kṛṣṇas tu bhagavān | puruṣasyāpy avatārī yo bhagavān sa eṣa evety arthaḥ | atra anuvādam anuktvaiva na vidheyam udīrayet iti vacanāt kṛṣṇasyaiva bhagavattva-lakṣaṇa-dharmitve siddhe mūlāvatāritvam eva sidhyati, na tu tataḥ prādurbhūtatvam | etad eva vyanakti svayam iti | tatra ca svayam eva bhagavān, na tu bhagavataḥ prādurbhūtatayā, na tu vā bhagavattvādhyāsenety arthaḥ | 

na cāvatāra-prakaraṇe’pi paṭhita iti saṁśayaḥ, paurvāparye pūrva-daurbalyaṁ prakṛtivad [pū.mī. 6.5.54] iti nyāyāt | yathāgniṣṭome yady udgātā vicchidyād adakṣiṇena yajeta, yadi pratihartā sarvasva-dakṣiṇena iti śrutes tayoś ca kadācid dvayor api vicchede prāpte viruddhayoḥ prāyaścittayoḥ samuccayāsambhave ca param eva prāyaścittaṁ siddhāntitaṁ, tadvad ihāpīti |

athavā, **kṛṣṇas tv** iti śrutyā prakaraṇasya bādhāt | yathā śaṅkara-śārīrike bhāṣye śruty-ādi-balīyastvāc ca na bādhaḥ [ve.sū. 3.3.50] iti sūtre, te haite vidyācita eva iti śrutir manaścid-ādīnām agnīnāṁ prakaraṇa-prāptaṁ kriyānupraveśa-lakṣaṇam asvātantryaṁ bādhitvā vidyācittvenaiva svātantryaṁ sthāpayati, tadvad ihāpīti | ata etat-prakaraṇe’py anyatra kvacid api bhagavac-chabdam akṛtvā, tatraiva bhagavān aharad bharam [bhā.pu. 1.3.23] ity anena kṛtavān | 

tataś cāsyāvatāreṣu gaṇanā tu[^28] svayaṁ bhagavān apy asau svarūpa-stha eva nija-parijana-vṛndānām ānanda-viśeṣa-camatkārāya kim api mādhuryaṁ nija-janmādi-līlayā puṣṇan, kadācit sakala-loka-dṛśyo bhavatīty apekṣayaivety āyātam | yathoktaṁ brahma-saṁhitāyām—


    rāmādi-mūrtiṣu kalā-niyamena tiṣṭhan


    nānāvatāram akarod bhuvaneṣu kintu |


    kṛṣṇaḥ svayaṁ samabhavat paramaḥ pumān yo


    govindam ādi-puruṣaṁ tam ahaṁ bhajāmi || [bra.saṁ. 5.39]

avatārāś ca prākṛta-vaibhave’vataraṇam iti | śrī-kṛṣṇa-sāhacaryeṇa śrī-rāmasyāpi puruṣāṁśatvātyayo jñeyaḥ | atra **tu**-śabdo’ṁśa-kalābhyaḥ puṁsaś ca sakāśād bhagavato vailakṣaṇyaṁ bodhayati | yad vā, anena tu-śabdena sāvadhāraṇā śrutir iyaṁ pratīyate | tataś ca sāvadhāraṇā śrutir balavatīiti nyāyena śrutyaiva śrutam apy anyeṣāṁ mahā-nārāyaṇādīnāṁ svayaṁ bhagavattvaṁ guṇībhūtam āpadyate | 

evaṁ _puṁsa_ iti _bhagavān_ iti ca prathamam upakramoddiṣṭasya tasya śabda-dvayasya, tat-sahodareṇa tenaivaśabdena ca pratinirdeśāt, tāv eva khalv etāv iti smārayati | uddeśa-pratinirdeśayoḥ pratīti-sthagitatā-nirasanāya vidvadbhir eka eva śabdaḥ prayujyate, tat-sama-varṇo vā[^29] | yathā jyotiṣṭomādhikaraṇe vasante vasante ca jyotiṣā yajeta ity atra jyotiḥ-śabdo jyotiṣṭoma-viṣayo bhavatīti | 

atra tattva-vāda-guravas tu ca-śabda-sthāne sva-śabdaṁ paṭhitvaivam ācakṣate—ete proktā avatārāḥ | mūla-rūpī svayam eva | kiṁ-svarūpāḥ ? svāṁśa-kalā na tu jīvavad bhinnāṁśāḥ | yathā vārāhe—


    svāṁśaś cātha vibhinnāṁśa iti dvedhāṁśa iṣyate |


    aṁśino yat tu sāmarthyaṁ yat svarūpaṁ yathā sthitiḥ ||


    tad eva nāṇu-mātro’pi bhedaḥ svāṁśāṁśinoḥ kvacit |


    vibhinnāṁśo’lpa-śaktiḥ syāt kiñcit sāmarthya-mātra-yuk || iti |

atrocyate—aṁśānām aṁśi-sāmarthyādikaṁ tad-aikyenaiva mantavyam | tatra yathāvidāsina ity-ādau tasyākṣayatvena tāsām akṣayatvaṁ yathā tadvad aṁśāṁśitvānupapatter eva | tathā ca śrī-vāsudevāniruddhayoḥ sarvathā sāmye prasakte kadācid aniruddhenāpi śrī-vāsudevasyāvirbhāvanā prasajyate | tac ca śruti-viparītam ity asad eva | tasmād asty evāvatāry-avatārayos tāratamyam | ata eva tṛtīyāṣṭame—


    āsīnam urvyāṁ bhagavantam ādyaṁ


    saṅkarṣaṇaṁ devam akuṇṭha-sattvam |


    vivitsavas tattvam ataḥ parasya


    kumāra-mukhyā munayo’nvapṛcchan ||


    svam eva dhiṣṇyaṁ bahu mānayantaṁ |


    yad vāsudevābhidham āmananti | [bhā.pu. 3.8.3-4]

 ity-ādau vāsudevasya saṅkarṣaṇād api paratvaṁ śrūyate | yat tu teṣāṁ tathā vyākhyānam atra kṛṣṇas tv ity anarthakaṁ syāt | bhagavān svayam ity anenaivābhipreta-siddheḥ | kiṁ ca, taiḥ svayam eva prakāśādivan naivaṁ paraḥ [ve.sū. 2.3.45] iti sūtre sphuṭam aṁśāṁśi-bhedo darśitaḥ—aṁśatve’pi na matsyādi-rūpī para evaṁ-vidho jīva-sadṛśaḥ | yathā tejo’ṁśasyaiva sūryasya khadyotasya ca naika-prakāratā ity ādinā | tasmāt sthite bhede sādhv eva vyākhyātaṁ kṛṣṇas tu bhagavān svayam iti |

indrārīti padyārdhaṁ tatra nānveti | tu-śabdena vākyasya bhedanāt | tac ca tāvataivākāṅkṣā-paripūrteḥ | eka-vākyatve tu ca-śabda evākariṣyat | tataś cendrārīty atrārthāt ta eva pūrvoktā eva mṛḍayantīty āyāti |

|| 1.3 || śrī-sūtaḥ || 2-28 ||

 [29]

tad evaṁ śrī-kṛṣṇo bhagavān, puruṣas tu sarvāntaryāmitvāt paramātmeti nirdhāritam | tatrāśaṅkyate—nanv idam ekam aṁśitva-pratipādakaṁ vākyam aṁśatva-pratipādaka-bahu-vākya-virodhe guṇa-vādaḥ syāt ? atrocyate—tāni kiṁ śrī-bhāgavatīyāni parakīyāṇi vā ? ādye janma-guhyādhyāyo hy ayaṁ sarva-bhagavad-avatāra-vākyānāṁ sūtraṁ sūcakatvāt prāthamika-pāṭhāt tair uttaratra tasyaiva vivaraṇāc ca | tatra caite cāṁśa-kalāḥ puṁsa iti paribhāṣā-sūtram iti | avatāra-vākyeṣu anyān puruṣāṁśatvena jānīyāt, kṛṣṇas tu svayaṁ bhagavattveneti pratijñākāreṇa granthārtha-nirṇāyakatvāt | tad uktaṁ—aniyame niyama-kāriṇī paribhāṣā iti |

atha paribhāṣā ca sakṛd eva paṭhyate śāstre, na tv abhyāsena | yathā vipratiṣedhe paraṁ kāryam [pā. 1.4.2] iti | tataś ca vākyānāṁ koṭir apy ekenaivāmunā śāsanīyā bhaved iti nāsya guṇavādatvaṁ, pratyutaitad viruddhāyamānānām etad-anuguṇārtham eva vaiduṣī | na ca paribhāṣikatvāt tac-chāstra eva sa vyavahāro jñeyaḥ | na sarvatreti gauṇatvam āśaṅkyam | paramārtha-vastu-paratvāc chrī-bhāgavatasya tatrāpy ārthikatvāc ca tasyāḥ paribhāṣāyāḥ |

kiṁ ca—pratijñā-vākya-mātrasya ca dṛśyate paratrāpi nānā-vākyāntaropamardakatvam | yathākāśasyānutpatti-śrutiḥ prāṇānāṁ ca tac-chrutiḥ sva-virodhinī nānyā śrutiś ca, ātmani vijñāte sarvam idaṁ vijñātaṁ bhavati [bṛ.ā.u. 4.5.6] idaṁ sarvaṁ yad ayam ātmā [bṛ.ā.u. 2.4.6] ity-ādinopamardyate | ata eva svāmi-prabhṛtibhir apy etad eva vākyaṁ tat-tad-virodha-nirāsāya bhūyo bhūya eva darśitam | 

tad evaṁ śrī-bhāgavata-mate siddhe ca tasya vākyasya balavattamatve śrī-bhāgavatasya sarva-śāstropamardakatvena prathame sandarbhe pratipannatvād asminn eva pratipatsyamānatvāc ca parakīyāṇām apy etad ānuguṇyam eva vidvaj-jana-dṛṣṭam | yathā rājñaḥ śāsanaṁ tathaiva hi tad-anucarāṇām apīti | 

tatra śrī-bhāgavatīyāni vākyāni tad-anugatārthatayā darśyante | tatrāṁśenāvatīrṇasya [bhā.pu. 10.1.2] ity aṁśena baladevena saha ity arthaḥ | kalābhyāṁ nitarāṁ hareḥ [bhā.pu. 10.20.48] iti hareḥ kalā pṛthvī, ābhyāṁ rāma-kṛṣṇābhyām iti |


    diṣṭyāmba te kukṣi-gataḥ paraḥ pumān 


    aṁśena sākṣād bhagavān bhavāya naḥ || [bhā.pu. 10.2.41]

 ity atra yo matsyādi-rūpeṇāṁśenaiva pūrvaṁ no’smākaṁ bhavāyābhūt, he amba sa tu sākṣāt svayam eva tava kukṣi-gato’stīti | 

tato jagan-maṅgalam acyutāṁśam [bhā.pu. 10.2.18][^30] iti tu saptamy-anya-padārtho bahuvrīhiḥ | tasminn aṁśiny avatarati, teṣām aṁśānām apy atra praveśasya vyākhyāsyamānatvāt | pūrṇatvenaiva tatra sarvātmakam ātma-bhūtam ity uktam | 

tathā ca nātividvaj-jana-vākye—


    etau bhagavataḥ sākṣād dharer nārāyaṇasya hi |


    avatīrṇāv ihāṁśena vasudevasya veśmani || [bhā.pu. 10.43.23] 

 ity atrāpi sarasvatī-preritatayā aṁśena sarvāṁśena sahaivety arthaḥ | evam eva—


    tāv imau vai bhagavato harer aṁśāv ihāgatau |


    bhāra-vyayāya ca bhuvaḥ kṛṣṇau yadu-kurūdvahau || [bhā.pu. 4.1.59]

 ity atra āgatāv iti kartari niṣṭhā | kṛṣṇāv iti karmaṇi dvitīyā | tataś ca bhagavato nānāvatāra-bījasya hareḥ puruṣasya tāv imau nara-nārāyaṇākhyau aṁśau kartṛ-bhūtau kṛṣṇau kṛṣṇārjunau karma-bhūtāv āgatavantau tayoḥ praviṣṭavantāv ity arthaḥ | kīdṛśau kṛṣṇau ? bhuvo bhārasya vyayāya, ca-kārād bhakta-sukhada-nānā-līlāntarāya ca | yadu-kurūdvahau yadu-kuru-vaṁśayor avatīrṇāv ity arthaḥ | arjune tu narāveśaḥ kṛṣṇo nārāyaṇaḥ svayam ity āgama-vākyaṁ śrīmad-arjune nara-praveśāpekṣayā | yas tu svayam ananya-siddho nārāyaṇo nārāyaṇas tvaṁ na hi sarva-dehinām [bhā.pu. 10.14.14] ity-ādinā darśitaḥ | sa punaḥ kṛṣṇa ity arthāntarāpekṣayā mantavyam, yayor eva samaṁ vittam [bhā.pu. 10.60.15] ity-ādi-nyāyāt[^31] | tathā viṣṇu-dharme—


    yas tvāṁ vetti sa māṁ vetti yas tvām anu sa mām anu |


    abhedenātmano vedmi tvām ahaṁ pāṇḍu-nandana || iti |

taṁ prati śrī-bhagavad-vākyāc cārjunasyāpi śrī-kṛṣṇa-sakhatvena nārāyaṇa-sakhān narāt pūrṇatvāt tatra praveśaḥ samucita eva | 

kutracic cāṁśādi-śabda-prayogaḥ—nāhaṁ prakāśaḥ sarvasya yoga-māyā-samāvṛtaḥ [gītā 7.15] iti śrī-gītopaniṣad-diśā pūrṇasyāpi sādhāraṇa-jane khaṇḍāṁśa-prakāśāt tat-pratītāv evāṁśa ivāṁśa iti jñeyam | nārāyaṇa-samo guṇaiḥ [bhā.pu. 10.8.19] ity atrāpi nārāyaṇaḥ para-vyomādhipa eva guṇaiḥ samo yasyety eva gargābhiprāyaḥ | 

tad evaṁ mahā-kāla-purākhyāne’pi pratijñā-vākyam idam adhikuryāt | kiṁ ca, śāstraṁ hi śāsanātmakam | śāsanaṁ copadeśaḥ | sa ca dvidhā sākṣād arthāntara-dvārā ca | sākṣād-upadeśas tu śrutir iti paribhāṣyate | sākṣāttvaṁ cātra nirapekṣatvam ucyate | tad uktaṁ nirapekṣa-ravā śrutir iti | tathā ca sati, śruti-liṅga-vākya-prakaraṇa-sthāna-samākhyānāṁ samavāye pāradaurbalyam artha-viprakarṣāt [jaiminī-sūtra 3.3.14] ity-uktānusāreṇa caramasya pūrvāpekṣayā dūra-pratīty-arthatve, kṛṣṇas tu bhagavān svayam iti śrī-śaunakaṁ prati śrī-sūtasya sākṣād-upadeśena itihāsa-dvāropadeśo bādhyate | na ca me kalāvatīrṇau [bhā.pu. 10.89.58] iti ca mahākāla-purādhipa eva śrī-kṛṣṇaṁ sākṣād evopadiṣṭavān iti vācyam | śrī-kṛṣṇasya sārvajñyāvyabhicāreṇa vaktṛ-śrotṛ-bhāva-pūrvaka-saṅgamāprastāvena, dvijātmajā me yuvayor didṛkṣuṇā [bhā.pu. 10.89.58] iti kāryāntara-tātparya-darśanena ca | tasyaitan mahā-purāṇasya ca tattvopadeṣṭṛ-sūtādivat tad-upadeśe tātparyābhāvād vakṣyamāṇārthāntara eva naikaṭyena pada-sambandhāc ca | 

kiṁ ca, bhavatu vā tuṣyatu nyāyena śrī-kṛṣṇasya tam apekṣyāpūrṇatvam, tathāpi sarveṣām apy avatārāṇāṁ n ityam eva svasthatvena darśayiṣyamāṇatvāt keṣāṁcin mate tu svayaṁ puruṣatve’pi svatantra-sthititvāt | yuvāṁ nara-nārāyaṇāv ṛṣī [bhā.pu. 10.89.59] iti, tvarayetām anti me [bhā.pu. 10.89.59] iti ca tat-tad-arthatve virudhyeta | astu tāvad asmākam anyā vārtā, na ca kutrāpi mahākālo’yam aṁśena tat-tad-rūpeṇāvatīrṇa ity upakhyāyate vā | tataś cāprasiddha-kalpanā prasajjate | tatraiva ca tvarayetam anti me iti yuvāṁ nara-nārāyaṇāv ṛṣī dharmam ācaratām ity ādeśa-dvayasya pārasparika-virodhaḥ sphuṭa eva | 

kiṁ ca, yadi tasya tāv aṁśāv abhaviṣyatāṁ, tarhi kara-tala-maṇivat sadā sarvam eva paśyann asau tāv api dūrato’pi paśyann evābhaviṣyat | tac ca yuvayor didṛkṣuṇeti tad-vākyena vyabhicāritam | yadi svayam eva śrī-kṛṣṇas tat-tad-rūpāv ātmānau darśayati, tadaiva tena tau dṛśyeyātām ity ānītaṁ ca | tathā ca sati, tayor dṛśyatvābhāvād aṁśatvaṁ nopapadyate | tasmād apy adhika-śaktitvena pratyuta pūrṇatvam evopapadyate | 

evam api yat tv arjunasya taj-jyotiḥ-pratāḍitākṣatvaṁ tad-darśana-jāta-sādhvasatvaṁ ca jātaṁ tatra svayam eva bhagavatā tat-tal-līlā-rasaupayika-mātra-śakteḥ prakāśanād anyasyāḥ sthitāyā api kuṇṭhanān na viruddham | dṛśyate ca svasyāpi kvacid yuddhe prākṛtād api parābhavādikam | yathātraiva tāvat svayam eva vaikuṇṭhād āgatānām apy aśvānāṁ prākṛta-tamasā bhraṣṭa-gatitvam | tad evam eva śrī-kṛṣṇasya tasmin bhakti-bhara-darśanenāpy anyathā na mantavyam | śrī-rudrādau śrī-nāradādau ca tathā darśanāt | evam atra paratra vā tadīya-līlāyāṁ tu pūrva-pakṣo nāsti tasya svairācaraṇatvāt | 

atas tadīya-tātparya-śabdotthāv arthāv evam eva dṛśyete | tat-tātparyottho yathāsau śrī-kṛṣṇaḥ svayaṁ bhagavān api yathā govardhana-makha-līlāyāṁ śrī-gopa-gaṇa-vismāpana-kautukāya kāñcin nijāṁ divya-mūrtiṁ pradarśayan taiḥ samam ātmanaivātmānaṁ namaścakre | tathaivārjuna-vismāpana-kautukāya mahākāla-rūpeṇaivātmanā dvija-bālakān hārayitvā, pathi ca taṁ taṁ camatkāram anubhāvya, mahākāla-pure ca tāṁ kām api nijāṁ mahākālākhyāṁ divya-mūrtiṁ darśayitvā, tena samaṁ tad-rūpam ātmānaṁ namaścakre | tad-rūpeṇaiva sārjunam ātmānaṁ tathā babhāṣe ca | tad uktaṁ—tasmai namo vraja-janaiḥ saha-cakre’tmanātmane [bhā.pu. 10.24.36] itivat | atrāpi vavanda ātmānam anantam acyutaḥ [bhā.pu. 10.89.58] iti | ata eva harivaṁśe tat-samīpa-jyotir uddiśya cārjunaṁ prati śrī-kṛṣṇenoktaṁ mat-tejas tat sanātanam [ha.vaṁ. 2.114.9] iti |

atha śabdottho’py artho yathā tatra śrī-mahākālam uddiśya puruṣottamottamam [bhā.pu. 10.89.54] iti viśeṣaṇasyārthaḥ | puruṣo jīvaḥ, tasmād uttamas tad-antaryāmī, tasmād uttamaṁ bhagavat-prabhāva-rūpa-mahākāla-śakti-mayaṁ, tam iti |

atha śrī-mahākāla-vākyasya—


    dvijātmajā me yuvayor didṛkṣuṇā


    mayopanītā bhuvi dharma-guptaye |


    kalāvatīrṇāv avaner bharāsurān


    hatveha bhūyas tvarayetam anti me || [bhā.pu. 10.89.59]

 ity asya yuvayor yuvāṁ didṛkṣuṇā mayā dvija-putrā me mama bhuvi dhāmni upanītā ānītā ity ekaṁ vākyam | vākyāntaram āha—he dharma-guptaye kalāvatīrṇau kalā aṁśās tad-yuktāv avatīrṇau madhyama-pada-lopī samāsaḥ | kalāyām aṁśa-lakṣaṇe māyika-prapañce’vatīrṇau vā pādo’sya viśvā bhūtāni [ṛ.ve. 10.90.3] iti śruteḥ | 

bhūyaḥ punar api avaśiṣṭān avaner bharāsurān hatvā me mama anti samīpāya samīpam āgamayituṁ yuvāṁ tvarayetaṁ tvaratam | atra prasthāpya tān mocayatam ity arthaḥ | tad-dhatānāṁ mukti-prasiddheḥ | mahākāla-jyotir eva muktāḥ praviśantīti brahma-tejomayaṁ divyaṁ mahad yad dṛṣṭavān asi [ha.vaṁ. 2.114.9] iti śrī-harivaṁśokteś ca | tvarayetam iti prārthanāyāṁ hetu-ṇij-antasya liṅi rūpaṁ antīty-avyayāc caturthyāṁ luk, caturthī ca edhobhyo vrajatītivat kriyārthopapasya ca karmaṇi sthāninaḥ [pā. 2.3.14] iti smaraṇāt | kaṭaṁ kṛtvā prasthāpayatītivad ubhayor ekenaiva karmaṇānvayaḥ | tasmād eka evārthaḥ spaṣṭam akaṣṭo bhavati | arthāntare tu sambhavaty eka-padatve pada-cchedaḥ kaṣṭāya kalpyate |

tathā—


    pūrṇa-kāmāv api yuvāṁ nara-nārāyaṇāv ṛṣī |


    dharmam ācaratāṁ sth ityai ṛṣabhau loka-saṅgraham || [bhā.pu. 10.89.60] 

 ity asya na kevalam etad-rūpeṇaiva yuvāṁ loka-hitāya pravṛttau | api vaibhavāntareṇāpīti stauti pūrṇeti | svayaṁ bhagavattvena tat-sakhatvena ca ṛṣabhau sarvāvatārāvatāri-śreṣṭhāv api pūrṇa-kāmāv api sth ityai loka-rakṣaṇāya loka-saṅgrahaṁ lokeṣu tat-tad-dharma-pracāra-hetukaṁ dharmam ācaratāṁ kurvatāṁ madhye yuvāṁ nara-nārāyaṇāv ṛṣī ity anayor alpāṁśatvena vibhūtivan nirdeśaḥ | 

uktaṁ caikādaśe śrī-bhagavatā vibhūti-kathana eva nārāyaṇo munīnāṁ ca [bhā.pu. 11.16.25] iti | dhārmika-maulitvād dvija-putrārtham avaśyam eṣyatha ity ata eva mayā tathā vyavasitam iti bhāvaḥ | tathā ca harivaṁśe śrī-kṛṣṇa-vākyam—


    mad-darśanārthaṁ te bālā hṛtās tena mahātmanā |


    viprārtham eṣyate kṛṣṇo nāgacched anyathā tv iha || [ha.vaṁ. 2.114.8]

atrācaratam ity arthe ācaratām iti prasiddham ity ataś ca tathā na vyākhyātam | tasmān mahākālato’pi śrī-kṛṣṇasyaivādhikyaṁ siddham | darśayiṣyate cedaṁ mṛtyuñjaya-tantra-prakaraṇena, [^32]tad etan mahimānurūpam evoktaṁ—


    niśāmya vaiṣṇavaṁ dhāma pārthaḥ parama-vismitaḥ |


    yat kiñcit pauruṣaṁ puṁsāṁ mene kṛṣṇānubhavitam || [bhā.pu. 10.89.63]

atra mahākālānubhāvitam iti tu noktam | evam eva sa cokta-lakṣaṇo bhagavān śrī-kṛṣṇa eveti darśayitum ākhyānāntaram āha ekadā [bhā.pu. 10.89.21] iti śrī-svāmi-likhitaitat-prakaraṇa-cūrṇikāpi susaṅgatā bhavati |

atha parakīyāṇy api viruddhāyamānāni vākyāni tad-anugatārthatayā dṛśyante | tatra śrī-viṣṇu-purāṇe ujjahārātmanaḥ keśau sita-kṛṣṇau mahā-mune [vi.pu. 5.1.59] iti | mahābhārate—


    sa cāpi keśau harir udbabarha 


    śuklam ekam aparaṁ cāpi kṛṣṇam |


    tau cāpi keśau viśatāṁ yadūnāṁ


    kule striyo rohiṇīṁ devakīṁ ca |


    tayor eko balabhadro babhūva


    yo’sau śvetas tasya devasya keśaḥ |


    kṛṣṇo dvitīyaḥ keśavaḥ sambabhūva


    keśo yo’sau varṇataḥ kṛṣṇa uktaḥ || [ma.bhā. 1.189.31-32] iti ||

atra tātparyaṁ svāmibhir itthaṁ vivṛtaṁ—bhūmeḥ suretara-varūtha [bhā.pu. 2.7.26] ity ādi-padye | sita-kṛṣṇa-keśa ity atra sita-kṛṣṇa-keśatvaṁ śobhaiva na tu vayaḥ-pariṇāma-kṛtam avikāritvāt | yac ca ujjahārātmanaḥ keśau [vi.pu. 5.1.59] ity ādi tat tu na keśa-mātrāvatārābhiprāyaṁ, kintu bhū-bhārāvatāraṇa-rūpaṁ kāryaṁ | kiyad etat? ātma-keśau eva tat kartuṁ śaktāv iti dyotanārthaṁ rāma-kṛṣṇayor varṇa-sūcanārthaṁ ca keśoddharaṇam iti gamyate | kṛṣṇas tu bhagavān svayam [bhā.pu. 1.3.28] ity etad virodhanāc ceti | 

idam apy atra tātparyaṁ sambhavati | nanu devāḥ kim-arthaṁ mām evātārayituṁ bhavadbhir āgṛhyate ? aniruddhākhya-puruṣa-prakāśa-viśeṣasya kṣīroda-śvetadvīpa-dhāmno mama yau keśāv iva sva-śiro-dhārya-bhūtau tāv eva śrī-vāsudeva-saṅkarṣaṇau svayam evāvatariṣyataḥ | tataś ca bhū-bhāra-haraṇaṁ tābhyām īṣatkaram eveti | 

atha ujjahārātmanaḥ keśau [vi.pu. 5.1.59] ity asyaiva śabdo’rtho’pi muktāphala-ṭīkāyāṁ—

keśau sukha-svāminau | sito rāmaḥ | ātmanaḥ sakāśād ujjahāra uddhṛtavān ity ādi | 

harivaṁśe hi kasyāṁcid giri-guhāyāṁ bhagavān sva-mūrtiṁ nikṣipya garuḍaṁ ca tatrāvasthāpya svayam atrāgata ity uktam | tad uktam, sa devān abhyanujñāya [ha.vaṁ. 1.55.50] ity ādi | yais tu yathā-śrutam evedaṁ vyākhyātaṁ, te na samyak pa [36rāmṛṣṭavantaḥ, yataḥ sura-mātrasyāpi nirjaratva-prasiddhiḥ | akāla-kalite bhagavati jarānudayena keśa-śauklyānupapattiḥ | na cāsya keśasya naisargika-sita-kṛṣṇateti pramāṇam asti | ata eva nṛsiṁha-purāṇe kṛṣṇāvatāra-prasaṅge śakti-śabda eva prayujyate, na tu keśa-śabdaḥ | tathā hi—


    vasudevāc ca devakyām avatīrya yadoḥ kule |


    sita-kṛṣṇe ca mac-chaktī kaṁsādyān ghātayiṣyataḥ || [nṛ.pu. 53.30-31] ity-ādinā |

astu tarhi aṁśopalakṣakaḥ keśa-śabdaḥ ? na, avilupta[^33]-sarva-śaktitvena sākṣād-ādi-puruṣatvena niścetuṁ śakyatvāt, kṛṣṇa-viṣṇv-ādi-śabdānām aviśeṣataḥ paryāya-pratīteś ca | naivam avatārāntarasya kasya vānyasya janma-dinaṁ jayanty-ākhyayātiprasiddham | ata evoktaṁ bhārate (1.1.193-194)[^34]—


    bhagavān vāsudevaś ca kīrtyate’tra sanātanaḥ |


    śāśvataṁ brahma paramaṁ yogi-dhyeyaṁ nirañjanam || iti | [end commentary of Kaivalya-dīpikā]

tasyākāla-kalitatvaṁ yo’yaṁ kālas tasya te’vyakta-bandho ceṣṭām āhuḥ [bhā.pu. 10.3.26] ity-ādau śrī-devakī-devī-vākye, 


    natāḥ sma te nātha sadāṅghri-paṅkajaṁ 


    viriñci-vairiñcya-surendra-vanditam |


    parāyaṇaṁ kṣemam ihecchatāṁ paraṁ


    na yatra kālaḥ prabhavet paraḥ prabhuḥ || [bhā.pu. 1.11.6]

 ity-ādau śrī-dvārakā-vāsi-vākye ca prasiddham | 

ato yat prabhāsa-khaṇḍe keśasya bālatvam eva tat sitimnaḥ kāla-kṛta-palita-lakṣaṇatvam eva ca darśitam, tasya śarīriṇāṁ śuṣka[^35]-vairāgya-pratipādana-prakaraṇa-patitatvena sura-mātra-nirjaratā-prasiddhatvena cāmukhyārthatvān na svārtha-prāmāṇyam | brahmā yena ity ārabhya, 


    viṣṇur yena daśāvatāra-grahaṇe kṣipto mahā-saṅkaṭe |


    rudro yena kapāla-pāṇir abhito bhikṣāṭanaṁ kāritam || [ga.pu. 1.113.15]

 ity-ādau tasmai namaḥ karmaṇe iti gāruḍa-vacanavat | kintu tat-pratipādanāya śabda-sāmyena[^36] chaloktir eveyam | yathā—


    aho kanaka-daurātmyaṁ nirvaktuṁ kena yujyate |


    nāma-sāmyād asau yasya dhūsturo’pi mada-pradaḥ || iti |

śiva-śāstrīyatvāc ca nātra vaiṣṇava-siddhānta-viruddhasya tasyopayogaḥ | yata uktaṁ skānda eva ṣaṇmukhaṁ prati śrī-śivena—śiva-śāstre’pi tad grāhyaṁ bhagavac-chāstra-yogi yat iti | anya-tātparyakatvena svatas tatrāprāmāṇyād yuktaṁ caitat yathā paṅkena paṅkāmbhaḥ [bhā.pu. 1.8.52] ity ādivat | pādmottara-khaṇḍe ca śiva-pratipādakānāṁ purāṇānām api tāmasatvam eva darśitam | mātsye’pi tāmasa-kalpa-kathāmayatvam iti yuktaṁ ca tasya vṛddha-sūtasya śrī-bhāgavatam apaṭhitavataḥ śrī-baladevāvajñātuḥ śrī-bhagavat-tattvāsamyak-jñāna-jaṁ vacanaṁ—evaṁ vadanti rājarṣe ṛṣayaḥ kecanānvitāḥ [bhā.pu. 10.77.30] itivat, etādṛśa-śrī-bhāgavata-vākyena sva-viruddha-purāṇāntara-vacana-bādhanaṁ ca | yatheha karma-jito lokaḥ kṣīyata [chā.u. 8.1.6] ity ādi vākyena upāma somam amṛtā abhūma [ṛk 8.48.3] ity ādi-vacana-bādhanavaj jñeyam | atrāpi yat sva-vaco viruddheta nūnaṁ te na smaranty amum [bhā.pu. 10.77.30] iti yukti-sad-bhāvo dṛśyate | tatraivātmanaḥ sandigdhatvam eva tena sūtena vyañjitam—acintyā khalu ye bhāvā na tāṁs tarkeṇa yojayed [ma.bhā. 6.6.11] ity-ādinā |

kiṁ ca tatraivottara-granthe kalaṅkāpatti-kāraṇa-kathane śrī-kṛṣṇāvatāra-prasaṅge svayaṁ viṣṇur evety uktatvāt svenaiva virodhaś ca | tasmān na keśāvatāratve’pi tātparyaṁ keśa-śabdasya bālatva-vācanaṁ ca | chalato bhagavat-tattvājñānato veti | ato vaiṣṇavādi-padyānāṁ śabdottham artham evaṁ paśyāmaḥ—


    aṁśavo ye prakāśante mama te keśa-saṁjñitāḥ | 


    sarvajñāḥ keśavaṁ tasmān mām āhur muni-sattama || [ma.bhā. 12.328.43]

iti sahasra-nāma-bhāṣyotthāpita-bhārata-vacanāt keśa-śabdenāṁśur ucyate | tatra ca sarvatra keśetara-śabdāprayogāt nānā-varṇāṁśūnāṁ śrī-nārada-dṛṣṭatayā mokṣa-dharma-prasiddheś ca | tathā cāṁśutve labdhe tau cāṁśū vāsudeva-saṅkarṣaṇāv avatāra-sūcakatayā nirdiṣṭāv iti tayor eva syātām iti gamyate | tadīyayor api tayor aniruddhe’bhivyaktiś ca yujyata eva | avatāri-tejo’ntarbhūtatvād avatārasya | evam eva sattvaṁ rajas tamaḥ [bhā.pu. 1.2.23] ity ādi-prathama-skandha-padya-prāptam aniruddhākhya-puruṣāvatāratvaṁ bhavānī-nāthaiḥ [bhā.pu. 5.17.16] ity-ādi-pañcama-skandha-gadya-prāptaṁ saṅkarṣaṇāvatāratvaṁ ca bhavasya saṅgacchate | 

tataś ca ujjahāra [vi.pu. 5.1.59] ity asyāyam arthaḥ—ātmanaḥ sakāśāt śrī-vāsudeva-saṅkarṣaṇāṁśa-bhūtau keśāv aṁśū ujjahāra uddhṛtavān, prakaṭīkṛtya darśitavān ity arthaḥ | atra “ayaṁ sumeruḥ” ity eka-deśa-darśanenaivākhaṇḍa-sumeru-nirdeśavat tad-darśanenāpi pūrṇasyaivāvirbhāva-nirdeśo jñeyaḥ |

atha sa cāpi keśau [ma.bhā. 1.189.31] ity ādika-vyākhyā | udbabarhe yoga-balenātmanaḥ sakāśād vicchidya darśayāmāsa | sa cāpīti ca-śabdaḥ pūrvam uktaṁ deva-kartṛkaṁ nivedana-rūpam arthaṁ samuccinoti | api-śabdas tad-udbarhaṇe śrī-bhagavat-saṅkarṣaṇayor api hetu-kartṛtvaṁ sūcayati | tau cāpīti ca-śabdo’nukta-samuccayārthatvena bhagavat-saṅkarṣaṇau svayam eva viviśatuḥ[^37] | paścāt tau ca tat-tādātmyenāpi viviśatur[^38] iti bodhayati | api-śabdo yatrānusyūtau cāmū so’pi tad-aṁśā apīti gamayati | tayor eko balabhadro babhūva [ma.bhā. 1.189.32] ity-ādikaṁ tu naro nārāyaṇo bhavet | harir eva bhaven nara ity ādivat tad-aikyāvāpty-apekṣayā |

keśavaḥ śrī-mathurāyāṁ keśava-sthānākhya-mahāyoga-pīṭhādhipatvena prasiddhaḥ | sa eva kṛṣṇa iti | ata evodāhariṣyate bhūmeḥ suretara [bhā.pu. 2.7.26] ity ādi | śrī-nṛsiṁha-purāṇe sitāsite ca mac-chaktī*[^39] iti tac-chakti-dvāraiva śrī-kṛṣṇena tādghātanāpekṣayā | arjune tu narāveśaḥ kṛṣṇo nārāyaṇaḥ svayam ity āgama-vākyaṁ tu śrīmad-arjune nara-praveśāpekṣayā | yas tu svayam anyathā siddho nārāyaṇaḥ nārāyaṇas tvaṁ na hi sarve-dehinām [bhā.pu. 10.14.14] ity-ādau darśitaḥ | sa punaḥ kṛṣṇa ity arthāntarāpekṣayā ca mantavyam | ata eva puruṣa-nārāyaṇasya tathāgamana-pratipādaka-śrī-hari-vaṁśa-vākyam api tat-tejaḥ-samākarṣaṇa-vivakṣayaivoktam | sarveṣāṁ praveśaś ca tasmin sa-yuktikam evodāraṇīyaḥ | 

ataḥ pādmottara-khaṇḍe nṛsiṁha-rāma-kṛṣṇeṣu ṣāḍguṇyaṁ paripūraṇam ity āvatārāntara-sādhāraṇyam api na mantavyam | kintv avatārāṇāṁ prasaṅge teṣu śreṣṭhe vividiṣite sāmānyatas tāvat sarva-śreṣṭhās traya uktās teṣv apy uttarottaratrādhikya-kramābhiprāyeṇa śrī-kṛṣṇa-śraiṣṭhyaṁ vivakṣitam | 

ata eva śrī-viṣṇu-purāṇe maitreyeṇa hiraṇyakaśiputvādiṣu tayor amukti-mukti-kāraṇe pṛṣṭe śrī-parāśaro’pi śrī-kṛṣṇasyaivātyudbhaṭaiśvaryam āha | kiṁ ca śrī-kṛṣṇam aprāpyāny atra tv asurāṇāṁ muktir na sambhavati | eva-kāra-dvayena svayam eva śrī-gītāsu tathā sūcanāt—


    tān ahaṁ dviṣataḥ krūrān saṁsāreṣu narādhamān |


    kṣipāmy ajasram aśubhān āsurīṣv eva yoniṣu ||


    āsurīṁ yonim āpannā mūḍhā janmani janmani |


    mām aprāpyaiva kaunteya tato yānty adhamāṁ gatim || [gītā 16.19-20] iti |

kutracid bhagavad-dveṣiṇāṁ tat-smaraṇādi-prabhāvena śrūyatāṁ vā muktiḥ | sarveṣām api tad-dveṣiṇāṁ tu mukti-pradatvam anyatrāvatāre’vatāriṇi vā na kvacit śrūyate | tasmāt teṣām api mukti-dātṛtvāya śrī-kṛṣṇa evaiśvaryādhikyaṁ yuktam eva varṇāyāmāsa śrī-parāśaraḥ | ata eva pūrvam aiśvarya-sākṣātkārasya mukti-hetutvam uktvā punaḥ pūtanādi-mokṣaṁ vicintya kālanemy-ādīnāṁ ca tad-abhāvam āśaṅkya tad apy asahamānas tasya tu śrī-kṛṣṇākhyasya bhagavataḥ paramādbhuta-svabhāva evāyam ity uvāca sarvāntima-gadyena—ayaṁ hi bhagavān kīrtitaḥ saṁsmṛtaś ca dveṣānubandhenāpy akhila-surāsurādi-durlabhaṁ phalaṁ prayacchati kim uta samyak bhaktimatām [vi.pu. 4.15.17] ity anena | 

ataḥ śrī-bhāgavata-mate tayor janma-traya-niyamaś ca śrī-kṛṣṇād eva mokṣaḥ sambhaved ity apekṣayaiveti jñeyam | ata eva śrī-nāradenāpi tam uddiśyaivoktam vaireṇa yaṁ nṛpatayaḥ [bhā.pu. 11.5.48] ity ādi | sarveṣāṁ muktidatvaṁ ca tasya kṛṣṇasya nija-prabhāvātiśayena yathā kathañcit smartṛ-cittākarṣaṇātiśaya-svabhāvāt | anyatra tu tathā svabhāvo nāstīti nāsti muktidatvam | ata eva veṇasyāpi viṣṇu-dveṣiṇas tadvad āveśābhāvāt mukty-abhāva iti | ataevoktaṁ—tasmāt kenāpy upāyena manaḥ kṛṣṇe niveśayet [bhā.pu. 7.1.31] iti |

tasmād asty eva sarvato’py āścaryatamā śaktiḥ śrī-kṛṣṇasya iti siddham | tad evaṁ virodha-parihāreṇa viruddhārthānām apy arthānukūlyena śrī-kṛṣṇasya svayaṁ bhagavattvam eva dṛḍhīkṛtam | tatra ca vedānta-sūtrādāv apy ekasya mahā-vākyasya nānā-vākya-virodha-parihāreṇaiva sthāpanīyā darśanān nāpy atraivedṛśam ity aśraddheyam | vākyānāṁ durbala-balitvam eva vicāraṇīyam, na tu bahv-alpatā | dṛśyate ca loke ekenāpi yuddhe sahasra-parājaya iti |

evaṁ ca bahuv-virodha-parihāreṇaiva svasmin śrī-kṛṣṇākhye para-brahmaṇi sarva-vedābhidheyatvam āha—


    **kiṁ vidhatte kim ācaṣṭe kim anūdya vikalpayet |**


    ** ity asyā hṛdayaṁ loke nānyo mad veda kaścana ||**


    **māṁ vidhatte’bhidhatte māṁ vikalpyāpohyate tv aham |**


    **etāvān sarva-vedārthaḥ śabda āsthāya māṁ bhidām ||** [bhā.pu. 11.21.42-43] iti |

vikalpya vividhaṁ kalpayitvā apohyate, tat-tan-niṣedhena siddhāntyate yat tad ahaṁ śrī-kṛṣṇa-lakṣaṇaṁ vastv iti ||

**sarva-saṁvādinī**: kiṁ vidhatte iti | asya cūrṇikā-praghaṭṭake keśa-śabda-vyākhyāne śrī-harivaṁśa-vākyāni—


    sa devān abhyanujñāya tadaiva tridaśālaye |


    jagāma viṣṇuḥ svaṁ deśaṁ kṣīrodasyottarāṁ diśam || 


    tatra sā pārvatī nāma guhā devaiḥ sudurgamā |


    tribhis tasyaiva vikrāntair n ityaṁ parvasu pūjitā ||


    purāṇaṁ tatra vinyasya dehaṁ harir udāradhīḥ |


    ātmānaṁ yojayāmāsa vasudeva-gṛhe prabhuḥ || [ha.vaṁ. 2.55.49-51] iti ||29||

|| 11.12 || śrī-bhagavān || 29 ||

 [30]

tad evaṁ kṛṣṇas tu bhagavān svayam ity etat pratijñā-vākyāya mahāvīra-rājāyevātmanaiva nirj ityātma-sātkṛta-virodhi-śatārthāyāpi śobhā-viśeṣeṇa prekṣāvatām ānandanārthaṁ caturaṅginīṁ senām ivānyām api vacana-śreṇīm upaharāmi | tatra tasya līlāvatāra-kartṛtvam āha—


    **matsyāśva-kacchapa-nṛsiṁha-varāha-haṁsa-**


    **rājanya-vipra-vibudheṣu kṛtāvatāraḥ**


    **tvaṁ pāsi [**10.2.40] | ity-ādispaṣṭam ||

|| 10.2 || devāḥ śrī-bhagavantam || 30 ||

 [31]

tathā, **sureṣv ṛṣiṣv īśa tathaiva [**bhā.pu. 10.14.2] ity-ādi | spaṣṭam ||

|| 10.14 || brahmā tam || 31 ||

 [32]

tathā, **bahūni santi nāmāni rūpāṇi ca sutasya te [**bhā.pu. 10.8.15] ity ādi | spaṣṭam ||

|| 10.8 || gargaḥ śrī-vrajeśvaram || 32 ||

 [33]

evaṁ, 

**yasyāvatārā jñāyante śarīreṣv aśarīriṇaḥ [**bhā.pu. 10.10.34] ity-ādi | 

**śarīreṣv aśarīriṇa** ity api jñāne hetu-garbha-viśeṣaṇam | śarīriṣu madhye’py avatīrṇasya yataḥ sataḥ svayam aśarīriṇaḥ | nātaḥ paraṁ parama yad bhavataḥ svarūpam [bhā.pu. 3.9.3] ity-ādi dvitīya-sandarbhodāharaṇa-praghaṭṭaka-dṛṣṭyā jīvavad deha-dehi-pārthakyābhāvena mukhya-matv-ārthābhāvāt |

|| 10.10 || yamalārjunau śrī-bhagavantam || 33 ||

 [34]

aparaṁ ca—


    **yat-pāda-paṅkaja-rajaḥ śirasā bibharti**


    **śrīr abja-jaḥ sa-giriśaḥ saha loka-pālaiḥ**


    **līlā-tanuḥ sva-kṛta-setu-parīpsayā yaḥ**


    **kāle’dadhat sa bhagavān mama kena tuṣyet || [**bhā.pu. 10.58.37]

|| spaṣṭam || 10.58 || nagnajic chrī-bhagavantam || 34 ||

 [35]

paraṁ ca—


    **namas tasmai bhagavate kṛṣṇāyākuṇṭha-medhase |**


    **yo dhatte sarva-bhūtānām abhavāyośatīḥ kalāḥ || [**bhā.pu. 10.87.46]

ṭīkā ca—nama iti śrī-kṛṣṇāvatāratayā nārāyaṇaṁ stauti | ete cāṁśa-kalāḥ puṁsaḥ kṛṣṇas tu bhagavān svayam ity ukter ity eṣā | ata eva tac-chravaṇānantaraṁ tasmā eva namaskārāt śruti-stutāv api śrī-kṛṣṇa eva stutya ity āyātam | tathaiva śrutibhir api nibhṛta-marun-mano’kṣa [bhā.pu. 10.87.23] ity-ādi-padye nijāri-mokṣa-pradatvādy-asādhāraṇa-liṅgena sa eva vyañjitaḥ | spaṣṭam ||

|| 10.87 || śrī-nāradaḥ || 35 ||

 [36]

tathā guṇāvatāra-kartṛtvam āha—


    ** ity uddhavenāty-anurakta-cetasā**


    **pṛṣṭo jagat-krīḍanakaḥ sva-śaktibhiḥ |**


    **gṛhīta-mūrti-traya īśvareśvaro**


    **jagāda sa-prema-manohara-smitaḥ || [**bhā.pu. 11.29.7]

spaṣṭam | atra ajānatāṁ tvat-padavīm [bhā.pu. 10.14.29, bha.saṁ. 38] ity udāhṛtaṁ vacanam apy anusandheyam ||

|| 11.29 || śrī-śukaḥ || 36 ||

 [37]

atha puruṣāvatāra-kartṛtvam āha—


    **iti matir upakalpitā vitṛṣṇā**


    **bhagavati sātvata-puṅgave vibhūmni |**


    **sva-sukham upagate kvacid vihartuṁ**


    **prakṛtim upeyuṣi yad-bhava-pravāhaḥ || [**bhā.pu. 1.9.32] 

ṭīkā ca—parama-phala-rūpāṁ śrī-kṛṣṇa-ratiṁ prārthayituṁ prathamaṁ sva-kṛtam arpayati—itīti | vigato bhūmā yasmāt tasmin | yam apekṣyānyasya mahattvaṁ nāstīty arthaḥ | tad eva pāramaiśvaryam āha sva-sukhaṁ svarūpa-bhūtaṁ paramānandam upagate prāptavaty eva | kvacit kadācid vihartuṁ krīḍituṁ prakṛtim upeyuṣi svīkṛtavati, na tu svarūpa-tirodhānena jīvavat pāratantryam ity arthaḥ | vihartum ity uktaṁ prapañcayati yad yato bhava-pravāhaḥ sṛṣṭi-paramparā bhavati ity eṣā ||

evam eva taṁ pratyuktaṁ devair apy ekādaśe—tvattaḥ pumān samadhigamya yayāsya vīryaṁ dhatte mahāntam iva garbham amogha-vīryaḥ [bhā.pu. 11.6.16] iti | ṭīkā ca—tvattaḥ puruṣo vīryaṁ śaktiṁ samadhigamya prāpya yayā māyayā saha mahāntaṁ dhatte | kam iva ? asya viśvasya garbham iva ity eṣā ||[^40]

|| 1.9 || bhīṣmaḥ śrī-bhagavantam || 37 ||

 [38]

ata eva **bhava-bhayam apahartuṁ [**bhā.pu. 11.29.49] ity-ādau tasyādi-puruṣatvaṁ śreṣṭhatvam apy āha—**puruṣam ṛṣabham ādyaṁ kṛṣṇa-saṁjñaṁ nato’smi **iti |

kṛṣṇeti saṁjñāṁ yasyeti mūrty-antaraṁ niṣidhyate | tan-mūrter namaskriyamāṇatvena ca n itya-siddhatvaṁ darśyate | atraiva ṭīkākṛdbhir api—taṁ vande paramānandaṁ nanda-nandana-rūpiṇam ity uktam ||

|| 11.29 || śrī-śukaḥ || 38 ||

 [39]

tad evaṁ jagṛhe [1.3.1] ity-ādi-prakaraṇe yat svayam utprekṣitaṁ, tac chrī-svāmi-sammatyā dṛḍhīkṛtam | punar api tat-sammatir abhyasyate yathā—


    **śrutvājitaṁ jarāsandhaṁ nṛpater dhyāyato hariḥ |**


    **āhopāyaṁ tam evādya uddhavo yam uvāca ha || [**bhā.pu. 10.72.15]

ṭīkā ca—ādyo hariḥ śrī-kṛṣṇa ity eṣā ||

|| 10.72 || śrī-śukaḥ || 39 ||

 [40]

kiṁ ca—


    **athāham aṁśa-bhāgena devakyāḥ putratāṁ śubhe |**


    **prāpsyāmi [**bhā.pu. 10.2.9] ity ādi |

**aṁśa-bhāgenety** atra pūrṇocitam evārthaṁ bahudhā yojayadbhir madhye aṁśena puruṣa-rūpeṇa māyayā bhāgo bhajanam īkṣaṇaṁ yasya teneti ca vyācakṣāṇair ante sarvathā paripūrṇa-rūpeṇeti vivakṣitam | kṛṣṇas tu bhagavān svayam ity uktatvāt | ity evaṁ hi tair vyākhyātam |

|| 10.2 || śrī-bhagavān yogamāyām || 40 ||

 [41]

evam—


    **yasyāṁśāṁśāṁśa-bhāgena viśvotpatti-layodayāḥ |**


    **bhavanti kila viśvātmaṁs taṁ tvādyāhaṁ gatiṁ gatā || [**bhā.pu. 10.85.31]

ṭīkā ca—yasyāṁśaḥ puruṣaḥ, tasyāṁśo māyā, tasyā aṁśā guṇāḥ, teṣāṁ bhāgena paramāṇu-mātra-leśena viśvotpatty-ādayo bhavanti | taṁ tvā tvāṁ gatiṁ śaraṇaṁ gatāsmi ity eṣā ||

|| 10.85 || śrī-devakī bhagavantam || 41 ||

 [42]

yathā ca—


    **nārāyaṇas tvaṁ na hi sarva-dehinām ity**-ādau 


    **nārāyaṇo’ṅgaṁ nara-bhū-jalāyanāt **iti | [bhā.pu. 10.14.14]

ṭīkā ca—narād udbhūtā ye’rthāḥ, tathā narāj jātaṁ yaj jalaṁ, tad-ayanād yo nārāyaṇaḥ prasiddhaḥ so’pi tavāṅgaṁ mūrtir ity eṣā | 

atra sa tavāṅgaṁ tvaṁ punar aṅgīty asau tu viśado’rthaḥ | na tu stuti-mātram idam | dṛṣṭvāghāsura-mokṣaṇaṁ prabhavataḥ prāptaḥ paraṁ vismayam [bhā.pu. 10.13.15] ity ukta-rītyā kvacid apy avatāry-avatārāntareṣu tādṛśasyāpi mokṣam adṛṣṭa-gocaraṁ dṛṣṭvā vismayaṁ prāptavān brahmā | 


    draṣṭuṁ mañju-mahitvam anya api tad-vatsān ito vatsapān 


    nītvānyatra kurudvahāntaradhād [bhā.pu. 10.13.15]

 ity ukta-rītyā tasyāparam api māhātmyaṁ didṛkṣus tathā māhātmyaṁ dadarśeti prakaraṇa-sārasyenāpi labdham | na cāpara-māhātmya-darśanaṁ sambhāvanā-mātram | 


    tāvat sarve vatsa-pālāḥ paśyato’jasya tat-kṣaṇāt |


    vyadṛśyanta ghana-śyāmāḥ pīta-kauśeya-vāsasaḥ || [bhā.pu. 10.13.46]

 ity-ādinā śaktibhir ajādyābhiḥ, aiśvaryair aṇimādyaiḥ, caturviṁśati-saṅkhya-tattvair mahad-ādibhiḥ, tat-saha-kāribhiḥ kāla-svabhāvādyaiḥ, tat-sambhūtair brahmāṇḍaiḥ, tad-antarbhūta-sraṣṭṛbhir brahmādibhir jīvaiś ca stamba-paryantaḥ pṛthak pṛthag upāsitās tādṛśa-brahmāṇḍeśvara-koṭayaḥ śrī-kṛṣṇenaiva tat-tad-aṁśāṁśenāvirbhāvya brahmāṇaṁ prati sākṣād eva darśitā iti hy uktam| tadīdṛśam eva kṛṣṇas tu bhagavān svayam ity atrāviṣkṛta-sarva-śaktitvād ity etatsvāmi-vyākhyānasyāsādhāraṇaṁ bījaṁ bhavet | 

viśva-rūpa-darśanādīnāṁ tat-tad-brahmāṇḍāntaryāmi-puruṣāṇām ekatareṇāpi śakyatvāt | tasmād virāṭ-puruṣayor iva puruṣa-bhagavator api jagṛhe pauruṣaṁ rūpam ity ādāv upāsanārtham eva tair abheda-vyākhyā kṛteti gamyate | vastutas tu paramāśrayatvena śrī-kṛṣṇa eva tair aṅgīkṛto’sti | yathā—


    viśva-sarga-visargādi-nava-lakṣaṇa-lakṣitam |


    śrī-kṛṣṇākhyaṁ paraṁ dhāma jagad-dhāma namāmi tat ||


    daśame daśamaṁ lakṣyam āśritāśraya-vigraham |


    krīḍad yadu-kulāmbhodhau parānandam udīryate || [bhāvārtha-dīpikā, 10.2.1] iti |

yady anyeṣām api paramāśrayatvaṁ tan mataṁ tadā daśama ity anarthakaṁ syāt | tasmān nārāyaṇo’ṅgam iti yuktam uktam || 

|| 10.14 || brahmā śrī-kṛṣṇam || 42 ||

 [43]

avatāra-prasaṅge’pi tathaiva spaṣṭam—


    **giraṁ samādhau gagane samīritāṁ**


    **niśamya vedhās tridaśān uvāca ha |**


    **gāṁ pauruṣīṁ me śṛṇutāmarāḥ punar**


    **vidhīyatām āśu tathaiva mā ciram ||**


    **puraiva puṁsāvadhṛto dharā-jvaro**


    **bhavadbhir aṁśair yaduṣūpajanyatām |**


    **sa yāvad urvyā bharam īśvareśvaraḥ**


    **sva-kāla-śaktyā kṣapayaṁś cared bhuvi ||**


    **vasudeva-gṛhe sākṣād bhagavān puruṣaḥ paraḥ |**


    **janiṣyate tat-priyārthaṁ sambhavantu sura-striyaḥ ||** [bhā.pu. 10.1.21-23]

**pauruṣīṁ** puruṣeṇa sṛjāmi tan-niyukto’ham [bhā.pu. 2.6.30] ity-ādy-anusārāt puruṣābhinnena viṣṇu-rūpeṇa kṣīroda-śāyinā svayam evoktāṁ **gāṁ** vācam | puruṣasyaiva vācam anuvadati—puraiveti | **puṁsā** ādi-puruṣeṇa kṛṣṇaḥ svayaṁ samabhavat paramaḥ pumān yaḥ [bra.saṁ. 5.49] ity anusārāt | svayaṁ bhagavattā śrī-kṛṣṇasyety arthaḥ | **aṁśaiḥ** śrī-kṛṣṇasyāṁśa-bhūtais tat-pārṣadaiḥ śrīmad-uddhavādibhiḥ saha | ittham eva prācuryeṇoktam—


    nandādyā ye vraje gopā yāś cāmīṣāṁ ca yoṣitaḥ |


    vṛṣṇayo vasudevādyā devaky-ādyā yadu-striyaḥ ||


    sarve vai devatā-prāyā ubhayor api bhārata |


    jñātayo bandhu-suhṛdo ye ca kaṁsam anuvratāḥ || [bhā.pu. 10.1.62-63] iti |

tasmād ādi-puruṣatvam eva vyanakti—**sa** iti sarvāntaryāmitvāt | puruṣas tāvad īśvaraḥ | tasyāpy aṁśitvāt sa ādi-puruṣaḥ śrī-kṛṣṇaḥ punar īśvareśvaraḥ try-adhīśa-śabdavat | tathā ca daśamasya pañcāśītitame śrīmad-ānakadundubhinoktam—yuvāṁ na naḥ sutau sākṣāt pradhāna-puruṣeśvarau [bhā.pu. 10.85.18] iti |**sva-kāla-śaktyā** sva-śaktyā kāla-śaktyā ca | **īśvareśvaratve** hetuḥ—**sākṣāt** svayam eva bhagavān iti | tad alaṁ mayi tat-prārthanayeti bhāvaḥ | 

**tat-priyārthaṁ** tat-prītyai | **sura-striyaḥ** śrīmad-upendra-preyasy-ādi-rūpāḥ, kāścit **sambhavantu** militā bhavantu | sākṣād avatarataḥ śrī-bhagavato n ityānapāyi-mahā-śakti-rūpāsu tat-preyasīṣv avatarantīṣu śrī-bhagavati tad-aṁśāntaravat tā api praviśantv ity arthaḥ | tat-priyāṇāṁ tāsām eva dāsy-ādi-prayojanāya jāyantām iti vā | anena tair aprārthitasyāpy asyārthasyādeśena parama-bhaktābhis tābhir līlā-viśeṣa eva bhagavataḥ svayam avatitīrṣāyāṁ kāraṇam | bhārāvataraṇaṁ cānuṣaṅgikam eva bhavatīti vyañjitam | 

tad evaṁ śrutīnāṁ ca daṇḍakāraṇya-vāsināṁ munīnāṁ cāgni-putrāṇāṁ ca śrī-gopikāditva-prāptir yat śrūyate, tad api pūrvavad eva mantavyam | atra prasiddhārthe, nāyaṁ śriyo’ṅga u nitānta-rateḥ prasādaḥ svar-yoṣitāṁ nalina-gandha-rucāṁ kuto’nyāḥ [bhā.pu. 10.47.60] iti virudhyeta | na ca sura-strīṇāṁ sambhava-vākyaṁ śrī-mahiṣī-vṛnda-paraṁ, tāsām api tan-nija-śakti-rūpatvena darśayiṣyamāṇatvāt |

|| 10.1 || śrī-śukaḥ || 43 ||

 [44]

tad evam avatāra-prasaṅge’pi śrī-kṛṣṇasya svayaṁ bhagavattvam evāyātam | yasmād evaṁ, tasmād eva śrī-bhāgavate mahā-śrotṛ-vaktṝṇām api śrī-kṛṣṇa eva tātparyaṁ lakṣyate | tatra śrī-vidurasya—


    **yac cānyad api kṛṣṇasya bhaved bhagavataḥ prabhoḥ |**


    **śravaḥ suśravasaḥ puṇyaṁ pūrva-deha-kathāśrayam ||**


    **bhaktāya me’nuraktāya tava cādhokṣajasya ca |**


    **vaktum arhasi yo’duhyad vainya-rūpeṇa gām imām || [**bhā.pu. 4.17.6-7]

**pūrva-dehaḥ** pṛthv-avatāra | loka-dṛṣṭāv abhivyakti-rītyā pūrvatvam | tat-kathaivāśrayo yasya tat ||

 [45]

atha śrī-maitreyasya tad-anantaram eva—


    **codito vidureṇaivaṁ vāsudeva-kathāṁ prati |**


    **praśasya taṁ prīta-manā maitreyaḥ pratyabhāṣata || [**bhā.pu. 4.17.8] 

tat-praśaṁsayā prīta-manastvena cāsyāpi tathaiva tātparyaṁ labhyate | ataevātra vasudeva-nandanatvenaiva vāsudeva-śabdaḥ prayuktaḥ |

||4.17 || śrī-sutaḥ ||45 ||

 [46]

atha śrī-parīkṣitaḥ—


    **atho vihāyemam amuṁ ca lokaṁ**


    **vimarśitau heyatayā purastāt |**


    **kṛṣṇāṅghri-sevām adhimanyamāna**


    **upāviśat prāyam amartya-nadyām || [**bhā.pu. 1.19.5]

ṭīkā ca—śrī-kṛṣṇāṅghri-sevām adhimanyamānaḥ sarva-puruṣārthādhikāṁ jānan ity eṣā | 

|| 1.19 || śrī-sutaḥ ||46 ||

 [47]


    **na vā idaṁ rājarṣi-varya citraṁ**


    **bhavatsu kṛṣṇaṁ samanuvrateṣu |**


    **ye’dhyāsanaṁ rāja-kirīṭa-juṣṭaṁ**


    **sadyo jahur bhagavat-pārśva-kāmāḥ || [**bhā.pu. 1.19.20]

**bhavatsu** pāṇḍor vaśyeṣu ye jahur iti śrī-yudhiṣṭhirādy-abhiprāyeṇa | ata eva tatra sthitānāṁ sarva-śrotṝṇām api śrī-kṛṣṇa eva tātparyam āyāti |

|| 1.19 || śrī-maharṣayaḥ parīkṣitam ||47 ||

 [48]


    **api me bhagavān prītaḥ kṛṣṇaḥ pāṇḍu-suta-priyaḥ |**


    **paitṛ-ṣvaseya-prīty-arthaṁ tad-gotrasyātta-bāndhavaḥ ||**


    **anyathā te’vyakta-gater darśanaṁ naḥ kathaṁ nṛṇām |**


    **nitarāṁ mriyamāṇānāṁ saṁsiddhasya vanīyasaḥ || [**bhā.pu. 1.19.35-36]

teṣāṁ **paitṛ-ṣvaseyāṇāṁ** pāṇḍu-sutānāṁ **gotrasya me āttaṁ** svīkṛtaṁ **bāndhavaṁ** bandhu-kṛtyaṁ yena te tava śrī-kṛṣṇaika-rasikasya **vanīyasaḥ** atyudāratayā māṁ yācethā iti pravartakasyety arthaḥ |

|| 1.19 || rājā śrī-śukam || 48 ||

 [49]


    **sa vai bhāgavato rājā pāṇḍaveyo mahā-rathaḥ |**


    **bāla-krīḍanakaiḥ krīḍan kṛṣṇa-krīḍāṁ ya ādade || [**bhā.pu. 2.3.15]

yā yā śrī-kṛṣṇasya vṛndāvanādau bāla-krīḍā śrutāsti tat-premāveśena tat-sakhyādi-bhāvavān tāṁ tām eva krīḍāṁ yaḥ kṛtavān ity arthaḥ ||

|| 2.3 || śrī-śaunakaḥ || 49 ||

 [50]

evaṁ sajātīyāni bahūny eva vacanāni virājante—tathā kathito vaṁśa-vistāraḥ [bhā.pu. 10.1.1] ity ārabhya, naiṣātiduḥsahā kṣuṇ mām [bhā.pu. 10.1.13] ity antaṁ daśama-skandha-prakaraṇam apy anusandheyam | 

kiṁ ca, **itthaṁ dvijā yādava-devadattaḥ [**bhā.pu. 10.12.40] ity ādi | yena śravaṇena nitarāṁ gṛhītaṁ vaśīkṛtaṁ ceto yasya saḥ |

** [50] sarva-saṁvādinī**:


    itthaṁ dvijā yādava-deva-dattaḥ


    śrutvā sva-rātuś caritaṁ vicitram |


    papraccha bhūyo’pi tad eva puṇyaṁ


    vaiyāsakiṁ yan nigṛhīta-cetāḥ ||  [bhā.pu. 10.12.40] iti ||

|| 10.12 || śrī-sutaḥ || 50 ||

 [51]

tathā, **yena yenāvatāreṇa ity** ādi **yat śṛṇvato’pa ity aratiḥ [**bhā.pu. 10.7.1-2] ity ādi ca | ṭīkā ca—


    kṛṣṇārbhaka-sudhā-sindhu-samplavānanda-nirbharaḥ |


    bhūyas tad eva sampraṣṭuṁ rājānyad abhinandati ||

yena yena matsyādy-avatāreṇāpi yāni karmāṇi karoti, tāni naḥ karṇa-sukhāvahāni manaḥ prīti-karāṇi ca bhavanty eva | tathāpi yac chṛṇvataḥ puṁsaḥ puṁ-mātrasyāratir mano-glānis tan-mūla-bhūtā vividhā tṛṣṇā cāpagacchati, tathā sattva-śuddhi-hari-bhakti-hari-dāsya-sakhyāni ca bhavanty acireṇaiva tad evaṁ hāraṁ hareś caritaṁ manoharaṁ vā vada anugrahaṁ yadi karoṣi ity eṣā |

 [51] **sarva-saṁvādinī :**


    yena yenāvatāreṇa bhagavān harir īśvaraḥ |


    karoti karṇa-ramyāṇi mano-jñāni ca naḥ prabho || 


    yac-chṛṇvato’pa ity aratir vitṛṣṇā


    sattvaṁ ca śuddhyaty acireṇa puṁsaḥ |


    bhaktir harau tat-puruṣe ca sakhyaṁ


    tad eva hāraṁ vada manyase cet ||  [bhā.pu. 10.7.1-2] iti ||51||

|| 10.7 || rājā || 51 ||

 [52]

atha śrī-śukadevasya api me bhagavān prītaḥ kṛṣṇaḥ pāṇḍu-suta-priyaḥ [bhā.pu. 1.19.35] ity-ādinā śrī-kṛṣṇa eva sva-ratiṁ vyajya mriyamāṇānāṁ śrotavyādi-praśnenaivānta-kāle śrī-kṛṣṇa eva mayy upadiśyatām iti rājābhiprāyānantaraṁ—


    **varīyān eṣa te praśnaḥ kṛto loka-hitaṁ nṛpa |**


    **ātmavit sammataḥ puṁsāṁ śrotavyādiṣu yaḥ paraḥ || [**bhā.pu. 2.1.1]

te tvayā | puṁsāṁ śrotavyādiṣu madhye yaḥ paraḥ śrī-kṛṣṇa-śravaṇābhiprāyeṇa paramaḥ praśnaḥ kṛtaḥ | eṣa tu varīyān | sarvāvatārāvatāri-praśnebhyaḥ parama-mahān | loka-hitaṁ yathā syāt tathaiva kṛtaḥ | tvaṁ tu tathābhūta-śrī-kṛṣṇaika-nibaddha-prematvāt kṛtārthah eveti bhāvaḥ | tad uktam—


    vaiyāsaker iti vacas-tattva-niścayam ātmanaḥ |


    upadhārya matiṁ kṛṣṇe auttareyaḥ satīṁ vyadhāt || [bhā.pu. 2.4.1]

satī vidyamānā kṛṣṇe yā matis tām eva viśeṣeṇa dhṛtavān ity arthaḥ | etad eva vyaktīkariṣyate rājñā—


    harer adbhuta-vīryasya kathā loka-sumaṅgalā |


    kathayasva mahābhāga yathāham akhilātmani |


    kṛṣṇe niveśya niḥsaṅgaṁ manas tyakṣye kalevaram || iti [bhā.pu. 2.8.2]

|| 2.1 || śrī-śukaḥ || 52 ||

 [53]

evam eva kathito vaṁśa-vistāraḥ [bhā.pu. 10.1.1] ity-ādy-anantaraṁ  **samyag vyavasitā buddhiḥ** [bhā.pu. 10.1.15] ity-ādi | 

atra pūrvaṁ mayā nānāvatārādi-kathābhir abhinanditasyāpi yat śrī-vasudeva-nandanasyaiva kathāyāṁ naiṣṭhikī sthāyi-rūpā ratir jātā, eṣā buddhis tu samyag-vyavasitā parama-rasa-vidagdhety arthaḥ ||

** [53] sarva-saṁvādinī :**


    samyag vyavasitā buddhis tava rājarṣi-sattama |


    vāsudeva-kathāyāṁ te yaj jātā naiṣṭhikī ratiḥ ||  [bhā.pu. 10.1.15] iti ||53||

|| 10.1 || śrī-śukaḥ || 53 ||

 [54]

tathā, itthaṁ dvijā yādava-deva-dattaḥ śrutvā sva-rātuś caritaṁ vicitram [bhā.pu. 10.12.40] ity anantaraṁ—


    **itthaṁ sma pṛṣṭaḥ sa tu bādarāyaṇis**


    **tat-smāritānanta-hṛtākhilendriyaḥ |**


    **kṛcchrāt punar labdha-bahir-dṛśiḥ śanaiḥ**


    **pratyāha taṁ bhāgavatottamottama || [**bhā.pu. 10.12.44]

**anantaḥ** prakaṭita-pūrṇaiśvaryaḥ śrī-kṛṣṇaḥ | sarvadā tena smaryamāṇe’pi tasmin pratikṣaṇaṁ navyatvena tat-smāritety uktam ||

|| 10.12 || śrī-sutaḥ || 54 ||

 [55]

ata eva sa vai bhāgavato rājā [bhā.pu. 2.3.15] ity-ādy-anantaraṁ rājñā samāna-vāsanātvenaiva tam āha—


    **vaiyāsakiś ca bhagavān vāsudeva-parāyaṇaḥ |**


    **urugāya-guṇodārāḥ satāṁ syur hi samāgame || [**bhā.pu. 2.3.16] 

ca-śabdaḥ prāg-varṇitena samāna-vāsanatvaṁ bodhayati | tasmāt śrī-vasudeva-nandanatvenaivātrāpi vāsudeva-śabdo vyākhyeyaḥ | anyeṣām api satāṁ samāgame tāvad urugāyasya guṇodārāḥ kathā bhavanti | tayos tu śrī-kṛṣṇa-carita-pradhānā eva tā bhaveyur iti bhāvaḥ || 

|| 2.3 || śrī-śukaḥ || 55 ||

 [56]

kiṁ bahunā, śrī-śukadevasya śrī-kṛṣṇa eva tāt-parye tad-eka-caritamayau granthārdhāyamānau daśamaikādaśa-skandhāv eva pramāṇam | skandhāntareṣv anyeṣām caritaṁ saṁkṣepeṇaiva samāpya tābhyāṁ tac-caritasyaiva vistāritatvāt | ata eva ārambhata eva tat-prasādaṁ prārthayate śriyaḥ patiḥ ity-ādau—


    **patir gatiś cāndhaka-vṛṣṇi-sātvatāṁ **


    **prasīdatāṁ me bhagavān satāṁ gatiḥ || [**bhā.pu. 2.4.20] ||

spasṭam || 2.4 || śrī-śukaḥ || 56 ||

 [57]

atha śrī-vyāsa-devasya—


    **anarthopaśamaṁ sākṣād bhakti-yogam adhokṣaje |**


    **lokasyājānato vidvāṁś cakre sātvata-saṁhitām ||**


    **yasyāṁ vai śrūyamāṇāyāṁ kṛṣṇe parama-pūruṣe |**


    **bhaktir utpadyate puṁsaḥ śoka-moha-bhayāpahā || [**bhā.pu. 1.7.6-7]

adhokṣaje śrī-kṛṣṇe | 


    adho’nena śayānena śakaṭāntara-cāriṇā |


    rākṣasī nihatā raudrā śakunī-veśa-dhāriṇī ||


    pūtanā nāma ghorā sā mahā-kāyā mahā-balā |


    viṣa-digdha-stanaṁ kṣudrā prayacchantī janārdane ||


    dadṛśur nihatāṁ tatra rākṣasīṁ vana-gocarāḥ |


    punar jāto’yam ity āhur uktas tasmād adhokṣajaḥ || [ha.vaṁ. 2.101.30-32]

iti harivaṁśe śrī-vāsudeva-māhātmye tan-nāmnaḥ śrī-kṛṣṇa-viṣayatāyā prasiddheḥ | ata evottaratra-padye sākṣāt kṛṣṇa ity evoktam | śrī-bhagavan-nāma-kaumudī-kārāś ca kṛṣṇa-śabdasya tamāla-śyāmala-tviṣi yaśodā-stanandhaye para-brahmaṇi rūḍhiḥ iti prayoga-prācuryāt tatraiva prathamataḥ pratīter udaya iti coktavantaḥ | sāmopaniṣadi ca kṛṣṇāya devakī-nandanāya iti | atra grantha-phalatvaṁ tasyaiva vyaktam iti caikenaivānena vacanena tat-paripūrṇatā sidhyati ||

|| 1.7 || śrī-sūtaḥ || 57 ||

 [58]

atha śrī-nāradasya—


    **tatrānvahaṁ kṛṣṇa-kathāḥ pragāyatām**


    **anugraheṇāśṛṇavaṁ manoharāḥ |**


    **tāḥ śraddhayā me’nupadaṁ viśṛṇvataḥ**


    **priyaśravasy aṅga mamābhavad ratiḥ || [**bhā.pu. 1.5.26]

yena yenāvatāreṇa [bhā.pu. 10.7.1] ity etac-chrī-parīkṣid-vacana-padya-dvayam apy atra śrī-yaśodā-stanandhayatve sādhakaṁ śruti-sāmānya-nyāyena || 

|| 1.5 || śrī-nāradaḥ śrī-veda-vyāsam || 58 ||

 [59]

tac-chabdasyaivābhyāso dṛśyate—evaṁ kṛṣṇa-mateḥ [bhā.pu. 1.6.28] ity-ādau | anyatra ca—


    **yūyaṁ nṛ-loke bata bhūri-bhāgā**


    **lokaṁ punānā munayo’bhiyanti |**


    **yeṣāṁ gṛhān āvasatīti sākṣād**


    **gūḍhaṁ paraṁ brahma manuṣya-liṅgam ||**


    **sa vā ayaṁ brahma mahad-vimṛgya-**


    **kaivalya-nirvāṇa-sukhānubhūtiḥ |**


    **priyaḥ suhṛd vaḥ khalu mātuleya**


    **ātmārhaṇīyo vidhi-kṛd guruś ca ||**


    **na yasya sākṣād bhava-padmajādibhī**


    **rūpaṁ dhiyā vastutayopavarṇitam |**


    **maunena bhaktyopaśamena pūjitaḥ**


    **prasīdatām eṣa sa sātvatāṁ patiḥ || [**bhā.pu. 7.10.48-50]

ṭīkā ca—aho prahlādasya bhāgyaṁ yena devo dṛṣṭaḥ | vayaṁ tu manda-bhāgyā iti viṣīdantaṁ rājānaṁ praty āha—yūyam iti tribhir ity eṣā | manuṣyasya dṛśyamāna-manuṣyasyeva liṅgaṁ kara-caraṇādi-sanniveśo yasya taṁ rūpaṁ śrī-vigrahaḥ | vastutayā nopavarṇitaṁ tad-rūpasyaiva para-brahmatvena kim idaṁ vastv iti nirdeṣṭum aśakyatvāt | yathoktaṁ sahasra-nāma-stotre anirdeśya-vapur iti | eṣām eva padyānāṁ saptamānte’pi paramāmodakatvāt punar āvṛttir dṛśyate ||

|| 7.10 || sa śrī-yudhiṣṭhiram || 59 ||

 [60]

atra ca spaṣṭam—


    **deva-dattām imāṁ vīṇāṁ svara-brahma-vibhūṣitām |**


    **mūrcchayitvā hari-kathāṁ gāyamānaś carāmy aham ||**


    **pragāyataḥ sva-vīryāṇi tīrtha-pādaḥ priya-śravāḥ |**


    **āhūta iva me śīghraṁ darśanaṁ yāti cetasi || [**bhā.pu. 1.6.33-34]

devaḥ śrī-kṛṣṇa eva | liṅga-purāṇe upari-bhāge tenaiva svayaṁ tasya vīṇā-grahaṇaṁ hi prasiddham | atra yad-rūpeṇa vīṇā grāhitā tad-rūpeṇaiva cetasi darśanaṁ svārasya-labdham | deva-dattām iti kṛtopakāratāyāḥ smaryamāṇatvena tam anusandhāyaiva tad-ukteḥ |

|| 1.6 || śrī-nāradaḥ śrī-veda-vyāsam || 60 ||

 [61]

ata etad evam eva vyākhyeyam |


    **tvam ātmanātmānam avehy amogha-dṛk**


    **parasya puṁsaḥ paramātmanaḥ kalām |**


    **ajaṁ prajātaṁ jagataḥ śivāya tan**


    **mahānubhāvābhyudayo’dhigaṇyatām || [**bhā.pu. 1.5.21]

he amogha-dṛk tvam ātmanā svayam ātmānaṁ svaṁ parasya puṁsaḥ kalām aṁśa-bhūtam avehi anusandhehi | punaś ca jagataḥ śivāyādhunaiva śrī-kṛṣṇa-rūpeṇa yaś cājo’pi prajātas tam avehi | tad etad dvayaṁ jñātvā mahānubhāvasya sarvāvatārāvatāri-vṛndebhyo’pi darśita-prabhāvasya tasya śrī-kṛṣṇasyaivābhyudayo līlā adhi adhikaṁ gaṇyatāṁ nirūpyatām | svayam īśvaro’pi bhavān nijājñāna-rūpāṁ māyāṁ na prakaṭayatv iti bhāvaḥ ||

|| 1.5 || sa tam ||61 ||

 [62]

ata eva purāṇa-prādurbhāvāya śrī-vyāsaṁ śrī-nāradena caturvyūhātmaka-śrī-kṛṣṇa-mantra evopadiṣṭas tad-upāsakasya sarvottamatvaṁ ca | yathā—**namo bhagavate tubhyam [**bhā.pu. 1.5.37] ity ādi sa samyag-darśanaḥ pumān [bhā.pu. 1.5.38] ity antam | spaṣṭam |

** [62] sarva-saṁvādinī :**


    namo bhagavate tubhyaṁ vāsudevāya dhīmahi |


    pradyumnāyāniruddhāya namaḥ saṅkarṣaṇāya ca || 


    iti mūrty-abhidhānena mantra-mūrtim amūrtikam |


    yajeta yajña-puruṣaṁ sa samyag-darśanaḥ pumān ||  [bhā.pu. 1.5.37-38]

|| 1.5 || sa tam || 62 ||

 [63]

atha śrī-brahmaṇaḥ—


    **bhūmeḥ suretara-varūtha-vimarditāyāḥ**


    **kleśa-vyayāya kalayā sita-kṛṣṇa-keśaḥ |**


    **jātaḥ kariṣyati janānupalakṣya-mārgaḥ**


    **karmāṇi cātma-mahimopanibandhanāni ||** [bhā.pu. 2.7.26]

asura-senā-nipīḍitāyāḥ **bhūmeḥkleśam** apahartuṁ paramātmano’pi paratvāj **janair** asmābhir **anupalakṣya-mārgo’pi** prādurbhūtaḥ san **karmāṇi** ca **kariṣyati** | ko’sau ?**kalayā** aṁśena **sita-kṛṣṇa-keśo** yaḥ, yatra sita-kṛṣṇa-keśau devair dṛṣṭāv iti śāstrāntara-prasiddhiḥ | so’pi yasyāṁśena sa eva bhagavān svayam ity arthaḥ | tad-avinābhāvitvāc chrī-baladevasyāpi grahaṇaṁ dyotitam | 

nanu puruṣād api paro’sau bhagavān kathaṁ bhū-bhārāvatāraṇa-mātrārthaṁ svayam avatāriṣyati ? ity āśaṅkyāha—**ātmano mahimānaḥ** parama-mādhurī-sampada upanibadhyante nija-bhaktair adhikaṁ varṇyante yeṣu tāni karmāṇi ca kariṣyati | yadyapi nijāṁśenaiva vā nijecchābhāsenaiva vā bhū-bhāra-haraṇam īṣat-karaṁ tathāpi nija-caraṇāravinda-jīvātu-vṛndam ānandayann eva līlā-kādambinīr nija-mādhurī-varṣaṇāya vitariṣamāṇo’vatariṣyatīty arthaḥ | etad eva vyaktīkṛtaṁ tokena jīva-haraṇam [bhā.pu. 2.7.27] ity-ādau | itarathā sva-mādhurī-sampat-prakāśanecchām antareṇa madhurataraṁ tokādi-bhāvaṁ dadhatā tena pūtanādīnāṁ jīvana-haraṇādikaṁ karma na bhāvyaṁ na sambhāvanīyam | tad-aṁśa-tad-icchābhāsādi-mātreṇaiva tat-siddher ity vākyārthaḥ |

tathā ca, tathāyaṁ cāvatāras te [bhā.pu. 1.7.25] ity-ādau tair eva vyākhyātam—kiṁ bhū-bhāra-haraṇaṁ mad-icchā-mātreṇa na bhavati ? tatrāha—svānām iti iti | jayati jananivāsa [bhā.pu. 10.90.48] ity atra ca—icchā-mātreṇa nirasana-samartho’pi krīḍārthaṁ dorbhir evādharmam asyann iti | tad evam-ādibhiḥ śrī-kṛṣṇasyaiva sarvādbhutatā-varṇanābhiniveśa-prapañco brahmaṇi spaṣṭa eva | astu tāvat, tad bhūri bhāgyam iha janma kim apy aṭavyām [bhā.pu. 10.14.34] ity-ādi ||

|| 2.7 || brahmā śrī-nāradam || 63 ||

 [64]

evaṁ catuḥ-ślokī-vaktuḥ śrī-bhagavato’pi śrī-kṛṣṇatvam eva | tathā hi tat-pūrvasthaṁ vākyam[^41]—


    dadarśa tatrākhila-sātvatāṁ patiṁ


    śriyaḥ patiṁ yajña-patiṁ jagat-patim |


    sunanda-nanda-prabalārhaṇādibhiḥ


    sva-pārṣadāgraiḥ parisevitaṁ vibhum || [bhā.pu. 2.9.14]iti |

vyākhyā ca—akhila-sātvatāṁ sarveṣāṁ sātvatānāṁ yādava-vīrāṇāṁ patim |


    śriyaḥ patir yajña-patiḥ prajā-patir 


    dhiyāṁ patir loka-patir dharā-patiḥ |


    patir gatiś cāndhaka-vṛṣṇi-sātvatāṁ 


    prasīdatāṁ me bhagavān satāṁ patiḥ || [bhā.pu. 2.4.20] 

 ity etad-vākya-saṁvādi-tattvāt |


    purā mayā proktam ajāya nābhye


    padme niṣaṇṇāya mamādi-sarge |


    jñānaṁ paraṁ man-mahimāvabhāsaṁ


    yat sūrayo bhāgavataṁ vadanti || [bhā.pu. 3.4.13] 

iti tṛtīye uddhavaṁ prati śrī-kṛṣṇa-vākyānusāreṇa ca |


    yo brahmāṇaṁ vidadhāti pūrvaṁ


    yo vidyāstasmai gāpāyati sma kṛṣṇaḥ |


    taṁ ha daivamātma-buddhi-prakāśaṁ


    mumukṣurvai śaraṇam amuṁ vrajeta || [go.tā.u. 1.22]

iti śrī-gopāla-tāpany-anusāreṇa ca tasyaivopadeṣṭṛtva-śruteḥ | tad u hovāca brāhmaṇo’sāv anavarataṁ me dhyātaḥ stutaḥ parārdhānte so’budhyata | gopa-veśo me puruṣaḥ purastād āvirbabhūva [go.tā.u. 1.25] iti śrī-gopāla-tāpany-anusāreṇa kvacit kalpe śrī-gopāla-rūpeṇa sṛṣṭy-ādāv ittham eva brahmaṇe darśita-nija-rūpatvāt, tad-dhāmnā mahā-vaikuṇṭhatvena sādhayiṣyamāṇatvāc ca | tathā ca brahma-saṁhitāyām—


    tatra brahmābhavad bhūyaś caturvedī caturmukhaḥ |


    sañjāto bhagavac-chaktyā tat kālaṁ kila coditaḥ ||


    sisṛkṣāyāṁ matiṁ cakre pūrva-saṁskāra-saṁskṛtaḥ |


    dadarśa kevalaṁ dhvāntaṁ nānyat kim api sarvataḥ ||


    uvāca puratas tasmai tasya divyā sarasvatī |


    kāmaḥ kṛṣṇāya govinda ṅe gopī-jana ity api |


    vallabhāya priyā vahner mantram te dāsyati priyam ||


    tapas tvaṁ tapa etena tava siddhir bhaviṣyati |


    atha tepe sa suciraṁ prīṇan govindam avyayam || [bra.saṁ. 5.22-25] ity ādi |

sunanda prabalārhaṇādibhiḥ [bhā.pu. 2.9.14] ity atra tu dvārakāyāṁ prākaṭyāvasare śruta-sunanda-nandādi-sāhacaryeṇa prabalādayo’pi jñeyāḥ | yathoktaṁ prathame sunanda-nanda-śīrṣaṇyā ye cānye sātvatarṣabhāḥ [bhā.pu. 1.14.32] iti |

 [**A reads instead of above**] śrī-kṛṣṇatvenaiva darśitatvāt tasya ca aham evāsam evāgre [bhā.pu. 2.9.32] ity uktes tasminn eva tātparyaṁ spaṣṭam [**end A**] | 

kiṁ bahunā, nānāvatārāvatāriṣv api satsu mahā-purāṇa-prārambha eva śrī-śaunakādīnāṁ śrī-kṛṣṇe tātparyam | atra pūrve sāmānyato’smābhir ekānta-śreyastvena sarva-śāstra-sāratvena ātmasu prasāda-hetutvena ca yat pṛṣṭaṁ, tad etad evāsmākaṁ bhāti yat śrī-kṛṣṇasya līlā-varṇanam ity abhipretyāhuḥ |


    **sūta jānāsi bhadraṁ te bhagavān sātvatāṁ patiḥ |**


    **devakyāṁ vasudevasya jāto yasya cikīrṣayā || [**bhā.pu. 1.1.12]

**bhadraṁ ta** iti śrī-kṛṣṇa-līlā-praśna-sahodarautsukyenāśīrvādaḥ | **bhagavān** sampūrṇaiśvaryādi-yuktaḥ | **sātvatāṁ** sātvatānāṁ patiḥ, nuḍ-abhāve ārṣaḥ, yādavānām ity arthaḥ | **jāto** jagad-dṛśyo babhūva |[^42]

 [65]


    **tan naḥ śuṣrūṣamāṇānām arhasy aṅgānuvarṇitum |**


    **yasyāvatāro bhūtānāṁ kṣemāya ca bhavāya ca || [**bhā.pu. 1.1.13]

ṭīkā ca—aṅge he sūta ! tan no anuvarṇayitum arhasi, sāmānyatas tāvad yasyāvatāra-mātraṁ kṣemāya pālanāya bhavāya samṛddhaye ca iti | 

 [66]

tat-prabhāvam anuvarṇayantas tad-yaśaḥ-śravaṇautsukyam āviṣkurvanti |


    **āpannaḥ saṁsṛtiṁ ghorāṁ yan-nāma vivaśo gṛṇan |**


    **tataḥ sadyo vimucyeta yad bibheti svayaṁ bhayam || [**bhā.pu. 1.1.14]

vivaśo’pi viśeṣeṇa parādhīnaḥ sann api, yasya śrī-kṛṣṇasya nāma tasyāvatāritvād avatāra-nāmnām api tatraiva paryavasānāt | ata eva sākṣāt śrī-kṛṣṇād api tat-tan-nāma-pravṛtti-prakārāntareṇa śrūyate śrī-viṣṇu-purāṇe—tatra tv akhilānām eva bhagavan-nāmnāṁ kāraṇāny abhavann [vi.pu. 4.15.7] iti hi tadīyaṁ gadyam | tad idaṁ ca vāsudeva-dāmodara-govinda-keśavādi-nāmavaj jñeyam | tataḥ saṁsṛteḥ | tatra hetuḥ—yad yato bhayam api svayaṁ bibheti | 

 [67]

kiṁ ca—


    **yat-pāda-saṁśrayāḥ sūta munayaḥ praśamāyanāḥ**


    **sadyaḥ punanty upaspṛṣṭāḥ svardhuny-āpo’nusevayā || [**bhā.pu. 1.1.15]

**yasya** śrī-kṛṣṇasya pādau saṁśrayau yeṣām | ata eva **praśamāyanāḥ** śamo bhagavan-niṣṭha-buddhitā, śamo man-niṣṭhatā buddheḥ [bhā.pu. 11.19.36] iti svayaṁ śrī-bhagavad-vākyāt | sa eva prakṛṣṭaḥ śamaḥ pra-śamaḥ, sākṣāt-pūrṇa-bhagavat-śrī-kṛṣṇa-sambandhitvāt | praśama evāyanaṁ vartma āśrayo vā yeṣāṁ, te śrī-kṛṣṇa-līlā-rasākṛṣṭa-cittā munayaḥ śrī-śukadevādayaḥ | **upaspṛṣṭāḥ** sannidhi-mātreṇa sevitāḥ **sadyaḥ punanti** sa-vāsana-pāpebhyaḥ śodhayanti | **svardhunī** gaṅgā tasyā **āpas** tu—


    yo’sau nirañjano devaś cit-svarūpo janārdanaḥ |


    sa eva drava-rūpeṇa gaṅgāmbho nātra saṁśayaḥ || iti |

svayaṁ tathāvidha-rūpāpi sākṣāc chrī-vāmana-deva-caraṇān niḥsṛtā āpo’nusevayā sākṣāt sevābhyāsenaiva tathā śodhayanti, na sannidhi-mātreṇa sevayā | sākṣāt sevayāpi na sadya iti tasyā api śrī-kṛṣṇāśritānām utkarṣāt tasyotkarṣaḥ | evam eva tatas tad-yaśaso’py ādhikyaṁ varṇyate—tīrthaṁ cakre nṛponaṁ yad ajani yaduṣu svaḥ-sarit-pāda-śaucam [bhā.pu. 10.90.47] iti | ṭīkā ca—itaḥ pūrvaṁ svaḥ-sarid eva sarvato’dhikaṁ tīrtham ity āsīt, idānīṁ yaduṣu yad ajani jātaṁ tīrthaṁ śrī-kṛṣṇa-kīrti-rūpaṁ etat svaḥ-sarid-rūpaṁ pāda-śaucaṁ tīrtham ūnam alpaṁ cakre ity eṣā ||

 [68]

etasya daśama-skandha-padyasyaiva saṁvāditāṁ vyanakti |


    **ko vā bhagavatas tasya puṇya-ślokeḍya-karmaṇaḥ |**


    **śuddhi-kāmo na śṛṇuyād yaśaḥ kali-malāpaham || [**bhā.pu. 1.1.16]

śuddhi-kāmo’pi | yataḥ kali-yugasyāpi malāpaham ||[^43]

 [69]

yasmād evaṁ tasmāt—


    **tasya karmāṇy udārāṇi parigītāni sūribhiḥ |**


    **brūhi naḥ śraddadhānānāṁ līlayā dadhataḥ kalāḥ || [**bhā.pu. 1.1.17]

**udārāṇi** paramānanda-dātṝṇi janmādīni svayaṁ paripūrṇasya **līlayā** anyā api **kalāḥ** puruṣādi-lakṣaṇā **dadhatas** tat-tad-aṁśān apy ādāya tasyāvatīrṇasya sata ity arthaḥ | 

 [70]


    **athākhyāhi harer dhīmann avatāra-kathāḥ śubhāḥ |**


    **īlā vidadhataḥ svairam īśvarasyātma-māyayā || [**bhā.pu. 1.1.18]

śrī kṛṣṇasya tāvanmukhyatvena **kathaya** | atha tad-anantaram ānuṣaṅgikatayaivety arthaḥ | hareḥ śrī-kṛṣṇasya prakaraṇa-balāt | **avatārāḥ** puruṣāvatārā guṇāvatārā līlāvatārāś ca | teṣāṁ kathā līlāḥ sṛṣṭy-ādi-karma-rūpā bhū-bhāra-haraṇādi-rūpāś ca | 

 [71]

autsukyena punar api tac-caritāny eva śrotum icchantas tatrātmanas tṛpty-abhāvam āvedayanti—


    **vayaṁ tu na vitṛpyāma uttama-śloka-vikrame |**


    **yac-chṛṇvatāṁ rasa-jñānāṁ svādu svādu pade pade || [**bhā.pu. 1.1.19]

yoga-yāgādiṣu tṛptāḥ smaḥ | bhagavad-vikrama-mātre tu na tṛpyāma eva, tatrāpitīrthaṁ cakre nṛponam [bhā.pu. 10.90.47] ity-ādy-ukta-lakṣaṇasya sarvato’py uttamaślokasya vikrame viśeṣeṇa na tṛpyāmaḥ | alam iti na manyāmahe | tatra hetuḥ—yad vikramaṁ śṛṇvatām | yad vā anye tṛpyantu nāma, vayaṁ tu neti tu-śabdasyānvayaḥ |

 [72]


    **kṛtavān kila karmāṇi saha rāmeṇa keśavaḥ |**


    **atimartyāni bhagavān gūḍhaḥ kapaṭa-mānuṣaḥ || [**bhā.pu. 1.1.20]

ṭīkā ca—ataḥ śrī-kṛṣṇa-caritāni kathayety āśayenāhuḥ kṛtavān iti | atimartyāni martyān atikrāntāni govardhanoddharaṇādīni | manuṣyeṣv asambhāvitānīty arthaḥ ity eṣā | 

nanu kathaṁ mānuṣaḥ sann atimartyāni kṛtavān ? tatrāha—**kapaṭa-mānuṣaḥ** | pārthiva-deha-viśeṣa eva mānuṣa-śabdaḥ pratītiḥ | tasmāt kapaṭenaivāsau tathā bhātīty arthaḥ | vastutas tu narākṛter eva para-brahmatvenāsaty api prasiddha-mānuṣatve narākṛti-nara-līlātvena labdham aprasiddha-mānuṣatvam asty eva | tat punar aiśvaryāvyāghātakatvān na pratyākhyāyata iti bhāvaḥ | ata eva syamantakāharaṇe puruṣaṁ prākṛtaṁ matvā [bhā.pu. 10.53.22] ity anena jāmbavato’nyathā-jñāna-vyañjakena vākyena tasya prākṛtatvaṁ niṣidhya puruṣatvaṁ sthāpyate | evaṁ māyā-manuṣyasya vadasva vidvan [bhā.pu. 10.1.7] ity ādiṣv api jñeyam | yasmāt kapaṭa-mānuṣas tasmād eva **gūḍhaḥ**, svatas tu tad-rūpatayaiva bhagavān iti ||

|| 1.1 || śrī-śaunakaḥ || 64-72 ||

 [73]

atha śrī-sūtasyāpi iti sampraśna-saṁhṛṣṭaḥ [bhā.pu. 1.2.1] ity-ādy-anantaraṁ nārāyaṇaṁ namaskṛtya [bhā.pu. 1.2.2] ity-ādy-ante purāṇam upakramyaivāha—


    **munayaḥ sādhu pṛṣṭo’haṁ bhavadbhir loka-maṅgalam |**


    **yat kṛtaḥ kṛṣṇa-sampraśno yenātmā suprasīdati || [**bhā.pu. 1.2.5]

ṭīkā ca—teṣāṁ vacaḥ pratipūjya [1.2.1] iti yad uktaṁ tat pratipūjanaṁ karoti | he munayaḥ ! sādhu yathā bhavati tathāhaṁ pṛṣṭaḥ | yato lokānāṁ maṅgalam etat | yataḥ kṛṣṇa-viṣayaḥ saṁpraśnaḥ kṛtaḥ | sarva-śāstrārtha-sāroddhāra-praśnasyāpi kṛṣṇe paryavasānād evam uktam | ity eṣā |

ata evottareṣv api padyeṣu adhokṣaja-vāsudeva-sātvatāṁ-pati-kṛṣṇa-śabdās tat-prādhānya-vivakṣayaiva paṭhitāḥ | atra śreyaḥ-praśnasyāpy uttaraṁ **loka-maṅgalam** ity anenaiva tāvad dattaṁ bhavati | tathātma-suprasāda-hetoś ca yenātmā suprasīdati ity anena | 

|| 1.2 || śrī-sūtaḥ || 73 ||

 [74]

tad evaṁ śrotṛ-vaktṝṇām aikamatyena ca tātparyaṁ siddham | 

atha śruti-liṅgādibhiḥ ṣaḍbhir api pramāṇaiḥ sa eva pramīyate | tatra nirapekṣa-ravā śrutir darśitaiva kṛṣṇas tu bhagavān svayam ity atra | atha śruti-sāmarthya-rūpaṁ liṅgaṁ ca—


    tāvat sarve vatsa-pālāḥ 


    paśyato’jasya tat-kṣaṇāt |


    vyadṛśyanta ghana-śyāmāḥ 


    pīta-kauśeya-vāsasaḥ || [bhā.pu. 10.13.46] ity-ādau jñeyam |

kintv anyatra barhir deva-sadanaṁ dāmi [maitrāyaṇī-saṁhitā1.1.2] ity asya mantra-rūpasya liṅgasya balāt śrutiḥ kalpyate | atra tu kṛṣṇas tu bhagavān svayam iti sākṣād eva tad-rūpo’stīti viśeṣo’py asti | 

athākāṅkṣā-yogyatāsattimad-aneka-pada-viśiṣṭaikārthya-pratipādaka-śabda-rūpaṁ vākyaṁ ca yasyāṁ vai śrūyamānāyāṁ [bhā.pu. 1.7.7] iti | aśvābhidhānīm ādatte iti brāhmaṇa-vākyād aśva-rasanā-dāne viniyogaḥ pratīyate | tathātrāpi bhakti-yogena manasi samyak praṇihite’male | apaśyat puruṣaṁ pūrṇaṁ [bhā.pu. 1.7.6] ity atra pūrṇa-puruṣatvenoktasya kṛṣṇatvam | yasyāṁ vai śrūyamānāyāṁ kṛṣṇe parama-pūruṣe [bhā.pu. 1.7.7] iti vākyād vyajyate iti |

tathā “ārabhyādhīta-rūpaṁ prakaraṇaṁ” cātra sūta jānāsi bhadraṁ te [bhā.pu. 1.10.12] ity-ādi-rūpam | yathā darśa-paurṇamāsābhyāṁ yajeta ity atra tṛtīyayā śrutyā darśa-paurṇamāsayoḥ prakaraṇatvena prāpte karaṇasya ceti kartavyatākāṅkṣāyāṁ samidho yajati ity-ādinā yojanā, tathā darśa-paurṇamāsābhyāṁ ity-ādervākyasya phala-vidhurasya phalākāṅkṣāyāṁ agniṣṭomena svarga-kāmo yajetaiti tad ārabhya prakaraṇārthārabdhena svarga-kāma ity anena yojanā | tathā sūta jānāsi bhadraṁ te ity atra śravaṇārambha eva śrī-kṛṣṇasyāvatāre hetuṁ vijñātum icchadbhiḥ śaunakdibhis tatra paramādbhutatāṁ vyajya śrī-kṛṣṇasyaiva sarvatra jñeyatvena yojanā gamyeti tasyaiva svayaṁ bhagavattvaṁ vyaktam | darśitaṁ tac ca sarva-śrotṛ-vaktṝṇāṁ tad-aikamatya-prakaraṇeneti | 

atha krama-vartināṁ padārthānāṁ krama-vartibhiḥ padārthaiḥ yathā-krama-sambandha-rūpaṁ sthānaṁ cātra sūta jānāsi bhadraṁ te ity ādāv eva jñeyam | yathā darśa-paurṇamāsa-prakaraṇe kānicit karmāṇi upāṁśu-yāga-prabhṛtīni dabdhir asi ity-ādayaḥ kecana mantrāś ca samāmnāyante | tatra yasya krameṇa yo mantraḥ samāmnātas, tenaiva tasya ca sambandhaḥ | tathā munayaḥ sādhu pṛṣṭo’haṁ bhavadbhir loka-maṅgalam | yat-kṛtaṁ kṛṣṇa-sampraśnaḥ [1.2.5] ity atra kṛṣṇa-śabdasya prathama-praśnottara-gatatvena paṭhitasya devakī-jāta-vācakatvam eva labhyate | 

atha nāmādinā tulyatākhyāna-rūpā samākhyā ca jagṛhe pauruṣaṁ rūpaṁ bhagavān [1.3.1] ity asya ete cāṁśa-kalāḥ puṁsaḥ kṛṣṇas tu bhagavān svayam [1.3.28] ity atra paryavasānam ity evaṁ jñeyam | yathādhvara-saṁjñānāṁ mantrāṇām agnir yajñaṁ nayatu prajānan ity ādīnāṁ ādhvarya-saṁjñake karmaṇi niyoga iti |

kiṁ ca, etasyām aṣṭādaśa-sāhasryāṁ saṁhitāyāṁ śrī-kṛṣṇasyaivābhyāsa-bāhulyaṁ dṛśyate | tatra prathama-daśamaikādaśeṣv ativistareṇaiva | dvitīye śrī-brahma-nārada-saṁvāde | tṛtīye śrī-viduroddhava-saṁvāde | caturthe tāv imau vai bhagavato harer aṁśāv ihāgatau [bhā.pu. 4.1.57] ity-ādau, yac cānyad api kṛṣṇasya [bhā.pu. 4.17.6] ity-ādau ca | pañcame rājan patir gurur alam [bhā.pu. 5.6.18] ity-ādau | ṣaṣṭhe māṁ keśavo gadayā prātar avyād govinda āsaṅgavam ātta-veṇuḥ [bhā.pu. 6.8.20] ity atra | saptame nārada-yudhiṣṭhira-saṁvāde | aṣṭame tan-mahima-viśeṣa-bījāropa-rūpe kālanemi-vadhe tādṛśa-śrīmad-ajita-dvārāpi tasya muktir nābhavat, kintu punaḥ kaṁsatve tad-dvāraiveti tat-tan-mahima-viśeṣa-kathana-prathamāṅgatvāt | navame sarvānte | dvādaśe ca śrī-kṛṣṇa-kṛṣṇa-sakha-vṛṣṇy-ṛṣabhāvani-dhrug-rājanya-vaṁśa-dahanānapavargya-vīrya [bhā.pu. 12.11.25] ity-ādau | śrī-bhāgavatānukramaṇikāyāṁ ca uttarottaratra sarvato’pi bhūyastvena gīyate | 

tathā ca yasyābhyāsas tad eva śāstre pradhānam ity ānandamayo’bhyāsāt [ve.sū. 4.1.12] ity atra parair api samarthitatvād ihāpi śrī-kṛṣṇa eva pradhānaṁ bhaved itīti tasyaiva mūla-bhagavattvaṁ sidhyati | yat-pratipādakatvenāsya śāstrasya bhāgavatam ity ākhyā | api ca na kevalaṁ bahutra sūcana-mātram atrābhyāsanam, api tv ardhād apy adhiko granthas tat-prastāvako dṛśyate, tatrāpi sarvāścaryatayā | tasmāt sādhūktam ete cāṁsa-kalāḥ puṁsaḥ kṛṣṇas tu bhagavān svayam [bhā.pu. 1.3.28] iti |

tad evam asya vacana-rājasya senā-saṅgraho nirūpitaḥ | tathā tasya pratinidhi-rūpāṇi vākyāntarāṇi api dṛśyante | yathā—

**aṣṭamas tu tayor āsīt svayam eva hariḥ kila || **iti [bhā.pu. 9.24.55]

**kila**-śabdena kṛṣṇas tviti prasiddhiḥ sūcyate | tato harir atra bhagavān eva | yathoktam—vasudeva-gṛhe sākṣād bhagavān puruṣaḥ paraḥ [bhā.pu. 10.1.23] iti ca |

|| 9.24 || śrī-śukaḥ || 74 ||

 [75]

yathā vā—**aho bhāgyam aho bhāgyam ity** ādi [bhā.pu. 10.14.32] brahmatvenaiva bṛhattamatve labdhe’pi pūrṇam ity adhikaṁ viśeṣaṇam atropajīvyate || 

|| 10.14 || śrī-brahmā bhagavantam || 75 ||

 [76]

ataeva—


    **svayaṁ tv asāmyātiśayas tryadhīśaḥ**


    **svārājya-lakṣmy-āpta-samasta-kāmaḥ |**


    **baliṁ haradbhiś cira-loka-pālaiḥ**


    **kirīṭa-koṭīḍita-pāda-pīṭhaḥ || [**bhā.pu. 3.2.21] 

na **sāmyātiśayau** yasya, yam apekṣyānyasya sāmyam atiśayaś ca nāstīty arthaḥ | tatra hetavaḥ—**try**-**adhīśas** triṣu saṅkarṣaṇa-pradyumnāniruddheṣv apy adhīśaḥ, sarvāṁśitvāt| ata eva svārājya-lakṣmyā sarvādhika-paramānanda-rūpa[^44]-sampattyaiva prāpta-samasta-bhogaḥ | **baliṁ** tad-icchānusaraṇa-rūpam arhaṇaṁ **haradbhiḥ** samarpayadbhiś **cirair loka-**pālaiḥ, bhagavad-dṛṣṭy-apekṣayā brahmādayas tāvad acira-loka-pālāḥ, an ityatvāt | tataś ca cira-kālīnair loka-pālair ananta-brahmāṇḍāntaryāmi-puruṣaiḥ **kirīṭa-koṭi**-dvārā **īḍitaṁ** stutaṁ **pāda-pīṭhaṁ** yasya saḥ,  atyanta-tiraskṛta-vācya-dhvaninā parama-śreṣṭha ity arthaḥ | samasta-pāṭhe’pi sa evārthaḥ | śrī-kṛṣṇa iti prakaraṇa-labdhaṁ viśeṣya-padam | atra **svayaṁ tu** svayam eva tathā tathāvidha iti, kṛṣṇas tu bhagavān svayamitivat svayaṁ bhagavattām eva vyanakti |

|| 3.2 || śrīmad-uddhavo viduram || 76 ||

 [77]

tad etat pūrṇatvaṁ dṛṣṭānta-dvārāpi darśitam asti |


    **devakyāṁ deva-rūpiṇyāṁ viṣṇuḥ sarva-guhā-śayaḥ |**


    **āvirāsīd yathā prācyāṁ diśīndur iva puṣkalaḥ || [**bhā.pu. 10.3.8]

**yathā** yathāvat, sva-svarūpeṇaivety arthaḥ ||

|| 10.3 || śrī-śukaḥ || 77 ||

 [78]

yathā ca—


    **akhaṇḍa-maṇḍalo vyomni rarājoḍu-gaṇaiḥ śaśī |**


    **yathā yadu-patiḥ kṛṣṇo vṛṣṇi-cakrāvṛto bhuvi || [**bhā.pu. 10.20.44]

spaṣṭam || 10.20 || śrī-śukaḥ || 78 ||

 [79]

tathā śrī-kṛṣṇa-pratinidhi-rūpatvād asya mahā-purāṇasya śrī-kṛṣṇa eva mukhyaṁ tātparyaṁ[^45] ity apy āha—


    **kṛṣṇe sva-dhāmopagate dharma-jñānādibhiḥ saha |**


    **kalau naṣṭa-dṛśām eṣa purāṇārko’dhunoditaḥ || [**bhā.pu. 1.3.43] 

spaṣṭam || 1.3 || śrī-sūtaḥ || 79 ||

 [80]

tad evaṁ śrī-kṛṣṇasya svayaṁ bhagavattvaṁ darśitam | tat tu gati-sāmānyenāpi labhyate | yathā mahābhārate—


    sarve vedāḥ sarva-vidyāḥ sa-śāstrāḥ 


    sarve yajñāḥ sarva īḍyaś ca kṛṣṇaḥ | 


    viduḥ kṛṣṇaṁ brāhmaṇās tattvato ye


    teṣāṁ rājan sarvājñāḥ samāptāḥ || iti |

atra sarva-samanvaya-siddheḥ pūrṇatvam eva labhyate | evaṁ śrī-bhagavad-upaniṣatsu ca—vedaiś ca sarvair aham eva vedyo vedānta-kṛd veda-vid eva cāham [gītā 15.15] iti, brahmaṇo hi pratiṣṭhāham [gītā 14.27] ity ādi ca | brahma-saṁhitāyām [5.29]—cintāmaṇi-prakara-sadmasu kalpa-vṛkṣa-lakṣāvṛteṣu surabhīr abhipālayantam ity ādikam upakramya—


    yasyaika-niśvasita-kālam athāvalambya


    jīvanti loma-vilajā jagad-aṇḍa-nāthāḥ |


    viṣṇur mahān sa iha yasya kalā-viśeṣo


    govindam ādi-puruṣaṁ tam ahaṁ bhajāmi || [bra.saṁ. 5.48] iti |

nanu pādmottara-khaṇḍādau sarvāvatārī para-vyomādhipatir nārāyaṇa eveti śrūyate, pañcarātrādau tu vāsudevaḥ | na ca sasa kṛṣṇa eveti vaktavyam, tat-tat-sthāna-parikara-nāma-rūpāṇāṁ bhedāt | tarhi kathaṁ śrī-kṛṣṇasyaiva sarvāvatāritvaṁ svayaṁ-bhagavattvaṁ vā ? 

tatrocyate śrī-bhāgavatasya sarva-śāstra-cakravartitvaṁ prathama-sandarbhe praghaṭṭakenaiva darśitam | pūrṇa-jñāna-prādurbhāvānantaram eva śrī-veda-vyāsena tat prakāśitam iti ca tatraiva prasiddham | sphuṭam eva dṛśyate cāsminn apara-śāstropamardakatvam |


     ity aṅgopadiśanty eke vismṛtya prāg udāhṛtam |


    muni-vāsa-nivāse kiṁ ghaṭetāriṣṭa-darśanam || [bhā.pu. 10.57.31] ity-ādau |

evaṁ vadanti rājarṣe [bhā.pu. 10.77.30] ity-ādau ca | ata eva navame’py uktam 


    hitvā sva-śiṣyān pailādīn bhagavān bādarāyaṇaḥ |


    mahyaṁ putrāya śāntāya paraṁ guhyam idaṁ jagau || [bhā.pu. 9.22.22] iti |

tad evaṁ sarva-śāstropacaritatvaṁ siddham | tatra śrī-kṛṣṇasyaiva svayaṁ bhagavattvaṁ nirūpitam | dṛśyate ca praśaṁsitur vaiśiṣṭyena praśaṁsyasyāpi vaiśiṣṭyam | yathā grāmādhyakṣya-rāja-sabhayoḥ sarvottamatvena praśasyamānau vastu-viśeṣau tāratamyam āpadyete | tad evaṁ satsv apy anyeṣu teṣv anyatra praśasteṣu śrī-bhāgavata-praśaṁsyamānasya śrī-kṛṣṇasyaiva paramādhikyaṁ sidhyati | ata eva kṛṣṇas tu bhagavān svayam iti sāvadhārāṇā śrutir anya-śruti-bādhiketi yuktam eva vyākhyātaṁ pūrvam api | 

tataś ca te tu para-vyomādhipa-nārāyaṇa-vāsudevādayaḥ śrī-kṛṣṇasyaiva mūrti-viśeṣā bhaveyuḥ | svayaṁ śrī-kṛṣṇas tu nārāyaṇas tvam [10.14.14] ity-ādy ukto mahā-nārāyaṇo dvārakādi-prasiddho mahā-vāsudevaś ca bhavet | ata eva[^46]nārāyaṇa-vāsudevopaniṣadoḥ sa eva vyaktaḥ, brahmaṇyo devakī-putra [nā.u. 4] iti, devakī-nandano nikhilam ānandayād iti ca | tad ittham eva taṁ vāsudevam api vibhūti-nirviśeṣatayā svayam eva spaṣṭam āha—vāsudevo bhagavatām [bhā.pu. 11.19.29] iti spaṣṭam |

 [81]

tathā—

**sātvatāṁ nava-mūrtīnām ādi-mūrtir ahaṁ parā ||** [bhā.pu. 11.19.32] iti |

ṭīkā ca—**sātvatāṁ** bhāgavatānāṁ nava-vyūhārcane vāsudeva-saṅkarṣaṇa-pradyumnāniruddha-nārāyaṇa-hayagrīva-varāha-nṛsiṁha-brahmāṇa iti yā **nava-mūrtayas** tāsāṁ madhye vāsudevākhyā | ity eṣā |

ata eva dṛśyate cādvaita-vādinām api sannyāsināṁ vyāsa-pūjā-paddhatau śrī-kṛṣṇasya madhya-siṁhāsanasthatvaṁ vāsudevādīnāṁ vyāsādīnāṁ cāvaraṇa-devatātvam iti | ata eva krama-dīpikāyām aṣṭākṣara-paṭale vāsudevādayas tad-āvaraṇatvena śrūyante | yat tu vṛṣṇīnāṁ vāsudevo’smi [gītā 10.37] iti bhagavad-upaniṣadaḥ, tatra vāsudeva-śabdena vasudevāpatyārthena śrī-baladeva evocyate | vaktā hi tatra śrī-kṛṣṇa eva | tataś ca sva-vibhūtiṁ kathayati tasminn api vibhūtitvāropo na yujyate, vaktur anyatraiva śrotṛbhis tat-pratīteḥ | tato mukhyārtha-bādhe tathaiva vyākhyā samucitā | tasmāt sādhu vyākhyātam—vāsudevo bhagavatām [bhā.pu. 11.19.29] ity-ādi |

|| 11.19 || śrī-bhagavān || 80-81 ||

 [82]

yasmād evaṁ sarvato’pi tasyotkarṣas tasmād evānyatas tadīya-nāmādīnām api mahimādhikyam iti gati-sāmānyāntaraṁ ca labhyate | tatra nāmno yathā brahmāṇḍa-purāṇe śrī-kṛṣṇāṣṭottara-śata-nāmāmṛta-stotre—


    sahasra-nāmnāṁ puṇyānāṁ trir-āvṛttyā tu yat phalam |


    ekāvṛttyā tu kṛṣṇasya nāmaikaṁ tat prayacchati || iti |

vyaktīkriyate cādhika-phalatvaṁ kṛṣṇa-nāmnaḥ pādme pātāla-khaṇḍe śrī-mathurā-māhātmye śrī-mahādevasyaiva vākye—tārakāj jāyate muktiḥ prema-bhaktis tu pārakātiti | pūrvam atra mocakatva-premadatvābhyāṁ tāraka-pāraka-saṁjñe rāma-kṛṣṇa-nāmnor hi vihite | tatra ca rāma-nāmni mocakatva-śaktir evādhikā, śrī-kṛṣṇa-nāmni tu mokṣa-sukha-tiraskāri-premānanda-dātṛtva-śaktiḥ samadhiketi bhāvaḥ | ittham evoktaṁ viṣṇu-dharmottare—


    yac chaktir nāma yat tasya tasminn eva ca vastuni |


    sādhakaṁ puruṣa-vyāghra saumya-krūreṣu vastuṣu || iti |[^47]

kiṁ ca, śrī-kṛṣṇa-nāmno mukhyatvaṁ nigadenaiva śrūyate, prabhāsa-purāṇe śrī-nārada-kuśadhvaja-saṁvāde śrī-bhagavad-uktau—nāmnāṁ mukhyatamaṁ nāma kṛṣṇākhyaṁ me parantapa iti | tad evaṁ gati-sāmānyena nāma-mahima-dvārā tan-mahimātiśayaḥ sādhitaḥ | tathā tadīya-guṇa-rūpa-līlā-mathurādi-sthānānām api tat-tac-chāstra-pratipādyamānaiḥ sarvādhika-mahimabhir apy asāv anusandheyaḥ | vistara-bhiyā tu nodāhriyate |

 [82] **sarva-saṁvādinī**: etad-anantaraṁ gati-sāmānya-prakaraṇe śrī-kṛṣṇa-nāma-māhātmye sahasra-nāmnām ity-ādi-brahmāṇḍa-vākyānantaram eva vyākhyeyam | yathā 


    sarvārtha-śakti-yuktasya deva-devasya cakriṇaḥ |


    yac cābhirucitaṁ nāma tat sarvārtheṣu yojayet ||

iti viṣṇu-dharma-dṛṣṭyā sarveṣām eva bhagavan-nāmnāṁ niraṅkuśa-mahimatve sati, samāhṛtānām uccāraṇam api nānārthakaṁ saṁskāra-pracaya-hetutvād ekasyaivoccāra-pracayavad [nā.kau. 3] iti nāma-kaumudī-kārair aṅgīkṛtam | tathā samāhṛta-sahasra-nāma-trir-āvṛtti-śakteḥ kṛṣṇa-nāmoccāraṇam avaśyaṁ mantavyam | atra devadevasya yad abhirucitaṁ priyaṁ nāma, tat sarvārtheṣu yojayed ity api kecid vyācakṣate | yathā hareḥ priyeṇa govinda-nāmnā nihatāni sadyaḥiti |

nanu bṛhat-sahasra-nāma-stotraṁ n ityam eva paṭhantīṁ devīṁ prati sahasra-nāmabhis tulyaṁ rāma-nāma varānane ity-ādy-upapattyā rāma-nāmnaiva sahasra-nāma-phalaṁ bhavatīti bodhayan śrī-mahādevas tat-sahasra-nāmāntargata-kṛṣṇa-nāmnām api gauṇatvaṁ bodhayati | tarhi kathaṁ brahmāṇḍa-vacanam aviruddhaṁ bhavati ? ucyate, prastutasya bṛhat-sahasra-nāma-stotrasyaivaikayā vṛttyā yat phalaṁ tad bhavatīti rāma-nāmni prauḍhiḥ | kṛṣṇa-nāmni tu dvigāva-sambhavāt sahasra-nāmnām iti bahu-vacanāt tādṛśānāṁ bahūnāṁ sahasra-nāma-stotrāṇāṁ trir-āvṛttyā tu yat phalaṁ tad bhavatīti tato’pi mahatī prauḍhiḥ | ata eva tatra, 


    samasta-japa-yajñānāṁ phaladaṁ pāpa-nāśanam | 


    śṛṇu devi pravakṣyāmi nāmnām aṣṭottaraṁ śatam || 

 ity uktvā anyeṣām api japānāṁ vedādy-uktānāṁ phalam antarbhāvitam | tataś ca prauḍhy-ādhikyād uttarasya pūrvasmād balavattve sati pūrvasya mahimāpi tad-aviruddha eva vyākhyeyaḥ | tadā hi yadyapy evam eva śrī-kṛṣṇavat tan-nāmno’pi sarvataḥ śakti-pūrṇatayā sarveṣām api nāmnām avayavitvam eva, tathāpi avayava-sādhāraṇyena prayoga-lakṣaṇam asamañjasam eva | tatas tādṛśa-phala-lābhe bhavati pratibandhakam | tato nāmāntara-sādhāraṇam eva phalaṁ bhavet |yathā sākṣān-mukter api dātuḥ śrī-viṣṇv-ārādhānasya yajñāṅgatvena kriyamāṇasya svarga-mātra-pradatvam | 

yathā vā, veda-japatas tad-antargata-bhagavan-mantreṇāpi na brahma-lokādhika-phala-prāptiḥ | yathātraiva tāvat kevalaṁ rāma-nāmaiva sakṛd vadato’pi bṛhat-sahasra-nāma-phalam antarbhūta-rāma-nāmaikona-sahasra-nāmakaṁ sampūrṇam | bṛhat-sahasra-nāmāpi paṭhato bṛhat-sahasra-nāma-phalaṁ, na tv adhikam ekona-sahasra-nāma-phalam iti | ata eva sādhāraṇānāṁ keśavādi-nāmnām api tadīyatā-vailakṣaṇyenāgṛhyamāṇānām avatārāntara-nāma-sādhāraṇa-phalam eva jñeyam | 

nāma-kaumudyāṁ tu sarvānartha-kṣaya eva jñānājñāna-viśeṣo niṣiddhaḥ, na tu premādi-phala-tāratamye | tad evaṁ kṛṣṇa-nāmnaḥ sādhāraṇa-phaladatve sati—sahasra-nāmabhis tulyaṁ rāma-nāma varānana ity api yuktam uktam | vastutas tv evaṁ sarvāvatārāvatāri-nāmabhyaḥ śrī-kṛṣṇa-nāmno’bhyadhikaṁ phalaṁ svayaṁ bhagavattvāt tasya | 

nanu yathā darśa-paurṇamāsyādy-aṅga-bhūtayā pūrṇāhūtyā sarvān kāmān avāpnoti ity ādāv arthavādatvaṁ tathaivātrobhayatrāpi bhaviṣyatīti cet, na | bṛhat-sahasra-nāma-stotraṁ paṭhitvaiva bhojana-kāriṇīṁ devīṁ prati rāma-nāmaiva sakṛt kīrtayitvā kṛta-kṛtyā satī mayā saha bhuṅkṣveti sākṣād-bhojane śrī-mahādevena pravartanāt | atas tato’pi prauḍhyādhikyāt kṛṣṇa-nāmni tu tathārtha-vādatvaṁ dūrotsāritam eveti || 

ittham eva śrī-kṛṣṇasyaivāsamordhva-mahimatvāt svayam eva tenāpi sakala-bhakta-vṛnda-vandita-bhagavat-praṇayaṁ śrīmad-arjunaṁ prati sarva-śāstrārtha-sāra-bhūta-śrī-gītopasaṁhāra-vākye nijākhila-prādurbhāvāntara-bhajanam atikramya sva-bhajanam eva sarva-guhyatamatvenopadiṣṭam | yathāha—kartuṁ necchasi yan mohāt kariṣyasy avaśo’pi tat [gītā 18.60] ity anantaram—


    īśvaraḥ sarva-bhūtānāṁ hṛd-deśe’rjuna tiṣṭhati |


    bhrāmayan sarva-bhūtāni yantrārūḍhāni māyayā ||


    tam eva śaraṇaṁ gaccha sarva-bhāvena bhārata |


    tat-prasādāt parāṁ śāntiṁ sthānaṁ prāpsyasi śāśvatam ||


    iti te jñānam ākhyātaṁ guhyād guhyataraṁ mayā |


    vimṛśyaitad aśeṣeṇa yathecchasi tathā kuru ||


    sarva-guhyatamaṁ bhūyaḥ śṛṇu me paramaṁ vacaḥ |


    iṣṭo’si me dṛḍham iti tato vakṣyāmi te hitam ||


    man-manā bhava mad-bhakto mad-yājī māṁ namaskuru |


    mām evaiṣyasi satyaṁ te pratijāne priyo’si me ||


    sarva-dharmān par ityajya mām ekaṁ śaraṇaṁ vraja |


    ahaṁ tvā sarva-pāpebhyo mokṣayiṣyāmi mā śucaḥ || [gītā 18.61-66]

eṣām arthaḥ—aśocyān anvaśocas tvam [gītā 2.11] ity-ādi grantho na yuddhābhidhāyakaḥ, yataḥ kartum ity-ādi tataḥ paramārthābhidhāyaka evāyaṁ tatrāpi guhyataraṁ sarva-guhyatamaṁ ca śṛṇu ity āha—īśvara ity-ādi | ya eka sarvāntaryāmī īśvaraḥ, sa eva sarvāṇi saṁsāra-yantrāruḍhāni bhūtāni māyayā bhrāmayan, teṣām eva hṛd-deśe tiṣṭhati | sarva-bhāvena puruṣa evedaṁ sarvam [śve.u. 3.15] iti bhāvanāyāḥ sarvendriya-preraṇatayā vā | **parāṁ śāntiṁ** tadīyāṁ paramāṁ bhaktiṁ, śamo man-niṣṭhatā buddher [bhā.pu. 11.19.36] ity ukteḥ | sthānaṁ tadīyaṁ dhāma | guhyād brahma-jñānād api guhyataraṁ, dvayoḥ prakarṣe tarap | 

athedam api nijaikānta-bhakta-varāya tasmai na paryāptam iti avadhyāya svayam eva mahā-kṛpā-bhareṇodghāṭita-parama-rahasyaḥ śrī-bhagavān anyām api pradyumna-saṅkarṣaṇa-vāsudeva-parama-vyomādhipa-lakṣaṇa-bhajanīya-tāratamya-gamyāṁ bhajana-krama-bhūmikām atikramyaiva sarvato’py upādeyam eva sahasopadiśati—sarva-guhyatamaṁ bhūyaḥ [18.64] iti |

yadyapi guhyatamatvokter eva guhya-guhyatarābhyām api prakṛṣṭam idam ity āyāti, tathāpi sarva-śabda-prayogo guhyatamam api parama-vyomādhipādi-bhajanārtha-śāstrāntara-vākyam atyeti, tasya yāvad-artha-vṛttikatvāt | bahūnāṁ prakarṣe tamap | ata eva **paramam** | sva-kṛta-tādṛśa-hitopadeśa-śravaṇe hetum āha—iṣṭo’si me dṛḍham itīti | paramāptasya mamaitādṛśaṁ vākyaṁ tvayāvaśyaṁ śrotavyam iti bhāva ity arthaḥ | 

svasya ca tādṛśa-rahasya-prakāśane hetum āha—tata iti | tatas tādṛśeṣṭatvād eva hetoḥ | tad evam autsukyam ucchalayya kiṁ tad ity apekṣāyāṁ sa-praṇayāśru-kṛtāñjalim etaṁ praty āha—man-manāiti | mayi tvan-mitratayā sākṣād asmin sthite śrī-kṛṣṇe mano yasya tathā-vidho bhava | evaṁ mad-bhakto mad-eka-tātparyako bhavety-ādi | sarvatra mac-chabdāvṛttyā mad-bhajanasyaiva nānā-prakāratayā āvṛttiḥ kartavyā, na tv īśvara-tattva-mātra-bhajanasyeti bodhyate | sādhanānurūpam eva phalam āha—mām evaiṣyasīti | anenaiva-kāreṇāpy ātmanaḥ sarva-śreṣṭhatvaṁ sūcitam | anyasya kā vārtā ? mām eveti | etad eva phalaṁ śrī-parīkṣitāpi vyaktīkariṣyate kaliṁ prati | 


    yas tvaṁ kṛṣṇe gate dūraṁ saha gāṇḍīva-dhanvanā |


    śocyo’sy aśocyān rahasi praharan vadham arhasi || [bhā.pu. 1.17.6]iti |

[^48]**satyaṁ te** ity anenātrārthe tubhyam eva śape’ham iti praṇaya-viśeṣo darśitaḥ | satyaṁ śapatha-tathyayoḥ ity amaraḥ | punar apy atikṛpayā **sarva-guhyatamam** ity-ādi vākyārthānāṁ puṣṭy-artham āha—pratijāneiti |

nanu nānā-pratibandha-vikṣiptasya mama kathaṁ tvan-manastvādikam eva sidhyet ? tatrāha—sarveti | sarva-śabdena n itya-paryantā dharmāḥ vivakṣitāḥ | pari-śabdena teṣāṁ svarūpato’pi tyāgaḥ samarthitaḥ | pāpāni pratibandhās tad-ājñayā par ityāge pāpānutpatteḥ | tad eva vyatirekena draḍhayati—mā śucaiti | tatra—


    aśocyān anvaśocas tvaṁ prajñā-vādāṁś ca bhāṣase |


    gatāsūn agatāsūṁś ca nānuśocanti paṇḍitāḥ || [gītā 2.11]

 ity upakrama-vākye tasyāpaṇḍitatvaṁ svasya ca paṇḍitatvaṁ vyajya śoka-par ityāgena mat-kṛtopadeśam eva gṛhāṇeti vivakṣitam | tataś ca, tāratamya-jñānārtham eva bahudhopadiśyāpi mahopasaṁhāra-vākya-sthasya tv asyopadeśasya paramatvaṁ nirdiśya, śoka-par ityāgena tam etam evopadeśaṁ tvaṁ gṛhāṇeti dvayor vākyayor ekārtha-pravṛttatvam api spaṣṭam |ataḥ śrī-kṛṣṇasyaivādhikyaṁ siddham |

**sarva-saṁvādinī** : atha īśvaraḥ sarva-bhūtānām ity-ādi-śrī-gītā-padya-ṣaṭke vyākhyānāntaram eva vyākhyeyam | tathā hi—atra kaścid vadati īśvaraḥ sarva-bhūtānām ity-ādau sarva evedam īśvara iti bhāvena yad-bhajanaṁ, tatra jñānāṁśa-sparśaḥ | iha tu man-manā bhava ity-ādi-śuddhaiva bhaktir upadiṣṭety ata eva sarva-guhyatamatvam | kiṁ vā, pūrveṇa vākyena parokṣatayaiveśvaram uddiśyāpareṇa tam evāparokṣatayā nirdiṣṭavān ity ata eva na ca vaktavayam | pūrvam api—


    man-manā bhava mad-bhakto mad-yājī māṁ namaskuru |


    mām evaiṣyasi yuktvaivam ātmānaṁ mat-parāyaṇaḥ || [gītā 9.34] 

 ity-ādibhiḥ śuddha-bhajanasyoktatvāt | tathāpi adhiyajño’ham evātra dehe deha-bhṛtāṁ varaḥ [gītā 8.4] ity-ādau ca svasyāntaryāmitvena coktatvāt | sarva-guhyatamatva-guhyataratvayor anupapattir iti | yad yad eva pūrvaṁ sāmānyatayoktaṁ tasyaivānte vivicya nirdiṣṭatvāt | ucyate—na tāvad bhajana-tāratamyam | atra bhajanīya-tāratamyasyāpi sambhave gauṇa-mukhya-nyāyena bhajanīya evārtha-sampratīteḥ | mukhyatvaṁ ca tasya phalam ata upapatteḥ [ve.sū. 3.2.29] iti nyāyena | viśeṣatas tu tac-chabdena na svayam eva tad-rūpa iti mac-chabdena svayam evaitad-rūpa iti ca bhedasya vidyamānatvāt, upadeśa-dvaye nijenaudāsīnyenāveśena ca liṅgenāpūrṇatvopalambhāt, phala-bheda-vyapadeśenaiva-kāreṇa ca tad-arthasyaiva puṣṭatvāc casākṣād eva bhajanīya-tāratamyam upalabhyate | vastutas tu sarva-bhāvenety asya sarvendriya-pravaṇatayety evārthaḥ | gauṇa-mukhya-nyāyenaiva jñāna-miśrasya sarvātmatā-bhāvanā-lakṣaṇa-bhajana-rūpārthasya bādhitatvāt | 

sthānaṁ prāpsyasi śāśvatam [gītā 18.62] iti loka-viśeṣa-prāpter eva nirdiṣṭatvāt | 

tasmān na ca bhajanāvṛtti-tāratamyāvakāśaḥ | na ca bhajanīyasyaiva parokṣāparokṣatayā nirdeśayos tāratamyam | tadaiva tayā prācīnayārvācīnayā cānayā gati-kriyayā saṅkoca-vṛttir iyaṁ kalpanīyā | yady antaryāmiṇaḥ sakāśād anyā parāvasthā na śrūyate, śāstre śrūyate tu tad-avasthātaḥ parā, tato’pi parā ca sarvatra | atraiva tāvat sādhibhūtādhidaivaṁ māṁ cādhiyajñaṁ ca ye viduḥ [gītā 7.30] ity-ādau bheda-vyapadeśāt | tatra saha-yukte’pradhāne [pā. 2.3.17] iti smaraṇenādhiyajñasyāntar-yāmiṇaḥ sahārtha-tṛtīyāntatayā labdha-samāsa-padasya svasmād apradhānatvoktes tataḥ paratvaṁ śrī-kṛṣṇasya vyaktam eva | adhiyajño’ham evātra [gītā 8.4] ity-ādau ca tad eva vyajyate | eṣa vai bhagavān droṇaḥ prajā-rūpeṇa vartate [bhā.pu. 1.7.45] itivat | tasmād bhajanīya-tāratamya-vivakṣayaivopadeśa-tāratamyaṁ siddham | eṣa tu vātivadati yaḥ satyenātivadati [chā.u. 7.16.1] itivat yaḥ satyena brahmaṇaiva pratipādya-bhūtena sarvaṁ vādinam atikramya vadati, eṣa eva sarvam atikramya vadatīty arthaḥ | tad evam arthe sati yathā tatra vādasyātiśāyitā-liṅgena nāmādi-prāṇa-paryantāni tat-prakaraṇa uttarottara-bhūmatayopadiṣṭāny api sarvāṇi vastūny atikramya brahmaṇa eva bhūmatvaṁ sādhyate, tadvad atrāpy upadeśādhikyena pratipādyādhikyam iti | ataḥ śrī-kṛṣṇasyaivādhikyam ity ante’py uktam iti dik | [end sarva-saṁvādinī]

ata eva asad-vyapadeśān neti cen, na, dharmāntareṇa vākya-śeṣād [ve.sū. 2.1.17] iti nyāyād upasaṁhārasyaivopakramārthasya ca sarva-śāstrārthatvāt |  tatroktaṁ viśva-rūpam abhi tad-adhīnām eva | tac ca yuktam, tenaiva darśitatvāt | tatra ca—


     ity arjunaṁ vāsudevas tathoktvā


    svakaṁ rūpaṁ darśayām āsa bhūyaḥ || [gītā 11.50]

 ity-ādi narākāra-caturbhuja-rūpasyaiva svakatva-nirdeśāt | tad viśva-rūpaṁ na tasya sākṣāt svarūpam iti spaṣṭam | ata eva parama-bhaktasyārjunasyāpi na tadabhīṣṭam, kintu tadīyaṁ svayaṁ rūpam evābhīṣṭam, adṛṣṭa-pūrvaṁ hṛṣito’smi dṛṣṭvā bhayena ca pravyathitaṁ mano me [gītā 11.45] | ity-ādy-ukteḥ | tad-darśanārtham arjunaṁ prati divya-dṛṣṭi-dāna-liṅgena tasyaiva māhātmyam iti tu bāla-kolāhalaḥ, narākṛti paraṁ brahma iti, tad amitaṁ brahmādvayaṁ śiṣyate [bhā.pu. 10.14.18]iti, yan-mitraṁ paramānandam [bhā.pu. 10.14.32] iti, sa eva n ityātma-sukhānubhūty-abhi-vyudasta-māyaḥ [bhā.pu. 10.12.39] iti, sa tvaṁ vibho katham ihākṣa-pathaḥ pratīta [10.64.26] iti ca, tathā brahmaṇo hi pratiṣṭhāham [gītā 14.27] iti, nāhaṁ prakāśaḥ sarvasya [gītā 7.25] iti ca śravaṇena prakṛṣṭa-dṛṣṭes tatrāpy akaraṇatvād bhagavac-chakti-viśeṣa-saṁvalita-dṛṣṭer eva tatra karaṇatvāt | tatas tasyā dṛṣṭer divyatvaṁ dānaṁ ca narākāra-para-brahma-darśana-hetu-lakṣaṇāyās tat-svābhāvika-dṛṣṭer anyāsau deva-vapur darśana-hetur ity apekṣayāiva | tac ca narākṛti-para-brahma divya-dṛṣṭibhir api durdarśam ity uktam—


    sudurdarśam idaṁ rūpaṁ dṛṣṭavān asi yan mama |


    devā apy asya rūpasya n ityaṁ darśana-kāṅkṣiṇaḥ || [gītā 11.52] ity-ādinā |

kintu bhaktyaiva sudarśanam ity apy uktam | 


    bhaktyā tv ananyayā śakya aham evaṁ-vidho’rjuna |


    jñātuṁ draṣṭuṁ ca tattvena praveṣṭuṁ ca paraṁtapa || [gītā 11.54] ity-ādinā |

na ca sudurdarśam ity-ādikaṁ viśva-rūpa-param, dṛṣṭvedaṁ mānuṣaṁ rūpam [gītā 11.51] ity āder evāvyavahita-pūrvoktatvāt, viśva-rūpa-prakaraṇasya tad-vyavadhānāc ca | tathā caikādaśe sarveṣāṁ devādīnām āgamane vyacakṣatāvitṛptākṣāḥ kṛṣṇam adbhuta-darśanam [bhā.pu. 11.6.5] iti | tatraivānyatra govinda-bhuja-guptāyām [bhā.pu. 11.2.1] ity-ādi | saptame yūyaṁ nṛ-loke [7.10.48] ity-ādi ca | tṛtīye ca, vismāpanaṁ svasya ca [3.2.12] | 

ata upasaṁhārānurodhena sva-vākya-tātparyeṇa cāsyāpi prakaraṇasya śrī-kṛṣṇa-paratvam eva | tasmāt śrī-kṛṣṇa-gītāsu ca śrī-kṛṣṇasyaiva svayaṁ bhagavattvaṁ sidhyeta[^49] | tad uktam—


    ekaṁ śāstraṁ devakī-putra-gītam


    eko devo devakī-putra eva |


    karmāpy ekaṁ devakī-putra-sevā


    mantro’py eko devakī-putra-nāma || iti |

tathā śrī-gopāla-pūrva-tāpanī-śrutāv api—munayo ha vai brahmāṇam ūcuḥ, kaḥ paramo devaḥ [go.tā.u. 1.2] ity ādy-anantaraṁ tad u hovāca brāhmaṇaḥ| kṛṣṇo vai paramaṁ daivatam [go.tā.u. 1.3] ity-ādi | upasaṁhāre ca—tasmāt kṛṣṇa eva paro devas taṁ dhyāyet taṁ raset taṁ yajed ity oṁ tat sad [go.tā.u. 1.49] iti |

kiṁ bahunā, sarvāvatārāvatāri-vilakṣaṇā mahā-bhagavattā-mudrāḥ sākṣād eva tatra vartanta iti śrūyate pādmādhyāya-trayeṇa | yathā tadīyā kiyantaḥ ślokāḥ—


    brahmovāca—


    śṛṇu nārada vakṣyāmi pādayoś cihna-lakṣaṇam |


    bhagavat-kṛṣṇa-rūpasya hy ānandaika-ghanasya ca ||


    avatārā hy asaṅkhyeyāḥ kathitā me tavānagha |


    paraṁ samyak pravakṣyāmi kṛṣṇas tu bhagavān svayam ||


    devānāṁ kārya-siddhy-artham ṛṣīṇāṁ ca tathaiva ca |


    āvirbhūtas tu bhagavān svānāṁ priya-cikīrṣayā ||


    yair eva jñāyate devo bhagavān bhakta-vatsalaḥ |


    tāny ahaṁ veda nānyo’sti satyam etan mayoditam ||


    ṣoḍaśaiva tu cihnāni mayā dṛṣṭāni tat-pade |


    dakṣiṇenāṣṭa-cihnāni itare sapta eva ca ||


    dhvajāḥ padmaṁ tathā vajram aṅkuśo yava eva ca |


    svastikaṁ cordhva-rekhā ca aṣṭa-koṇas tathaiva ca ||


    saptānyāni pravakṣyāmi sāmprataṁ vaiṣṇavottama |


    indra-cāpaṁ trikoṇaṁ ca kalasaṁ cārdha-candrakam ||


    ambaraṁ matsya-cihnaṁ ca goṣpadaṁ saptamaṁ smṛtam |


    aṅkāny etāni bho vidvan dṛśyante tu yadā kadā ||


    kṛṣṇākhyaṁ tu paraṁ brahma bhuvi jātaṁ na saṁśayaḥ |


    dvayaṁ vātha trayaṁ vātha catvāraḥ pañca eva vā ||


    dṛśyante vaiṣṇava-śreṣṭha avatāre kathañcana || ity ādi |


    ṣoḍaśaṁ tu tathā cihnaṁ śṛṇu devarṣi-sattama |


    jambū-phala-samākāraṁ dṛśyate yatra kutracit || ity antam |

 [sarva-saṁvādinī: atha śṛṇu nārada pravakṣyāmīty-ādi-caraṇa-cihna-pratipādaka-pādma-vacanānte ādi-śabdād etāny api padyāni jñeyāni |


    madhye dhvajā tu vijñeyā padmaṁ tryāṅgulam ānataḥ |


    vajraṁ vai dakṣiṇe pārśve aṅkuśo vai tad-agrataḥ ||


    yavo’py aṅguṣṭha-mūle syāt svastikaṁ yatra kutracit |


    ādiṁ caraṇam ārabhya yāvad vai madhyamā sthitā ||


    tāvad vai cordhva-rekhā ca kathitā pādma-saṁjñake |


    aṣṭa-koṇaṁ tu bho vatsa mānaṁ cāṣṭāṅgulaiś ca tat ||


    nirdiṣṭaṁ dakṣiṇe pāde ity āhur munayaḥ kila |


    evaṁ pādasya cihnāni tāny eva vaiṣṇavottama ||


    dakṣiṇetara-sthānāni saṁvadāmīha sāmpratam |


    caturaṅgula-mānena tv aṅgulīnāṁ samīpataḥ ||


    indra-cāpaṁ tato vidyād anyatra na bhavet kvacit |


    trikoṇaṁ madhya-nirdiṣṭaṁ kalaso yatra kutracit ||


    aṣṭāṅgula-pramāṇena tad bhaved ardha-candrakam |


    ardha-candra-samākāraṁ nirdiṣṭaṁ tasya suvrata ||


    bindur vai matsya-cihnaṁ ca ādyante vai nirūpitam |


    goṣpadaṁ teṣu vijñeyam ādyāṅgula-pramāṇataḥ || ity ādi |

tad-agre ca—


    ṣoḍaśaṁ tu tathā cihnaṁ śṛṇu devarṣi-sattama |


    jambū-phala-samākāraṁ dṛśyate yatra kutracit |


    tac cihnaṁ ṣoḍaśaṁ proktam ity āhur munayo’naghāḥ || iti |

atra vaiṣṇavottamety-ādikaṁ śrī-nārada-sambodhanam | yadā kadeti yadā kadācid evety arthaḥ | madhyamā-pārṣṇi-paryantayoḥ samadeśo madhyas tatra dhvajā dhvajaḥ | try-aṅgula-mānataḥ | pādāgre try-aṅgula-pramāṇa-deśaṁ par ityajyety arthaḥ | padyasyādho dhvajaṁ dhatte sarvānartha-jaya-dhvajam iti skānda-saṁvādāt | 

**yatra kutracit** parita ity arthaḥ | ādim aṅguṣṭha tarjanī-sandhim ārabhya madhyamā yāvat tāvad ūrdhva-rekhā vyavasthitā pādma-saṁjñake purāṇe kathitety arthaḥ | aṣṭāṅgulair mānaṁ tad iti madhyamāṅguly-agrād aṣṭāṅgula-mānaṁ par ityajyety arthaḥ | tāvad vistāratvena vyākhyāyāṁ sthānāsamāveśaḥ | ata eva pūrvam api tathā vyākhyātam | evam uttaratrāpi jñeyam | indra-cāpaṁ trikoṇārdha-candrakāṇi kramād adho’adho-bhāga-sthānāni | 

anyatreti śrī-kṛṣṇād anyatrety arthaḥ | bindur ambaraṁ | ādau caraṇasyādideśa tad-aṅgula-samīpe binduḥ | ante pārṣṇi-deśe matsya-cihnaṁ ṣoḍaśa-cihnam ubhayor api jñeyam | dakṣiṇādy-aniyamenoktatvāt | atra dakṣiṇāṅguṣṭhādhaś cakraṁ vāmāṅguṣṭhādhas tan mukhaṁ daraṁ ca skāndoktānusāreṇa | te hi śrī-kṛṣṇe’py anyatra śrūyate | yathā ādi-vārāhe mathurā-maṇḍala-māhātmye—


    yatra kṛṣṇena saṁkīrṇaṁ krīḍitaṁ ca yathā-sukham |


    cakrāṅkita-padā tena sthāne brahma-maye śubhe || iti |

śrī-gopāla-tāpanyāṁ—śaṅkha-dhvajātapatrais tu cihnitaṁ ca pada-dvayam [go.tā.u. 2.62] iti | ātapatram idaṁ cakrādhastāj jñeyam | dakṣiṇasya prādhānyāt tatraiva sthāna-samāveśāc ca | aṅguli-parimāṇa-mātra-dairghyāc caturdaśāṁśena tad-vistārāt | ṣaṣṭhāṁśena jñeyam | anyatra dairghye caturdaśāṅguli-parimāṇatvena vistāre ṣaḍ-aṅguli-parimāṇatvena prasiddher iti | [end sarva-saṁvādinī][^50]

tasmād asty eva svayaṁ bhagavattvaṁ śrī-kṛṣṇasyaiva | 

tathā ca brahma-vaivarte bhagavad-avatāra-prasaṅge sūta-vākyam—


    avatārā hy asaṅkhyeyā āsan sattva-svabhāvinaḥ |


    viṁśatis teṣu mukhyān yān śrutvā mucyen mahāṁhasaḥ || 

 ity-ādinā prāyaśaḥ śrī-bhāgavatavat śrī-kṛṣṇa-sahitāṁs tān gaṇayitvā punar āha—


    nara-siṁhādayo’nye’pi sarva-pāpa-vināśanāḥ | 


    yad-vibhūti-viśeṣeṇālaṅkṛtaṁ bhuvi jāyate | 


    tat sarvam avagantavyaṁ kṛṣṇāṁśāṁśa-samudbhavam ||[^51]

tad itthaṁ sarvam abhipretya mahopakramaṁ ślokam eva śrī-viṣṇu-purāṇīya-bhagavac-chabda-niruktivat sākṣāt śrī-kṛṣṇābhidheyatvenāpi yojayati—

janmādy asya yato’nvayād itarataś cārtheṣv abhijñaḥ svarāṭ

tene brahma hṛdā ya ādi-kavaye muhyanti yat sūrayaḥ |

tejo-vāri-mṛdāṁ yathā vinimayo yatra tri-sargo’mṛṣā


    **dhāmnā svena sadā nirasta-kuhakaṁ satyaṁ paraṁ dhīmahi || **

<p style="text-align: right">
 [bhā.pu. 1.1.1] iti |</p>


narākṛti paraṁ brahma [bṛhat-sahasra-nāma-stotre] iti purāṇa-vargāt, tasmāt kṛṣṇa eva paro devaḥ [go.tā.u. 1.49] iti gopāla-tāpanī-śruteś ca |[^52]**paraṁ** śrī-kṛṣṇaṁ **dhīmahi** | 

asya svarūpa-lakṣaṇam āha—**satyam iti **| satya-vrataṁ satya-paraṁ tri-satyam [bhā.pu. 10.2.26] ity-ādau tathā-śrutatvāt | 

satye pratiṣṭhitaḥ kṛṣṇaḥ satyam atra pratiṣṭhitam |

satyāt satyaṁ ca govindas tasmāt satyo hi nāmataḥ || [ma.bhā. 5.68.12]

 ity udyama-parvaṇi sañjaya-kṛta-śrī-kṛṣṇa-nāma-niruktau ca tathā śrutatvāt |[^53]

etena tad-ākārasyāvyabhicāritvaṁ darśitam | taṭastha-lakṣaṇam—**āha dhāmnā svena** ity ādi | svena sva-svarūpeṇa dhāmnā śrī-mathurākhyena sadā nirastaṁ kuhakaṁ māyā-kārya-lakṣaṇaṁ yena tam | 


    mathyate tu jagat sarvaṁ 


    brahma-jñānena yena vā |


    tat-sāra-bhūtaṁ yad yasyāṁ 


    mathurā sā nigadyate || [go.tā.u. 2.66] iti gopālottara-tāpanī-prasiddheḥ | 

līlām āha—**ādyasya** n ityam eva śrīmad-ānakadundubhi-vrajeśvara-nandanatayā śrī-mathurā-dvārakā-gokuleṣu virājamānasyaiva tasya kasmaicid arthāya loke prādurbhāvāpekṣayā | yataḥ śrīmad-ānakadundubhi-gṛhāj janma, tasmād ya **itarataś ca** itaratra śrī-vrajeśvara-gṛhe’pi **anvayāt** putra-bhāvatas tad-anugatatvenāgacchat | uttareṇaiva **ya** iti padenānvayaḥ | yata ity anena tasmād iti svayam eva labhyate | 

katham anvayāt ? tatrāha—**artheṣu** kaṁsa-vañcanādiṣu tādṛśa-bhāvavadbhiḥ śrī-gokula-vāsibhir eva sarvānanda-kadamba-kādambinī-rūpā sā sā kāpi līlā sidhyatīti tal-lakṣaṇeṣu vā artheṣu **abhijñaḥ** | tataś ca **svarāṭ** svair gokula-vāsibhir eva rājate iti | \
 \
tatra teṣāṁ prema-vaśatām āpannasyāpy avyāhataiśvaryam āha—tena iti | **ya ādi-kavaye** brahmaṇe brahmāṇaṁ vismāpayituṁ **hṛdā** saṅkalpa-mātreṇaiva brahma-satya-jñānānantānanda-mātraika-rasa-mūrti-mayaṁ vaibhavaṁ **tene** vistāritavān | **yad** yatas tathāvidha-laukikālaukikatā-samucita-līlā-hetoḥ **sūrayas** tad-bhaktā **muhyanti** premātiśayodayena vaivaśyam āpnuvanti | yad ity uttareṇāpy anvayāt | 

**yad** yata eva tadṛśa-līlātas **tejo-vāri-mṛdām** api yathā yathāvad vinimayo bhavati | tatra tejasaś cāndrāder vinimayo nistejo-vastubhiḥ saha dharma-parivartaḥ | tat śrī-mukhādi-rucā candrāder nistejastvāvidhānāt nikaṭa-stha-nistejo-vastunaḥ sva-bhāsā tejasvitāpādanāc ca | tathā vāri dravaś ca kaṭhinaṁ bhavati | veṇu-vādyena mṛt-pāṣāṇādiḥ dravatīti | yataḥ śrī-kṛṣṇe **tri-sargaḥ** śrī-gokula-mathurā-dvārakā-vaibhava-prakāśaḥ, **amṛṣā **satya eveti |

|| 1.1 || veda-vyāsaḥ || 82 ||

 [83]

evaṁ sarvopasaṁhāra-vākyam api tatraiva saṅgacchate **kasmai yena vibhāsita**[^54] ity-ādi [bhā.pu. 12.13.19] | 


    yo brahmāṇaṁ vidadhāti pūrvaṁ 


    yo vidyās tasmai gāpayati sma kṛṣṇaḥ |


    taṁ hi devam ātma-buddhi-prakāśaṁ


    mumukṣur vai śaraṇam amuṁ vrajet || [go.tā.u. 1.26]

iti gopāla-pūrva-tāpanī-śruteḥ | vyākṛtaṁ ca dvitīya-sandarbhe [bha.saṁ. 8] tasyaiva catuḥ-ślokī-vaktṛtvam api ||

|| 12.13 || śrī-sūtaḥ || 83 ||

 [84]

tad evam abhyāsādīny api tasmin vispaṣṭāny eva pūrvodāhṛta-vākyeṣu | tad etat śrīmad-gītā-gopāla-tāpany-ādi-śāstra-gaṇa-sahāyasya nikhiletara-śāstra-śata-praṇata-caraṇasya śrī-bhāgavatasyābhiprāyeṇa śrī-kṛṣṇasya svayaṁ bhagavattvaṁ karatala iva darśitam | śrī-bhāgavatasya sa eva pratipādya iti purāṇāntareṇaiva svayaṁ vyākhyātam | yathā brahmāṇḍa-purāṇe śrī-kṛṣṇāṣṭottara-śata-nāmāmṛta-stotre śrī-kṛṣṇasya nāma-viśeṣa eva śuka-vāg-amṛtābdhīndur iti |

atha tasya mahā-vāsudevatve siddhe, śrī-baladevādīnām api mahā-saṅkarṣaṇāditvaṁ svata eva siddham | yad-rūpaḥ svayaṁ bhagavān, tad-rūpā eva te bhavitum arhantīti | ataḥ śrī-balarāmasya yat kaścid āveśāvatāratvaṁ manyate, tad asat | dṛśyate ca śrī-kṛṣṇa-rāmayor yugalatayā varṇanena sama-prakāśatvam—tāv aṅghri-yugmam anukṛṣya sarīsṛpantau [bhā.pu. 10.8.22], yad viśveśvarayor yācñāṁ [bhā.pu. 10.23.37], dadarśa rāmaṁ kṛṣṇaṁ ca [bhā.pu. 10.38.27], tau rejatū raṅga-gatau mahā-bhujau [bhā.pu. 10.43.19] ity-ādau | 

loke’pi sūrya-candramasāv eva yugalatayā varṇyete, na tu sūrya-śukrau | ata eva harivaṁśe’pi vāsudeva-māhātmye rāma-kṛṣṇayor dṛṣṭāntaḥ sūryācandramasāv iti | tathā dhvaja-vajrāṅkuśāmbhojaiś cihnitair aṅghribhir vrajam | śobhayantau mahātmānau [bhā.pu. 10.38.30] ity evaṁ bhagaval-lakṣaṇāny api tatra śrūyante, na tv evaṁ pṛthv-ādiṣu | tasmād eṣa tan-mahimāpi varṇyate—


    **naitac citraṁ bhagavati hy anante jagad-īśvare |**


    **otaṁ protam idaṁ yasmiṁs tantuṣv aṅga yathā paṭaḥ ||** [bhā.pu. 10.15.35]

etad dhenuka-vadhātmakaṁ karma || 10.15 || śrī-śukaḥ || 84 ||

 [85]

kiṁ ca—


    **saptamo vaiṣṇavaṁ dhāma yam anantaṁ pracakṣate |**


    **garbho babhūva devakyāṁ harṣa-śoka-vivardhanaḥ || [**bhā.pu. 10.2.5]

garbho babhūva, na tu garbhe babhūveti saptamy-antānuktyā sākṣād evāvatāratvaṁ sūcitam ||

|| 10.2 || sa eva ||85 ||

 [86]

ata idam apy evam eva vyākhyeyam—


    **vāsudeva-kalānantaḥ sahasra-vadanaḥ svarāṭ |**


    **agrato bhavitā devo hareḥ priya-cikīrṣayā || [**bhā.pu. 10.1.24]

śrī-vasudeva-nandanasya **vāsudevasya kalā** prathamo’ṁśaḥ śrī-saṅkarṣaṇaḥ | tasya śrī-saṅkarṣaṇatvaṁ svayam eva, na tu saṅkarṣaṇāvatāratvenety āha—**svarāṭ** svenaiva rājate iti | ataeva **anantaḥ** kāla-deśa-pariccheda-rahitaḥ | 

ata eva māyayā tasya garbha-samaya ākarṣaṇaṁ ca yuktam | pūrṇasya vāstavākarṣaṇāsambhavād iti kecit | etad-vidha-kārye ca tad-akuṇṭhecchātmaka-cic-chakty-āviṣṭaiva sā prabhavet | uktaṁ ca tadānīṁ tad-āviṣṭatvaṁ tasyāḥ—ādiṣṭā prabhunāṁśena kāryārthe sambhaviṣyati [10.1.25] iti | miliṣyatīti tatra hy arthaḥ | ata eva ekānaṁśeti tasyā nāma, eko’naṁśo yatreti niruktir iti kecit | ya eva śeṣākhyaḥ **sahasra-vadano**’pi bhavati | yato devo nānākāratayā dīvyatīti | tad uktaṁ śrī-yamunā-devyā—


    rāma rāma mahā-bāho na jāne tava vikramam |


    yasyaikāṁśena vidhṛtā jagatī jagataḥ pate || [bhā.pu. 10.65.28] iti |

ekāṁśena śeṣākhyena iti ṭīkā ca | anyathā tad-ekāvayavaika-deśa-rūpārthatvenaikāṁśeneti yac-chabdasya kartṛtva-nirdeśa eva yuktaḥ syāt, tad-aṁśāvatāra-lakṣaṇārthāntara-pratīti-nirasanāya mahā-vidvad-vākyatvāt | sambandhi-nirdeśena tu ṭīkā-vyākhyaiva sphuṭatarā | ekāṁśe mukhyasyaiva kartṛtvasya nirvyāja-pratītir na tv aupacārikasyeti | 

evaṁ śrī-lakṣmaṇasyāpy antima-daśānukaraṇa-līlāyāṁ śrūyate skānde ayodhyā-māhātmye—


    tataḥ śeṣātmatāṁ yātaṁ lakṣmaṇaṁ satya-saṅgaram |


    uvāca madhuraṁ śakraḥ sarvasya ca sa paśyataḥ ||


    indra uvāca—


    lakṣmaṇottiṣṭha śīghraṁ tvam ārohasva padaṁ svakam |


    deva-kāryaṁ kṛtaṁ vīra tvayā ripu-nisūdana ||


    vaiṣṇavaṁ paramaṁ sthānaṁ prāpnuhi svaṁ sanātanam |


    bhavan-mūrtiḥ samāyātā śeṣo’pi bila-sat-phaṇaḥ || ity ādi |

tataś ca—


     ity uktvā sura-rājendro lakṣmaṇaṁ sura-saṅgataḥ |


    śeṣaṁ prasthāpya pātāle bhū-bhāra-dharaṇa-kṣamam ||


    lakṣmaṇaṁ yānam āropya pratasthe divam ādarāt || iti |

ato nārāyaṇa-varmaṇy api—yajñaś ca lokād avatāt kṛtāntād balo gaṇāt krodha-vaśād ahīndraḥ [6.8.18]iti baladevasya śeṣād anyatvaṁ śakty-atiśayaś ca darśitaḥ | janāntād iti pāṭhe’pi janānāṁ nāśād iti sa evārthaḥ | ataḥ śeṣākhyaṁ dhāma māmakam iti [bhā.pu. 10.2.8] ity atrāpi śiṣyate śeṣa-saṁjña itivat avyabhicāryāṁśa evocyate | seṣasyākhyā khyātir yasmād iti vā | śrīmad-ānakadundubhinā ca śrī-kṛṣṇa-sāmyenaiva nirdiṣṭam—yuvāṁ na naḥ sutau sākṣāt pradhāna-puruṣeśvarau [bhā.pu. 10.85.18] iti |atra sākṣād eveti tv adhikam upajīvyam | 

atha yadi prāyo māyāstu me bhartur nānyā me’pi vimohinī [bhā.pu. 10.13.37] tad-vākyānusāreṇāveśāvatāratvaṁ mantavyaṁ, tadā pūrva-grantha-balāt śrī-baladeve svāṁśatvam eveti, kintu śeṣākhya-tad-āviṣṭa-pārṣada-viśeṣasya tad-antaḥ-pātāt tad-aṁśenaiva tad-vyavahāra iti[^55] mantavyam ||

tad evam eka-rūpatve’pi, prāyo māyāstu me bhartur nānyā me’pi vimohinī [10.13.37] ity-ādau yat tasmiṁs tasya bhaktiḥ śrūyate, tat tu lakṣmyā iva draṣṭavyam |[^56]

|| 10.1 || śrī-brahmā devān || 86 ||

 [87]

atha śrī-pradyumnasyāpi śiva-netra-dagdhaḥ smaro jāto’yam iti yac chrūyate, tad apy eka-deśa-prastāva-mātram | tasya śrī-gopāla-tāpanī-śruty-ādau—


    yatrāsau saṁsthitaḥ kṛṣṇas tribhiḥ śaktyā samāhitaḥ |


    rāmāniruddha-pradyumnai rukmiṇyā sahito vibhuḥ || [go.tā.u. 2.36]

 ity-ādinā n itya-śrī-kṛṣṇa-catur-vyūhāntaḥ-pātitatayā prasiddhes tathā sambhavābhāvāt, tasya smarasyāpi sādhāraṇa-devatā-viśeṣa-mātratvena prasiddhatve caturvyūhāntaḥ-pātitāyām ayogyatamatvāt | tasmād vakṣyamāṇābhiprāyeṇaivaitad āha—


    **kāmas tu vāsudevāṁśo dagdhaḥ prāg rudra-manyunā |**


    **dehopapattaye bhūyas tam eva pratyapadyata || [**bhā.pu. 10.55.1]

avedajñasyāpi brāhmaṇye saty eva brāhmaṇas tu vedajña itivat, tu-śabdo’tra mukhyatāṁ sūcayati | tataḥ kāmas tu vāsudevāṁśa ity asya vāsudevāṁśo yaḥ kāmaḥ, sa eva mukhya ity arthaḥ | tu-śabdo’yaṁ bhinnopakrame vā | tato **vāsudevāṁśastu kāma** ity anvaye’pi pūrvavad evārthaḥ | 

tad evaṁ sati **yaḥ prāg rudrasya manyunā dagdho** devatā-viśeṣaḥ kāmaḥ, sa **dehopapattaye** tat-kopa-dagdhatayā n ityam evānaṅgatāṁ prāptasya svato dehāpatty-abhāvād deha-prāpty-arthaṁ **tam eva vāsudevāṁśaṁ** pradyumnākhyaṁ kāmam eva pratyapadyata praviṣṭavān | 

**bhūyaḥ**-śabdena pradyumnād eva pūrvam apy udbhūto’sāv iti bodhyate | 

yad vā, yas tu prāg rudra-kopenādagdho na dagdhaḥ, sa bhūyaḥ prakaṭa-līlāyāṁ dehopapattaye sva-mūrti-prakāśanārthaṁ, taṁ vāsudevam eva praviṣṭavān | adagdhatve hetur vāsudevāṁśa iti ||

 [88]

pūrvoktam eva vyanakti—


    **sa eva jāto vaidarbhyāṁ kṛṣṇa-vīrya-samudbhavaḥ |**


    **pradyumna iti vikhyātaḥ sarvato’navamaḥ pituḥ ||** [bhā.pu. 10.55.2]

yaḥ **kṛṣṇa-vīrya-samudbhavo** yaś ca **pradyumna iti vikhyātaḥ**, **sa eva** prakaṭa-līlāvasare’pi**vaidarbhyāṁ jāta** āvirbhūtaḥ, na tv anyaḥ prākṛta-kāma eva | tatra hetuḥ sarvato guṇa-rūpādiṣv aśeṣeṣv eva dharmeṣu pituḥ śrī-kṛṣṇād **anavamaḥ** tulya eveti | anyathā tādṛśānavamatvaṁ na kalpata iti bhāvaḥ | tasmād yathā mahābhārate sarvatra śrīmad-arjunasya naratva-prasiddhāv api pañcendropākhyāne indratva-prasiddhiḥ, indrasyāpi tatra praveśa-vivakṣayā ghaṭate, tadvad atrāpi | 

ataḥ śrī-nāradena ratyai tathopadeśas tathā tat-prāptiś ca na doṣāya | pūrva-padyasya uttarasminn arthe śrī-nāradopadeśa-balenaiva dagdha-kāmasya praveśas tatra gamyaḥ | tataḥ sākṣāt pradyumna-saṅgame yogyatā cāsyāḥ sparśa-maṇivat tat-sāmīpya-guṇād eva mantavyā | śrī-pradyumnasya nija-śaktis tu śrīmad-aniruddha-mātaiveti jñeyam | ataḥ tāpanī-śruti-labdho’rthaḥ samañjasaḥ ||

|| 10.55 || śrī-śukaḥ || 87-88 ||

 [89]

evam aniruddhasyāpi sākṣāc caturvyūhatve liṅgam āha—


    **api svid āste bhagavān sukhaṁ vo**


    **yaḥ sātvatāṁ kāma-dugho’niruddhaḥ |**


    **yam āmananti sma hi śabda-yoniṁ**


    **mano-mayaṁ sattva-turīya-tattvam || [**bhā.pu. 3.1.34]

**śabda-yoniṁ** niśvāsa-vyañjita-veda-vṛndam, evaṁ vā are asya mahato bhūtasya niśvasitam etad yad ṛg-vedaḥ [bṛ.ā.u. 2.4.10] ity ādi-śruteḥ | **manomayaṁ** citte vāsudevavan manasy upāsyam | **sattvaṁ** śuddha-sattvātmakaḥ śrī-vāsudevādi-rūpo **bhagavān** tatra **turīyaṁ** rūpam | ato bāṇa-yuddhādau bandhanānukaraṇādikam ātmecchāmayī līlaiva śrī-rāmacandrādivat | 

asya pādma-bṛhat-sahasra-nāmni māhātmya-nāmāni caitāni—


    aniruddho bṛhad-brahma prādyumnir viśva-mohanaḥ |


    catur-ātmā catur-varṇaś catur-yuga-vidhāyakaḥ ||


    catur-bhedaika-viśvātmā sarvotkṛṣṭāṁśa-koṭi-sūḥ |


    āśrayātmā|| iti |

ataḥ śrī-kṛṣṇa-vyūhatvena mahāniruddhatvād asyaivāvirbhāva-viśeṣaḥ pralayārṇavādi-dhāmā puruṣa iti jñeyam | ata evābhedena jagṛhe pauruṣaṁ rūpaṁ bhagavān [bhā.pu. 1.3.1] ity-ādy-uktaṁ mūla-saṅkarṣaṇādy-aṁśair eva hītara-saṅkarṣaṇādy-avasthā-trayaṁ puruṣaṁ prakāśayatīti | tathaivābhedena viṣṇu-dharmottare’pīdam uktam | tatra śrī-vajra-praśnaḥ—


    kas tv asau bāla-rūpeṇa kalpānteṣu punaḥ punaḥ |


    dṛṣṭo yo na tvayā jñātas tatra kautūhalaṁ mama ||

śrī-mārkaṇḍeyottaraṁ ca—


    bhūyo bhūyas tv asau dṛṣṭo mayā devo jagat-patiḥ |


    kalpa-kṣayeṇa vijñātaḥ sa māyā-mohitena vai ||


    kalpa-kṣaye vyatīte tu taṁ devaṁ prapitāmahāt |


    aniruddhaṁ vijānāmi pitaraṁ te jagat-patim || iti | [1.79.1-3]

bhīṣma-parvaṇi duryodhanaṁ prati bhīṣma-śikṣāyāṁ śrī-kṛṣṇasyāvatārārambhe gandha-mādanam āgatasya brahmaṇas tad-āvirbhāvaṁ manasi paśyatas stutasyatad idaṁ vacanam—


    sṛṣṭvā saṅkarṣaṇaṁ devaṁ svayam ātmānam ātmanā |


    kṛṣṇa tvam ātmanāsrākṣīḥ pradyumnaṁ cātma-saṁbhavam ||


    pradyumnāc cāniruddhaṁ tvaṁ yaṁ vidur viṣṇum avyayam |


    aniruddho’sṛjan māṁ vai brahmāṇaṁ loka-dhāriṇam ||


    vāsudeva-mayaḥ so’haṁ tvayaivāsmi vinirmitaḥ || [ma.bhā. 6.61.65-67][^57]

ata eva ca pūrvam api ca jagṛhe pauruṣaṁ rūpam [1.3.1] ity atra śrī-kṛṣṇasya aniruddhāvatārāntaḥ-pātitvaṁ na vyākhyātam ||

|| 3.1 || viduraḥ śrīmad-uddhavam || 89 ||

 [90]

tad etat tasya caturvyūhātmakasyaiva pūrṇatvaṁ vyākhyātam | śrī-gopālottara-tāpanyām api tathaivāyaṁ praṇavārthatvena darśitaḥ—


    rohiṇī-tanayo rāmo a-kārākṣara-sambhavaḥ |


    taijasātmakaḥ pradyumno u-kārākṣara-sambhavaḥ ||


    prājñātmako’niruddho vai ma-kārākṣara-sambhavaḥ |


    ardha-mātrātmakaḥ kṛṣṇo yasmin viśvaṁ pratiṣṭhitam || [go.tā.u. 2.55-56] iti |

atha śrī-kṛṣṇe’vatarati tat-tad-aṁśāvatārāṇām api praveśa iti yad uddiṣṭaṁ, tad yathā tatra kṛṣṇas tu bhagavān svayam [1.3.28] ity-ādikaṁ siddham eva, tathā tasya tad-rūpeṇaiva śrī-vṛndāvanādau sarvadāvasthāyitvaṁ pratipādayiṣyāmaḥ |

atha ca śrī-hari-vaṁśa-mate upendra evāvatatāreti | jaya-vijaya-śāpa-prastāve ca—yāsyāmi bhavanaṁ brahmann etad-ante evānagha [bhā.pu. 11.6.31] ity atra ca, pāhi vaikuṇṭha-kiṅkarān [bhā.pu. 11.6.27] ity atra ca svāmi-vyākhyānusāreṇa vikuṇṭhā-suta eveti | kvacit kṣīrodaśāyya eveti kvacit puruṣa eveti, kvacin nārāyaṇa-rṣir eveti bṛhat-sahasra-nāmni lakṣmaṇasyaiva balarāmatva-kathanena śrī-rāghava eveti kvacin nārāyaṇa-keśa evety-ādikaṁ nānā-vidhatvaṁ śrūyate | evaṁ caikaṁ sandhitsato’nyat pracyavato’tra satyaṁ ca sarvaṁ vākyam |

yathā sva-maty-anubhavānurūpāt nānā-vākyaika-vākyatā ca | yathā krama-mukti-mārge’rcir-ādi-krama evāṅgī, nāḍī-raśmy-ādi-mārgās tu tad-aṅgatvenaiva arcir-ādinā tat-prathiteḥ [ve.sū. 4.3.1] iti sūtre svīkriyante, tadvat | yataḥ svayaṁ bhagavaty avatarati sarve’pi te praviṣṭā iti yadā yat kiñcid yenānubhūtam, tadā tena tad eva nirdiṣṭam iti |[^58]

tasmād vidvadbhir evaṁ vicāryatām—svayaṁ bhagavati tasmin praveśaṁ vinā kathaṁ tat sambhaved ?iti | dṛśyate ca tasmāt keṣāṁcid aṁśānāṁ punar āvirbhāvaḥ, yathā pradyumnādīnām | ata eva vikuṇṭhā-sutasya praveśābhiprāyeṇaiva śiśupāla-dantavakrayoḥ śrī-kṛṣṇa-sāyujyam eva tadānīṁ jātam, punar avatāra-līlā-samāptau śrī-vikuṇṭhā-sute sva-dhāma-gate pārṣadatva-prāptiḥ | yathoktaṁ śrī-nāradena—


    vairānubandha-tīvreṇa dhyānenācyuta-sātmatām |


    nītau punar hareḥ pārśvaṁ jagmatur viṣṇu-pārṣadau || [bhā.pu. 7.1.46] iti |

tathā hari-vaṁśe ca kṣīroda-śāyino mukuṭe da ityāpahṛte da itya-māraṇāya garuḍo yāvat kṛta-vilambas tāvat śrī-kṛṣṇo’vatatāra | tataś cāsau mukuṭam āhṛtya tatra cordhva-loke kutrāpi bhagavantam adṛṣṭvā gomanta-śirasi śrī-kṛṣṇāyaiva samarpitavān iti prasiddhiḥ |

evam eva bali-sadma-gatayoḥ śrī-kṛṣṇa-rāmayos tad-dvārastha-viṣṇv-adarśanam | kintu tat-tad-vākya-paryālocanayā keṣāṁcin mūrty-ākarṣaṇam, hari-vaṁśa-gata-giri-guhā-śayana-paryālocanayā tu tac-chakty-ākarṣaṇam iti labhyate | tac ca tadānīm ātmani sarveṣām eva bhaktānām ekatānatākṛti-līlā-kautukārtham eveti ca gamyate |[^59]

tad evam evāha—


    **tvaṁ brahma paramaṁ vyoma **


    **puruṣaḥ prakṛteḥ paraḥ |**


    **avatīrṇo’si bhagavan **


    **svecchopātta-pṛthag-vapuḥ || [**bhā.pu. 11.11.28]

sākṣād bhagavān eva tvam avatīrṇo’si | bhagavata eva vaibhavam āha—brahmatvaṁ parama-vyomākhyo vaikuṇṭhas tvaṁ prakṛteḥ paraḥ puruṣo’pi tvam iti | bhagavān api kathambhūtaḥ sann avatīrṇaḥ ?

** [Vṛ. adds**: svecchāmayasya [10.14.2] ity anusāreṇa sveṣāṁ sarveṣām eva bhaktānāṁ yā icchā tāṁ pūrayitum upāttāni tatas tataḥ svataḥ ākṛṣṭāni pṛthag-vapūṁṣi nija-tat-tad-āvirbhāvā yena tathābhūtaḥ sann iti | taṁ prati yathāha jāmbavān—


    yasyeṣad-utkalita-roṣa-kaṭākṣa-mokṣair


    vartmādiśat kṣubhita-nakra-timiṅgilo’bdhiḥ |


    setuḥ kṛtaḥ sva-yaśa ujjvalitā ca laṅkā


    rakṣaḥ-śirāṁsi bhuvi petur iṣu-kṣatāni || [bhā.pu. 10.56.58]

yathā ca devāḥ—


    ketus tri-vikrama-yutas tri-patat-patāko


    yas te bhayābhaya-karo’sura-deva-camvoḥ |


    svargāya sādhuṣu khaleṣv itarāya bhūman


    pādaḥ punātu bhagavan bhajatām aghaṁ naḥ || [bhā.pu. 11.6.13]

yathā vā, brahmā nārāyaṇas tvam ity-ādau nārāyaṇo’ṅga nara-bhū-jalāyanāt [bhā.pu. 10.14.4] iti |yathā ca ta eva devāḥ—


    syān nas tavāṅghrir aśubhāśaya-dhūmaketuḥ


    kṣemāya yo munibhir ārdra-hṛdohyamānaḥ |


    yaḥ sātvataiḥ sama-vibhūtaya ātma-vadbhir


    vyūhe’rcitaḥ savanaśaḥ svar-atikramāya ||  [bhā.pu. 11.6.10] iti |

ata evākrūraḥ—


    adbhutānīha yāvanti bhūmau viyati vā jale |


    tvayi viśvātmake tāni kiṁ me’dṛṣṭaṁ vipaśyataḥ || [bhā.pu. 10.41.4]

ata eva—


    govinda-bhuja-guptāyāṁ dvāravatyāṁ kurūdvaha |


    avātsīn nārado’bhīkṣṇaṁ kṛṣṇopāsana-lālasaḥ || [bhā.pu. 11.2.1] 


     [**Vṛ. addition ends here**.] 

svecchayopāttāni tatas tata ākṛṣṭāni pṛthag-vapūṁṣi nija-tat-tad-āvirbhāvā yena tathābhūtaḥ sann iti |

|| 11.11 || uddhavaḥ śrī-bhagavantam || 90 ||

 [91]

tad evaṁ pramāṇavattve prayojanavattve sthite tam eva praveśam āha—


    **sva-śānta-rūpeṣv itaraiḥ sva-rūpair**


    **abhyardyamāneṣv anukampitātmā |**


    **parāvareśo mahad-aṁśa-yukto**


    **hy ajo’pi jāto bhagavān yathāgniḥ || [**bhā.pu. 3.2.15]

tac ca janma nija-tat-tad-aṁśāny ādāyaivety āha—**mahad-aṁśa-yuktaḥ**, mahataḥ svasyaivāṁśair yuktaḥ, mahāntaṁ vibhum ātmānam [kaṭha.u. 1.2.22] ity-ādi-śruteḥ, mahac ca [ve.sū. 1.4.8] iti nyāya-prasiddheś ca | mahānto ye puruṣādayo’ṁśās tair yukta iti vā | śrī-viṣṇu-sahasra-nāma-stotre—loka-nāthaṁ mahad-bhūtam itivan nātmatvāvyabhicāraḥ | mahadbhir aṁśibhir aṁśaiś ca yukta iti vā ||

|| 3.2 || viduraṁ śrīmad-uddhavaḥ || 91 ||

 [92]

tathaivam athāham aṁśa-bhāgena [bhā.pu. 10.2.9] ity ādāv apy evaṁ vyākhyeyam | aṁśānāṁ bhāgo bhajanaṁ praveśo yatra, tena paripūrṇa-rūpeṇa | aṁśānāṁ bhajanena lakṣito vā prāpsyāmīti prakaṭa-līlābhiprāyeṇa bhaviṣyan-nirdeśaḥ | ata eva tad-avatāra-samaye yugāvatārāś ca sa evety abhipretyāha—


    **āsan varṇās trayo hy asya gṛhṇato’nuyugaṁ tanūḥ |**


    **śuklo raktas tathā pīta idānīṁ kṛṣṇatāṁ gataḥ || [**bhā.pu. 10.8.13]

**asya** tava putrasya **prati-yugaṁ tanūr** yugāvatāra-līlāvatārān **gṛhṇataḥ** prakaṭayato yadyapi tatra tatra **śuklādayas trayo’py** anye **varṇā āsan, **tathāpi yo yaḥ śuklas tathā raktaḥ pītaś ca, sa sa idānīm etad avatāra-samaye kṛṣṇatām eva gataḥ | etasmin kṛṣṇākāra evāntarbhūtaḥ | kim uta yo yaḥ kṛṣṇaḥ, sa sa evety arthaḥ |[^60] kṛṣṇatām eva gata etasminn antarbhūta ity arthaḥ | tasmāt kṛṣṇī-kartṛtvāt svayaṁ kṛṣṇatvāt sarvākarṣakatvāc ca kṛṣṇa ity ekam asya nāmeti prākaraṇiko’py arthaḥ śreyān | 

tadānīṁ śrī-kṛṣṇasyaiva dvāpara-yugāvatāratvaṁ śrī-karabhājanena yugāvatāropāsanāyām uktam, na tu dvāparāntaravac-chuka-pakṣa-varṇasyānyasya—


    dvāpare bhagavāñ śyāmaḥ pīta-vāsā nijāyudhaḥ |


    śrīvatsādibhir aṅkaiś ca lakṣaṇair upalakṣitaḥ ||


    taṁ tadā puruṣaṁ martyā mahārājopalakṣaṇam |


    yajanti veda-tantrābhyāṁ paraṁ jijñāsavo nṛpa || 


    namas te vāsudevāya namaḥ saṅkarṣaṇāya ca |


    pradyumnāyāniruddhāya tubhyaṁ bhagavate namaḥ || [bhā.pu. 11.5.27-29]iti |

atra śrī-kṛṣṇatve liṅgaṁ **mahārājopalakṣaṇam** iti **vāsudevāya** ity-ādi ca śrī-hari-vaṁśokta-rāja-rājābhiṣekād dvārakāyāṁ catur-vyūhatva-prasiddheś ca |[^61]

|| 10.8 || gargaḥ śrī-nandam || 92 ||

 [93]

tad evaṁ śrī-kṛṣṇasya svayaṁ-bhagavattve suṣṭhu nirdhārite, n ityam eva tad-rūpatvenāvasthitir api svayam eva siddhā | tathāpi manda-dhiyāṁ bhrānti-hānārtham idaṁ vivriyate | tatra tāvad ārādhanā-vākyenaiva sā sidhyati | ārādhyasyābhāve ārādhanā-nodanāyā vipralipsā-janyatvāpatteḥ | tac ca paramāpte śāstre na sambhavati | sambhave ca puruṣārthābhāvāt śāstrānarthakyam | 

 [**sarva-saṁvādinī**—atha dvi-navatitama-vākyānantaraṁ n ityatva-prakaraṇe "śāstrānarthakyam" ity asyānantaram idaṁ vivecanīyam—nanu bālāturādy-upacchandana-vākyavat taj-jñāna-mātreṇāpi puruṣārtha-siddhir dṛśyate | tato nārthāntara-sad-bhāve tat-smāraka-vākyaṁ kāraṇam | kintu prathamatas tad-abhirucite tadānīm asaty api vastu-viśeṣe tadīya-hita-vastv-antara-cittāvatārāya bālādīn iva mātrādi-vākyaṁ sa-guṇa-viśeṣe sādhakān pravartayati śāstram | paścād yathā sva-hite krameṇa svayam eva pravartante bālādayas tathā balavac chāstrāntaraṁ dṛṣṭvā nirguṇe vā n itya-prākaṭya-vaikuṇṭha-nātha-lakṣaṇa-saguṇe vā pravartsyanta iti ? tan na, ananta-guṇa-rūpādi-vaibhava-n ityāspadatvāt | tad-rūpeṇāvasthitir nāsambhaviteti, yad bhūtaṁ[^62] bhavac ca bhaviṣyac ca [bṛ.ā.u. 3.8.3] iti śruteḥ | 

sambhāvitāyāṁ tu tasyām avatāra-vākyaṁ cāvatārasya prapañca-gata-tadīya-prakāśa-mātra-lakṣaṇatvāt | nārāyaṇādīnāṁ ca tatraivāvatāre praveśa-mātra-vivakṣāto na virudhyate | kiṁ cottara-mīmāṁsāyāṁ tat-tad-upāsanā-śāstroktā yā yā mūrtis tadvatī eva devatā iti siddhānta-grahaḥ | tataś ca taṁ pīṭhagaṁ ye tu yajanti dhīrās teṣāṁ sukhaṁ śāśvataṁ netareṣām [go.tā.u. 1.20] ity-ādikā gopāla-tāpany-upaniṣadi yenāyathārthā manyate tasya tu mahad eva sāhasam | atra ca śāśvata-sukha-phala-prāpti-śravaṇāt tat-pīṭhasya yajanaṁ vinājñānaṁ sāhasa-mayaṁ, jñānāt mokṣa iti śruteḥ | tatraiva ghorā iti viśeṣaṇāt bālāturavad bhāvas teṣāṁ dūra evotsāritaḥ | netareṣām iti nirdhāraṇena tad-yajanasya paramparā-hetutvam api niṣidhyate | ata eva nāma brahmety upāsīta [chā.u. 7.1.5] itivad atrāropo’pi na mantavyaḥ | tasmād ārādhana-vākyena tasya n ityatvaṁ sidhyaty eva | svādhyāyādiṣṭa-devatā-samprayoga [pātañjali sū. sādhana pa. 44 sū] iti smaraṇaṁ cātropaṣṭambhakam iti ||**]**

āropaś ca paricchinna-guṇa-rūpa eva vastuni kalpyate, nānanta-guṇa-rūpe | śrī-svāmi-caraṇair apīdam eva puṣṭam ekādaśa-samāptau dhāraṇā-dhyāna-maṅgalam [bhā.pu. 11.31.6] ity atra dhāraṇāyā dhyānasya ca maṅgalaṁ śobhanaṁ viṣayam, itarathā tayor nirviṣayatvam | dṛśyate cādyāpy upāsakānāṁ sākṣātkāras tat-phala-prāptiś ceti bhāvaḥ | 

śrūyate caivaṁ pañcame navasu varṣeṣu tat-tad-avatāropāsanādi | yathoktaṁ—navasv api varṣeṣu bhagavān nārāyaṇo mahā-puruṣaḥ puruṣāṇāṁ tad-anugrahāyātma-tattva-vyūhenātmanādyāpi sannidhīyate [bhā.pu. 5.17.14] iti |

sannidhānaṁ cedaṁ sākṣād-rūpeṇa śrī-pradyumnādau gati-vilāsāder varṇitatvāt | tatra cātmanā svayam evety uktam | tathā n ityatve eva śālagrāma-śilādiṣu narasiṁhatvādi-bhedaś ca saṅgacchate | tat-tad-avatāra-sānnidhyād eva hi tat-tad-bhedaḥ | 

tathā śrī-kṛṣṇam adhikṛtyāpi gītaṁ śrī-kṛṣṇa-sahasra-nāma-prārambhe śrī-viṣṇu-dharmottare—


    tasya hṛṣṭāśayaḥ stutyā viṣṇur gopāṅganāvṛtaḥ |


    tāpiñcha-śyāmalaṁ rūpaṁ piñchottaṁsam adarśayat || iti |

agre ca tad-vākyam—


    mām avehi mahābhāga kṛṣṇaṁ kṛtya-vidāṁ vara | 


    puraskṛto’smi tvad-bhaktyā pūrṇāḥ santu manorathāḥ || iti |

tathā pādme nirmāṇa-khaṇḍe—paśya tvaṁ darśayiṣyāmi svarūpaṁ veda-gopitam iti śrī-bhagavad-vākyānantaraṁ brahma-vākyam—


    tato’paśyam ahaṁ bhūpa bālaṁ kālāmbuda-prabham |


    gopa-kanyāvṛtaṁ gopaṁ hasantaṁ gopa-bālakaiḥ ||


    kadamba-mūla āsīnaṁ pīta-vāsasam adbhutam |


    vanaṁ vṛndāvanaṁ nāma nava-pallava-maṇḍitam || ity ādi |

trailokya-saṁmohana-tantre śrīmad-aṣṭādaśākṣara-japa-prasaṅge—


    ahar-niśaṁ japed yas tu mantrī niyata-mānasaḥ |


    sa paśyati na sandeho gopa-rūpa-dharaṁ[^63] harim || iti |

 [**sarva-saṁvādinī**: trailokya-saṁmohana-tantra-vacanānantaraṁ caivaṁ vyākhyeyam | yadi vā śrī-kṛṣṇādīnāṁ svayaṁ-bhagavattvādikam ananusandhāyaiva pralāpibhir upāsanānusāreṇānyadāpi kaścin mūla-bhūta eva bhagavān tad-rūpeṇopāsakebhyo darśanaṁ dadātīti mantavyam | tathāpi śruty-ādi-prasiddhānāṁ tat-tad-upāsanā-pravāhāṇāṁ 


    svayaṁ samuttīrya sudustaraṁ dyuman


    bhavārṇavaṁ bhīmam adabhra-sauhṛdāḥ |


    bhavat-padāmbhoruha-nāvam atra te


    nidhāya yātāḥ sad-anugraho bhavān || [bhā.pu. 10.2.31]

 ity anusāreṇāvicchinna-sampradāyatvenādi-siddhatvāt anantatvāt keṣāṁcit tac-caraṇāravindaika-sevā-mātra-puruṣārthānāṁ, ye yathā māṁ prapadyante [gītā 4.11] iti nyāyena n itya-tad-ekopalabdhatvāt śrī-bhagavataḥ sarvadaiva tat-tad-rūpeṇāvasthitir gamyate eva | ata eva bhavat-padāmbhoruha-nāvamātra te nidhāya [10.2.31] ity uktam ||**]**

gautamīye ca sad-ācāra-prasaṅge—


    ahar-niśaṁ japen mantraṁ mantrī niyata-mānasaḥ |


    sa paśyati na sandeho gopa-veśa-dharaṁ harim || iti |

śrī-gopāla-tāpanī-śrutiś caivam—tadu hovāca brāhmaṇo’sāv anvarataṁ me dhyātaḥ stutaḥ parārdhānte so’budhyata | gopa-veśo me puruṣaḥ purastād āvirbabhūva || [go.tā.u. 1.29] iti siddha-nirdeśo’pi śrūyate, yathā—vande vṛndāvanāsīnam indirānanda-mandiram [nā.pu. 1.1.1] iti bṛhan-nāradīyārambhe maṅgalācaraṇam | 


    gṛhaṁ santiṣṭhate yasya māhātmyaṁ da itya-nāyaka |


    dvārakāyāḥ samudbhūtaṁ sānnidhyaṁ keśavasya ca |


    rukmiṇī-sahitaḥ kṛṣṇo n ityaṁ nivasate gṛhe ||

iti skānde dvārakā-māhātmye baliṁ prati śrī-prahlāda-vākyam |


    vratinaḥ kārttike māsi snātasya vidhivan mama |


    gṛhāṇārghyaṁ mayā dattaṁ rādhayā sahito hare[^64] || [pa.pu. 6.93.24]

iti pādma-kārttika-māhātmye tat-prātaḥ-snānārghya-mantraḥ | evaṁ ca śrīmad-aṣṭādaśākṣarādayo mantrās tat-tat-parikarādi-viśiṣṭatayaivārādhyatvena siddha-nirdeśam eva kurvanti | tad-āvaraṇādi-pūjā-mantrāś ca | kiṁ bahunā, karma-vipāka-prāyaścitta-śāstre’pi tayā śrūyate | yad āha bodhāyanaḥ—homas tu pūrvavat kāryo govinda-prītaye tataḥ ity ādy anantaraṁ—


    govinda gopījana-vallabheśa 


    kaṁsāsuraghna tridaśendra-vandya |


    godāna-tṛpta kuru me dayālo


    arṣo-vināśaṁ kṣapitāri-varga || iti |

anyatra ca yathā—


    govinda gopījana-vallabheśa 


    vidhvasta-kaṁsa tridaśendra-vandya |


    govardhanādi-pravaraika-hasta


    saṁrakṣitāśeṣa-gava-pravīṇa ||


    go-netra-veṇu-kṣapaṇa prabhūtam 


    āndhyaṁ tathograṁ timiraṁ kṣipāṁśu || iti |

spaṣṭaṁ ca tathātvaṁ śrī-gopāla-tāpanyāṁ—govindaṁ sac-cid-ānanda-vigrahaṁ vṛndāvana-sura-bhūruha-talāsīnaṁ satataṁ sa-marud-gaṇo’haṁ toṣayāmi [go.tā.u. 1.37] iti |

ata eva puraskṛto’smi tvad-bhaktyā [vi.dha.pu.] ity evoktam iti | alaṁ caivāṁ-vidha-pramāṇa-saṅgraha-prapañcena, yataś cic-chakty-eka-vyañjitānāṁ tat-paricchadādīnāṁ api tathā n ityāvasthititvenāvirbhāva-tirobhāvāv eva dvitīya-sandarbhe sādhitau staḥ | sarvathotpatti-nāśau tu niṣiddhau | tatas tad-avatārāṇāṁ kim uta, svayaṁ bhagavato vā tasya kim utatarām iti | yathā ca vyākhyātaṁ jagṛhe pauruṣaṁ rūpam ity atra tattva-vāda-gurubhiḥ—vyakty-apekṣayā jagṛhe | tathā ca tantra-bhāgavate—


    aheyam anupādeyaṁ yad rūpaṁ n ityam avyayam |


    sa evāpekṣya-rūpāṇāṁ vyaktim eva janārdanaḥ ||


    agṛhṇād vyasṛjac ceti rāma-kṛṣṇādikāṁ tanum |


    paṭhyate bhagavān īśo mūḍha-buddhi-vyapekṣayā ||


    tamasā hy upagūḍhasya yat tamaḥ-pānam īśituḥ |


    etat puruṣa-rūpasya grahaṇaṁ samudīryate ||


    kṛṣṇa-rāmādi-rūpāṇāṁ loke vyakti-vyapekṣayā || iti |

evam eva prathame dvādaśādhyāye vidhūya [bhā.pu. 1.12.11][^65] ity-ādi-padye svāmibhir api vyākhyātam—yatra dṛṣṭas tatraivāntarhitaḥ na tv anyatra gataḥ | yato vibhuḥ sarva-gataiti | tathā mādhva-bhāṣya-pramāṇitā śrutiś ca—


    vāsudevaḥ saṅkarṣaṇaḥ pradyumno’niruddho’haṁ matsyaḥ kūrmo varāho narasiṁho vāmano rāmo rāmo rāmaḥ kṛṣṇo buddhaḥ kalkir ahaṁ śatadhāhaṁ sahasradhāham ito’ham ananto’haṁ naivaite jāyante naite mriyante | naiṣām ajñāna-bandho na muktiḥ sarva eva hy ete pūrṇā ajarā amṛtāḥ paramā paramānandā iti caturveda-śikhāyām |

tathā ca śrī-nṛsiṁha-purāṇe—yuge yuge viṣṇur anādi-mūrtim āsthāya viśvaṁ paripāti duṣṭahāiti |

tathā ca nṛsiṁha-tāpanyāṁ tad-bhāṣya-kṛdbhir vyākhyātam—


    etan nṛsiṁha-vigrahaṁ n ityam iti |śrutiś ca—seyaṁ ṛtaṁ satyaṁ paraṁ brahma puruṣaṁ, nṛ-keśari-vigraham iti |[^66]

evaṁ ca brāhma-pādmottara-khaṇḍādāv api śrī-matsya-devādīnāṁ ca pṛthak pṛthag vaikuṇṭhādi-lokāḥ śrūyante | evam eva jaleṣu māṁ rakṣatu matsya-mūrtir [6.8.13]iti nārāyaṇa-varmādy-uktam api saṅgacchate | 

tasmāt svayaṁ bhagavati śrī-kṛṣṇe’py anyathā-sambhāvanam anādi-pāpa-vikṣepa eva hetuḥ | tad evam abhipretya tān durbuddhīn api bodhayituṁ tasya svopāsyatvaṁ pratipādayann āha—


    **patir gatiś cāndhaka-vṛṣṇi-sātvatāṁ **


    **prasīdatāṁ me bhagavān satāṁ patiḥ || [bhā.pu. 2.4.20] iti |**

spaṣṭam |

|| 2.4 || śrī-śukaḥ || 93 ||

 [94]

tathā—**deve varṣati yajña-viplava-ruṣā ity-ādau prīyān na indro gavām [**bhā.pu. 10.26.25] iti | spaṣṭam |

|| 10.26 || śrī-śukaḥ || 94 ||

 [95]

tathā—


    **śrī-kṛṣṇa kṛṣṇa-sakha vṛṣṇy-ṛṣabhāvani-dhrug-**


    **rājanya-vaṁśa-dahanānapavarga-vīrya |**


    **govinda gopa-vanitā-vraja-bhṛtya-gīta-**


    **tīrtha-śravaḥ śravaṇa-maṅgala pāhi bhṛtyān || [**bhā.pu. 12.11.25]

spaṣṭam |

|| 12.11 || śrī-sūtaḥ || 95 ||

 [96]

api ca svayam eva sva-vigraham eva lakṣyīkṛtyāha—


    tadā vāṁ parituṣṭo’ham amunā vapuṣānaghe |


    tapasā śraddhayā n ityaṁ bhaktyā ca hṛdi bhāvitaḥ ||


    prādurāsaṁ varada-rāḍ yuvayoḥ kāma-ditsayā |


    vriyatāṁ vara ity ukte mādṛśo vāṁ vṛtaḥ sutaḥ || [bhā.pu. 10.3.37-38]

 ity upakramya—


    **adṛṣṭvānyatamaṁ loke śīlaudārya-guṇaiḥ samam |**


    **ahaṁ suto vām abhavaṁ pṛśnigarbha iti śrutaḥ ||**


    **tayor vāṁ punar evāham ad ityām āsa kaśyapāt |**


    **upendra iti vikhyāto vāmanatvāc ca vāmanaḥ ||**


    **tṛtīye’smin bhave’haṁ vai tenaiva vapuṣātha vām |**


    **jāto bhūyas tayor eva satyaṁ me vyāhṛtaṁ sati || [**bhā.pu. 10.3.41-43] iti |

amunā śrī-kṛṣṇasya mama prādurbhāva-samaye’tra prakāśamānenaitena śrī-kṛṣṇākhyenaiva | **tṛtīya** iti tenaiva pūrvaṁ varārthaṁ prādurbhāvitenaiva | ata eva pṛśnigarbhāditve tenaiva vapuṣety uktatvān na tu tadānīm adhuneva svayam eva babhūva kintv aṁśenaiveti gamyate | pṛśnigarbhas tu te buddhim ātmānaṁ bhagavān paraḥ [bhā.pu. 10.6.12] ity atrāpy etad eva gīr-devyā sūcitam asti | ata eva tṛtīya eva bhave tat-sadṛśa-suta-prāpti-lakṣaṇa-varasya parama-pūrṇatvāpekṣayā tatraiva satyaṁ me vyāhṛtam ity uktam | caturbhujatvaṁ cedaṁ rūpaṁ śrī-kṛṣṇa eva, kṛṣṇāvatārotsavaḥ [bhā.pu. 10.3.11] ity-ādibhis tasyātyanta-prasiddheḥ || 

|| 10.3 || śrī-bhagavān devakī-devīm || 96 ||

 [97]

evaṁ ca **devakyāṁ deva-rūpiṇyām [**bhā.pu. 10.3.8] ity-ādi | spaṣṭam |

|| 10.3 || śrī-śukaḥ || 97 ||

 [98]

nanu satyaṁ tasya caturbhujākāra-rūpasya tādṛśatvaṁ, kintu rūpaṁ cedaṁ pauruṣaṁ dhyāna-dhiṣṇyaṁ mā pratyakṣaṁ māṁsa-dṛśāṁ bho kṛṣīṣṭhāḥ [bhā.pu. 10.3.28] iti mātṛ-vijñāpanānusāreṇa, 


    etad vāṁ darśitaṁ rūpaṁ prāg-janma-smaraṇāya me |


    nānyathā mad-bhavaṁ jñānaṁ martya-liṅgena jāyate || [bhā.pu. 10.3.44]

iti pratyuttarayya—


     ity uktvāsīd dharis tūṣṇīṁ bhagavān ātma-māyayā |


    pitroḥ sampaśyatoḥ sadyo babhūva prākṛtaḥ śiśuḥ || [bhā.pu. 10.3.46]

 ity ukta-diśā yan-mānuṣākāra-rūpaṁ svīkṛtavān tatra sandigdham iva bhāti | atra ca bhavatu vā harir api tatyāja ākṛtiṁ try-adhīśa [bhā.pu. 3.4.28] iti, tyakṣan deham [bhā.pu. 3.4.29] iti ca tantra-bhāgavatānusāreṇāntardhāpanārthatvād asahāyam | 


    yayāharad bhuvo bhāraṁ tāṁ tanuṁ vijahāv ajaḥ |


    kaṇṭakaṁ kaṇṭakeneva dvayaṁ cāpīśituḥ samam ||


    yathā matsyādi-rūpāṇi dhatte jahyād yathā naṭaḥ | 


    bhū-bhāraḥ kṣapito yena jahau tac ca kalevaram || [bhā.pu. 1.15.34-35]

iti tu paripoṣakam | etad eva śrī-vasudeva-vacane’pi labhyate—


    sūtī-gṛhe nanu jagāda bhavān ajo nau


    sañjajña ity anu-yugaṁ nija-dharma-guptyai |


    nānā-tanūr gagana-vad vidadhaj jahāsi


    ko veda bhūmna uru-gāya vibhūti-māyām || [bhā.pu. 10.85.20] ityatra |

atrocyate—tat-tad-vacanam anyārthatvena dṛśyam iti | ekasminn eva tasmin śrī-vigrahe kadācit caturbhujatvasya kadācid dvibhujatvasya ca prakāśa-śravaṇenāviśeṣāpātād bhū-bhāra-kṣapaṇe dvayor api sāmānyāt | sūtī-gṛhe ity-ādi-vākyasya caturbhuja-viṣayatvāc ca | kiṁ ca, yair vidvad-anubhava-sevita-śabda-siddhair n ityatvādibhir dharmaiḥ śrī-vigrahasya parama-tattvākāratvaṁ sādhitam | te prāyaśo narākāram adhikṛtyaiva hy udāhriyante sma dvitīya-sandarbhe | tathātraiva copāsakeṣu sākṣātkārādi-liṅgena siddha-nirdeśena ca tad-ākārasyāpi n itya-siddhatvaṁ dṛḍhīkṛtam | udāhariṣyate ca siddha-nirdeśaḥ—māṁ keśavo gadayā prātar avyād govinda āsaṅgava ātta-veṇuḥ [bhā.pu. 8.9.20] iti |

saṁpraty anyad api tatrodāhriyate | tatra n ityatvaṁ yathā—


    **kaṁso batādyākṛta me’ty-anugrahaṁ**


    **drakṣye’ṅghri-padmaṁ prahito’munā hareḥ |**


    **kṛtāvatārasya duratyayaṁ tamaḥ**


    **pūrve’taran yan-nakha-maṇḍala-tviṣā ||**


    **yad arcitaṁ brahma-bhavādibhiḥ suraiḥ**


    **śriyā ca devyā munibhiḥ sa-sātvataiḥ |**


    **go-cāraṇāyānucaraiś carad vane**


    **yad gopikānāṁ kuca-kuṅkumāṅkitam || [**bhā.pu. 10.38.7-8]

atra pūrva ity-ādi-dyotitaṁ go-cāraṇāya ity-ādi-labdhasya sphuṭaṁ śrī-narākārasyaiva n ityāvasthāyitvaṁ labhyate ||

|| 10.38 || śrīmad-akrūraḥ || 98 ||

 [99]

tathā—


    **yā vai śriyārcitam ajādibhir āpta-kāmair**


    **yogeśvarair api sadātmani rāsa-goṣṭhyām |**


    **kṛṣṇasya tad bhagavataś prapadāravindaṁ**[^67]


    **nyastaṁ staneṣu vijahuḥ parirabhya tāpam || [**bhā.pu. 10.47.62]

**sadā** bhūta-vartamāna-bhaviṣyat-kāleṣu **śry**-ādīnāṁ sarvadāvasthāyitvena prasiddheḥ | **sadā** ity asya tathaiva hy artha-pratītiḥ, saṅkoca-vṛttau kaṣṭatāpatteḥ, śrī-bhagavati tādṛśatvāsambhavāc ca[^68] | tathā ca śrī-gopāla-tāpanī-śrutau—govindaṁ sac-cid-ānanda-vigrahaṁ vṛndāvana-sura-bhū-ruha-talāsīnaṁ satataṁ sa-marud-gaṇo’haṁ toṣayāmi [go.tā.u. 1.37] iti brahma-vākyam | 

taduttara-tāpanī-śrutau śrī-gopīḥ prati durvāsaso vākyam—janma-jarābhyāṁ bhinnaḥ sthānur ayam acchedyo’yaṁ yo’sau saurye tiṣṭhati, yo’sau goṣu tiṣṭhati, yo’sau gāḥ pālayati, yo’sau gopeṣu tiṣṭhati, sa vo hi svāmī bhavati [go.tā.u. 2.23] iti ||

|| 10.47 || śrīmad-uddhavaḥ || 99 ||

 [100]

evaṁ ca—


    **yat-pāda-pāṁsur bahu-janma-kṛcchrato**


    **dhṛtātmabhir yogibhir apy alabhyaḥ |**


    **sa eva yad-dṛg-viṣayaḥ svayaṁ sthitaḥ**


    **kiṁ varṇyate diṣṭam aho vrajaukasām || [**bhā.pu. 10.12.12]

atra **svayam** ity anena tu bāḍham evānyathā-pratītir durdhiyāṁ nirastā |**sthita** iti vartamāne ktaḥ | yac ca kiñcij jagat sarvaṁ vyāpya nārāyaṇa sthitaḥ [mahānārāyaṇa upaniṣad 9.5] itivat |[^69]

|| 10.12 || iti śukaḥ || 100 ||

 [101]

ata eva svabhāva-siddhatvaṁ pūrṇaiśvaryādy-āśrayatvaṁ ca—


    **gopyas tapaḥ kim acaran yad amuṣya rūpaṁ**


    **lāvaṇya-sāram asamordhvam ananya-siddham |**


    **dṛgbhiḥ pibanty anusavābhinavaṁ durāpam**


    **ekānta-dhāma yaśasaḥ śriya aiśvarasya || [**bhā.pu. 10.44.14]

**ananya-siddham** anyena tat siddham iti na, kintu svābhāvikam evety arthaḥ | anyatrāsiddham iti tu vyākhyāpi piṣṭa-peṣaṇam | **asamordhvam** iti hi yuktam eva |tad idaṁ ca tāsāṁ vākyaṁ śrī-śukadevādibhiḥ svayam anumoditam iti nānyathā mantavyam |[^70]

|| 10.44 || mathurā-pura-striyaḥ parasparam || 101 ||

 [102]

atha vibhutvaṁ—na cāntar na bahir yasya [bhā.pu. 10.9.13] ity-ādau | 

prākṛta-vastv-atiriktatvam tvak-śmaśru-roma-nakha-keśa-pinaddham [bhā.pu. 10.60.45] ity-ādau spaṣṭam | 

sva-prakāśa-lakṣaṇatvam, 


    **asyāpi deva-vapuṣo mad-anugrahasya **


    **svecchā-mayasya na tu bhūta-mayasya ko’pi |**


    **neśe mahitvavasituṁ manasāntareṇa**


    **sākṣāt tavaiva kim utātma-sukhānubhūteḥ || [**bhā.pu. 10.14.2]

**asya**naumīḍya te [bhā.pu. 10.14.1] ity-ādinā varṇita-lakṣaṇasya śrīman-narākārasya **tava** samprati bālaka-vatsādy-aṁśair darśiteṣu ekam api **deva-**rūpaṁ caturbhujākāraṁ yad **vapuḥ, tasyāpi**, astu vā tāvat samastānām ity arthaḥ |[^71]evaṁ ca sati sākṣād etad-rūpasyāṁśinas tava, kim uta deva-vapuṣaḥ, viśeṣaṇaṁ **mad-anugrahasya ity**-ādi | mamānugraho yasmāt, tasyabāla-vatsa-yaṣṭi-veṇv-ādy-aṁśatas tādṛśa-rūpa-prakaṭana-darśanenaiva bhavan-mahima-jñānāt | kathambhūtasya tava ? **ātma-sukhānubhūteḥ** | ātmanā svenaiva, na tv anyena sukhasyānubhūtir anubhavo yasya, tasyānanya-vedyānandasyety arthaḥ | 

|| 10.14 || brahmā śrī-bhagavantam || 102 ||

 [103]

kaimutyena svayaṁ-rūpatva-nirdeśaś ca—


    **sakṛd yad-aṅga-pratimāntar-āhitā**


    **manomayī bhāgavatīṁ dadau gatim |**


    **sa eva n ityātma-sukhānubhūty-abhi-**


    **vyudasta-māyo’ntar-gato hi kiṁ punaḥ || [**bhā.pu. 10.12.39]

spaṣṭam || || 10.12 || śrī-śukaḥ || 103 ||

 [104]

ata eva sākṣāt para-brahmatvam eva darśitam—adyaiva tvad-ṛte’sya[^72] [bhā.pu. 10.14.18] ity-ādau, aho bhāgyam aho bhāgyam[^73] [bhā.pu. 10.14.32] ity-ādau ca | ataevoktaṁ gūḍhaṁ paraṁ brahma manuṣya-liṅgam [bhā.pu. 7.15.75] iti | vaiṣṇave ca—


    yador vaṁśaṁ naraḥ śrutvā sarva-pāpaiḥ pramucyate |


    yatrāvatīrṇaṁ kṛṣṇākhyaṁ paraṁ brahma narākṛti || [vi.pu. 4.11.2] iti |

narākṛti paraṁ brahma iti bṛhat-sahasra-nāma-stotre ca | etena śrī-kṛṣṇasya narākṛtitvam eveti | dvibhujatva eva śrī-kṛṣṇatvaṁ narākṛti-kaivalyān mukhyaṁ, caturbhujatve tu śrī-kṛṣṇatvaṁ narākṛti-bhūyiṣṭhatvāt tad-anantaram eva | ata eva caturbhujatve’pi manuṣa-rūpatvaṁ varṇitaṁ śrīmad-arjunena tenaiva rūpeṇa caturbhujena sahasra-bāho bhava viśva-mūrte [gītā 11.51] ity uktvā, dṛṣṭvedaṁ mānuṣaṁ rūpaṁ tava saumya janārdana, idānīm asmi saṁvṛttaḥ [gītā 11.51] ity uktatvāt | evaṁ-jātīyakāni bahūni, tāni ca draṣṭavyāni | 

ata eva sā narākārā mūrtir eva parama-kāraṇaṁ vastu-tattvam ity āha—**nārāyaṇe kāraṇa-martya-mūrtau**[^74]** [**bhā.pu. 10.46.33] sarva-kāraṇaṁ yat tattvaṁ tad eva martyākārā mūrtir yasya | tad uktaṁ tattvaṁ paraṁ yoginām [bhā.pu. 10.43.17] iti |

tathā ca pādma-nirmāṇa-khaṇḍe śrī-veda-vyāsa-vākyam—


    dṛṣṭvātihṛṣṭo hy abhavaṁ sarva-bhūṣaṇa-bhūṣaṇam |


    gopālam abalā-saṅge muditaṁ veṇu-vādinam ||


    tato mām āha bhagavān vṛndāvana-caraḥ svayam | 


    yad idaṁ me tvayā dṛṣṭaṁ rūpaṁ divyaṁ sanātanam ||


    niṣkalaṁ niṣkriyaṁ śāntaṁ sac-cid-ānanda-vigraham |


    pūrṇaṁ padma-palāśākṣaṁ nātaḥ-parataraṁ mama ||


    idam eva vadanty ete vedāḥ kāraṇa-kāraṇam || ity ādi |

|| 10.46 || uddhavaḥ śrī-vrajeśvaram || 104 ||

 [105]

ata eva bahūṁś caturbhujān dṛṣṭavān api śrī-narākārasyaiva viśeṣataḥ stutyatvaṁ pratijānīte | **naumīḍya te’bhra-vapuṣe taḍid-ambarāya [**bhā.pu. 10.14.1] ity-ādi |[^75]

idam eva tava paramaṁ tattvam ity ajñātvā pūrvam ahaṁ bhrāntavān | adhunā tu adyaiva tvad-ṛte’sya kim [bhā.pu. 10.14.18][^76] ity-ādi-didarśitayā bhavataḥ kṛpayā jñātavān ity ata eva[^77] tad-ākāram eva tvāṁ labdhuṁ staumīti tātparyam |

|| 10.14 || brahmā śrī-bhagavantam || 105 ||

 [106]

tad evaṁ sādhūktaṁ tattadvacanam anyārthatvena dṛśyam iti | tathā hi pūrva-rītyā caturbhujatva-dvibhujatvayor dvayor api dhyāna-dhiṣṇyatve sati, yat pūrvasya jananyā nigūhana-prārthanaṁ, tat tu tasya prasiddhatayā sarva eva jñāsyatīti janma te mayy asau pāpomā vidyān madhusūdana [bhā.pu. 10.3.29] ity-ādy-ukta-lakṣaṇayā kaṁsa-bhiyā, viśvaṁ yadetat sva-tanau niśānte [bhā.pu. 10.3.31] ity-ādy-ukta-lakṣaṇayā māṁsa-dṛk[^78]-śabdokta-bhagavat-svarūpa-śakti-vilāsa-taj-janmādi-līlā-tattvānabhijña-prākṛta-dṛgbhyo lajjayā ca | na punar aparasya[^79] gūḍhaṁ paraṁ brahma manuṣya-liṅgam [bhā.pu. 7.15.35] ity-ādau gūḍhatvena kathitasya dhyāna-dhiṣṇyatvābhāva-vivakṣayā | śrī-gopāla-tāpanī-śrutāv apy ubhayor api dhyāna-dhiṣṇyatvaṁ śrūyate—


    mathurāyāṁ viśeṣeṇa māṁ dhyāyan mokṣam aśnute |


    aṣṭa-patraṁ vikasitaṁ hṛt-padmaṁ tatra saṁsthitam || [go.tā.u. 2.58-59] 

 ity-ādiṣu madhye catur-bhujaṁ śaṅkha-cakra- [go.tā.u. 2.60] ity-ādikam uktvā sarvānte—śṛṅga-veṇu-dharaṁ tu vā [go.tā.u. 2.60] ity apy uktam | evam āgame’pi dvibhuja-dhyānaṁ śrūyate—tasmān nigūḍhatva-vivakṣayaiva samīcīnā | tathaiva tad-vivakṣayā, nānyathā mad-bhavaṁ martya-liṅgena jāyate [bhā.pu. 10.3.44] iti śrī-bhagavatoktam | 

tathā ca pādma-nirmāṇa-khaṇḍe śrī-bhagavad-vākyaṁ vyāsa-vākye—


    paśya tvaṁ darśayiṣyāmi svarūpaṁ veda-gopitam |


    tato’paśyam ahaṁ bhūpa bālaṁ kālāmbuda-prabham |


    gopa-kanyāvṛtaṁ gopaṁ hasantaṁ gopa-bālakaiḥ || [pa.pu. 5.73.18] iti |

evam ity uktvāsīd dharis tūṣṇīm [bhā.pu. 10.3.46] ity-ādau ca vyākhyeyam | ātma-māyayā svecchayā, ātma-māyā tad-icchā syāt iti mahā-saṁhitokteḥ | prakṛtyā svarūpeṇaiva vyaktaḥ prākṛtaḥ, na tv aupādhikatayā | śaiṣiko’ṇ | tatra hi bhagavad-vigrahe śiśutvādayo vicitrā eva dharmāḥ svābhāvikāḥ santīti ko vetti bhūman [bhā.pu. 10.14.21] ity asya vyākhyāne dvitīya-sandarbhe darśitam eva | 

atra śrī-rāmānujācārya-sammatir api | śrī-gītāsu prakṛtiṁ svām avaṣṭabhya sambhavāmy ātma-māyayā [gītā 4.6] ity atra, svam eva svabhāvam āsthāya… ātma-māyayā sva-saṅkalpa-rūpeṇa jñānenety arthaḥ…māyā vayunaṁ jñānam iti naighaṇṭukāḥ |[^80]

mahābhārate ca avatāra-rūpasyāpy aprākṛtatvam ucyate—na bhūta-saṅgha-saṁsthāno deho’sya paramātmanaḥiti |

atha bṛhad-vaiṣṇave’pi—


    yo vetti bhautikaṁ dehaṁ kṛṣṇasya paramātmanaḥ |


    sa sarvasmād bahiṣkāryaḥ śrauta-smārta-vidhānataḥ |


    mukhaṁ tasyāvalokyāpi sa-celaḥ snānam ācaret |


    paśyet sūryaṁ spṛśed gāṁ ca ghṛtaṁ prāśya viśuddhyati || iti |

atha yayāharad bhuvo bhāram [bhā.pu. 1.15.34] ity-ādau caivaṁ mantavyam | tanu-rūpa-kalevara-śabdair atra śrī-bhagavato bhū-bhāra-jihīrṣā-lakṣaṇo devādi-pipālayiṣā-lakṣaṇaś ca bhāva evocyate | yathā tṛtīye viṁśatitame tat-tac-chabdair brahmaṇo bhāva evoktaḥ | yadi tatraiva tathā vyākhyeyaṁ, tadā sutarām eva śrī-bhagavatīti | tataś ca tasya bhāvasya bhagavati tad-ābhāsa-rūpatvāt kaṇṭaka-dṛṣṭāntaḥ susaṅgata eva | tathā dvayam eveśituḥ sāmyam api | tat tu tṛtīye sandarbha eva vivṛtaṁ matsyādi-rūpāṇi [bhā.pu. 1.15.35] matsyādy-avatāreṣu tat-tad-bhāvān | 

atha naṭa-dṛṣṭānte’pi, naṭaḥ śravya-kāvya-rūpakābhinetā | vyākhyātaṁ ca ṭīkā-kṛdbhiḥ prathamasyaikādaśe, naṭā nava-rasābhinaya-caturāḥ [bhāvārtha-dīpikā 1.11.21] iti | tato yathā śravya-rūpakābhinetā naṭaḥ svarūpeṇa sva-veśena ca sthita eva pūrva-vṛttam abhinayena gāyan nāyaka-nāyikādi-bhāvaṁ dhatte jahāti ca tatheti | ata eva tṛtīye—


    pradarśyātapta-tapasām avitṛpta-dṛśāṁ nṛṇām |


    ādāyāntar adhād yas tu sva-bimbaṁ loka-locanam || [bhā.pu. 3.2.11]

 ity atrāpi **loka-locana-**rūpaṁ** sva-bimbaṁ** nija-mūrtiṁ **pradarśya** punar **ādāyaiva ca antaradhāt, **na tu tyaktvety uktaṁ | 

śrī-sūtena yathā matsyādi-rūpāṇi [bhā.pu. 1.15.35] ity anantaram api tathoktaṁ—yadā mukundo bhagavān imāṁ mahīṁ jahau sva-tanvā [bhā.pu. 1.15.36] iti | tyāgo’tra sva-tanu-karaṇaka iti, na tu sva-tanvā saheti vyākhyeyam, adhyāhāryāpekṣā-gauravāt, upapada-vibhakteḥ kāraka-vibhaktir balīyasīti nyāyāc ca |

athavā, nāhaṁ prakāśaḥ sarvasya yoga-māyā-samāvṛtaḥ [gītā 7.25] iti śrī-gīta-vacanena, 


    yogibhir dṛśyate bhaktyā nābhaktyā dṛśyate kvacit |


    draṣṭuṁ na śakyo roṣāc ca matsarāc ca janārdanaḥ || [pa.pu.6.238.83]

iti pādmottara-khaṇḍa-nirṇayena, mallānām aśaniḥ [bhā.pu. 10.43.17] iti śrī-bhāgavata-darśanena, ātma-vināśāya bhagavad-asta-cakrāṁśu-mālojjvalam akṣaya-tejaḥ-svarūpaṁ parama-brahma-bhūtam apagata-dveṣādi-doṣo bhagavantam adrākṣīt [vi.pu. 4.15.15] iti śiśupālam uddiśya viṣṇu-purāṇa-gadyena cāsureṣu yad rūpaṁ sphurati, tat tasya svarūpaṁ na bhavati, kintu māyā-kalpitam eva | svarūpe dṛṣṭe dveṣaś cāpayātīti | tataś cāsureṣu sphuratyā yayā tanvā bhuvo bhāra-rūpam asura-vṛndam aharat, tāṁ tanuṁ vijahau | punas tat-pratyāyanaṁ na cakārety arthaḥ | 

bhakti-dṛśyā tanus tu tasya n itya-siddhaivety āha—aja [gītā 4.6] iti, devakyāṁ deva-rūpiṇyām [bhā.pu. 10.3.8] ity ādeḥ, kṛṣṇaṁ ca tatra chandobhiḥ stūyamānam [bhā.pu. 10.28.17] ity atra golokādhiṣṭhātṛtva-nirdeśāc ca |

tataś ca yathā matsyādi-rūpāṇi [1.15.35] ity asyāpy ayam evārthaḥ | yathā, naṭa aindrajālikaḥ kaścit sva-bhakṣakānāṁ bakādīnāṁ nigrahāya matsyādy-ākārān dhatte, svasmin pratyāyayati, tan-nigrahe sati yathā ca tāni jahāti, tathā so’yam ajo’pi yena māyitvena lakṣyatāṁ prāpitena rūpeṇa **bhū-bhāra**-rūpāsura-vargaḥ **kṣapitaḥ**, tad-vargaṁ kṣapitavān ity arthaḥ, **tac ca kalevaram** ajo **jahau** antardhāpitavān ity arthaḥ | kintu śrī-gītā-padye yoga-māyā-samāvṛtaḥ [gītā 7.25] sarpa-kañcukavan māyā-racita-vapur-ābhāsa-samāvṛta ity arthaḥ | 

viṣṇu-purāṇa-gadye ātma-vināśāya iti ātmanaḥ svasya śiśupālasyety arthaḥ | _bhagavatā astaṁ_ kṣiptaṁ yac _cakraṁ_, tasya _aṁśu-mālayā ujjvalaṁ_ yathāsyāt tathā _adrākṣīt_ | yataḥ _apagata-dveṣādi-doṣ_a iti | tayā tasya dṛṣṭāv ujjvalāyāṁ satyām apagata-dveṣādi-doṣaḥ san dūrīkṛta-māyika-nijāvaraṇaṁ bhagavantam adrākṣīd ity arthaḥ | 

kiṁ ca, tan-mate kalpāntara-gata-tat-kathāyāṁ śiśupālādi-dvaya-mukti-viṣayaka-maitreya-parāśara-praśnottara-rītyā jaya-vijayayoḥ śāpa-saṅgatir nāstīty anyāv eva tāv asurau jñeyau | yuktaṁ ca tat, pratikalpaṁ tayoḥ śāpa-kadarthanāyā ayuktatvāt ||[^81]

atha sūtī-gṛhe [bhā.pu. 10.85.20] ity asyārthaḥ[^82] | etat-prāktana-vākyeṣu śrī-bhagavan-mahima-jñāna-bhakti-pradhāno’sau viśuddha-sattva-prādurbhāvasyāpy ātmano manuṣya-līlām eva dainyātiśayataḥ prākṛta-mānuṣatvena sthāpayitvā śrī-bhagavaty apatya-buddhim ākṣiptavān | 

tataś ca—nanu tarhi katham apatya-buddhiṁ kuruṣe ? iti śrī-bhagavat-praśnam āśaṅkya tatra tad-vākya-gauravam eva mama pramāṇaṁ na tūpapattir ity āha—_sūtī-gṛha _iti | _nau_ āvayoḥ | _anuyugam_, ata eva _bhavānajo_’pi _saṁjajñe_ avatīrṇavān iti _sūtī-gṛhe bhagavān anujagāda _| 

nanu mayā tad api bhavad-ādi-tanu-praveśa-nirgamāpekṣayaiva saṁjajña ity uktam, na tu mama praveśa-nirgama-liṅgenaiva janma vācyam | jīva-sakhena vyaṣṭeḥ samaṣṭer vāntaryāmi-rūpeṇa—


    taṁ durdaśaṁ gūḍham anupraviṣṭaṁ 


    guhāhitaṁ gahvareṣṭhaṁ purāṇam [kaṭha.u. 1.2.12] 

tat sṛṣṭvā tad evānuprāviśat [tai.u. 2.6.2] ity-ādau ca tat-tad-anupraveśādi-darśana-sāmānyāt | tatas tadvad idam upacaritam eveti manyatām | 

tatrāha—nāneti | sva-kṛta-vicitra-yoniṣu viśann iva hetutayā [bhā.pu. 10.87.19] ity-ādi-śravaṇāt _gaganavad_ asaṅga eva tvaṁ yajjīvānāṁ _nānā-tanūr vidadhat_ praviśan _jahāsi_ | muhuḥ praviśasi jahāsi cety arthaḥ | _tad-bhūmnas tava vibhūti_-viśeṣa-rūpāṁ _māyāṁ ko veda_ bahu manyate ? na	 ko’pīty arthaḥ | idaṁ tv āvābhyāṁ janma sarvair eva stūyate iti bhāvaḥ | tato vidvad-ādaro’py atrāstu pramāṇaṁ, mama tu tat sarvathā na buddhi-gocara iti vyañjitam | 

atra vid-dhātoḥ praveśārtho nānupapannaḥ | yathoktaṁ sahasra-nāma-bhāṣye—śiṣṭān karoti pālayatiiti | sāmānya-vacano dhātur viśeṣa-vacane dṛṣṭaḥ | kuru kāṣṭhānīty āharaṇe yathā tadvad iti |

tad evaṁ śrī-kṛṣṇasya svayaṁ bhagavattvaṁ tasyaiva narākṛti-para-brahmaṇo n ityam eva tad-rūpeṇāvasthāyitvaṁ darśitam | tathā prathame pṛthivyāpi satyaṁ śaucaṁ dayā kṣāntiḥ [bhā.pu. 1.16.27] ity-ādinā tadīyānāṁ kānti-saha-ojo-balānāṁ svābhāvikatvam avyabhicāritvaṁ ca darśitam | ata eva brahmāṇḍe cāṣṭottara-śata-nāma-stotre narākṛtitvaṁ prakṛtyaivoktam—


    nanda-vraja-janānandī sac-cid-ānanda-vigrahaḥ |


    nava-nīta-viliptāṅgo nava-nīta-naṭo’nagha || iti |

śrī-gopāla-pūrva-tāpanyām api tathaiva—


    n ityo n ityānāṁ cetanaś cetanānām


    eko bahūnāṁ yo vidadhāti kāmān |


    taṁ pīṭhagaṁ ye’nubhajanti dhīrās


    teṣāṁ sukhaṁ śāśvataṁ netareṣām || [go.tā.u. 1.20] iti |

tam ekaṁ govindaṁ sac-cid-ānanda-vigraham [go.tā.u. 1.33] ity-ādi ca | tasmāc catur-bhujatve dvibhujatve ca śrī-kṛṣṇatvasyāvyabhicāritvam eveti siddham |

atha katamat tat-padaṁ yatrāsau viharati ? tatrocyate—


    yā yathā bhuvi vartante puryo bhagavataḥ priyāḥ |


    tās tathā santi vaikuṇṭhe tat-tal-līlārtham ādṛtāḥ || 

iti skānda-vacanānusāreṇa vaikuṇṭhe yad yat sthānaṁ vartate, tat tad eveti mantavyam | tac cākhila-vaikuṇṭhopari-bhāga eva, yataḥ pādmottara-khaṇḍe daśāvatāra-gaṇane śrī-kṛṣṇam eva navamatvena varṇayitvā, krameṇa pūrvādiṣu tad-daśāvatāra-sthānānāṁ parama-vyomābhidha-vaikuṇṭhasyāvaraṇatvena gaṇanayā śrī-kṛṣṇa-lokasya brahma-diśi prāpte sarvopari-sthāyitvam eva paryavasitam | āgamādau hi dik-kramas tathaiva dṛśyate | tatrāsmābhis tu tat-tac-chravaṇāt |

śrī-kṛṣṇa-lokasya svatantraiva sthitiḥ | kintu parama-vyoma-pakṣa-pātitvenaiva pādmottara-khaṇḍe tad-āvaraṇeṣu praveśito’sāv iti mantavyam | pādmottara-khaṇḍa-pratipādyasya gauṇatvaṁ tu śrī-bhāgavata-pratipādyāpekṣayā varṇitam eva | 

svāyambhuvāgame ca svatantratayaiva sarvopari tat-sthānam uktam | yathā īśvara-devī-saṁvāde caturdaśākṣara-dhyāna-prasaṅge pañcāśītitame paṭale—


    dhyāyet tatra viśuddhātmā idaṁ sarvaṁ krameṇa tu |


    nānā-kalpa-latākīrṇaṁ vaikuṇṭhaṁ vyāpakaṁ smaret ||


    adhaḥsāmyaṁ guṇānāṁ ca prakṛtiṁ sarva-kāraṇam |


    prakṛteḥ kāraṇāny eva guṇāṁś ca kramaśaḥ pṛthak ||


    tatas tu brahmaṇo lokaṁ brahma-cihnaṁ smaret sudhīḥ |


    ūrdhvaṁ tu sīmni virajāṁ niḥsīmāṁ vara-varṇini ||


    vedāṅga-sveda-janita-toyaiḥ prasrāvitāṁ śubhām |


    imāś ca devatā dhyeyā virajāyāṁ yathā-kramam || ity ādy-anantaram—


    tato nirvāṇa-padavīṁ munīnām ūrdhva-retasām |


    smaret tu parama-vyoma yatra devāḥ sanātanāḥ ||


    tato’niruddha-lokaṁ ca pradyumnasya yathā-kramam |


    saṅkarṣaṇasya ca tathā vāsudevasya ca smaret ||


    lokādhipān smaret... ity-ādy-anantaraṁ ca—


    pīyūṣa-latikākīrṇāṁ nānā-sattva-niṣevitām |


    sarvartu-sukhadāṁ svacchāṁ sarva-jantu-sukhāvahām ||


    nīlotpala-dala-śyāmāṁ vāyunā cālitāṁ mṛdu |


    vṛndāvana-parāgais tu vāsitāṁ kṛṣṇa-vallabhām ||


    sīmni kuñja-taṭāṁ yoṣit-krīḍā-maṇḍapa-madhyamām |


    kālindīṁ saṁsmared dhīmān suvarṇa-taṭa-paṅkajām ||


    n itya-nūtana-puṣpādi-rañjitaṁ sukha-saṅkulam |


    svātmānanda-sukhotkarṣa-śabdādi-viṣayātmakam ||


    nānā-citra-vihaṅgādi-dhvanibhiḥ parirambhitam |


    nānā-ratna-latā-śobhi-mattāli-dhvani-mandritam[^83] ||


    cintāmaṇi-paricchinnaṁ jyotsnā-jāla-samākulam |


    sarvartu-phala-puṣpāḍhyaṁ pravālaiḥ śobhitaṁ pari ||


    kālindī-jala-saṁsarga-vāyunā kampitaṁ muhuḥ |


    vṛndāvanaṁ kusumitaṁ nānā-vṛkṣa-vihaṅgamaiḥ ||


    saṁsmaret sādhako dhīmān vilāsaika-niketanam |


    ekībhāvo dvayor yatra vṛkṣayor madhya deśataḥ |


    tad adhaś cintayed devi maṇi maṇḍapam uttamam ||


    trilokī-sukha-sarvasvaṁ suyantraṁ keli-vallabham ||


    tatra siṁhāsane ramye nānā-ratna-maye sukhe |


    sumano’dhika-mādhurya-komale sukha-saṁstare ||


    dharmārtha-kāma-mokṣākhya-catuṣpādair virājate | 


    brahma-viṣṇu-maheśānāṁ śiro-bhūṣaṇa-bhūṣite ||


    tatra prema-bharākrāntaṁ kiśoraṁ pīta-vāsasam |


    kalāya-kusuma-śyāmaṁ lāvaṇyaika-niketanam ||


    līlā-rasa-sukhāmbhodhi-saṁmagnaṁ sukha-sāgaram |


    navīna-nīradābhāsaṁ candrikāñcita-kuntalam || ity-ādi | 

mṛtyuñjaya-tantre ca—


    brahmāṇḍasyordhvato devi brahmaṇaḥ sadanaṁ mahat |


    tad-ūrdhvaṁ devi viṣṇūnāṁ tad-ūrdhvaṁ rudra-rūpiṇām ||


    tad-ūrdhvaṁ ca mahā-viṣṇor mahā-devyās tad-ūrdhvagam |


    kālātikālayoś cātha paramānandayos tataḥ |


    pāre purī mahā-devyāḥ kālaḥ sarva-bhayāvahaḥ |


    tataḥ śrī-ratna-pīyūṣa-vāridhir n itya-nūtanaḥ ||


    tasya tīre mahā-kālaḥ sarva-grāhaka-rūpa-dhṛk |


    tasyottare samudbhāsī ratna-dvīpaḥ śivāhvayaḥ ||


    udyac-candrodayaḥ kṣubdha-ratna-pīyūṣa-vāridheḥ |


    madhye hema-mayīṁ bhūmiṁ smaren māṇikya-maṇḍitām ||


    ṣoḍaśa-dvīpa-saṁyuktāṁ kalā-kauśala-maṇḍitām |


    vṛndāvana-samūhaiś ca maṇḍitāṁ paritaḥ śubhaiḥ ||


    tan-madhye nandanodyānaṁ madanonmādanaṁ mahat |


    analpa-koṭi-kalpa-dru-vāṭībhiḥ pariveṣṭitam || ity ādi—


    tan-madhye vipulāṁ dhyāyed vedikāṁ śata-yojanām |


    sahasrād itya-saṅkāśām... ity ādi—


    tasyāntare mahā-pīṭhaṁ mahā-cakra-samanvitam |


    tan-madhye maṇḍapaṁ dhyāyed vyāpta-brahmāṇḍa-maṇḍalam || ity ādi |


    dhyāyet tatra mahā-devīṁ svayam eva tathā-vidhaḥ | 


    rakta-padma-nibhāṁ devīṁ bālārka-kiraṇopamām || ity ādi |


    pīta-vastra-paridhānāṁ vaṁśa-yukta-karāmbujām |


    kaustubhoddīpta-hṛdayāṁ vanamālā-vibhūṣitām ||


    śrīmat-kṛṣṇāṅka-paryaṅka-nilayāṁ parameśvarīm || ity ādi |


    iti dhyātvā tathā bhūtvā tasyā eva prasādataḥ |


    tad-ājñayā parānandam etyānanda-kalāvṛtam ||


    tadākarṇaya deveśi kathayāmi tavānaghe |


    etad-antar maheśāni śvetadvīpam anuttamam ||


    kṣīrāmbho-nidhi-madhyasthaṁ nirantara-sura-drumam |


    udyad-ardhendu-kiraṇa-dūrīkṛta-tamo-bharam ||


    kāla-megha-samāloka-nṛtyad-barhi-kadambakam |


    kūjat-kokila-saṅghena vācālita-jagat-trayam ||


    nānā-kusuma-saugandhya-vāhi-gandhavahānvitam |


    kalpa-vallī-nikuñjeṣu guñjad-bhṛṅga-gaṇānvitam ||


    ramyāvāsa-sahasreṇa virājita-nabhas-talam |


    ramya-nārī-sahasraughair gāyadbhiḥ samalaṅkṛtam ||


    govardhanena mahatā ramyāvāsa-vinodinā |


    śobhitaṁ śubha-cihnena māna-daṇḍena cāparam ||


    avācī-prācy-udīcy-āśāḥ kramāyata-vivṛddhayā |


    vyāptā yamunayā devyā nīla-meghāmbu-śobhayā ||


    tan-madhye sphaṭika-mayaṁ bhavanaṁ mahad adbhutam | ity ādi |


    tat-tad-antar-mahā-kalpa-mandārādi-drumair vṛtam |


    tat-tan-madhye samudbhāsi-vṛndāvana-kulākulam || ity ādi |


    kutracid ratna-bhavanaṁ kutracit sphaṭikālayam || ityādi |


    go-gopair asaṅkhyātaiḥ sarvataḥ samalaṅkṛtam |


    vipāpaṁ vilayaṁ ramyaṁ sadā ṣaḍ-ūrmi-vivarjitam || ity ādi |


    tasya madhye maṇimayaṁ maṇḍapaṁ toraṇānvitam |


    tan-madhye garuḍodvāhi-mahā-maṇi-mayāsanam || ity ādi |


    kalpa-vṛkṣa-samudbhāsi-ratna-bhūdhara-mastake |


    dhyāyet tatra paramānandaṁ ramyopāsyaṁ paraṁ mahaḥ ||


    smared vṛndāvane ramye mohayantam anāratam |


    vallavī-vallabhaṁ kṛṣṇaṁ gopa-kanyāḥ sahasraśaḥ || ity ādi |

phullendīvara-kāntim indu-vadanam[^84] [padyā. 46] ity-ādi ca | 

etad-anantaraṁ n ityān itya-loka-viveke devyā pṛṣṭe śrī-śiva āha—


    śṛṇu devi mahāmāye yan n ityaṁ yad an ityakam |


    brahmādīnāṁ ca sarveṣāṁ bhavanānāṁ ca pārvati |


    vināśo’stīha sarveṣāṁ vinā tad-bhavanaṁ tayoḥ || 

iti pūrvoktayoḥ śrī-bhagavan-mahādevyor ity arthaḥ ||[^85]

tasmād yā yathā bhuvi vartante iti nyāyāc ca svatantra eva dvārakā-mathurā-gokulātmakaḥ śrī-kṛṣṇa-lokaḥ svayaṁ-bhagavato vihārāspadatvena bhavati sarvoparīti siddham | ata eva vṛndāvanaṁ gokulam eva sarvopari-virājamānaṁ golokatvena prasiddham | brahma-saṁhitāyāṁ—īśvaraḥ paramaḥ kṛṣṇaḥ [bra.saṁ. 5.1] ity upakramya—


    sahasra-patra-kamalaṁ gokulākhyaṁ mahat padam |


    tat-karṇikāraṁ tad-dhāma tad-anantāṁśa-sambhavam ||


    karṇikāraṁ mahad yantraṁ ṣaṭ-koṇaṁ vajra-kīlakam |


    ṣaḍ-aṅga-ṣaṭ-padī-sthānaṁ prakṛtyā puruṣeṇa ca ||


    premānanda-mahānanda-rasenāvasthitaṁ hi yat


    jyotī-rūpeṇa manunā kāma-bījena saṅgatam ||


    tat-kiñjalkaṁ tad-aṁśānāṁ tat-patrāṇi śriyām api ||


    catur-asraṁ tat-paritaḥ śvetadvīpākhyam adbhutam


    catur-asraṁ catur-mūrteś catur-dhāma catuṣ-kṛtam ||


    caturbhiḥ puruṣārthaiś ca caturbhir hetubhir vṛtam


    śūlair daśabhir ānaddham ūrdhvādho dig-vidikṣv api ||


    aṣṭabhir nidhibhir juṣṭam aṣṭabhiḥ siddhibhis tathā


    manu-rūpaiś ca daśabhir dik-pālaiḥ parito vṛtam ||


    śyāmair gauraiś ca raktaiś ca śuklaiś ca pārṣadarṣabhaiḥ


    śobhitaṁ śaktibhis tābhir adbhutābhiḥ samantataḥ || [bra.saṁ. 5.2-9]iti |

tathāgre[^86] brahma-stave—cintāmaṇi-prakara-sadmasu kalpa-vṛkṣa-lakṣāvṛteṣu surabhir abhipālayantam[^87] [bra.saṁ. 5.40] ity upakramya, 


    goloka nāmni nija dhāmni tale ca tasya


    devi maheśa hari dhāmasu teṣu teṣu |


    te te prabhāva nicayā vihitāś ca yena


    govindam ādi puruṣaṁ tam ahaṁ bhajāmi || [bra.saṁ. 5.54] iti

vyākhyām āha—_sahasrāṇi patrāṇi_ yatra tat _kamalaṁ_ cintāmaṇi-mayaṁ padmaṁ tad-rūpam | tac ca _mahat_ sarvotkṛṣṭaṁ _padaṁ_ mahato mahā-bhagavato vā padaṁ śrī-mahā-vaikuṇṭham ity arthaḥ | tat tu nānā-prakāram ity āśaṅkya prakāra-viśeṣatveṇa niścinoti—_gokulākhyam _iti | gokulam ity ākhyā prasiddhir yasya, tat go-gopāla-sarūpam ity arthaḥ | rūḍhir yogam apaharati iti nyāyena tasyaiva pratīteḥ | tata etad anuguṇatvenaivottara-grantho’pi vyākhyeyaḥ | tasya śrī-kṛṣṇasya dhāma nanda-yaśodādibhiḥ saha vāsa-yogyaṁ mahāntaḥ-puram | tasya svarūpam āha—tad iti | _anantasya_ śrī-baladevasyāṁśāt | _sambhavo_ n ityāvirbhāvo yasya tat | tathā tantreṇaitad api bodhyate | ananto’ṁśo yasya tasya śrī-baladevasyāpi sambhavo nivāso yatra tad iti |

sarva-mantra-gaṇa-sevitasya śrīmad-aṣṭādaśākṣara-mahā-mantra-rājasya bahu-pīṭhasya mukhyaṁ pīṭham ity āha—_karṇikāram_ iti dvayena | _mahad yantram _iti | yatpratikṛtir eva sarvatra yantratvena pūjārthaṁ likhyate ity arthaḥ | yantratvam eva darśayati—_ṣaṭ-koṇā_ abhyantare yasya, tad _vajra-kīlakaṁ_ karṇikāre bīja-rūpa-hīraka-kīlaka-śobhitam | 

ṣaṭ-koṇatve prayojanam āha—_ṣaṭ aṅgāni_ yasyāḥ sā, yā _ṣaṭ-padī_ śrīmad-aṣṭādaśākṣarī, tasyāḥ _sthānaṁ_| _prakṛtir_ mantrasya svarūpaṁ svayam eva śrī-kṛṣṇaḥ, kāraṇa-svarūpatvāt | _puruṣaś_ ca sa eva, tad-adhiṣṭhātṛ-devatā-rūpaḥ | tābhyām _avasthitam_ adhiṣṭhitam | ṛṣy-ādi-smaraṇe hi tathā prasiddham |

kiṁ ca, dvayor api viśeṣaṇaṁ—premeti | _prema_-rūpā ye _ānandā mahānanda-rasās_ tat-paripāka-bhedāḥ, tad-ātmakena | tathā _jyotī-rūpeṇa_ sva-prakāśena _manunā_ mantra-rūpeṇa ca |_kāma-bījenaavasthitam_ iti mūla-mantrāntargatatve’pi pṛthag-uktiḥ kutracid svātantryeṇāpekṣayā[^88]|

tad evaṁ tad-dhāmoktvā tad-āvaraṇāny āha—tad iti |_tasya_ karṇikārasya _kiñjalkās_ tal-lagnābhyantara-valaya ity arthaḥ | _tad-aṁśānāṁ_ tasminn aṁśo dāyo vidyate yeṣāṁ, teṣāṁ sajātīyānāṁ dhāmety arthaḥ, gokulākhyam ity ukter eva | teṣāṁ taj-jātīyatvaṁ śrī-śukadevena ca uktam—


    evaṁ kakudminaṁ hatvā stūyamānaḥ svajātibhiḥ |


    viveśa goṣṭhaṁ sa-balo gopīnāṁ nayanotsavaḥ || [bhā.pu. 10.36.15] iti |

_tasya_ kamalasya _patrāṇiśriyāṁ_ tat-preyasīnāṁ śrī-rādhādīnām upavana-rūpāṇi dhāmānīty-arthaḥ | atra patrāṇām ucchrita-prāntānāṁ mūla-sandhiṣu vartmāni | agrima-sandhiṣu goṣṭhāni jñeyāni, akhaṇḍa-kamalasya gokulākhyatvāt tathaiva samāveśāc ca |

atha gokulāvaraṇāny āha—caturasram iti | tasya gokulasya bahiḥ sarvataś _caturasraṁ_ catuṣkoṇātmakaṁ sthalaṁ _śvetadvīpākhyam_ iti, tad-aṁśe gokulam iti nāma-viśeṣābhāvāt | kintu caturasrābhyantara-maṇḍalaṁ vṛndāvanākhyaṁ, bahir-maṇḍalaṁ kevalaṁ śvetadvīpākhyaṁ jñeyaṁ, goloka iti yat-paryāyaḥ | *tad etad upalakṣaṇaṁ golokākhyaṁ cety arthaḥ | yadyapi gokule’pi śvetadvīpatvam asty eva, tad-avāntara-bhūmi-mayatvāt, tathāpi viśeṣa-nāmnāmnātatvāt tenaiva tat pratīyate iti tathoktam | kintu caturasre’py antar-maṇḍalaṁ śrī-vṛndāvanākhyaṁ jñeyaṁ, bṛhad-vāmana-svāyambhuvāgamayos tathā dṛṣṭatvāt |[^89]

_catur-mūrteś_ catur-vyūhasya śrī-vāsudevādi-catuṣṭayasya _catuṣkṛtaṁ_ caturdhā vibhaktaṁ _catur dhāma_ | kintu deva-līlatvāt tad-upari vyoma-yāna-sthā eva te jñeyāḥ | _hetubhiḥ_ puruṣārtha-sādhanaiḥ |_manu-rūpaiḥ_ sva-sva-mantrātmakair indrādibhiḥ | _śyāmair_ ity-ādibhir iti _caturbhir_ vedair ity arthaḥ, kṛṣṇaṁ ca tatra chandobhiḥ stūyamānam suvismitāḥ [bhā.pu. 10.28.18] iti śrī-daśamokteḥ | _śaktibhir_ iti śrī-vimalādibhir ity arthaḥ | iyaṁ ca bṛhad-vāmana-purāṇa-prasiddhiḥ | yathā śrī-bhagavati śruti-prārthanā-pūrvakāṇi padyāni—


    ānanda-rūpam iti yad vidanti hi purāvidaḥ |


    tad-rūpaṁ darśayāsmākaṁ yadi deyo varo hi naḥ ||


    śrutvaitad darśayāmāsa sva-lokaṁ prakṛteḥ param |


    kevalānubhavānanda-mātram akṣaram avyayam ||


    yatra vṛndāvanaṁ nāma vanaṁ kāma-dughair drumaiḥ |


    manorama-nikuñjāḍhyaṁ sarvartu-sukha-saṁyutam ||


    yatra govardhano nāma sunirjhara-darī-yutaḥ |


    ratna-dhātu-mayaḥ śrīmān supakṣi-gaṇa-saṅkulaḥ ||


    yatra nirmala-pānīyā kālindī saritā varā |


    ratna-baddhobhaya-taṭā haṁsa-padmādi-saṅkulā ||


    śaśvad-rāsa-rasonmattaṁ yatra gopī-kadambakam |


    tat-kadambaka-madhyasthaḥ kiśorākṛtir acyutaḥ || iti |

etad-anusāreṇa śrī-hari-vaṁśa-vacanam apy eva vyākhyeyam | tad yad āha śakraḥ—


    svargād ūrdhvaṁ brahma-loko brahmarṣi-gaṇa-sevitaḥ |


    tatra soma-gatiś caiva jyotiṣāṁ ca mahātmanām ||


    tasyopari gavāṁ lokaḥ sādhyās taṁ pālayanti hi |


    sa hi sarva-gataḥ kṛṣṇa mahākāśa-gato mahān ||


    upary upari tatrāpi gatis tava tapomayī |


    yāṁ na vidmo vayaṁ sarve pṛcchanto’pi pitāmaham |


    gatiḥ śama-damāḍhyānāṁ svargaḥ sukṛta-karmaṇām || 


    brāhmye tapasi yuktānāṁ brahma-lokaḥ parā gatiḥ |


    gavām eva tu yoloko durāroho hi sā gatiḥ ||


    sa tu lokas tvayā kṛṣṇa sīdamānaḥ kṛtātmanā |


    dhṛto dhṛtimatā vīra nighnatopadravān gavām || [ha.vaṁ. 2.19.29-35] iti |

asyārthaḥ—svarga-śabdena—


    bhūr-lokaḥ kalpitaḥ padbhyāṁ bhuvar-loko’sya nābhitaḥ |


    svar-lokaḥ kalpito mūrdhnā iti vā loka-kalpanā || [bhā.pu. 2.5.42]

iti dvitīyoktānusāreṇa svar-lokam ārabhya satya-loka-paryantaṁ loka-pañcakam ucyate | tasmād ūrdhvam upari brahma-loko brahmātmako vaikuṇṭhākhyaḥ sac-cid-ānanda-rūpatvāt | brahmaṇo bhagavato loka iti vā, dadṛśur brahmaṇo lokaṁ yatrākrūro’dhyagāt purā [bhā.pu. 10.28.17] iti daśamāt | evaṁ dvitīye, mūrdhabhiḥ satya-lokas tu brahma-lokaḥ sanātanaḥ [bhā.pu. 2.5.38] iti | ṭīkā ca—brahma-loko vaikuṇṭhākhyaḥ | sanātano n ityaḥ | na sṛjya-prapañcāntarvartīty arthaḥ | ity eṣā |

_brahmāṇi_ mūrtimanto vedāḥ | _ṛṣayaś_ ca śrī-nāradādayaḥ | _gaṇāś_ ca śrī-garuḍa-viṣvaksenādayaḥ | tair _niṣevitaḥ_ | evaṁ n ityāśritān uktvā tad-gamanādhikāriṇa āha | tatra brahma-loke umayā saha vartata iti _somaḥ_ śrī-śivas tasya _gatiḥ_ | 


    sva-dharma-niṣṭhaḥ śata-janmabhiḥ pumān


    viriñcatām eti tataḥ paraṁ hi mām |


    avyākṛtaṁ bhāgavato’tha vaiṣṇavaṁ


    padaṁ yathāhaṁ vibudhāḥ kalātyaye || [bhā.pu. 4.24.29] iti caturthe śrī-rudra-gītam |[^90]

_someti_supāṁ sulug [pā. 7.1.39] ity-ādinā ṣaṣṭhyā luk chāndasaḥ | tata uttaratrāpi gati-padānvayaḥ | _jyotir_ brahma tad-aikātmya-bhāvānāṁ muktānām ity arthaḥ, na tu tādṛśānām api sarveṣām ity āha—_mahātmanāṁ_ mahāśayānāṁ mokṣa-nirādaratayā bhajatāṁ śrī-sanakādi-tulyānām ity arthaḥ—


    muktānām api siddhānāṁ nārāyaṇa-parāyaṇaḥ


    sudurlabhaḥ praśāntātmā koṭiṣv api mahā-mune || [bhā.pu. 6.14.5] ity-ādau, 


    yoginām api sarveṣāṁ mad-gatenāntarātmanā |


    śraddhāvān bhajate yo māṁ sa me yuktatamo mataḥ || [gītā 6.47]

 ity ādāv api teṣv eva mahattva-paryavasanāt | _tasya_ ca brahma-lokasya _upari_ sarvordhva-pradeśe _gavāṁ lokaḥ _śrī-goloka ity arthaḥ | taṁ ca śrī-golokaṁ _sādhyā_ asmākaṁ prāpañcika-devānāṁ prasādanīyā mūla-rūpā n itya-tadīya-deva-gaṇāḥ _pālayanti_ | tatra tatra dik-pālatvenāvaraṇa-rūpā vartante, te ha nākaṁ mahimānaḥ sacantaḥ yatra pūrve sādhyāḥ santi devāḥ [ṛk 10.90.16] iti śruteḥ | 


    tatra pūrve ye ca sādhyā 


    viśve devāḥ sanātanāḥ |


    te ha nākaṁ mahimānaḥ 


    sacante śubha-darśanāḥ || [pa.pu. 6.227.76] iti pādmottara-khaṇḍāc ca |

yad vā, tad bhūri-bhāgyam iha janma kim apy aṭavyāṁ yad gokule’pi [bhā.pu. 10.14.34] ity-ādy-ukty-anusāreṇa tad-vidha-parama-bhaktānām api sādhyās tādṛśa-siddhi-prāptaye prasādanīyāḥ śrī-gopa-gopī-prabhṛtayaḥ, taṁ _pālayanti_ adhikṛtya bhuñjanti | _hi_ prasiddhau | sa golokaḥ _sarva-gataḥ_ śrī-kṛṣṇavat sarva-prāpañcikāprāpañcika-vastu-vyāpakaḥ | ata eva _mahān_ bhagavad-rūpa eva, mahāntaṁ vibhum ātmānam [kaṭha.u. 2.22] iti śruteḥ | 

tatra hetuḥ—_mahākāśaḥ_ parama-vyomākhyaḥ brahma-viśeṣaṇa-lābhāt, ākāśas tal-liṅgād [ve.sū. 1.1.22] iti nyāya-prasiddheś ca, tad-gataḥ | brahmākārodayānantaram eva vaikuṇṭha-prāpteḥ | yathā śrī-gopānāṁ vaikuṇṭha-darśane tair eva vyākhyātam | yathā vā, śrīmad-ajāmilasya vaikuṇṭha-gamanam | 

yad vā, mahākāśaḥ parama-vyomākhyo mahā-vaikuṇṭhas tad-gatas tad-ūrdhva-bhāga-sthitaḥ | evam _upary upari_ sarvopary api virājamāne, tatra śrī-goloke’pi _tava gatiḥ_ | nānā-rūpeṇa vaikuṇṭhādau krīḍatas tava tatrāpi śrī-govinda-rūpeṇa krīḍā vidyata ity arthaḥ | 

ata eva sā ca gatiḥ sādhāraṇī na bhavati, kintu _tapomayī_ anavacchinnaiśvaryamayī, paramaṁ yo mahat tapaḥ ity atra sahasra-nāma-bhāṣye’pi tapaḥ-śabdena tathaiva vyākhyātam | ata eva brahmādi-durvitarkyatvam apy āha—_yām iti _|

adhunā tasya śrī-golokety ākhyā-bījam abhivyañjayati—_gatir_iti |_brāhmye_ brahmaṇo loka-prāpake _tapasi_ viṣṇu-viṣayaka-manaḥ-praṇidhāne _yuktānāṁ_ rata-cittānāṁ prema-bhaktānām ity arthaḥ | _brahma-loko_ vaikuṇṭha-lokaḥ | _parā_ prakṛty-atītā | gavāṁ mocayanvraja-gavāṁ dina-tāpam [bhā.pu. 10.35.25] ity-uktānusāreṇa atraiva _nighnatopadravān gavām_ ity uktyā ca goloka-vāsi-mātrāṇāṁ, svatas tad-bhāva-bhāvitānāṁ ca sādhana-vaśenety arthaḥ | ata eva tad-bhāvasyāsulabhatvād _durārohā_ | 

tad evaṁ golokaṁ varṇayitvā, tasya gokulena sahābhedam āha—sa tv iti |_sa_ eva _tu_ sa loko _dhṛto_ rakṣitaḥ śrī-govardhanoddharaṇeneti | yathā mṛtyuñjaya-tantre—


    ekadā sāntarīkṣāc ca vaikuṇṭhaṁ svecchayā bhuvi |


    gokulatvena saṁsthāpya gopī-maya-mahotsavā |


    bhakti-rūpā satāṁ bhaktim utpāditavatī bhṛśam || iti |

atra śabda-sāmya-bhrama-pratītārthāntare “svargād ūrdhvaṁ brahma-lokaḥ” ity ayuktaṁ, loka-trayam atikramyokteḥ | tathā soma-gatir ity ādikaṁ na sambhavati | yato dhruva-lokād adhastād eva candra-sūryādīnāṁ gatir mahar-loke’pi na vartate | tathāvara-sādhya-gaṇānāṁ tucchatvāt satya-lokasyāpi pālanaṁ na yujyate, kutas tad-upari-lokasya śrī-golokākhyasya ? tathā sarvagatatvaṁ cāsambhāvyaṁ syāt | ata eva tatrāpi eva gatir ity api-śabdo vismaye prayuktaḥ | yāṁ na vidma ity-ādikaṁ ca | anyathā tathoktir na sambhavati, sveṣāṁ brahmaṇaś ca tad-ajñāna-jñāpanāt | tasmāt prākṛta-golokād anya evāsau sanātano goloko brahma-saṁhitāvat śrī-hari-vaṁśe’pi parokṣa-vādena nirūpitaḥ |

evaṁ ca nārada-pañcarātre vijayākhyāne—


    tat sarvopari goloke śrī-govindaḥ sadā svayam |


    viharet paramānandī gopī-gokula-nāyakaḥ ||iti |

evaṁ coktaṁ mokṣa-dharme nārāyaṇīye tathā skānde ca—


    evaṁ bahu-vidhai rūpaiś carāmīha vasundharām |


    brahma-lokaṁ ca kaunteya golokaṁ ca sanātanam || [ma.bhā. 12.330.68] iti |

tad evaṁ sarvopari śrī-kṛṣṇa-loko’stīti siddham | sa ca lokas tat-tal-līlā-parikara-bhedenāṁśa-bhedāt dvārakā-mathurā-gokulākhya-sthāna-trayātmaka iti nirṇītam | anyatra tu bhuvi prasiddhāny eva tat-tad-ākhyāni sthānāni tad-rūpatvena śrūyante, teṣām api vaikuṇṭhāntaravat prapañcātītatva-n ityatvālaukika-rūpatva-bhagavan-n ityāspadatva-kathanāt | 

tatra dvārakāyās tattad viṣṇu-purāṇādi-vacanair udāhariṣyate[^91] | iyaṁ ca śrutir udāharaṇīyā—


    antaḥ-samudre manasā carantaṁ 


    brāhmānvavindan daśa-hotāram arṇe |


    samudre’ntaḥ kavayo vicakṣate 


    marīcīnāṁ padam anvicchanti vedhasaḥ || ity ādyā |

śrī-mathurāyāḥ **prapañcātītatvaṁ**, yathā vārāhe—anyaiva kācit sā sṛṣṭir vidhātur vyatirekiṇīiti |

**n ityatvam** api, yathā pādme pātāla-khaṇḍe—ṛṣir māthura-nāmātra tapaḥ kurvati śāśvateiti | atra mathurā-maṇḍale śāśvate n itye kurvati karoti | 

**alaukika-rūpatvaṁ, **yathā ādivārāhe—


    bhūr bhuvaḥ svas talenāpi na pātāla-tale’malam |


    nordhva-loke mayā dṛṣṭaṁ tādṛk kṣetraṁ vasundhare || iti |

**śrī-bhagavan-n ityāspadatvaṁ**, yathā [tatraiva]—

aho’tidhanyā mathurā yatra sannihito hariḥ || iti |

na ca vaktavyam upāsanā-sthānam evedam, yato ādivārāhe—


    mathurāyāḥ paraṁ kṣetraṁ trailokye na hi vidyate |


    tasyāṁ vasāmy ahaṁ devi mathurāyāṁ tu sarvadā || iti |

tatra vāsasyaiva kaṇṭhoktiḥ | atredṛśaṁ śrī-varāha-deva-vākyam aṁśāṁśinor aikya-vivakṣayaiva, na tu tasyaivāsau nivāsaḥ śrī-kṛṣṇa-kṣetratvenaiva prasiddheḥ | tathaiva pātāla-khaṇḍe—aho madhu-purī dhanyā yatra tiṣṭhati kaṁsahā iti |

vāyu-purāṇe tu svayaṁ sākṣād evety uktam—


    catvāriṁśad yojanānāṁ tatas tu mathurā smṛtā |


    yatra devo hariḥ sākṣāt svayaṁ tiṣṭhati sarvadā || iti |

atra sākṣāc-chabdena sūkṣma-rūpatā | svayaṁ-śabdena śrīmat-pratimā-rūpatā ca niṣiddhā | tata iti pūrvoktāt puṣkarākhya-tīrthāt ity arthaḥ | mathurāyāḥ paraṁ kṣetram ity anena varāha-vacanena pūryām eva tiṣṭhatīti nirastam |

atra śrī-gopāla-tāpanī-śrutiś ca—sa hovāca taṁ hi nārāyaṇo devaḥ sakāmyā meroḥ śṛṅge yathā sapta-pūryo bhavanti, tathā sakāmyā niṣkāmyāś ca bhūgola-cakre sapta-pūryo bhavanti | tāsāṁ madhye sākṣād brahma gopāla-purī hīti || sakāmyā niṣkāmyā devānāṁ sarveṣāṁ bhūtānāṁ bhavanti, yathā hi vai sarasi padmaṁ tiṣṭhati, tathā bhūmyāṁ tiṣṭhatīti cakreṇa rakṣitā hi mathurā hi vai tasmāt gopāla-purī bhavati | bṛhad bṛhad-vanaṁ madhor madhu-vanam [go.tā.u. 2.26-28] ity ādikā |

punaś ca etair āvṛtā purī bhavati tatra teṣv eva gahaneṣv evam ity ādikā | tathā—dve vane staḥ kṛṣṇa-vanaṁ bhadra-vanaṁ, tayor antar dvādaśa-vanāni puṇyāni puṇyatamāni, teṣv eva devās tiṣṭhanti, siddhāḥ siddhiṁ prāptāḥ | tatra hi rāmasya rāma-mūrtiḥ [go.tā.u. 2.31-32] ity ādikā | tad apy ete ślokā bhavanti |


    prāpya mathurāṁ purīṁ ramyāṁ sadā brahmādi-sevitam |


    śaṅkha-cakra-gadā-śārṅga-rakṣitāṁ muṣalādibhiḥ ||


    yatrāsau saṁsthitaḥ kṛṣṇas tribhiḥ śaktyā samāhitaḥ |


    rāmāniruddha-pradyumnai rukmiṇyā sahito vibhuḥ || [go.tā.u. 2.35-36] iti |

kiṁ tasya sthānam iti śrī-gāndharvyāḥ praśnasyottaram idam | evam eva śrī-raghunāthasyāpy ayodhyāyāṁ śrūyate, yathā skāndāyodhyā-māhātmye svarga-dvāram uddiśya—


    caturdhā ca tanuṁ kṛtvā devadevo hariḥ svayam |


    atraiva ramate n ityaṁ bhrātṛbhiḥ saha rāghavaḥ || iti |

ataeva, yatra yatra hareḥ sthānaṁ vaikuṇṭhaṁ tad vidur budhā ity anusāreṇa mahā-bhagavataḥ sthānatvāt mahā-vaikuṇṭha evāsau, yato vaikuṇṭhāt tasya garīyastvaṁ śrūyate | yathā pātāla-khaṇḍe—


    evaṁ sapta-purīṇāṁ tu sarvotkṛṣṭaṁ ca māthuram |


    śrūyatāṁ mahimā devi vaikuṇṭho bhuvanottamaḥ || iti |

ata eva tatraiva—

aho madhupurī dhanyā vaikuṇṭhāc ca garīyasī | iti |

** [Vṛ. reads here]** ādi-vārāhe—


    mathurāyāṁ ye vasanti viṣṇu-rūpā hi te khalu |


    ajñānās tān na paśyanti paśyanti jñāna-cakṣuṣā || iti | [**end Vṛ.**]

atha śrī-vṛndāvanasya prapañcātītatvādikaṁ mathurā-maṇḍalasyaiva tattvena siddham | yathā ca śrī-govinda-vṛndāvanākhya-bṛhad-gautamīye tantre nārada-praśnasyānantaraṁ śrī-kṛṣṇasyottaram | tatra praśnaḥ—


    kim idaṁ dvādaśābhikhyaṁ vṛndāraṇyaṁ viśāmpate |


    śrotum icchāmi bhagavan yadi yogyo’smi me vada ||

athottaram—


    idaṁ vṛndāvanaṁ ramyaṁ mama dhāmaiva kevalam |


    atra me paśavaḥ pakṣi-vṛkṣā kīṭā narāmarāḥ |


    ye vasanti mamādhiṣṇye mṛtā yānti mamālayam ||


    atra yā gopa-kanyāś ca nivasanti mamālaye | 


    yoginyas tā mayā n ityaṁ mama sevā-parāyaṇāḥ ||


    pañca-yojanam evāsti vanaṁ me deha-rūpakam | 


    kālindīyaṁ suṣumnākhyā paramāmṛta-vāhinī ||


    atra devāś ca bhūtāni vartante sūkṣma-rūpataḥ | 


    sarva-deva-mayaś cāhaṁ na tyajāmi vanaṁ kvacit ||


    āvirbhāvas tirobhāvo bhaven me’tra yuge yuge | 


    tejo-mayam idaṁ ramyam adṛśyaṁ carma-cakṣuṣā || iti |

viśeṣatas tādṛg-alaukika-rūpatva-bhagavan-n itya-dhāmatve tu divya-kadambāśokādi-vṛkṣādīnāṁ hambā-rava-veṇu-vādyādīnām apy adyāpi mahā-bhāgavataiḥ sākṣāt-kriyamānatva-prasiddheḥ[^92] | yathā vārāhe kālīya-hrada-māhātmye—


    tatrāpi mahad āścaryaṁ paśyanti paṇḍitā narāḥ |


    kālīya-hrada-pūrveṇa kadambo mahito drumaḥ |


    śata-śākhaṁ viśālākṣi puṇyaṁ surabhi-gandhi ca |


    sa ca dvādaśa-māsāni manojñaḥ śubha-śītalaḥ |


    puṣpāyati viśālākṣi prabhāsanto diśo daśa || iti |

śatānāṁ śākhānāṁ samāhāraḥ śata-śākhaṁ, tad yatra pravartate ity arthaḥ | prabhāsantaḥ prabhāsayann ity arthaḥ | tatraiva tadīya-brahma-kuṇḍa-māhātmye—


    tatrāścaryaṁ pravakṣyāmi tac chṛṇu tvaṁ vasundhare |


    labhante manujāḥ siddhiṁ mama karma-parāyaṇāḥ ||


    tasya tatrottare pārśve’śoka-vṛkṣaḥ sita-prabhaḥ |


    vaiśākhasya tu māsasya śukla-pakṣasya dvādaśī ||


    sa puṣpati ca madhyāṅge mama bhakta-sukhāvahaḥ |


    na kaścid api jānāti vinā bhāgavataṁ śucim || ity ādi |

_dvādaśīti_ dvādaśyām ity arthaḥ | supāṁ sulug ity-ādinaiva pūrva-savarṇaḥ | śucitvam atra tad-ananya-vṛttitvam | anena pṛthivyāpi tasya tasya tādṛśa-rūpaṁ na jñāyate ity āyātam | ata eva tadīya-tīrthāntaram uddiśya, yathā cādivārāhe—


    kṛṣṇa-krīḍā-setu-bandhaṁ mahā-pātaka-nāśanam |


    valabhīṁ tatra krīḍārthaṁ kṛtvā devo gadādharaḥ ||


    gopakaiḥ sahitas tatra kṣaṇam ekaṁ dine dine |


    tatraiva ramaṇārthaṁ hi n itya-kālaṁ sa gacchati || iti |

evaṁ skānde—


    tato vṛndāvanaṁ puṇyaṁ vṛndā-devī-samāśritam |


    hariṇādhiṣṭhitaṁ tac ca brahma-rudrādi-sevitam || iti |

śrutiś ca darśitā—


    govindaṁ sac-cid-ānanda-vigrahaṁ vṛndāvana-sura-bhūruha-talāsīnaṁ satataṁ sa-marud-gaṇo’haṁ paritoṣayāmi | [go.tā.u. 1.37] iti |

evaṁ pātāla-khaṇḍe yamunā-jala-kallole sadā krīḍati mādhavaḥiti | yamunāyā jala-kallolā yatra evaṁ-bhūte vṛndāvane iti prakaraṇāl labdham | tatrājahal-lakṣaṇayā tīra-hradāv eva gṛhyete | tīraṁ ca vṛndāvana-lakṣaṇaṁ, tatra prastutam | 

ataevāsya śrī-vṛndāvanasya vaikuṇṭhatvam eva kaṇṭhoktyā kṛṣṇa-tāpanyāṁ śrutau darśitaṁ—gokulaṁ vana-vaikuṇṭham [kṛṣṇopaniṣat 7] iti[^93] | tasmān n itya-dhāmatva-śravaṇāt śrī-mathurādīnāṁ tat-svarūpa-vibhūtitvam eva, sa bhagavaḥ kasmin pratiṣṭhita iti sve mahimni [chā.u. 1.24.1] iti śruteḥ | 

ata eva tāpanī-śrutiḥ—sākṣād brahma gopāla-purī hi [go.tā.u. 2.26] iti | bṛhad-gautamīya-tantre ca—tejo-mayam idaṁ ramyam adṛśyaṁ carma-cakṣuṣā iti | tad-īdṛśa-rūpatā kāśīm uddiśya brahma-vaivarte tv itthaṁ samādhīyate | yathā śrī-viṣṇuṁ prati munīnāṁ praśnaḥ—


    chatrākāraṁ tu kiṁ jyotir jalād ūrdhvaṁ prakāśate |


    nimagnāyāṁ dharāyāṁ tu na vai majjati tat katham ||


    kim etac chāśvataṁ brahma vedānta-śata-rūpitam |


    tāpa-trayārti-dagdhānāṁ jīvanaṁ chatratāṁ gatam ||


    darśanād eva cāsyātha kṛtārthāḥ smo jagad-guro |


    vāraṁ vāraṁ tavāpy atra dṛṣṭir lagnā janārdana ||


    paramāścarya-rūpo’pi sāścarya iva paśyasi ||

atha śrī-viṣṇūttaram—


    chatrākāraṁ paraṁ jyotir dṛśyate gagane-caram |


    tat-paraṁ paramaṁ jyotiḥ kāśīti prathitaṁ kṣitau ||


    ratnaṁ suvarṇe khacitaṁ yathā bhavet 


    tathā pṛthivyāṁ khacitā hi kāśikā |


    na kāśikā bhūmi-mayī kadācit 


    tato na majjen mama sad-gatir yataḥ ||


    jaḍeṣu sarveṣv api majjamāneṣv 


    iyaṁ cid-ānanda-mayī na majjet || ity-ādi |

tathāgre ca—


    cetanā-jaḍayor aikyaṁ yadvan naika-sthayor api |


    tathā kāśī brahma-rūpā jaḍā pṛthvī ca saṅgatā ||


    nirmāṇaṁ tu jaḍasyātra kriyate na parātmanaḥ |


    uddhariṣyāmi ca mahīṁ vārāhaṁ rūpam āsthitaḥ ||


    tadā punaḥ pṛthivyāṁ hi kāśī sthāsyati mat-priyā || iti |

_cetanā_-śabdenātrāntaryāmī upalakṣyate | _jaḍa_-śabdena tu dehaḥ, _parātmana_ ity uktatvāt | tataś ca kecit sva-dehāntar-hṛdayāvakāśe prādeśa-mātraṁ puruṣaṁ vasantam [bhā.pu. 2.2.8] ity-ādinā caturbhujatvena varṇito’ntaryāmī dehe sthito’pi yathā deha-kleśanādinā[^94] na spṛśyate, tadvad iti jñeyam | 

tad evaṁ tad-dhāmnām upary-adhaḥ prakāśa-mātratvenobhaya-vidhatvaṁ prasaktam | vastutas tu śrī-bhagavan-n ityādhiṣṭhānatvena tac-chrī-vigrahavad ubhayatra prakāśāvirodhāt, samāna-guṇa-nāma-rūpatvenāmnātatvāt, lāghavāc ca, eka-vidhatvam eva mantavyam | 

ekasyaiva śrī-vigrahasya bahutra prakāśaś ca dvitīya-sandarbhe darśitaḥ | 


    citraṁ bataitad ekena vapuṣā yugapat pṛthak


    gṛheṣu dvy-aṣṭa-sāhasraṁ striya eka udāvahat || [bhā.pu. 10.69.1] ity-ādinā |

evaṁ-vidhatvaṁ ca tasyācintya-śakti-svīkāreṇa sambhāvitam eva | svīkṛtaṁ cācintya-śaktitvam śrutes tu śabda-mūlatvāt [ve.sū. 2.1.27] ity-ādau | tad evam ubhayābhedābhiprāyeṇaiva śrī-hari-vaṁśe’pi golokam uddiśya sa hi sarva-gato mahān [ha.vaṁ. 2.19.30] ity uktam | bhede tu brahma-saṁhitāyām api goloka eva nivasaty akhilātma-bhūtaḥ [bra.saṁ. 5.48] ity eva-kāro’tra svakīya-n itya-vihāra-pratipādaka-vārāhādi-vacanair virudhyeta | avirodhas tūbhayeṣām aikyenaiva bhavatīti taṁ nyāya-siddham evārthaṁ brahma-saṁhitā tu gṛhṇāti | ata eva śrī-hari-vaṁśe’pi śakreṇa—


    sa tu lokas tvayā kṛṣṇa sīdamānaḥ kṛtātmanā |


    dhṛto dhṛtimatā vīra nighnatopadravān gavām || [ha.vaṁ. 2.19.35]iti |

goloka-gokulayor abhedenaivoktam | tasmād abhedena ca bhedena copakrāntatvād eka-vidhāny eva śrī-mathurādīni prakāśa-bhedenaiva tūbhaya-vidhatvenāmnātānīti sthitam | darśayiṣyate cāgrekṣauṇi-prakāśamāna eva śrī-vṛndāvane śrī-goloka-darśanam | tato’syaivāparicchinnasya golokākhya-vṛndāvanīya-prakāśa-viśeṣasya vaikuṇṭhopary api sthitir māhātmyāvalambanena bhajatāṁ sphuratīti jñeyam | ayam eva mathurā-dvārakā-gokula-prakāśa-viśeṣātmakaḥ śrī-kṛṣṇa-lokas tad-virahiṇā śrīmad-uddhavenāpi samādhāv anubhūta ity āha—


    **śanakair bhagaval-lokān nṛ-lokaṁ punar āgataḥ |**


    **vimṛjya netre viduraṁ prītyāhoddhava utsmayan || [**bhā.pu. 3.2.6]

spaṣṭam || 3.2 || śrī-śukaḥ || 106 ||

 [107]

imam eva lokaṁ dyu-śabdenāpy āha—


    **viṣṇor bhagavato bhānuḥ kṛṣṇākhyo’sau divaṁ gataḥ |**


    **tadāviśat kalir lokaṁ pāpe yad ramate janaḥ ||**


    **yāvat sa pāda-padmābhyāṁ spṛśan āste ramā-patiḥ |**


    **tāvat kalir vai pṛthivīṁ parākrantuṁ na cāśakat || [**bhā.pu. 12.2.29-30]

yadā guṇāvatārasya **bhagavato viṣṇos** tad-aṁśatvād raśmi-sthānīyasya **kṛṣṇākhyo bhānuḥ** sūrya-maṇḍala-sthānīyo **divaṁ** prāpañcika-lokāgocaraṁ mathurādīnām eva prakāśa-viśeṣa-rūpaṁ vaikuṇṭha-lokaṁ **gataḥ, tadā kalir lokam āviśat** | eṣāṁ sa ca prakāśaḥ pṛthivī-stho’py antardhāna-śaktyā tām aspṛśann eva virājate | atas tayā na spṛśyate pṛthivy-ādi-bhūtamayair asmābhir vārāhokta-mahā-kadambādir iva | yas tu prāpañcika-loka-gocaro mathurādi-prakāśaḥ, so’yaṁ kṛpayā **pṛthivīṁ spṛśann** evāvatīrṇaḥ | atas tayā ca spṛśyate tādṛśair asmābhir dṛśyamāna-kadambādir iva | asmiṁś ca prakāśe yadāvatīrṇo bhagavāṁs tadā tat-sparśenāpi tat-sparśāt tāṁ spṛśann evāste sma | samprati tad-aspṛṣṭa-prakāśe viharamāṇaḥ punar aspṛśann eva bhavati | yadyapy evaṁ, tathāpi kvacid dvayor bhedena kvacid abhedena ca vivakṣā tatrāvagantavyā |[^95]

tad etad abhipretyāha—yāvad iti |**parākrantum ity** anena tat-pūrvam api kaṁcit kālaṁ prāpya praviṣṭo’sāv iti jñāpitam || 

|| 12.2 || śrī-śukaḥ || 107 ||

 [108]

tene dhīrā api yanti brahma-vida utkramya svarga-lokam ito vimuktāḥ [bṛ.ā.u. 4.4.8] iti śruty-anusāreṇa svarga-śabdenāpy āha—


    **yātu-dhāny api sā svargam āpa jananī-gatim [**bhā.pu. 10.6.38] iti |

atra jananī-gatim iti viśeṣaṇena lokāntaraṁ nirastam | tat-prakaraṇa eva tadādīnāṁ bahuśo gaty-antara-niṣedhāt | sad-veṣād iva pūtanāpi sakulā tvām eva devāpitā [bhā.pu. 10.14.35] ity atra sākṣāt tat-prāpti-nirdhāraṇāc ca |

tathā ca kenopaniṣadi dṛśyate—keneṣitaṁ manaḥ patati prāṇasya prāṇam uta cakṣuṣaś cakṣur atimucya dhīrāḥ pretyāsmāl lokād amṛtā bhavanti [kena.u. 1.1-2] ity upakramya, tad eva brahma tvaṁ viddhi [ke.u. 1.4] iti madhye procya, amṛtatvaṁ hi vidante [ke.u. 2.4], satyam āyatanaṁ [ke.u. 4.8], yo vā etām evam upaniṣadaṁ vedāpahatya pāpmānam anante svarge loke pratiṣṭhati [ke.u. 4.9] iti upasaṁhṛtam | 

tataḥ ko vāsudevaḥ ? kiṁ tad-vanaṁ ? ko vā svargaḥ ? kiṁ tad brahma? ity apekṣāyām, puruṣo ha vai nārāyaṇaḥ ity upakramya, punaś cābhyāsena n ityo deva eko nārāyaṇaḥ ity uktvā nārāyaṇopāsakasya ca stutiṁ kṛtvā, tad brahma nārāyaṇa evetivyajya svargaṁ pratipādayituṁ vaikuṇṭhaṁ vana-lokaṁ gamiṣyati tad idaṁ puram idaṁ puṇḍarīkaṁ vijñāna-ghanaṁ tasmāt tad ihāvabhāsam iti vana-lokākārasya vaikuṇṭhasyānandātmakatvaṁ pratipādya, sa ca tad-adhiṣṭhātā nārāyaṇaḥ kṛṣṇa eva ity upasaṁharati brahmaṇyo devakī-putraḥiti |

|| 10.6 || śrī-śukaḥ || 108 ||

 [109]

kāṣṭhā-śabdenāpi tam evoddiśati—


    **brūhi yogeśvare kṛṣṇe brahmaṇye dharma-varmaṇi |**


    **svāṁ kāṣṭhām adhunopete dharmaḥ kaṁ śaraṇaṁ gataḥ || [**bhā.pu. 1.1.23]

**svāṁ kāṣṭhāṁ** diśam | yatra svayaṁ n ityaṁ tiṣṭhati, tatraiva prāpañcika-loka-sambandhaṁ tyaktvā gate satītyarthaḥ |

|| 1.1 || śrī-śaunakaḥ || 109 ||

 [110]

tad evam abhipretya dvārakāyās tāvan n itya-śrī-kṛṣṇa-dhāmatvam āha—


    **satyaṁ bhayād iva guṇebhya urukramāntaḥ **


    **śete samudra upalambhana-mātra ātmā |**


    **n ityaṁ kad-indriya-gaṇaiḥ kṛta-vigrahas tvaṁ **


    **tvat-sevakair nṛpa-padaṁ vidhutaṁ tamo’ndham ||** [bhā.pu. 10.60.35]

ayam arthaḥ | pūrvaṁ śrī-kṛṣṇa-devena śrī-rukmiṇī-devyai—


    rājabhyo bibhyataḥ subhru samudraṁ śaraṇaṁ gatān |


    balavadbhiḥ kṛta-dveṣān prāyas tyakta-nṛpāsanān || [bhā.pu. 10.60.12]

kasmān no vavṛṣe [bhā.pu. 10.60.11]iti parihasitam | atrottaram āha—**satyam iti **| atra **ātmātvam** ity etayoḥ padayor yugapac **cheta** iti kriyānvayāyogāt viśeṣaṇa-viśeṣya-bhāvaḥ pratihanyeta | vākya-cchede[^96] tu kaṣṭatāpatet | tataś copamānopameya-bhāvenaiva te upatiṣṭhataḥ | iyaṁ ca luptopamā | 

tathā ca, **ātmā** sākṣī yathā **guṇebhyaḥ** sattvādi-vikārebhyas tad-asparśa-liṅgād **bhayād iva samudre** tadvad agādhe viṣayākārair aparicchinne **upalambhana-mātre** jñāna-mātra-sva-śakty-ākāre’**ntar**hṛdaye n ityaṁ **śete**, akṣubdhatayā[^97] prakāśate | he **urukrama**! tathā **tvam** api tebhyaḥ samprati tad-vikāra-mayebhyo rājabhyo bhayād iva upalambhana-mātre vaikuṇṭhāntaravat cid-eka-vilāse antaḥ-samudre dvārakākhye dhāmni n ityam eva śeṣe, svarūpānanda-vilāsair gūḍhaṁ viharasi | artha-vaśād vibhakti-vipariṇāmaḥ prasiddha eva | udāhariṣyate ca n itya-sthāyitvaṁ, dvārakāṁ hariṇā tyaktām [bhā.pu. 11.31.23] ity-ādau, n ityaṁ sannihitas tatra bhagavān madhusūdanaḥ [bhā.pu. 11.31.24] iti |

ato vastutas tasya tad-āśrayakasya jīva-caitanyasya yadi tebhyo bhayaṁ nāsti, tadā sutarām eva tava nāsti, kintūbhayatrāpi sva-dhāmaikya-vilāsitvāt tatraudāsīnyam eva bhayatvenotprekṣata iti bhāvaḥ | evaṁ tasya tava ca samañjasatā | teṣāṁ tu daurātmyam evety āha | tathāpy ātmā **kutsitānām indriyāṇāṁ gaṇais** tadīya-nānā-vṛtti-rūpaiḥ **kṛto vigraho** yatra tathāvidhas tvam api kutsita indriya-gaṇo yeṣāṁ tathābhūtaiḥ rājabhiḥ kṛta-vigrahaḥ | ubhayatrāpyāvaraṇa-dhārṣṭyam | yady evam-bhūtas tvaṁ, tarhi kā tava nṛpāsana-par ityāge hāniḥ ? tat tu **tvat-sevakaiḥ** prāthamika-tvad-bhajanonmukhair eva **vidhutaṁ** tyaktam | tac coktaṁ tayaiva yad-vāñchayā nṛpa-śikhā-maṇayaḥ [bhā.pu. 10.60.41] ity-ādinā | yato’**ndhaṁ tama** eva tat prākṛta-sukha-mayatvāt | ataḥ śrī-dvārakāyā n ityatvam api dhvanitam |

|| 10.60 || śrī-rukmiṇī śrī-bhagavantam || 110 ||

 [111]

atha śrī-mathurāyāḥ | 

**mathurā bhagavān yatra n ityaṁ sannihito hariḥ** [bhā.pu. 10.1.28] 

 ity arthāt tatratyānām | 

|| 10.1 || śrī-śukaḥ || 111 ||

 [112]


    **tat tāta gaccha bhadraṁ te yamunāyās taṭaṁ śuci |**


    **puṇyaṁ madhu-vanaṁ yatra sānnidhyaṁ n ityadā hareḥ || [**bhā.pu. 4.8.42]

spaṣṭam || 4.8 || śrī-nārado dhruvam || 112 ||

 [113]

tasya hareḥ śrī-kṛṣṇatvam eva vyanakti—


    ** ity uktas taṁ parikramya praṇamya ca nṛpārbhakaḥ |**


    **yayau madhu-vanaṁ puṇyaṁ hareś caraṇa-carcitam || [**bhā.pu. 4.8.62]

pādma-kalpārambha-kathane prathama-svāyambhuva-manvantare tasmin hareś caraṇa-carcitavaṁ śrī-mathurāyās tan-n ityatvāt śrī-kṛṣṇāvatārasya | tathā hari-śabdenāpy atra śrī-kṛṣṇa eva vivakṣitaḥ śruty-ādau tad-avasthiti-prasiddheḥ | pratikalpam āvirbhāvāt tasyaiva **caraṇābhyāṁ carcitam** iti śrī-kṛṣṇasyaiva n itya-sānnidhyatvaṁ gamyate | ata eva dvādaśākṣara-vidyā-daivatasya śrī-dhruvārādhyasya tv anyata eva tatrāgamanam abhihitam iti madhor vanaṁ bhṛtya-didṛkṣayā gataḥ [bhā.pu. 4.9.1] ity aneneti |

|| 4.8 || śrī-maitreyaḥ || 113 ||

 [114]

atha śrī-vṛndāvanasya—


    **puṇyā bata vraja-bhuvo yad ayaṁ nṛ-liṅga-**


    **gūḍhaḥ purāṇa-puruṣo vana-citra-mālyaḥ |**


    **gāḥ pālayan saha-balaḥ kvaṇayaṁś ca veṇuṁ**


    **vikrīḍayāñcati giritra-ramārcitāṅghriḥ || [**bhā.pu. 10.44.12]

atra pūrvodāhṛta-śruty-ādy-avaṣṭambhena tiṣṭhanti parvatā itivad añcati sadaiva viharatīti mathurā-strīṇāṁ śrī-bhagavat-prasādajā yathāvad bhāratī-niḥsṛtir iyam iti vyākhyeyam | 

|| 10.44 || pura-striyaḥ parasparam || 114 ||

 [**Y et al read for this section: **


    **sa ca vṛndāvana-guṇair vasanta iva lakṣitaḥ |**


    **yatrāste bhagavān sākṣād rāmeṇa saha keśavaḥ** || [bhā.pu. 10.18.3]

atra yatrāsīd ity aprocya **yatrāste** ity uktyā n itya-sthititvam eva vyaktīkṛtam ||

|| 10.18 || śrī-śukaḥ || 114 ||

**End alternative reading.**]

 [115]

athavā, triṣv apy etad evodhāraṇīyam—


    **jayati jana-nivāso devakī-janma-vādo**


    **yadu-vara-pariṣat svair dorbhir asyann adharmam |**


    **sthira-cara-vṛjina-ghnaḥ susmita-śrī-mukhena**


    **vraja-pura-vanitānāṁ vardhayan kāma-devam || [**bhā.pu. 10.90.48]

**yadu-varāḥ pariṣat** sabhya-rūpā yasya saḥ | **devakī-janma-vādas** taj-janmatvena labdha-khyātiḥ | devakyāṁ janmeti vādas tattva-bubhutsu-kathā yasya sa iti vā | śrī-kṛṣṇo **jayati** paramotkarṣeṇa sadaiva virājate | lohitoṣṇīṣāḥ pracarantītivat yadu-vara-sabhya-viśiṣṭatayaiva jayābhidhānam | atra yaduvara-śabdena śrī-vrajeśvara-tad-bhrātaro’pi gṛhyante, teṣām api yadu-vaṁśotpannatvena prasiddhatvāt | tathā ca bhārata-tātparye śrī-madhvācāryair evaṁ brahma-vākyatvena likhitam—


    tasmai varaḥ sa mayā sannisṛṣṭaḥ 


    sa cāsa nāndākhya utāsya bhāryā | 


    nāmnā yaśodā sa ca śūratāta-


    sutasya vaiśyā-prabhavasya gopaḥ || iti |

_śūra-tāta-sutasya_ śūra-sapatnī-mātṛjasya _vaiśyāyāṁ_ tṛtīya-varṇāyāṁ _jātasya_ sakāśāt _āsa_ babhūva ity arthaḥ | ata eva śrīmad-ānakadundubhinā tasmin bhrātar iti muhuḥ sambodhanam akliṣṭārthaṁ bhavati, bhrātaraṁ nandam āgatam [bhā.pu. 10.5.20] iti śrīman-munīndra-vacanaṁ ca | tad etad apy upalakṣaṇaṁ tad-bhrātṝṇām | 

** [Vṛ. adds** here : yathā skānde mathurā-khaṇḍe—rakṣitā yādavāḥ sarve indra-vṛṣṭi-nivāraṇātiti |yatrābhiṣikto bhagavān maghonā yadu-vairiṇāiti ca, yādavānāṁ hitārthāya dhṛto giri-varo mayāiti cānyatra | **Vṛ. addition ends**.]

yathā ca yādava-madhya-pātitatvenaiva teṣu nirdhāraṇa-mayaṁ śrī-rāma-vacanaṁ śrī-harivaṁśe yādaveṣv api sarveṣu bhavanto mama bāndhavāḥ [ha.vaṁ. 83.15] iti | saptamyā hy asya jātāv eva nirdhāraṇam ucyate, « puruṣeṣu kṣatriyaḥ śūratamaḥ » itivat | vijātīyatve tu « śraughnebhyo māthurā hy āḍhyatamāḥ » itivat yādavebhyo’pi sarvebhyo ity evocyateti jñeyam | 

atra jayatīty atra loḍ-arthatvaṁ na saṅgacchate sadaivotkarṣānantyam iti tasminn āsīrvādānavakāśāt | tad-avakāśo vā āśīrvāda-viṣayasya tadānīm āśīrvādaka-kṛtānuvāda-viśeṣa-viśiṣṭatayaiva sthiter avagamāt pratipipādayiṣitaṁ tādṛśatvenaiva tātkālikatvam āgacchaty eva | yathā « dhārmika-sabhyo’yaṁ rājā vardhatām »iti | tad evaṁ, patir gatiś cāndhaka-vṛṣṇi-sātvatām [bhā.pu. 2.4.20] ity atrāpy anusandheyam | anena yadu-varāṇām api tathaiva jayo vivakṣitaḥ | 

nanv evaṁ tathā viharaṇa-śīlaś cet punaḥ katham iva devakī-janma-vādo’bhūt ? tatrāha—**svair dorbhir** dorbhyāṁ caturbhiś caturbhujair **adharmaṁ** tad-bahulam asura-rāja-vṛndam **asyan** nihantuṁ, lakṣaṇa-hetvoḥ kriyāyāḥ śatṛ-pratyaya-vidhānāt | tad-artham eva loke’pi tathā prakaṭībhūta ity arthaḥ | 

kiṁ vā, kiṁ kurvan jayati ? svaiḥ kāla-traya-gatair api bhaktair eva dorbhis tad-dvārā adharmaṁ jagad-gata-pāpmānam asyan nāśayann eva | tad uktam—mad-bhakti-yukto bhuvanaṁ punāti [bhā.pu. 11.14.24] iti |

punaḥ kim arthaṁ devakī-janma-vādaḥ ? tatrāha—**sthira-cara-vṛjina-ghnaḥ **nijābhivyaktyā nikhila-jīvānāṁ saṁsāra-hantā, tad-artham evety arthaḥ | tad uktaṁ yata etad vimucyate [bhā.pu. 10.29.16] iti |

kiṁ vā, kathambhūto jayati ? **vraja**-yadu-**pura**-vāsināṁ sthāvara-jaṅgamānāṁ nija-caraṇa-viyoga-duḥkha-hantā san | 

n itya-vihāre pramāṇam āha—**jana-nivāsaḥ** | jana-śabdo’tra svajana-vācakaḥ | sālokya- [bhā.pu. 3.29.13] ity-ādi-padye janā itivat | svajana-hṛdaye tat-tad-vihāratvena sarvadaivāvabhāsamāna ity arthaḥ | sarva-pramāṇa-caya-cūḍāmaṇi-bhūto vidvad-anubhava evātra pramāṇam iti bhāvaḥ |

 

svayaṁ tu kiṁ kurvan jayati ? **vraja-vanitānāṁ** mathurā-dvārakā-**pura-vanitānāṁ** ca **kāma**-lakṣaṇo yo **devaḥ** svayam eva tad-rūpaḥ, taṁ **vardhayan** sadaivoddīpayan | atra tadīya-hṛdaya-stha-kāma-tad-adhidevayor abheda-vivakṣā tādṛśa-tad-bhāvasya tadvad eva paramārthatā-bodhanāya śrī-kṛṣṇa-sphūrti-mayasya tādṛśa-bhāvasyāprākṛtatvāt paramānanda-parama-kāṣṭhā-rūpatvāc ca | śrī-kṛṣṇasya kāma-rūpopāsanā cāgame vyaktāsti | vanitā janitātyarthānurāgāyāṁ ca yoṣiti iti nāma-liṅgānuśāsanam | vrajeti śraiṣṭhyena pūrva-nipātaḥ | ata eva pūrvaṁ meru-devyāṁ sudevīti saṁjñāvat devakī-śabdena śrī-yaśodā ca vyākhyeyā—


    dve nāmnī nanda-bhāryāyā yaśodā devakīti ca |


    ataḥ sakhyam abhūt tasyā devakyā śauri-jāyayā || iti skānda-vacanāt[^98] |

tad evaṁ triṣv api n itya-vihāritvaṁ siddham |

|| 10.90 || śrī-śukaḥ || 115 ||

 [116]

atha yad uktaṁ śrī-vṛndāvanasyaiva prakāśa-viśeṣe golokatvaṁ, tatra prāpañcika-lokāprakaṭa-līlāvakāśatvenāvabhāsamāna-prakāśo goloka iti samarthanīyam, prakaṭa-līlāyāṁ tasmiṁs tac-chabda-prayogādarśanāt, bhedāṁśa-śravaṇāc ca | prakaṭāprakaṭatayā līlā-bhedaś cāgre darśayitavyaḥ | 

tad evaṁ vṛndāvana eva tasya golokākhya-prakāśasya darśanenābhivyanakti—


    **nandas tv atīndriyaṁ dṛṣṭvā loka-pāla-mahodayam |**


    **kṛṣṇe ca sannatiṁ teṣāṁ jñātibhyo vismito’bravīt ||10||**


    **te cautsukya-dhiyo rājan matvā gopās tam īśvaram |**


    **api naḥ sva-gatiṁ sūkṣmām upādhāsyad adhīśvaram ||11||**


    **iti svānāṁ sa bhagavān vijñāyākhila-dṛk svayam |**


    **saṅkalpa-siddhaye teṣāṁ kṛpayaitad acintayat ||12||**


    **jano vai loka etasminn avidyā-kāma-karmabhiḥ |**


    **uccāvacāsu gatiṣu na veda svāṁ gatiṁ bhraman ||13||**


    **iti sañcintya bhagavān mahā-kāruṇiko hariḥ |**


    **darśayāmāsa lokaṁ svaṁ gopānāṁ tamasaḥ param ||14||**


    **satyaṁ jñānam anantaṁ yad brahmajyotiḥ sanātanam |**


    **yad dhi paśyanti munayo guṇāpāye samāhitāḥ ||15||**


    **te tu brahma-hradaṁ nītā magnāḥ kṛṣṇena coddhṛtāḥ |**


    **dadṛśur brahmaṇo lokaṁ yatrākrūro’dhyagāt purā ||16||**


    **nandādayas tu taṁ dṛṣṭvā paramānanda-nirvṛtāḥ |**


    **kṛṣṇaṁ ca tatra cchandobhiḥ stūyamānaṁ suvismitāḥ ||17||**


    <p style="text-align: right">
 [bhā.pu. 10.28.10-17]</p>


 [10]**atīndriyam** adṛṣṭa-pūrvam | **loka-pālo** varuṇaḥ | [11]**sva-gatiṁ** sva-dhāma | **sūkṣmāṁ** durjñeyām | **upādhāsyat** upadhāsyati no’smān prati prāpayiṣyatīti saṅkalpitavanta ity arthaḥ | 

 [13] **jana**iti |jana-śabdena tadīya-svajana evocyate | sālokya-sārṣṭi [bhā.pu. 3.29.13] ity-ādi padye _janā_ itivat | atraite mat-sevanaṁ vināprāpyamāṇā sālokyādi-par ityāgena tat-sevaika-vāñchā-vratāḥ sādhakā eveti labhyate | **na veda svāṁ gatiṁ** ity atra tu śrī-bhagavatā tasmin loke svīyatva-tadīyatvayor ekatva-mananena svābheda eva pratipādita iti parama evāsau tadīya-svajanaḥ | ata eva, 


    tasmān mac-charaṇaṁ goṣṭhaṁ man-nāthaṁ mat-parigraham | 


    gopāye svātma-yogena so’yaṁ me vrata āhitaḥ || [bhā.pu. 10.25.18]

iti svayam eva bhagavatā _mat-parigraham_ ity anena svasmiṁs tat-parikaratā_mac-charaṇam_ ity-ādi-krama-prāpta-bahuvrīhiṇā darśitā, _so’yaṁ me vrataḥ_ ity anena svasya tad-gopana-vratatā ca | tad evaṁ vrajavāsi-jana eva labdhe, taṁ praty eva karuṇayā darśitavān, na tv anyān | 

**svāṁ gatim** iti sāmānādhikaraṇye eva vyakte, na tu tābhyāṁ padābhyāṁ vastu-dvayam ucyate | **sva-gatiṁ sūkṣmām **iti pūrvoktam api tathā | tasmāt tal-loka-darśanam evobhayatra vivakṣitam | vivakṣite ca tal-loke, sa tu jana-mātrasya sva-gatir na bhavatīti ca jana-śabdena tad-viśeṣa eva vyākhyātaḥ |[^99]tad evaṁ saty ayam arthaḥ—jano’sau vraja-vāsī mama parama-[^100]svajanaḥ|

**etasmin** prāpañcika-loke | **avidyādibhiḥ** kṛtā yā **uccāvacāgatayo** deva-tiryag-ādayaḥ, **tāsusvāṁ gatiṁ bhraman, **tābhyo nirviśeṣatayā jānan, tām eva **svāṁ gatiṁ na vedety** arthaḥ | tato mām api sarvottamatayā prema-bhaktyā sarvottamatayā draṣṭur etasya yadyapi tat-tal-līlā-rasa-poṣāya madīya-līlā-śaktyaiva bhramādikaṁ kalpitaṁ, na punar avidyādibhiḥ | 


    iti nandādayo gopāḥ kṛṣṇa-rāma-kathāṁ mudā |


    kurvanto ramamāṇāś ca nāvindan bhava-vedanām || [bhā.pu. 10.11.58]iti |

yad-dhāmārtha-suhṛt-priyātma-tanaya-prāṇāśayās tvat-kṛte [bhā.pu. 10.14.25] ity ādi | tato’yaṁ bhramo yadyapi tat-tal-līlā-poṣāyaiva madīya-līlā-śaktyā kalpitaḥ, [^101]tathāpy etasyecchānusāreṇa kṣaṇa-katipayam etadīyāṁ sarva-vilakṣaṇāṁ svāṁ gatiṁ darśayan tad apaneṣyāmīti bhāvaḥ |vailakṣaṇyaṁ tv agre vyañjanīyam | 

 [14] **gopānāṁ svaṁ lokaṁ** śrī-golokaṁ | yaḥ khalu gopī-gopair asaṅkhyātaiḥ sarvataḥ samalaṅkṛtam iti mṛtyu-sañjaya-tantre varṇitam | tathā—


    padmākṛtipurodvāri lakṣa-maṇḍala-nāyikāḥ |


    rāmādayas tu gopālāś catur-dikṣu maheśvarāḥ || 

iti nārada-pañcarātre vijayākhyāne varṇitaḥ | cintāmaṇi-prakara-sadmasu [bra.saṁ. 5.40] ity-ādi brahma-saṁhitādiṣu varṇita[^102]-vyakta-vaibhavātikrānta-prapañca-loka-mahodayas tam evety arthaḥ |**tamasaḥ** prakṛteḥ paraṁ prapañcānabhivyaktatvena tadīyenāpy asaṅkaram | 

 [15] ata eva saccidānanda-rūpa evāsau loka ity āha—**satyam iti **| satyādi-rūpaṁ **yad brahma** yac ca **munayo guṇātyaye [**guṇāpāye**] paśyanti, **tad eva svarūpa-śakti-vṛtti-viśeṣa-prākaṭya-viśeṣeṇasatyādi-rūpāvyabhicāriṇaṁ goloka-rūpaṁdarśayāmāseti pūrvenānvayaḥ | yathānyatrāpi vaikuṇṭhe bhagavat-sandarbhodāhṛtaṁ pādmādi-vacanaṁ brahmābhinnatā-vācitvena darśitaṁ, tadvat | 

 [16] atha śrī-vṛndāvane ca tādṛśa-darśanaṁ katama-deśa-sthitānāṁ teṣāṁ jātam ity apekṣāyām āha—**brahma-hradam** akrūra-tīrthaṁ **kṛṣṇena nītāḥ** punaś ca tad-ājñayaiva **magnāḥ**, punaś ca **tasmāt** tīrthāt śrī-kṛṣṇenaiva **uddhṛtāḥ** | uddhṛtya vṛndāvana-madhya-deśam ānītās tasminn eva narākṛti-para-**brahmaṇaḥ** śrī-kṛṣṇasya **lokaṁ** golokākhyaṁ **dadṛśuḥ** | ko’sau brahma-hradaḥ ? tatrāha—yatreti | **purā** ity etat-prasaṅgād bhāvi-kāla ity arthaḥ | purā purāṇe nikaṭe prabandhātīta-bhāviṣu iti koṣa-kārāḥ | **yatra** ca brahma-hrade’**dhyagād** astauta adhigatavān iti vā | sarvatraiva śrī-vṛndāvane yadyapi tat-prakāśa-viśeṣo’sau goloko darśayituṁ śakyaḥ syāt, tathāpi tat-tīrtha-māhātmya-jñāpanārtham eva vā vinodārtham eva vā tasmin majjanam iti jñeyam |

 [17] **nandādaya** iti kartr-antarā-nirdeśāc **chandobhir** eva mūrtaiḥ kartṛbhiḥ | tad-abhijñāpanārthaṁ taj-janmādi-līlayā **stūyamānam** | antaraṅgāḥ parikarās tu pūrva-darśita-rītyā go-gopādaya eva | ata eva kṛṣṇaṁ yathā dadṛśuḥ, tathā tat-parikarāntarāṇāṁ darśanānuktes tatra ka eva tatra parikarā ity abhivyajyate | ta eva ca pūrva-darśita-mṛtyu-sañjayādi-tantra-hari-vaṁśādi-vacanānusāreṇa prakaṭāprakaṭa-prakāśa-gatatayā dvidhā-bhūtāḥ sampraty aprakaṭa-prakāśa-praveśe saty eka-rūpā eva jātā iti na pṛthag-dṛṣṭāḥ | 

yadā tat-prakāśa-bhedo bhavati, tadā tat-tal-līlā-rasa-poṣāya teṣu prakāśeṣu tat-tal-līlā-śaktir evābhimāna-bhedaṁ parasparam ananusandhānaṁ ca prāyaḥ sampādayatīti gamyate | udāhariṣyate cāgre | ata evoktaṁ **na veda svāṁ gatiṁ bhraman **iti |

tathā ca sati idānīṁ śrī-vraja-vāsināṁ kathañcij jātayā tādṛśecchayā tebhyas teṣām eva tādṛśa-loka-prakāśa-viśeṣādikaṁ darśitam iti gamyate | na ca prakāśāntaram asambhāvanīyam, parameśvaratvena tac ca śrī-vigraha-parikara-dhāma-līlādīnāṁ yugapad ekatrāpy ananta-vidha-vaibhava-prakāśa-śīlatvāt | atra **svāṁ gatim** iti tadīyatā-nirdeśo **gopānāṁ svaṁ lokam** iti ṣaṣṭhī-sva-śabdayor nirdeśaḥ | kṛṣṇam iti sākṣāt tan-nirdeśaś ca vaikuṇṭhāntaraṁ vyavacchidya śrī-golokam eva pratipādayati | ata eva teṣāṁ tad-darśanāt **paramānanda-nirvṛtatvaṁ suvismitatvam** api yuktam uktam, tasyaiva pūrṇatvāt, tathāteṣāṁ putrādi-rūpeṇodayāc ca | tad evam ukto’rthaḥ samañjasa eva ||

|| 10.28 || śrī-śukaḥ || 116 ||

 [117]

evaṁ dvārakādīnāṁ tasya n itya-dhāmatvaṁ siddham | atha tatra ke tāvad asya parikarāḥ ? ucyate—pūryor yādavādayo vane śrī-gopādayaś ceti | śrī-kṛṣṇasya dvārakādi-n itya-dhāmatvena teṣāṁ svataḥ-siddheḥ, tad-rūpatve parikarāntarāṇām ayuktatvād aśravaṇatvāc ca | tat-parikaratvenaivārādhanādi-vākyāni darśitāni darśayitavyāni ca | ataevoktaṁ pādme kārtika-māhātmye śrī-kṛṣṇa-satyabhāmā-saṁvāde—


    ete hi yādavāḥ sarve mad-gaṇā eva bhāmini |


    sarvadā mat-priyā devi mat-tulya-guṇa-śālinaḥ || [pa.pu. 6.89.224]

eva-kārān na devādayaḥ | śrī-hari-vaṁśe’py aniruddhānveṣaṇe tādṛśatvam evoktam akrūreṇa—devānāṁ ca hitārthāya vayaṁ yātā manuṣyatām [ha.vaṁ. 2.121.57][^103] iti | śrī-mathurāyāṁ tv avatārāvasareṇābhivyaktā api nigūḍhatayā kecit tasyām eva vartamānāḥ śrūyante | yathā śrī-gopālottara-tāpanyām—


    yatrāsau saṁsthitaḥ kṛṣṇas tribhiḥ śaktyā samāhitaḥ |


    rāmāniruddha-pradyumnai rukmiṇyā sahito vibhuḥ || [go.tā.u. 2.36] iti |

śrī-vṛndāvane taiḥ sadā vihāraś ca | yathā pādma-pātāla-khaṇḍe śrī-yamunām uddiśya—


    aho abhāgyaṁ lokasya na pītaṁ yamunā-jalam |


    go-vṛnda-gopikā-saṅge yatra krīḍati kaṁsa-hā || iti |

skānde ca—


    vatsair vatsatarībhiś ca sadā krīḍati mādhavaḥ |


    vṛndāvanāntara-gataḥ sa-rāmo bālakair vṛtaḥ || iti |

na tu prakaṭa-līlā-gatebhya ete bhinnāḥ, ete hi yādavāḥ sarve ity anusārāt | tathā hi pādma-nirmāṇa-khaṇḍe ca śrī-bhagavad-vākyam—


    n ityāṁ me mathurāṁ viddhi vanaṁ vṛndāvanaṁ tathā |


    yamunāṁ gopa-kanyāś ca tathā gopāla-bālakān ||


    mamāvatāro n ityo’yam atra mā saṁśayaṁ kṛthāḥ || iti |

atas tān evoddiśya śrutau ca tatra ṛkṣu—


    tāṁ vāṁ vāstūny uśmasi gamadhyai 


    yatra gāvo bhūri-śṛṅgā ayāsaḥ |


    atrāha tad urugāyasya vṛṣṇaḥ 


    paramaṁ padam avabhāti bhūri || [ṛ.ve. 1.154.6]iti |

vyākhyātaṁ ca—_tāṁ_ tāni _vāṁ_ yuvayoḥ kṛṣṇa-rāmayor _vāstūni_ līlā-sthānāni _gamadhyai_ gantuṁ prāptuṁ _uśmasi_ kāmayāmahe | tāni kiṁ-viśiṣṭāni ? _yatra_ yeṣu _bhūri-śṛṅgā_ mahā-śṛṅgyo _gāvo_ vasanti | yathopaniṣadi bhūma-vākye dharmi-pareṇa bhūma-śabdena mahiṣṭham evocyate, na tu bahutaram iti | yūtha-dṛṣṭyaiva vā bhūri-śṛṅgā bahu-śṛṅgyo, bahu-śubha-lakṣaṇā iti vā | _ayāsaḥ_ śubhāḥ | _atra_ bhūmau tal-loka-veda-prasiddhaṁ śrī-golokākhyaṁ[^104]_urugāyasya_ svayaṁ bhagavato _vṛṣṇaḥ_ sarva-kāma-dugha-caraṇāravindasya _paramaṁ_ prapañcātītaṁ _padaṁ_ sthānaṁ _bhūri_ bahudhā _avabhātī_ty _āha_ veda iti |

yajuḥsu—mādhyandinīyās tu yā te dhāmany uśmasi ity-ādau, viṣṇoḥ paramaṁ padam avabhāti bhūri ity ante paṭhanti |

pādmottara-khaṇḍe tu yat tv iyaṁ śrutiḥ parama-vyoma-prastāva udāhṛtā, tat parama-vyoma-golokayor ekatāpatty-apekṣayeti mantavyam, go-śabdasya sāsnādi-maty eva pracura-prayogeṇa jhaṭ ity artha-pratīteḥ, śrī-golokasya brahma-saṁhitā-harivaṁśa-mokṣadharmādiṣu prasiddhatvāc ca | 

atharvaṇi ca śrī-gopāla-tāpanyāṁ—


    janma-jarābhyāṁ bhinnaḥ sthāṇur ayam acchedyo’yaṁ yo’sau saurye tiṣṭhati yo’sau goṣu tiṣṭhati yo’sau gāḥ pālayati | yo’sau gopeṣu tiṣṭhati [go.tā.u. 2.22] ity-ādi |

saurya iti saurī yamunā, tasyā adūra-bhave deśeśrī-vṛndāvana ity arthaḥ | sahasra-nāmasu suyāmuna [ma.bhā. 13.135.88] iti tathā vyākhyātaṁ bhāṣya-kṛdbhiḥ | āgame ca, sakala-loka-maṅgalo nanda-gopa-tanayo devatā iti| tadīya-para-mahā-mantra-gata-ṛṣy-ādiṣu tadīyārādhyatvena tasya smaraṇam | 

tad evam ubhayeṣām api n itya-pārṣadatve siddhe, yat tu śastrāghāta-kṣata-viṣa-pāna-mūrcchā-tattva-bubhutsā-saṁsāra-sāra-nistāropadeśāspadatvādikaṁ śrūyate, tad bhagavata iva nara-līlaupāyikatayā prapañcitam iti mantavyam | yathā taveyaṁ viṣamā buddhiḥ [bhā.pu. 10.54.42] ity-ādikaṁ sākṣāt śrī-rukmiṇīṁ prati śrī-baladeva-vākye | yac ca śrīmad-uddhavam uddiśya—sa kathaṁ sevayā tasya kālena jarasaṁ gataḥ [bhā.pu. 3.2.3] ity uktam | tad api cira-kāla-sevā-tātparyakam eva, tatra pravayaso’py āsan yuvāno’tibalaujasaḥ [bhā.pu. 10.45.19] iti virodhāt | 

kvacic ca prakaṭa-līlāyāḥ prāpañcika-loka-miśratvāt yathārtham eva tad-ādikam | yathā śatadhanva-vadhādau | ubhayeṣāṁ vibhāgaś ca śrī-daśamānte dṛśyate—


    devāsurāhava-hatā daiteyā ye sudāruṇāḥ |


    te cotpannā manuṣyeṣu prajā dṛptā babādhire ||


    tan-nigrahāya hariṇā proktā devā yadoḥ kule |


    avatīrṇāḥ kula-śataṁ teṣām ekādhikaṁ nṛpa ||


    teṣāṁ pramāṇaṁ bhagavān prabhutvenābhavad dhariḥ |


    ye cānuvartinas tasya vavṛdhuḥ sarva-yādavāḥ || [10.90.43-45]

 ity anuvartināṁ pṛthaṅ-nirdeśāt | antaraṅgānāṁ bhagavat-sādhāraṇyaṁ tu yādavān uddiśyoktam—mat-tulya-guṇa-śālinaḥiti | gopān uddiśya ca gopaiḥ samāna-guṇa-śīla-vayo-vilāsa-veśaiś ca [kra.dī. 3.20] iti | pādma-nirmāṇa-khaṇḍe—gopālā munayaḥ sarve vaikuṇṭhānanda-mūrtayaḥ [pa.pu. 5.74.33] iti | yato yo vaikuṇṭhaḥ śrī-bhagavān sa ivānanda-mūrtayas te tatas tat-parama-bhaktatvād eva munaya ity ucyate | na tu muny-avatāratvād iti jñeyam | naite sureśā ṛṣayo na vaite [bhā.pu. 10.13.39] ity-ādikaṁ śrī-baladeva-vākyaṁ ca bhagavad-āvirbhāva-lakṣaṇa-gopādīnāṁ, keyaṁ vā kuta āyātā daivī vā nāry utāsurī [bhā.pu. 10.13.37] ity ādi-prāptam anyatvam eva niṣedhati, na tu pūrveṣāṁ ca tad vidadhāti kalpanā-gauravād iti jñeyam | [B addition: itthaṁ satāṁ brahma-sukhānubhūtyā [bhā.pu. 10.12.11] ity-ādeḥ, tad bhūri-bhāgyam [bhā.pu. 10.14.34] ity-ādeś ca | **end Vṛ.**]

yuktaṁ caiṣāṁ tat-sādṛśyaṁ—


    tasyātma-tantrasya harer adhīśituḥ 


    parasya māyādhipater mahātmanaḥ |


    prāyeṇa dūtā iha vai manoharāś


    caranti tad-rūpa-guṇa-svabhāvāḥ || [bhā.pu. 6.3.18] iti śrī-yama-vākyānugatatvāt |

dṛṣṭaṁ ca yathā prathame—prāviśat puram [bhā.pu. 1.11.11] ity ārabhya, madhu-bhoja-daśārhārha-kukurāndhaka-vṛṣṇibhiḥ ātma-tulya-balair guptām [bhā.pu. 1.11.12] ity-ādi | ata eva brahmaṇā hṛteṣu bāla-vatseṣu bhagavatā nānyeṣāṁ tat-tad-rūpāṇāṁ sṛṣṭiḥ, kintu svenaiva tat-tad-rūpatā-prāptir ity uktam | ata eva—


    gopa-jāti-praticchannā devā gopāla-rūpiṇam |


    īḍire kṛṣṇaṁ rāmaṁ ca naṭā iva naṭaṁ nṛpaḥ || [bhā.pu. 10.18.11]

ity atra sāmyam eva sūcitam | arthaś ca _devāḥ_ śrī-kṛṣṇāvaraṇe mad-bhakta-pūjābhyadhikā [11.19.21] iti nyāyena tadvad evopāsyā api śrīdāmādayo _gopa-jātyā praticchannā_ anya-gopa-sāmānya-bhāvena prāyas tādṛśatayā lakṣayitum aśakyāḥ | tatra _kṛṣṇaṁ rāmaṁ ca gopāla-rūpiṇam_ iti dṛṣṭānta-garbhe yathā tādṛśāv api tau tad-rūpiṇau tathā te’pīty arthaḥ | atra _devā_ ity anena guṇa-sāmyaṁ cābhipretam iti |

tatra yādavādīnāṁ [sva-tulyatvaṁ ādhyātmika-goṣṭhī-līlayaiva śleṣataḥ[^105]] tat-pārṣadatvaṁ yojayati—


    **ahaṁ yūyam asāv ārya ime ca dvārakaukasaḥ |**


    **sarve’py evaṁ yadu-śreṣṭha vimṛgyāḥ sa-carācaram || [**bhā.pu. 10.85.23]

**yūyaṁ** śrīmad-ānakadundubhy-ādayo **vimṛgyāḥ** paramārtha-rūpatvād anveṣaṇīyāḥ | tathānyad api **dvārakauko** jaṅgama-sthāvara-sahitaṁ yat kiñcit tadanveṣyam | **ahaṁ** śrī-kṛṣṇa iti dṛṣṭāntatvenopanyastam | tataś ca narākāra-brahmaṇi svasminn iva tan-n itya-parikare sarvatraiva parama-puruṣārthatvam iti bhāvaḥ | tasmād yathā pūrvaṁ sattvaṁ rajas tamaḥ [10.85.13] ity-ādinā _sattvādi_-guṇānāṁ _tad-vṛttīnāṁ ca brahmaṇi_ traikālika-sparśa-sambhavān _māyayaiva_ tad-adhyāso bhavatā varṇitaḥ, tathā dṛṣṭir atra tu nakāryeti tātparyam ||

 [118]

laukikādhyātma-goṣṭhīty evam evety āha dvayena | tatra prathamena, yathā—


    **ātmā hy ekaḥ svayaṁ-jyotir n ityo’nyo nirguṇo guṇaiḥ |**


    **ātma-sṛṣṭais tat-kṛteṣu bhūteṣu bahudheyate || [**bhā.pu. 10.85.24]

atra [anugatārthāntaraṁ ca dṛśyate][^106] dvārakāyām iti prakaraṇena labhyate | **hi **yasmād **eka evaātmā**mal-lakṣaṇaṁ bhagavattvam **ātma-sṛṣṭaiḥ** svarūpād evollasitair **guṇaiḥ** svarūpa-śakti-vṛtti-viśeṣaiḥ kartṛbhis **tat-kṛteṣu** tasmin svarūpe eva prādurbhāviteṣu **bhūteṣu** paramārtha-satyeṣu dvārakāntar-varti-vastuṣu **bahudhā** tat-tad-rūpeṇa **īyate** prakāśate | sahasra-nāma-bhāṣye lokanāthaṁ mahadbhūtam [ma.bhā. 13.135.7] ity atra ca bhūtaṁ paramārtha-satyam iti vyākhyātam | tathā tathā ca prakāśaḥ svarūpa-guṇāpar ityāgenaivety āha—**svayaṁ jyotiḥ** sva-prakāśa eva san, **n itya** eva san, **anyaḥ** prapañce’bhivyakto’pi tad-vilakṣaṇa eva san, **nirguṇaḥ** prākṛta-guṇa-rahita eva ca sann iti ||24||

 [119]

 [atra cārthāntaraṁ yathā][^107] tarhi kathaṁ bhavata ātyantikaṁ samam evātra sarvam ? ity āśaṅkya tathāpi mayy asti vaiśiṣṭyam ity āha—


    **khaṁ vāyur jyotir āpo bhūs tat-kṛteṣu yathāśayam |**


    **āvis-tiro-’lpa-bhūry eko nānātvaṁ yāty asāv api || [**bhā.pu. 10.85.25]

sat-kārya-vādābhyupagamāt tasya kāraṇānanyatvābhyupagamāc ca | yathā **khādīni** bhūtāni **tat-kṛteṣu** tat-svarūpeṇaiva vikāsiteṣu vāyv-ādi-ghaṭānteṣu **yathāśayaṁ** vāyv-ādy-**āvir**bhāvādy-anurūpam evāvirbhāvādikaṁ yānti, na tu teṣv adhikam | atra yāvān vāyur gṛhyate, tāvān eva tatrākāśa-dharmaḥ śabdo’pi gṛhyate | yāvaj jyotis tāvān eva vāyu-dharmaḥ sparśo’pīty-ādikaṁ jñeyam | tathā svarūpeṇaiva vikāsiteṣu dvārakā-vastuṣu **asau** bhagavad-ākhya ātmā**api** | tasmād ahaṁ tu tat-sarva-mayaḥ sarvasmāt pṛthak paripūrṇaś cety asti vaiśiṣṭyam iti bhāvaḥ | anena dṛṣṭāntena matta evollasitā mad-dharmā eva te bhavitum arhanti, na tv ākāśe dhūsaratvādivan mayi kevala-madhya-sthā iti ca jñāpitam | atra yathā tatheti vyākhyānam api-śabdena dyotyate | 

|| 10.85 || śrī-bhagavān śrī-vasudevam || 117-119 ||

 [120]

ata evāha—


    **tad-darśana-sparśanānupatha-prajalpa-**


    **śayyāsanāśana-sayauna-sapiṇḍa-bandhaḥ |**


    **yeṣāṁ gṛhe niraya-vartmani vartatāṁ vaḥ**


    **svargāpavarga-viramaḥ svayam āsa viṣṇuḥ || [**bhā.pu. 10.82.30]

**yeṣāṁ vo** yuṣmākaṁ vṛṣṇīnāṁ **gṛhe viṣṇuḥ** śrī-kṛṣṇākhyo bhagavān **svayam** ātmanā svabhāvata eva **āsa** nivāsaṁ cakre, na tv anyena hetunetitad-vāsasya svābhāvikatvaṁ darśitam | kathaṁ-bhūte gṛhe ? **aniraya-vartmani**—nirayaḥ saṁsāraḥ, tad-vartma prapañcaḥ, tato’nyasmin, prapañcātīta ity arthaḥ | kīdṛśānāṁ vaḥ ? tasminn eva **vartamānānām** | svayaṁ kathaṁ-bhūtaḥ ? **svargāpavarga-viramaḥ** svargasyāpavargasya ca viramo yena | yo nija-bhaktebhyas tad-bahirmukhatākaraṁ svargaṁ na dadāti, tad-bhakty-udāsīnaṁ kevalaṁ mokṣaṁ ca na dadāti, kintu tān sva-caraṇāravinda-tala eva rakṣatīty arthaḥ | 

yeṣāṁ yuṣmākaṁ tu gṛhe sa evaṁ-bhūta evāsety āha—tad-darśaneti | tasya yuṣmat-kartṛkaṁ **darśanaṁ** ca, **anupatho**’nugatiś ca, **prajalpo** goṣṭhī ca, tathā yuṣmat-saṁvalitā **śayyā** śayanaṁ ca, āsanaṁ ca, **aśanaṁ** bhojanaṁ ca, tair viśiṣṭaiś cāsau **sa-yauna-sa-piṇḍa-bandhaśce**ti śāka-pārthivādivan madhya-pada-lopī karmadhārayaḥ | tatra vṛṣṇibhiḥ saha yauna-bandho vivāha-sambandhaḥ, sa-piṇḍa-bandho daihika-sambandhaḥ, tābhyāṁ saha vartamāno’sāv iti bahuvrīhi-garbhatā ||

|| 10.82 || rājānaṁ śrīmad-ugrasenam || 120 ||

 [121]

kiṁ ca—


    **saṅkhyānaṁ yādavānāṁ kaḥ kariṣyati mahātmanām |**


    **yatrāyutānām ayuta-lakṣeṇāste sadāhukaḥ || [**bhā.pu. 10.90.42]

**āhukaḥ** ugrasenaḥ | **yatra… āsta** iti vartamāna-prayogeṇa tatrāpi **sadā** iti n ityatā-vācakāvyayena teṣāṁ n itya-pārṣadatvaṁ suvyaktam ||

|| 10.90 || śrī-śukaḥ || 121 ||

 [122]

atas teṣāṁ śrī-bhagavat-pārṣadatve yogyatām avyabhicāritvam api dṛṣṭāntena spaṣṭayati—


    **tatropaviṣṭaḥ paramāsane vibhur**


    **babhau sva-bhāsā kakubho’vabhāsayan**


    **vṛto nṛ-siṁhair yadubhir yadūttamo**


    **yathoḍu-rājo divi tārakā-gaṇaiḥ || [**bhā.pu. 10.70.18]

spaṣṭam | evam eva duryodhanaṁ prati svayaṁ viśva-rūpaṁ darśayatā śrī-bhagavatā teṣāṁ yādavādīnāṁ nijāvaraṇa-rūpatvaṁ darśitam ity udyama-parvaṇi prasiddhiḥ || 

|| 10.70 || śrī-śukaḥ || 122 ||

 [123]

yaś caiṣām ekādaśa-skandhānte tad-anyathā-bhāvaḥ śrūyate, sa tu śrīmad-arjuna-parājaya-vimoha-paryanto māyika eva | tathā-racanaṁ ca brahma-śāpānivartyatā-khyāpanāyaiva go-brāhmaṇa-hitāvatāriṇā bhagavatā vihitam iti jñeyam | dṛśyate ca bṛhad-agni-purāṇādau rāvaṇa-hṛtāyāḥ sītāyā māyikatvaṁ yathā tadvat[^108] | tathā hi tadānīm evāha—


    **tvaṁ tu mad-dharmam āsthāya jñāna-niṣṭha upekṣakaḥ |**


    **man-māyā-racitām etāṁ vijñāyopaśamaṁ vraja || [**bhā.pu. 11.30.49]

**tvaṁ tu** dāruko **jñāna-niṣṭho** madīya-līlā-tattvajñaḥ, **mad-dharmaṁ** mama svabhakta-pratipālayitṛtva-rūpaṁ sva-tulya-parikara-saṅgitva-rūpaṁ ca svabhāvam **āsthāya** viśrabhya, **etām** adhunā prakāśitāṁ sarvām eva mauṣalādi-līlāṁ mama indra-jālavad **racitāṁ vijñāyaupekṣako** bahir-dṛṣṭyā jātaṁ śokam upekṣamāṇa **upaśamaṁ** citta-kṣobhāt nivṛttiṁ **vraja** prāpnuhi | tu-śabdenānye tāvan muhyantu, ] tava tu tathā moho na yukta eveti dhvanitam | atra śrī-dārukasya svayaṁ vaikuṇṭhāvatīrṇatvena siddhatvād etām ity atrātisannihitārtha-lābhāc cānyathā-vyākhyānam eva prathama-pratīty-aviṣaya iti vivektavyam |

|| 11.30 || śrī-bhagavān dārukam || 123 ||

 [124]

tathā ca padya-trayam—


    **rājan parasya tanu-bhṛj-jananāpyayehā**


    **māyā-viḍambanam avehi yathā naṭasya |**


    **sṛṣṭvātmanedam anuviśya vihṛtya cānte**


    **saṁhṛtya cātma-mahimoparataḥ sa āste || [**bhā.pu. 11.31.11]

**parasya** śrī-kṛṣṇasya ye **tanu-bhṛtaḥ, **prayujyamānemayi tāṁ śuddhāṁ bhāgavatīṁ tanum [bhā.pu. 1.6.29] iti śrī-nāradokty-anusāreṇa tadīyāṁ tanum eva dhārayantas tat-pārṣadā yādavādayaḥ, teṣāṁ **jananāpyaya**-rūpā **īhāś** ceṣṭāḥ kevalaṁ parasyaiva **māyayā** anukaraṇam **avehi** yathā indrajāla-vettā **naṭaḥ** kaścij jīvata eva mārayitveva dagdhveva punaś ca tad-dehaṁ janayitveva darśayati tasyeva | viśva-sargādi-hetv-acintya-śaktes tasya tādṛśa-śaktitvaṁ na ca citram ity āha—sṛṣṭveti | 

evaṁ sati śrī-saṅkarṣaṇādau mugdhānām anyathā-bhāna-hetūdāharaṇābhāsaḥ sutarām eva māyika-līlā-varṇane praveśito bhavati | skānde śrī-lakṣmaṇasyāpy anyādṛśatvaṁ na sampratipannam | nārāyaṇa-varmaṇi ca śeṣād vilakṣaṇa-śaktitvena n ityam evopāsaka-pālakatvena tathaivānumatam iti darśitam | ata eva jarāsandha-vākye, tava rāma yadi śraddhā [bhā.pu. 10.50.18] ity atra śrī-svāmibhir apītthaṁ vāstavārtho vyañjitaḥ—acchedya-deho’sāv iti svayam eva matvā aparitoṣāt pakṣāntaram āha—yad vā, māṁ jahīti | 

tad evaṁ cānena vyākhyānena lokābhirāmāṁ sva-tanuṁ [bhā.pu. 11.31.6] ity-ādi-padyeṣu yogi-jana-śakti-vilakṣaṇa-bhagavac-chakti-vyañjakaṁ śrī-svāmi-caraṇānām adagdhvety ādi-pada-cchedādi-maya-vyākhyā-sauṣṭhavaṁ kaimutyātiśayena suṣṭhv eva sthāpitam | yata eva dṛśyate cādyāpy upāsakānām ity-ādikaṁ ca tad-uktaṁ susaṅgataṁ bhavati | tat-tat-parikareṇaiva sārdhaṁ teṣu tat-sākṣātkāra iti |

 [125]

aprākṛta-dehānāṁ teṣāṁ tan na sambhavatīty āstām, śrī-kṛṣṇa-pālyatvenaiva na sambhavatīty āha—


    **martyena yo guru-sutaṁ yama-loka-nītaṁ**


    **tvāṁ cānayac charaṇa-daḥ paramāstra-dagdham |**


    **jigye’ntakāntakam apīśam asāv anīśaḥ**


    **kiṁ svānane svar anayan mṛgayuṁ sa-deham ||** [bhā.pu. 11.31.12]

**yaḥ** śrī-kṛṣṇo **yama-lokaṁ** gatam api **guru-sutaṁ** guror jātena pañcajana-bhakṣitena tena **martyena** dehenaiva **ānayat** | na ca brahma-tejaso balavattvaṁ mantavyam |**tvāṁ ca** brahm**āstra-dagdhaṁ** yas tasmād brahmāstrād ānayad rakṣitavān ity arthaḥ | kim anyad vaktavyaṁ ? yaś **cāntakānām antakam īśaṁ** śrī-rudram api bāṇa-saṅgrāme jitavān | aho yaś ca taṁ jarākhyaṁ **mṛgayum** api **svaḥ** svargaṁ vaikuṇṭha-viśeṣaṁ **sa-śarīram** eva prāpitavān | sa kathaṁ svānāṁ yadūnām avane īśo na bhavati ? tasmāt teṣv anyathā-darśanaṁ na tāttvika-līlānugatam | sa-śarīraṁ tu teṣāṁ sva-loka-gamanam atīva yuktam ity arthaḥ ||

 [126]

nanu gacchantu te sa-śarīrā eva svaṁ dhāma | tatrāpi svayaṁ bhagavān virājata eveti na teṣāṁ tad-viraha-duḥkham api | śrī-bhagavāṁs tu tathā-samarthaś cet tarhi katham anyāṁs tādṛśān āvirbhāvya taiḥ saha martya-lokānugrahārtham aparam api kiyantaṁ kālaṁ martya-loke’pi prakaṭo nāsīt? ity atra siddhāntayan teṣāṁ śrī-bhagavataś ca sauhārda-bhareṇāpi parasparam avyabhicāritvam āha—


    **tathāpy aśeṣa-sthiti-sambhavāpyayeṣv**


    **ananya-hetur yad aśeṣa-śakti-dhṛk |**


    **naicchat praṇetuṁ vapur atra śeṣitaṁ**


    **martyena kiṁ sva-stha-gatiṁ pradarśayan || [**bhā.pu. 11.31.13]

yadyapy ukta-prakāreṇa **aśeṣa-sthiti-sambhavāpyayeṣu ananya-hetuḥ yat** yasmāt tad-ūrdhvam apy ananta-tādṛśa-**śakti-dhṛk**, tathāpi yādavān antardhāpya nijaṁ **vapur atra śeṣitaṁ praṇetuṁ** kiñcit kālaṁ sthāpayituṁ **naicchat**, kintu svam eva lokam anayat | tatra hetuḥ—tān vinā **martyena** lokena **kiṁ** mama prayojanaṁ ? iti **sva-sthānāṁ** tad-dhāma-gatānāṁ teṣāṁ **gatim** eva svasyābhimatatvena **pra**-kṛṣṭāṁ **darśayann** iti ||13||

|| 11.31 || śrī-śukaḥ || 124-126 ||

 [127]

atas teṣāṁ śrī-bhagavadvad antardhānam eva, na tv anyad astīti śrī-bhagavad-abhiprāya-kathanenāpy āha—


    **mitho yadaiṣāṁ bhavitā vivādo**


    **madhv-āmadātāmra-vilocanānām |**


    **naiṣāṁ vadhopāya iyān ato’nyo**


    **mayy udyate’ntardadhate svayaṁ sma || [**bhā.pu. 3.3.15]

**eṣāṁ** yadūnāṁ **yadā mitho vivādas** tadāpy eṣāṁ pṛthivī-par ityājane **vadha-rūpa upāyo na** vidyate, kim utānyena vivāde sa na syād iti | tarhi teṣāṁ mamābhilaṣite pṛthivī-par ityājane katama upāyo bhavet ? tatra punaḥ parāmṛśati—ato vadhād **anya** eva **iyān** etāvān eva upāyo vartate | ko’sau ? **mayi udyate** mamecchāyāṁsatyāṁ[^109]ete **svayam antardadhata** iti yaḥ | **smeti** niścaye | yad vā, vadhasyopāyo na vidyata ity evaṁ vyākhyāya ato vadhopāyād anya iyān vadhopāya-tulya upāyo vidyate iti vyākhyeyam | anyat samānam ||

|| 3.3 || śrīmad uddhavo viduram || 127 ||

 [128]

ataevāntarhite bhagavati śrīmad-uddhavasya **vidur** iti vartamāna-pratyaya-nirdeśa-vākyena tadānīm antarhitasyāpi tad-vargasyaiva śrī-bhagavataiva saha saṁvāso vyajyate, yathā—


    **durbhago bata loko’yaṁ yadavo nitarām api |**


    **ye saṁvasanto na vidur hariṁ mīnā ivoḍupam || [**bhā.pu. 3.2.8]

**ayaṁ** mama hṛdaye sphuran dvārakā-vāsī **lokaḥ** | **ye saṁvasantaḥ** saha vasanto’pi **na vidur** na jānanti | ahaṁ tu saṁvāsa-bhāgya-hīno na jānāmīti nāścaryam iti bhāvaḥ | atra tadānīṁ yadi saṁvāso nābhaviṣyat tadā “nāvediṣur” ity evāvakṣyad iti jñeyam ||8||

 [129]

nanv adhunāpi na jānantīti kathaṁ jānāsi ? ity āśaṅkya hetuṁ prācīna-nijānubhavam āha—


    **iṅgita-jñāḥ puru-prauḍhā ekārāmāś ca sātvatāḥ |**


    **sātvatām ṛṣabhaṁ sarve bhūtāvāsam amaṁsata || [**bhā.pu. 3.2.9]

**sātvatāṁ** sveṣām eva **ṛṣabhaṁ** n itya-kula-patitve vartamānaṁ svayaṁ bhagavantam api **bhūtāvāsaṁ** tad-aṁśa-rūpaṁ bhūtāntaryāmiṇam eva **amaṁsata** iti, eko deva ity-ādau sarva-bhūtādhivāsa [śve.u. 6.11][^110] ity antaryāmīti śruteḥ | uktaṁ ca vṛṣṇīnāṁ para-devateti [bhā.pu. 10.43.17] iti ||

|| 3.2 || śrīmad-uddhavo śrī-viduram || 128-129 ||

 [130]

yam eva saṁvāsaṁ pūrvam api prārthayāmāsa—


    **nāhaṁ tavāṅghri-kamalaṁ kṣaṇārdham api keśava |**


    **tyaktuṁ samutsahe nātha sva-dhāma naya mām api || [**bhā.pu. 11.6.43]

**sva-dhāma **dvārakāyā eva prāpañcikāprakaṭa-prakāśa-viśeṣam apīti | yathā yādavān anyān nayasi tathā **mām apinaye**ty arthaḥ | arthāntare tv api-śabda-vaiyarthyaṁ syāt |

|| 11.6 || śrīmān uddhavaḥ || 130 ||

 [131]

pādmottara-khaṇḍe kārttika-māhātmye ca yādavānāṁ tadṛśatvaṁ—


    yathā saumitri-bharatau yathā saṅkarṣaṇādayaḥ |


    tathā tenaiva jāyante nija-lokād yadṛcchayā ||


    punas tenaiva gacchanti tat-padaṁ śāśvataṁ param |


    na karma-bandhanaṁ janma vaiṣṇavānāṁ ca vidyate || [pa.pu. 6.229.57-58]iti |

atra _nija-lokād_ iti _tat-padam_ iti ca rāma-kṛṣṇādi-vaikuṇṭhaṁ pādmottara-khaṇḍa-matam | śrī-matsyādy-avatārāṇāṁ pṛthak pṛthak vaikuṇṭhāvasthites tatra sākṣād-uktatvāt | tādṛśānāṁ bhagavata iva bhagavad-icchayaiva janmādi-kāraṇaṁ coktaṁ śrī-vidureṇa—


    ajasya janmotpatha-nāśanāya


    karmāṇy akartur grahaṇāya puṁsām


    nanv anyathā ko’rhati deha-yogaṁ


    paro guṇānām uta karma-tantram || [bhā.pu. 3.1.44]iti |

ko vānyo’pi[^111] iti ṭīkā ca | 

tad evaṁ teṣāṁ śrī-kṛṣṇa-n itya-parikaratve siddhe sādhite śrī-vasudevādīnāṁ prāg-janmani sādhakatvādi-kathanaṁ ca bhagavata iva bhagavad-icchayaiva loka-saṅgrahādy-artham aṁśenaivāvatārāt kvacij-jīvāntarāveśāt sambhavati | punaś ca svayam avataratsu teṣu tad-aṁśa-praveśa-kathā-rītyā tv ekatvena kathanam iti jñeyam | yathā pradyumnasya vyākhyātam | evaṁ tṛtīye vedāham [3.4.11][^112] ity-ādi bhagavad-vākye uddhavaṁ prati vasv-aṁśatvāpekṣayaiva vaso iti sambodhanaṁ tādṛśāṁśa-paryavasānāspadāṁśi-rūpatvena carama-janmatoktiś ca jñeyā | ataevāha—


    **tvam eva pūrva-sarge’bhūḥ **


    **pṛśniḥ svāyambhuve sati |**


    **tadāyaṁ sutapā nāma **


    **prajāpatir akalmaṣaḥ || [**bhā.pu. 10.3.32]

**tvaṁ** śrī-devakī-devy **evapṛśnir abhūḥ, **na tu pṛśnis tvam abhūd iti | evaṁ **tadāyam** apīti ||

|| 10.3 || śrī-bhagavān || 131 ||

 [132]

evam evāha—


    **vasudevaṁ hareḥ sthānaṁ **


    **vadanty ānakadundubhim [**bhā.pu. 9.24.30] iti |

sattvaṁ viśuddhaṁ vasudeva-śabditaṁ yad īyate tatra pumān apāvṛtaḥ [bhā.pu. 4.3.23] ity-ādau prasiddhaṁ vasudevākhyaṁ hareḥ sthānam atrānakadundubhiṁ vadanti munaya iti ||

|| 9.24 || śrī-śukaḥ || 132 ||

 [133]

tathātrāpy evaṁ vyākhyeyaṁ, 

**devakyāṁ deva-rūpiṇyām [**bhā.pu. 10.3.8] 

vasudevas tad-rūpiṇyāṁ śuddha-sattva-vṛtti-rūpāyām eveti | ata eva viṣṇu-purāṇe tāṁ prati deva-stutau—tvaṁ parā prakṛtiḥ sūkṣmā [vi.pu. 5.2.7] ity-ādi bahutaram ||

|| 10.3 || śrī-śukaḥ || 133 ||

 [134]

ataevāham iva n ityam eva mat-pitṛ-rūpeṇāprakaṭa-līlāyāṁ vartamānau yuvām adhunā prakaṭa-līlām anugatau punar aprakaṭa-līlā-praveśaṁ yadṛcchayaivāpsyatha ity āha—


    **yuvāṁ māṁ putra-bhāvena brahma-bhāvena cāsakṛt |**


    **cintayantau kṛta-snehau yāsyethe mad-gatiṁ parām || [**bhā.pu. 10.3.45]

brahma-bhāvena narākṛti-para-brahma-buddhyā | parāṁ prakaṭa-līlāto’nyāṁ mad-gatiṁ līlām | 

 [135]

yuvayoḥ prāg aṁśenāvirbhūtayor api mad-eka-niṣṭhāsīd ity āha—


    **ajuṣṭa-grāmya-viṣayāv anapatyau ca dam-patī |**


    **na vavrāthe’pavargaṁ me mohitau deva-māyayā || [**bhā.pu. 10.3.39]

**mama māyayā** mad-viṣaya-sneha-mayyā śaktyety arthaḥ, vaiṣṇavīṁ vyatanon māyāṁ putra-sneha-mayīṁ vibhur [bhā.pu. 10.8.43] iti vraja-rājñīṁ prati ca darśanāt | tādṛśa-sneha-janikayā mama kṛpayeti vā, māyā dambhe kṛpāyāṁcaiti viśva-prakāśāt | tat-premṇaiva hy apavargasya tiraskāraḥ sarvatra śrūyate, yadyapi mokṣa-varaṇe hetur astīty āha—**ajuṣṭeti** | viṣayāveśābhāvād vairāgyotpatter iti bhāvaḥ ||

|| 10.3 || śrī-bhagavān pitarau || 134-135 ||

 [136]

atha śrī-gopādīnām api tan-n itya-parikaratvam jayati jananivāsa [10.90.48] ity ādāv eva vyaktam | ata evāha—


    **tasmān mac-charaṇaṁ goṣṭhaṁ man-nāthaṁ mat-parigraham |**


    **gopāye svātma-yogena so’yaṁ me vrata āhitaḥ || [**bhā.pu. 10.25.18]

spaṣṭam || 10.25 || śrī-bhagavān || 136 ||

 [137]

tathā—


    **tata ārabhya nandasya vrajaḥ sarva-samṛddhimān |**


    **harer nivāsātma-guṇai ramākrīḍam abhūn nṛpa || [**bhā.pu. 10.5.18]

**harer nivāsa**-bhūto ya **ātmā**, tasya ye **guṇāḥ**, tair eva **sarva-samṛddhimān**, n itya-yoge matv-arthīyena n ityam eva sarva-samṛddhi-yuktaḥ śrī-**nandasya vrajaḥ**| **tatas** taṁ śrī-kṛṣṇa-prādurbhāvaṁ **ārabhya** tu **ramākrīḍāṁ**—


    cintāmaṇi-prakara-sadmasu kalpa-vṛkṣa-


    lakṣāvṛteṣu surabhir abhipālayantam |


    lakṣmī-sahasra-śata-sambhrama-sevyamānam [bra.saṁ. 5.29] ity atra prasiddhyā, 

ramāṇāṁ mahā-lakṣmīṇāṁ śrī-vrajadevīnām api sākṣād vihārāspadaṁ babhūva | hari-nivāsātmani tatra śrī-kṛṣṇo yāvan nigūḍhatayā viharati sma, tāvat tā api tathaiva viharanti sma | vyaktatayā tu tā api vyaktatayety arthaḥ |

|| 10.5 || śrī-śukaḥ || 137 ||

 [138]

etad eva prapañcayati ṣaḍbhiḥ—


    **aho bhāgyam aho bhāgyaṁ **


    **nanda-gopa-vrajaukasām |**


    **yan-mitraṁ paramānandaṁ **


    **pūrṇaṁ brahma sanātanam || [**bhā.pu. 10.14.32]

**bhāgyam** anirvacanīyā kāpi śrī-kṛṣṇasya kṛpā, tasya punar-ukty-ādareṇa sarvathaiva aparicchedyatvam uktam | **pūrṇa-paramānanda-brahmatvenaiva sanātanatve** siddhe yat punas tad-upādānaṁ tan-mitra-padasyaiva viśeṣaṇatvena labhyam | athavā, vidheyasya viśeṣa-pratipatty-artham anūdyaṁ viśiṣyate | yathā manoramaṁ suvarṇam idaṁ kuṇḍalaṁ jātam iti kuṇḍalasyaiva manoramatvaṁ sādhyam | tasmād atrāpy anūdyasya śrī-kṛṣṇākhyasya para-brahmaṇaḥ paramānanda-pūrṇatva-lakṣaṇaṁ viśeṣaṇa-dvayaṁ vidheyāyā **mitratāyā** eva tat-tad-bhāvaṁ sādhayatīti tad-ekārtha-pravṛttaṁ sanātanatvaṁ tasyās tad-bhāvaṁ sādhayet | 

kiṁ cātra mitram iti kāla-viśeṣa-yoga-nirdeśābhāvāt kāla-sāmānyam eva bhajate | tataś ca tasya mitratā-lakṣaṇasya vidheyasya kāla-trayāvasthitatvam eva spaṣṭam | kālāntarāsaṁjananaṁ tu kaṣṭam | atra cottarayor arthayoḥ śrī-kṛṣṇasya sanātanatve śabda-labdhe sati tadīya-maitrīmatāṁ parikarāṇām api sanātanatvaṁ nāsambhavam api, śrī-rukmiṇī-prabhṛtīnām tathā darśanāt |

 [139]

aho astu tāvad eṣāṁ n ityam eva śrī-kṛṣṇa-maitrī-paramānandam anubhavatāṁ bhāvyaṁ, samprati asmākam api tat kim api jātam ity āha—


    **eṣāṁ tu bhāgya-mahimācyuta tāvad āstām**


    **ekādaśaiva hi vayaṁ bata bhūri-bhāgāḥ |**


    **etad dhṛṣīka-caṣakair asakṛt pibāmaḥ**


    **śarvādayo’ṅghry-udaja-madhv-amṛtāsavaṁ te || [**bhā.pu. 10.14.33]

**ekā** akhaṇḍitā n ityeti yāvat | sā **bhāgya-mahimā** bhāgya-māhātmyam **eṣāṁ tāvad āstāṁ, **samprati **śarvādayodaśa**-dik-pāla-devā eva **vayaṁ bhūri-bhāgāḥ** | parama-bhaktatvāt teṣu mukhyatvāc ca śarvādaya ity uktam | bhūri-bhāgatvam eva darśayati—**hṛṣīka-caṣakaiś** cakṣur-ādi-lakṣaṇa-pāna-pātraiḥ kṛtvā, **vayam** apy etat sākṣād eva yathā syāt tathā te tava **aṅghry-udaja-madhv-amṛtāsavamasakṛt** punaḥ punar ihāgatya **pibāma** iti | caraṇa-saundaryādikam evātimanoharatvāt madhv-āditayā tridhāpi rūpitaṁ samāhāra-dvandvena | etad iti cāsyaiva vā viśeṣaṇasya | 

atra "tuṣyatu durjanaḥ" iti nyāyena śrī-vraja-vāsināṁ prākṛta-dehitva-mate’pi teṣāṁ karaṇair devatā-kartṛka-bhogo na yujyeta, tasya ca n ityatvāt [ve.sū. 2.4.17] ity atra śrī-śaṅkarācāryeṇa ca karaṇa-pakṣasyaiva hi devatā na bhoktṛ-pakṣasya ity ātmana eva bhoktṛtva-nirdhāraṇāt ||139||

 [140]

ataḥ pūrvam api tad astu me nātha sa bhūri-bhāgaḥ [bhā.pu. 10.14.30] ity ādi yat prārthitaṁ tad etad evety āha—


    **tad bhūri-bhāgyam iha janma kim apy aṭavyāṁ**


    **yad gokule’pi katamāṅghri-rajo’bhiṣekam |**


    **yaj jīvitaṁ tu nikhilaṁ bhagavān mukundas**


    **tv adyāpi yat-pada-rajaḥ śruti-mṛgyam eva || [**bhā.pu. 10.14.34]

anena śrī-gokula-janma-lābhād eva tava pāda-niṣevā-lakṣaṇo yācito bhūri-bhāgaḥ sadaiva setsyatīti sūcitam | tasmāt teṣāṁ bhāga-dheyaṁ kiṁ varṇanīyam ?

 [sarva-saṁvādinī: tad etām api paripāṭīṁ paścād vidhāyāha— eṣāṁ tu [10.14.33] ity-ādi, tad bhūri-bhāgyam  [bhā.pu. 10.14.34] ity-ādi | ity atra yatrāvatīrṇaḥ śrī-bhagavān tatreha śrī-mathurā-maṇḍale | tatrāpi aṭavyāṁ śrī-vṛndāvane | tatrāpi śrī-gokule | kathambhūtaṁ janma ? atra ṭīkā ca—gokula-vāsināṁ madhye api katamasya yasya kasyāpy aṅghri-rajasābhiṣeko yasmin tat ity eṣā |]

 [141]

aho yeṣāṁ bhaktyā bhavān api n itya-mṛṇitām āpanno yeṣu ruddha evāste ity āha—


    **eṣāṁ ghoṣa-nivāsinām uta bhavān kiṁ deva rāteti naś**


    **ceto viśva-phalāt phalaṁ tvad-aparaṁ kutrāpy ayan muhyati |**


    **sad-veṣād api pūtanāpi sakulā tvām eva devāpitā**


    **yad-dhāmārtha-suhṛt-priyātma-tanaya-prāṇāśayās tvat-kṛte || [**10.14.35]

satāṁ śuddha-cittānāṁ dhātry-ādi-janānām iva veṣāt | [**Vṛ. adds**—lebhe gatiṁ dhātry-ucitām [bhā.pu. 3.2.23] iti tṛtīyokteḥ [end Vr.] | tasmād anādi-kalpa-paramparā-gatatvād avatārata evaivaṁ prāptatvena tair ekair eva bhakti-ruddhatvāt sanātanaṁ mitram [10.14.32, §138] ity evaṁ sādhūktam | tataś ca tad-bhūri-bhāgyam [10.14.34, §140] ity-ādikam api sādhv eva prārthitam iti bhāvaḥ |

 [sarva-saṁvādinī: ity atra rātā dātā tvat tvattaḥ | ayat itas tato gacchat ||]

 [142]

nanv eṣāṁ manuṣyāntaravat rāgādikaṁ dṛśyate | kathaṁ tarhi svayaṁ bhagavato n itya-parikaratvaṁ tatra kaimutyam āha—


    **tāvad rāgādayaḥ stenāḥ tāvat kārāgṛhaṁ gṛham |**


    **tāvan moho’ṅghri-nigaḍo yāvat kṛṣṇa na te janāḥ || [**bhā.pu. 10.14.36]

**stenāḥ **puruṣa-sāra-harāḥ | anyeṣāṁ prākṛta-janānām api **tāvad eva rāgādayaścaurādayo** bhavanti **yāvat te janās te tava na** bhavanti, sarvato-bhāvena tvayy ātmānaṁ na samarpayanti | samarpite cātmani, teṣāṁ rāgādayo’pi tvan-niṣṭhā eveti rāgādīnāṁ prākṛtatvābhāvān na caurāditvaṁ, pratyuta paramānanda-rūpatvam evety arthaḥ | 

tathaiva prārthitaṁ śrī-prahlādena—


    yā prītir avivekānāṁ viṣayeṣv anapāyinī |


    tvām anusmarataḥ sā me hṛdayān nāpasarpatu || [vi.pu. 1.20.19] iti |

ato yadi sādhakānām evaṁ vārtā, tadā kiṁ vaktavyaṁ ? n ityam eva tādṛśa-priyatvena satāṁ śrī-gokula-vāsinām evam iti | ittham evoktam—


    iti nandādayo gopāḥ kṛṣṇa-rāma-kathāṁ mudā |


    kurvanto ramamāṇāś ca nāvindan bhava-vedanām || [bhā.pu. 10.11.58] iti |

bhavanty asminn iti bhavaḥ prapañcaḥ | yadyapi prapañca-janeṣv abhivyaktās te, tathāpi tat-sambandhinī yā vedanā viṣaya-duḥkhādi-jñānaṁ, tāṁ nāvindann ity arthaḥ | vedanā jñāna-pīḍayoḥ iti koṣajñāḥ ||

 [sarva-saṁvādinī : tāvad iti | 


    antar-gṛha-gatāḥ kāścid gopyo’labdha-vinirgamāḥ |


    kṛṣṇaṁ tad-bhāvanāyuktā dadhyur mīlita-locanāḥ ||


    duḥsaha-preṣṭha-viraha-tīvratāpa-dhutāśubhāḥ |


    dhyānaprāptācyutāśleṣa-nirvṛtyā kṣīṇamaṅgalāḥ ||


    tam eva paramātmānaṁ jāra-buddhyāpi saṅgatāḥ |


    jahur guṇamayaṁ dehaṁ sadyaḥ prakṣīṇa-bandhanāḥ ||


    rājovāca—-


    kṛṣṇaṁ viduḥ paraṁ kāntaṁ na tu brahmatayā mune |


    guṇa-pravāhoparamas tāsāṁ guṇa-dhiyāṁ katham ||


    śrī-śuka uvāca—-


    uktaṁ purastād etat te caidyaḥ siddhiṁ yathā gataḥ |


    dviṣann api hṛṣīkeśaṁ kim utādhokṣaja-priyāḥ ||


    nṝṇāṁ niḥśreyasārthāya vyaktir bhagavato nṛpa |


    avyayasyāprameyasya nirguṇasya guṇātmanaḥ ||


    kāmaṁ krodhaṁ bhayaṁ sneham aikyaṁ sauhṛdam eva ca |


    n ityaṁ harau vidadhato yānti tan-mayatāṁ hi te ||


    na caivaṁ vismayaḥ kāryo bhavatā bhagavaty aje |


    yogeśvareśvare kṛṣṇe yata etad vimucyate || [10.29.9-16]]

|| iti śrī-bhāgavata-sandarbhe śrī-sarva-saṁvādinyāṁ śrī-kṛṣṇa-sandarbha-vyākhyā ||

 [143]

tarhi kathaṁ gokule prapañcavad bhānaṁ lokānāṁ bhavati ? tatrāha—


    **prapañcaṁ niṣprapañco’pi **


    **viḍambayasi bhūtale |**


    **prapanna-janatānanda- **


    **sandohaṁ prathituṁ prabho || [**bhā.pu. 10.14.37]

prapañcād atīto’pi tvaṁ **bhūtale** sthitaṁ **prapañcaṁ viḍambayasi** [janmādi-līlayā mamāyaṁ pitā mameyaṁ mātā ity-ādi bhāva-liṅgataḥ] svayam anena prastutena gokula-rūpeṇānukaroṣi | vastutas tu śrī-gokula-rūpam idaṁ tava svarūpaṁ prapañcavad eva bhāti, na tu prapañca-rūpam eveti tātparyam | tadvac ca bhānaṁ kim-arthaṁ ? tatrāha—prapanneti | etādṛśa-laukikākāra-līlayaiva hi prapanna-jana-vṛndasya paramānando bhavatīty etad-artham | tasmāt sādhūktam aho bhāgyam ity-ādi |

|| 10.14 || brahmā śrī-bhagavantam || 138-143 ||

 [144]

ata evāha—


    **tāsām avirataṁ kṛṣṇe kurvatīnāṁ sutekṣaṇam |**


    **na punaḥ kalpate rājan saṁsāro’jñāna-sambhavaḥ || [**bhā.pu. 10.6.40]

**tāsāṁ** śrī-gopa-pura-strīṇāṁ **saṁsāraḥ** saṁsāritvaṁ prāpañcikatvaṁ na punaḥ kalpate, na tu ghaṭate, kintu aprāpañcikatvam eva ghaṭata ity arthaḥ | yato’sāv **ajñāna-sambhavaḥ** | tāsāṁ tu kathaṁ-bhūtānāṁ ? ajñāna-tamaḥ-sūryasya jñānasyopari-virājamāno yaḥ premā, tasyāpy upari vartamānaṁ yat sutekṣaṇaṁ putra-bhāvo vātsalyābhidhaḥ premā, tad eva tatrāpy **avirataṁ** n ityam anādita eva śrī-kṛṣṇe kurvatīnām iti ||

*iti sthite tan-nāma-siddha-śrī-kṛṣṇa-nāma-viśeṣāṅkita-viditānāṁ śrī-kṛṣṇena sahāntaraṅgatayā tan-mahā-yoga-pīṭha-dhyeyānāṁ tadvad anyāsv api līlāsu tādṛśatayā darśayitavyānāṁ tāsāṁ śrī-kṛṣṇa-preyasīnāṁ tu kiṁ vaktavyam ?[^113]

|| 10.6 || śrī-śukaḥ || 144 ||

 [145]

yasmād evaṁ śrī-gopādīnāṁ tadīya-n itya-parikaratvaṁ, tasmād etat-prakaraṇatva-siddha-dehānāṁ sādhaka-carīṇāṁ kāsāṁcid apekṣayā | yad vā, etad abhiprāyaṁ tac ca antar-gṛha-gatā [bhā.pu. 10.29.9] ity-ādikaṁ, na caivaṁ vismayaḥ kāryaḥ [bhā.pu. 10.29.16] ity-ādy-antam |

 [**Vr. replaces above paragraph with the following**: tad evam eva tāsāṁ śrī-kṛṣṇavad ānanda-vigrahāṇāṁ tair eva vigrahaiḥ śrī-kṛṣṇa-saṅgaḥ proktaḥ | uktaṁ ca tāsāṁ vigraha-māhātmyaṁ tatrātiśuśubhe tābhir bhagavān devakī-sutaḥ [bhā.pu. 10.33.6] ity-ādibhiḥ | 


    śrīmad-uddhavena ca tān namasyatā prathamaṁ etāḥ paraṁ tanu-bhṛtaḥ [bhā.pu. 10.47.58] ity anena tāsām eva parama-tanu-bhṛttvaṁ pradarśya, 


    madhye kvemāḥ striyaḥ [bhā.pu. 10.47.59] ity anena para-matam anūdya, 


    tat khaṇḍayatā, nāyaṁ śriyo’ṅga [bhā.pu. 10.47.60] ity anena lakṣmīto’pi vilakṣaṇaṁ tāsu tat-preyasī-rūpatvaṁ pradarśya, parama-n ityatvaṁ sthāpayitvā, 


    tatra ca, yaḥ prasāda udagāt ity anena tat-prasādasya sadāntarbhūya sthāyitvaṁ sūcayitvā, 


    punaḥ āsām aho caraṇa- [bhā.pu. 10.47.61] ity-ādinā svīya-parama-puruṣārtha-caraṇa-reṇutvaṁ darśitam, 


    yatra bhejur mukunda-padavīṁ śrutibhir vimṛgyām [bhā.pu. 10.47.61] ity anena yad eva puruṣārthatayā sthāpitam, 


    yatra vṛndāvane ity-ādinā vṛndāvanasya ca tādṛśatvaṁ sthāpitam, 

tad etad vyatirekeṇa draḍhayitum anyāsām āgantukānām asiddha-dehānāṁ vigraha-tyāgenaiva tat-saṅga-prāptir ity āha—antar-gṛha-gatā [bhā.pu. 10.29.9] ity-ādikena, na caivaṁ vismayaḥ kāryaḥ [bhā.pu. 10.29.16] ity ādy-antena | **antar-gṛha-gatāḥ** śuśrūṣantyaḥ patīn kāścit [bhā.pu. 10.29.6] ity atroktā ity arthaḥ | viśeṣa-vyākhyā ca krama-sandarbhe[^114] darśayiṣyate | [**Vṛ. section ends.]**


    **antar-gṛha-gatāḥ kāścid gopyo’labdha-vinirgamāḥ |**


    **kṛṣṇaṁ tad-bhāvanāyuktā dadhyur mīlita-locanāḥ ||9**


    **duḥsaha-preṣṭha-viraha-tīvratāpa-dhutāśubhāḥ |**


    **dhyānaprāptācyutāśleṣa-nirvṛtyā kṣīṇamaṅgalāḥ ||10**


    **tam eva paramātmānaṁ jāra-buddhyāpi saṅgatāḥ |**


    **jahur guṇamayaṁ dehaṁ sadyaḥ prakṣīṇa-bandhanāḥ ||11**


    **rājovāca—**


    **kṛṣṇaṁ viduḥ paraṁ kāntaṁ na tu brahmatayā mune |**


    **guṇa-pravāhoparamas tāsāṁ guṇa-dhiyāṁ katham ||12**


    **śrī-śuka uvāca—**


    **uktaṁ purastād etat te caidyaḥ siddhiṁ yathā gataḥ |**


    **dviṣann api hṛṣīkeśaṁ kim utādhokṣaja-priyāḥ ||13**


    **nṝṇāṁ niḥśreyasārthāya vyaktir bhagavato nṛpa |**


    **avyayasyāprameyasya nirguṇasya guṇātmanaḥ ||14**


    **kāmaṁ krodhaṁ bhayaṁ sneham aikyaṁ sauhṛdam eva ca |**


    **n ityaṁ harau vidadhato yānti tan-mayatāṁ hi te ||15**


    **na caivaṁ vismayaḥ kāryo bhavatā bhagavaty aje |**


    **yogeśvareśvare kṛṣṇe yata etad vimucyate || [10.29.9-16] **

atra **antar **iti sphuṭam eva | **aśubhaṁ [**10.29.10] śrī-kṛṣṇa-prāptāv antarāya-rūpaṁ guru-bhayādikam | **maṅgalaṁ** śrī-kṛṣṇa-prāptau sādhanaṁ sakhy-ādi-sāhāyya-cintanam, na karma-bandhanaṁ janma vaiṣṇavānāṁ ca vidyate [pa.pu. 6.229.58] iti hy uktam eva | dṛśyate cānyatrāpi tad-asambhava-sthale tac-chabda-prayogaḥ—vatsyaty urasi me bhūtir bhavat-pāda-hatāṁhasaḥ [bhā.pu. 10.89.11] ity-ādau | tatra yathā śrī-bhagavad-vākya-yāthārthyāyārthāntaram anusandheyaṁ tadvad ihāpīti |

**paramātmānam** [10.29.11] iti brahma-stavānta-nirdiṣṭa-siddhānta-rītyā śrī-kṛṣṇasya svabhāvata eva parama-premāspadatvaṁ darśitam | **jāra** iti yā **buddhis** tayāpi tan-mātreṇāpi **saṅgatāḥ, **na tu sākṣād eva jāra-rūpeṇa prāptir iti | tad-bhāva-puraskāreṇa bhajanasya prābalyaṁ vyañjitam | jāra-śabdena nirdeśāt loka-dharma-maryādātikramaṁ darśayitvā tathāvidha-bhāvasyātinirargalatvaṁ darśitam | **bandhanaṁ** śrī-kṛṣṇa-prāpti-virodhi-guru-jana-madhya-vāsādi-rūpam | 

atra guṇa-mayaṁ dehaṁ jahur ity atra rājñaḥ sandehaḥ, **kṛṣṇaṁ vidur** [bhā.pu. 10.29.12] iti | he **mune**, tāḥ **śrī-kṛṣṇaṁ paraṁ** kevalaṁ **kāntaṁ** nigūḍha-vallabhaṁ **viduḥ, na tu brahmeti** | tarhi **kathaṁtāsāṁguṇa-pravāhasyoparamaḥ** sambhavati ? yasya brahma-bhāvanā syāt, tatra tasya nirguṇasyaivodayād bhavet prācīna-māyika-guṇa-pravāhoparamaḥ | tāsu tu kāntatayaiva bhāvayantīṣu prākṛta-guṇātīta-guṇasyaiva tasyodayāt prākṛta-guṇābhāve’pi tad-guṇānubandha-guṇatvāt parama-puruṣārthānugatānāṁ teṣāṁ guṇānāṁ katham uparama ity arthaḥ | 

yad vā, **tāsāṁguṇa-pravāhaḥ katham uparamaḥ** pāramarthiko na bhavati, yena tato muktiṁ kathayasīti bhāvaḥ | **brahmatayā** vedanā-vailakṣaṇyaṁ pratipādayati—**guṇa-dhiyāṁ** brahma-niṣṭhāyā api tyājake tasya parama-saundaryādi-**guṇe dhīś **ceto yāsām | 

tatrottaram—**uktam iti **| purañjanetihāsādivad durūhatvāt svayam uktasya vyākhyānam idam | evaṁ hi dṛṣṭānta-balena labhyate | yathā caidya-śabdenātra kāruṣo’pi gṛhītaḥ, tau ca jaya-vijayau | tayoś ca—


    dehendriyāsu-hīnānāṁ vaikuṇṭha-pura-vāsinām |


    deha-sambandha-sambaddham etad ākhyātum arhasi || [bhā.pu. 7.1.34] 

iti śrī-yudhiṣṭhira-praśna-dṛśā tv aprākṛta-vigrahatvenānaśvara-vigrahayor eva satoḥ—


    bhagavān anugāv āha yātaṁ mā bhaiṣṭam astu śam |


    brahma-tejaḥ samartho’pi hantuṁ necche mataṁ tu me || [bhā.pu. 3.16.29]

iti bhagavad-ukty-anusāreṇa | itthaṁjaya-vijayau sanakādi-śāpa-vyājena kevalaṁ bhagavato līlārthaṁ saṁsṛtāv avatīrya [pa.pu. 6.252.24] iti pādmottara-khaṇḍa-gadyānusāreṇa ca sva-bhakta-cittākarṣa-vinodāya yuddhādi-krīḍā-nimittatayā tasya durghaṭa-ghaṭanā-kāriṇyecchayaiva vāra-trayaṁ svīyasya aṇimādi-siddhi-maya-parama-jyotir-dehasya guṇa-maya-pārthiva-dehāntara-praveśaḥ | 

ata eva saptame kṛṣṇa-cakra-hatāṁhasau [bhā.pu. 7.1.45] ity atra ṭīkā ca—kṛṣṇa-cakreṇa hatam aṁho yayos tau | tayoḥ pāpam eva hataṁ na tu tau ity eṣā |tathā tad-artham eva śrī-kṛṣṇecchayaivātrāpi tāsām aprākṛta-vigrahāṇām eva tad-abhisāra-pratirodha-samaye—


    nāsūyan khalu kṛṣṇāya mohitās tasya māyayā |


    manyamānāḥ sva-pārśva-sthān svān svān dārān vrajaukasaḥ || [bhā.pu. 10.33.37] itivat |

tātkālika-kalpito yo **guṇamayo dehaḥ, **tatra praveśaḥ | imam evāpekṣya dārṣṭāntike’py uktam jahur guṇamayaṁ deham [bhā.pu. 10.29.11] iti, viśeṣaṇa-vaiyarthyān na tu svam ity arthaḥ | tatra ca yathā tayoḥ sa-dveṣasyāpy anusmaraṇasya[^115] prabhāvena tādṛśopādhi-par ityāgāt tato’ntardhāya bhagavat-prāptiḥ, tathā sutarām eva sa-prītes tasya prabhāvena tat-prāptiḥ | atra ca bhakta-cittākarṣaṇam evaṁ sambhavati—aho tādṛśo’sau śrī-kṛṣṇe madhurimā yena tāḥ sva-sākṣātkārāya prāṇān api tyājyante smeti | 

**nṝṇām** [bhā.pu. 10.29.14] iti sāmānyato jīvānām eva niḥśreyasāya vyaktau satyāṁ bhaktānāṁ tu sutarām evety āyātam | anyathā tasya vyaktir eva na sambhaved ity āha—**avyayasyeti** | **nirguṇasya** prākṛta-guṇa-rahitasya | guṇātmanaḥ, tatra ye caiśvaryādayo guṇās te ātmanaḥ svarūpāṇy eva yasya tasya | 

tarhy etādṛśa-līlayā kathaṁ nṝṇāṁ niḥśreyasaṁ bhavati ? ucyate | etad-bodhanena bhavatīty āha—**kāmam** [bhā.pu. 10.29.15] iti | atra tan-mayatā-śabdena tat-pracuratocyate | tatra kāma-snehādiṣu tad-anuraktātmateti paryavasānaṁ, strīmayo jālma itivat | krodha-bhayaikyeṣu te prāyas tat-pralīnateti dugdha-mayaṁ jalam itivat | ekasyaiva śabdasya viśeṣaṇa-vaśād artha-bhedaś ca yujyate, syāc caikasya brahma śabdavad [ve.sū. 2.3.4] iti nyāyena | “krodha-bhayayor” atra paṭhanam anyeṣu kaimutyāpādanāyaiva, na tu tad-upadeśa-vivakṣayā | 

na ca śrī-gopikādīnāṁ ye kāmādayo bhāvās tad-anusaraṇenānye kṛtārthā bhavantīti citram ity āha—**na ca** iti | kiṁ vaktavyam ekeṣāṁ vimuktir jagato’pi sambhavatīty āha—**yata**iti |eke tu prakaṭa-līlāyām ārādhana-pākād āgantukasya evaitāḥ, na tu n itya-siddhavat sac-cid-ānanda-dehaṁ prāptāḥ | tato na doṣa iti varṇayanti ||[^116]

|| 10.29 || śrī-śukaḥ || 145 ||

 [146-150]

atha pūrvavad ihāpi śrī-vrajeśvarādīnāṁ prācīna-janmādikaṁ vyākhyeyam | tathā hi—


    trayyā copaniṣadbhiś ca sāṅkhya-yogaiś ca sātvataiḥ |


    upagīyamāna-māhātmyaṁ hariṁ sāmanyatātmajam || [bhā.pu. 10.8.45] ity etat, 

nemaṁ viriñco na bhavaḥ [bhā.pu. 10.9.20] iti vakṣyamāṇānusāri-mahā-māhātmyaṁ śrutvā vismita-manāḥ śrī-rājovāca—


    **nandaḥ kim akarod brahman śreya evaṁ mahodayam |**


    **yaśodā ca mahā-bhāgā papau yasyāḥ stanaṁ hariḥ ||**


    **pitarau nānvavindetāṁ kṛṣṇodārārbhakehitam |**


    **gāyanty adyāpi kavayo yal loka-śamalāpaham ||** [bhā.pu. 10.8.46-7]

yayoḥ prasanno’vatīrṇas tau pitarāv api | tad evaṁ praśnam avadhārya śrī-śuka uvāca—


    droṇo vasūnāṁ pravaro dharayā bhāryayā saha |


    kariṣyamāṇa ādeśān brahmaṇas tam uvāca ha || [bhā.pu. 10.8.48]

ādeśān go-pālanādi-lakṣaṇān | kim uvāca ? tad āha—


    jātayor nau mahādeve bhuvi viśveśvare harau |


    bhaktiḥ syāt paramā loke yayāñjo durgatiṁ taret || [bhā.pu. 10.8.49] \


spaṣṭam | tataś ca—


    **astv ity uktaḥ sa eveha vraje droṇo mahā-yaśāḥ |**


    **jajñe nanda iti khyāto yaśodā sā dharābhavat ||**


    **tato bhaktir bhagavati putrī-bhūte janārdane |**


    **dampatyor nitarām āsīd gopa-gopīṣu bhārata || [**bhā.pu. 10.8.50-51]

anyeṣāṁ yaḥ putro nāsīt, tasmiṁs tu tayoḥ putratāṁ prāpta iti cvi-pratyayārthaḥ, bhakti-viśeṣa-mātreṇaivodaya-viśeṣa-niyamāt | vātsalyābhidha-prema-viśeṣeṇaiva śrī-kṛṣṇaḥ putratayodeti, na tu sva-dehādāv āvirbhāvena, hiraṇyakaśipu-sabhā-stambhe śrī-nṛsiṁhasya brahmaṇi śrī-varāhasya ca pitṛtvāprayogāt, na ca garbha-praveśena parīkṣid-rakṣaṇārthaṁ tat-praviṣṭasyāpi tasyottarā-mātṛtvāśravaṇāt | tādṛśa-premā tu śuddhaḥ samudriktaś ca śrī-vrajeśvarayor eva | ata eva garbha-praveśādikaṁ vināpi tayoḥ putratayā tasya prasiddhiḥ | yathā nandas tv ātmaja utpanna [bhā.pu. 10.5.1] ity-ādau, tathopāsanā ca yathā—sakala-loka-maṅgalo nanda-gopa-tanayaḥ [kra.dī. 2.8] ity-ādau, na tv evaṁ stambhādeḥ | 

kiṁ ca—śrīmad ānakadundubhi-prabhṛtiṣv āvirbhāvo’pi na prākṛtavat tadīya-carama-dhātv-ādau praveśaḥ | kiṁ tarhi, sac-cid-ānanda-vigrahasya tasya tan-manasy āveśa eva | tad uktam—


    tato jagan-maṅgalam acyutāṁśaṁ


    samāhitaṁ śūra-sutena devī |


    dadhāra sarvātmakam ātma-bhūtaṁ


    kāṣṭhā yathānanda-karaṁ manastaḥ || [bhā.pu. 10.2.18] iti |

tataḥ śrī-nārada-prahlāda-dhruvādiṣu darśanāt sarva-sammatatvāt tādṛśa-prema-viṣayatvena sākṣāt śrī-bhagavad-āvirbhāvāvyavahita-pūrva-pracura-kālaṁ vyāpya santatas tad-āveśaḥ śrī-vrajeśvarayor apy avaśyam eva kalpyate | brahma-vara-prārthanayāpi tad eva labhyata iti samāna eva panthāḥ | vātsalyaṁ tv atrādhikaṁ, yena vinā tasya putra-bhāvo na sambhavatīty atraiva putratāṁ manyāmaha iti putrībhūta ity asya bhāvaḥ | idaṁ prakaṭāyām eva līlāyāṁ samāhitam, aprakaṭāyāṁ tu tayor n itya-siddhatve eva purato’vadhārayiṣyamāṇe lakṣmī-viṣṇor anāditayā ādi-rasa-siddha-dāmpatyavat śrī-vrajeśvarayos tasya cānādito vatsala-rasa-siddha-pitṛ-putra-bhāvo vidyata eva | ataḥ putra-bhūta iti ca kvacit pāṭhaḥ | 

** [Vṛ. adds** here: prāg ayaṁ vasudevasya kvacij jātas tavātmajaḥ [bhā.pu. 10.8.14] ity atra satya-vacasaḥ śrī-gargasyāpy ayam abhiprāyaḥ | śrī-devakyāṁ upasaṁhara viśvātmann ado rūpam alaukikam [bhā.pu. 10.3.30] iti prārthitavatyāṁ śrī-bhagavān śrī-devakī-manasi sphurita-caraṁ samprati bahiś cāvirbhūtaṁ caturbhujatvam antarbhāvya śrī-vrajeśvarī-manasi sphuritaṁ dvibhujatvaṁ tatrāvirbhāvitavān | tasyās tvarayā manasi sphūrti-bhedaś ca tathā tathāvirbhāva-bhedād gamyate | phalena phala-kāraṇam anumīyate iti |** End Vṛ. addition.]**

ata eva—na hy asyāsti priyaḥ kaścid [bhā.pu. 10.46.37] ity-ādi-prakaraṇe—


    yuvayor eva naivāyam ātmajo bhagavān hariḥ |


    sarveṣām ātmajo hy ātmā pitā mātā sa īśvaraḥ || [bhā.pu. 10.46.42]

 ity etat śrī-vrajeśvarau prati śrīmad-uddhava-vākyam | tad-audāsīnya-prakaṭanenāpāta-sāntvana-mātra-tātparyaka-bāhyārtham api vāstavam arthaṁ tv evaṁ vahati | pūrvokta-prakāreṇāyaṁ priyāpriyādi-mātāpitrādi-rahito’pi bhagavān hariḥ yaḥ so’yaṁ kṛṣṇa-rūpatvena viśeṣākāraḥ san yuvayor evātmajo naiva sarveṣām | sa eveśvara-rūpatvena sāmānyākāras tu sarveṣām ātmajādi-sarva-rūpaḥ syāt | kintu paratra māyāmayatvāt nāsmākam ādaraḥ | pūrvatra tu mumukṣu-mukta-bhakta-ślāghya-premamayatvād atyādara iti bhāvaḥ | tathoktaṁ prāg eva—


    tayor itthaṁ bhagavati kṛṣṇe nanda-yaśodayoḥ |


    vīkṣyānurāgaṁ paramaṁ nandam āhoddhavo mudā || 


    yuvāṁ ślāghyatamau nūnaṁ dehinām iha māna-da |


    nārāyaṇe’khila-gurau yat kṛtā matir īdṛśī || [bhā.pu. 10.46.29-30] iti |

tathā—


    sa pitā sā ca jananī yau puṣṇītāṁ sva-putra-vat |


    śiśūn bandhubhir utsṛṣṭān akalpaiḥ poṣa-rakṣaṇe || [bhā.pu. 10.45.22]

iti śrī-vrajeśvaraṁ prati śrī-kṛṣṇa-rāmābhyāṁ sāntvanaṁ ca | śrī-rāmasyaiva para-putram apekṣyeti jñeyam | yathoktaṁ tatraiva tena—


    yāta yūyaṁ vrajaṁ tāta vayaṁ ca sneha-duḥkhitān |


    jñātīn vo draṣṭum eṣyāmo vidhāya suhṛdāṁ sukham || [bhā.pu. 10.45.23] iti |

draṣṭum eṣyāmaḥ | mama tatrāgamanasya bhavad-darśanam eva puruṣārtha ity anena yuṣmān apaśyanta eva sthāsyāma ity arthaḥ | 

** [Vṛ. addition**: yad vā, tathāpi bhūman mahimā-guṇasya te viboddhum arhati [bhā.pu. 10.14.6] ity atra viboddhuṁ bodha-gocarī-bhavitum itivad draṣṭuṁ darśana-gocarī-bhavitum ity arthaḥ | tatra hetuḥ—jñātīn iti |**End Vṛ. addition.]**

tasmād anayor eva mukhyaṁ putratvaṁ śrī-kṛṣṇe virājate iti siddham | 

prakṛtam anusarāmaḥ—gopa-gopīnām api tasmin premāsīd eva | dampatyos tayos tu tāsv api nitarām āsīd iti | upasaṁharati—


    **kṛṣṇo brahmaṇa ādeśaṁ **


    **satyaṁ kartuṁ vraje vibhuḥ |**


    **saha-rāmo vasaṁś cakre **


    **teṣāṁ prītiṁ sva-līlayā || [**bhā.pu. 10.8.52]

sveṣu bhakta-jana-viśeṣeṣu yā līlā tad-bhakti-viśeṣa-vaśa-līlā-viśeṣas tayaiva teṣāṁ sarveṣām api prītiṁ cakre | dvāv api tau prati tena vara-dānād iti bhāvaḥ | yadyapy evaṁ tathāpi brahmaṇa ādeśaṁ satyaṁ kartṛ mahad-āśīr anyathā na syād iti darśayitum apīty arthaḥ | yad vā sva-līlayā teṣāṁ prītiṁ kartuṁ vraje vasan brahmaṇa ādeśaṁ satyaṁ cakre | tad anuṣaṅgataḥ svayam ādṛtya sarvatrāvyabhicāriṇaṁ cakāreti |

|| 10.8 || śrī-śukaḥ || 146-150 ||

 [151-152]

tad etat kāraṇaṁ tad-ābhāsam eva manyamānas tayor brahmādibhyo’pi saubhāgyātiśayasya khyāpanārtham anantaram eva, ekadā gṛha-dāsīṣu [bhā.pu. 10.9.1] ity-ādy-adhyāyam ārabdhavān | tatraiva ca sākṣāc-chrī-bhagavad-bandhana-rūpa-mahā-vaśīkaraṇa-kāraṇa-vātsalyam api viditaṁ, tena brahmaṇo’pi śiva-lakṣmībhyām api durlabhaṁ bhagavat-prasāda-bharam āha—


    **nemaṁ viriñco na bhavo na śrīr apy aṅga-saṁśrayā |**


    **prasādaṁ lebhire gopī yat tat prāpa vimuktidāt || [**bhā.pu. 10.9.20]

sa ādi-devo jagatāṁ puro guruḥ [bhā.pu. 2.9.5] ity ukteḥ **viriñcas** tāvad bhaktādi-guruḥ, sa ca |**bhavas** tu vaiṣṇavānāṁ yathā śambhuḥ [bhā.pu. 12.13.16] ity-ādi-darśanāt tato’py utkarṣavān, sa ca | **śrīs** tu tayor api bhagavad-bhakti-śikṣā-nidarśana-prathama-rūpatvāt paramotkarṣavatī | tad evam uttarottara-vinyāsena yathottara-mahimānaṁ sūcayitvā, śrīs tu na kevalaṁ bhakti-mātreṇa tādṛśy eva | 

kiṁ tarhi parama-sakhyena tato’py anirvacanīya-māhātmyā ? ity āha—**aṅga-saṁśrayā** iti | evaṁ-bhūtāpi sā ca **prasādaṁ lebhire** eva | kasmāt ? **vimuktidāt**—


    astv evam aṅga bhajatāṁ bhagavān mukundo 


    muktiṁ dadāti karhicit sma na bhakti-yogam | [bhā.pu. 5.6.18]

 ity-ukta-rītyā prāyo _vimuktim_ eva _dadāti_, _na tu_ tathā-bhūtaṁ prasādaṁ, tasmāt | śrī-bhagavata eva kintu gopī śrī-gopeśvarī yat tad anirvacanīyaṁ prasāda-śabdenāpi vaktuṁ śaṅkanīyaṁ, tasmāt prāpa, tad-rūpa-prasādaṁ viriñciś ca bhavaś ca śrīś ca na lebhire na lebhire na lebhire ity arthaḥ | lebhire ity asya pratyekaṁ nañ-trayeṇānvayaḥ | nañas trir-āvṛttiś ca niṣedhasyātiśayārthā | 

pūrvottarādhyāya-dvaye śrī-bādarāyaṇer vivakṣitam idam | droṇa-dharayos tāvat sādhāraṇa-devatātvaṁ cet, tarhi tayoḥ śrī-śivādi-durlabha-caraṇāravinda-sphūrti-leśasya śrī-kṛṣṇasya tathā prāptau svataḥ sambhāvanā nāsti | na ca tayos tādṛśa-gāḍha-bhajanādikaṁ kutracid varṇyate | anyathā tad evāham ākhyāsyam | na ca tābhyāṁ yad īdṛśaṁ phalaṁ labdhaṁ tad brahmaṇi pūrvaṁ prārthitaṁ, kintu durgati-taraṇa-hetutvenottama-bhakti-mātraṁ prārthitam | na ca brahmāpi śrī-kṛṣṇasya mahā-bhaktair api durlabha-putratvādikaṁ viśiṣya, tābhyāṁ varaṁ dattavān | na ca nemaṁ viriñcaḥ ity ādinocyamāna-tādṛśa-prasādāpti-rāh ityasya brahmaṇo varas tādṛśa-phala-dāne bhavati samarthaḥ | vakṣyate ca tat-prasādāpti-rāh ityātiśayaḥ—


    tad bhūri-bhāgyam iha janma kim apy aṭavyāṁ 


    yad gokule’pi katamāṅghri-rajo’bhiṣekam [bhā.pu. 10.14.34] ity-ādinā | 

tasmāt tayos tādṛśa-mahodaye kāraṇaṁ nāsti, kintu niṣkāraṇatvena tayor n ityām eva tādṛśīṁ sthitiṁ vijñāya, mayā śrī-bhagaval-līlayaiva sva-bhakti-viśeṣa-pracāra-kāraṇaka-śrī-bhagavad-icchayaivadroṇa-dharā-rūpeṇāṁśenaivāvatīrṇayor aikya-vivakṣayā yathā kathañcit kāraṇābhāsa evopanyasta iti |

kiṁ ca, śrīmad-bhāgavate’smin śrī-bhagavat-premaiva sarva-puruṣārtha-śiromaṇitvenodghuṣyate | tasya ca paramāśraya-rūpaṁ śrī-gokulam eva | tatrāpi śrī-vrajeśvarau | tatas tat paramāśraya-n ityatve siddha eva tādṛśa-grantha-prayatnaḥ sakalaḥ syāt | yata eva śrī-brahmādibhis tatra yat kiñcij janma prārthyate iti |

tasmāt svābhāviky eva tayos tādṛśī sthitir iti pratipādayaṁs tat-sambandhenaiva bhajatāṁ sukhāpo nānyeṣām ity āha—


    **nāyaṁ sukhāpo bhagavān dehināṁ gopikā-sutaḥ |**


    **jñānināṁ cātma-bhūtānāṁ yathā bhaktimatām iha ||** [bhā.pu. 10.9.21]

sukhenāpyata iti **sukhāpaḥ** | **ayaṁ śrī-gopikā-sutaḥ bhagavān dehināṁ** dehābhimānināṁ tapa-ādinā na sukhāpaḥ na sulabhaḥ, kintu tair aticireṇaiva tena śuddhe’ntaḥ-karaṇe kathañcid bhaktāvalokana-leśena jāta-sad-buddhibhis tad eva tapa-ādikaṁ tasminn arpayadbhiḥ kathañcid evāsau labhyate | tathā ātma-bhūtānām āvirbhūtādvaita-vṛttīnāṁ nivṛtta-dehābhimānānāṁ jñāninām api tādṛśena jñānena na sukhāpaḥ, kintu pūrveṇaiva kāraṇena jāta-tad-āsattibhis tena jñānena yad brahma sphurati, tad evāyam iti cintayadbhis taiḥ kathañcid evāsau labhyate | 

tataś ca dvayor api tayoḥ sādhanayor hīnatvāt tal-lābhaś ca na sākṣāt kintu kenacid aṁśena vyañjitam—te prāpnuvanti mām eva sarva-bhūta-hite ratāḥ [gītā 12.4], kleśo’dhikataras teṣām avyaktāsakta-cetasām [gītā 12.5] iti śrī-bhagavad-ukteḥ | śābde pare brahmaṇi dharmato vrataiḥ snātasya me nyūnam alaṁ vicakṣva [bhā.pu. 1.5.7] iti śrī-vyāsa-praśnānantarāt | 


    bhavatānudita-prāyaṁ yaśo bhagavato’malam |


    yenaivāsau na tuṣyeta manye tad darśanaṁ khilam || [bhā.pu. 1.5.8]

iti śrī-nārada-prativacanāc ca | 

sukhāpas tu keṣām ity apekṣāyāṁ nidarśanam āha—**iha gopikā-sute bhaktimatāṁ**, yathā | tathā ca śrī-brahmoktiḥ—jñāne prayāsam udapāsya [bhā.pu. 10.14.3] ity-ādi, śrī-nāradoktiś ca yajate yajña-puruṣaṁ sa samyag-darśanaḥ pumān [bhā.pu. 1.5.38] iti |sukhāpa iti śrī-gopikāyās tu sukhāpa iti kiṁ vaktavyam ? tasyāḥ suta evāyaṁ bhagavān ity ato gopikā-suta iti viśeṣaṇaṁ dattam | 

sukham āpayatīti vā sukhāpaḥ | yataś cāyaṁ na dehābhimānināṁ sukhāpaḥ yato gopikā-sutas tat-sutatva-līlāyāḥ sva-sādhāraṇa-dṛṣṭyānādarāt | tathā jñāninām api na sukhāpaḥ yato gopikā-sutaḥ, sarvātmaika-vṛtty-udayena bhagavat-svarūpānanda-vaicitrī-sāroparicara-tal-līlā-tattvānubhavāt | yatheha śrī-gopikā-sute bhaktimatām iti nidarśanam | 

sukhenāpyate jñāyate iti vā sukhāpaḥ subodhaḥ | tataś cāyaṁ dehābhimānibhis tarkādinā na subodhaḥ | tathā jñānibhir api jñānena na subodhaḥ | tatra pūrvavad dhetur gopikā-suta iti |

nanu dehābhimānibhir api tat-tad-alaukika-karma-liṅgakāt tarkāt jñānibhir apy anāvṛta-brahmatvāvagamāt subodha eva | satyaṁ, tathāpi yatheha śrī-gopikā-sute bhaktimadbhiḥ subodhas tathā na | te hi śrī-kṛṣṇa-bhaktāḥ sva-sukha-nibhṛta-cetās tad-vyudastāny abhāvo’py ajita-rucira-līlākṛṣṭa-sāraḥ [bhā.pu. 12.12.69] ity-ādi-darśanāt tādṛśa-līlānubhavasyaiva parama-puruṣārthatvam avagacchantīti bhāvaḥ | 

atrārtha-traye’pīha-padena śrī-paravyoma-nāthādi-bhaktimanto’pi vyāvṛttāḥ | gopikā-suta iti viśeṣaṇena ca traikālika-tad-bhaktānāṁ tat-sambandhi-sukhāpatvaṁ prati tat-sutatvāyoga-tad-anyatva-yogau vyavacchidyete | ity ato vidvad-anubhava-yāthārthyena n itya eva tat-sambandho vivakṣitaḥ | ataevāyaṁ gopikā-suta iti svayam api sākṣād aṅgulyā nirdiśyate | tasmād api sādhūktaṁ n itya eva śrī-vrajeśvarayos tat-sambandha iti |

atra ekadā gṛha-dāsīṣu [bhā.pu. 10.9.1] ity-ādikam, nemaṁ viriñcaḥ [bhā.pu. 10.9.20] ity-ādi padya-dvayāntam idam uttara-vākyaṁ, droṇo vasūnāṁ pravaraḥ [bhā.pu. 10.8.48] ity-ādikasya pūrva-vākyasya bādhakatvenaivoktaṁ, pūrva-virodha-dharmāntara-pratipādanād ayuktatvāc ca pūrvasya asad-vyapadeśān neti cen na dharmāntareṇa vākya-śeṣāt [ve.sū. 2.1.17] itivat | tatra ca yathaivāsac-chabdasya gaty-antaraṁ cintyate, tathātrāpi | tac ca pūrvam eva darśitaṁ pūrvottarādhyāya-dvaye bādarāyaṇe vivakṣitam idam ārabhya prakaraṇena |

|| 10.8 || śrī-śukaḥ || 151-152 ||

 [153]

tad evaṁ śruti-purāṇādi-nigamokty-anusāreṇa śrī-kṛṣṇasya n ityābhivyaktitvaṁ dvārakādiṣu n itya-vihāritvaṁ n itya-yādavādi-parikaratvaṁ ca darśitam | ittham eva ca kṛṣṇas tu bhagavān svayam iti susiddham | 

athāśaṅkate—yadi n ityam eva tathāvidhaḥ śrī-kṛṣṇākhyaḥ svayaṁ bhagavān tatra tatra etair nija-parikaraiḥ sārdhaṁ viharati, tarhi brahmādi-prārthanayā śrī-nārāyaṇa evāvatatāreti śrūyate | tasya yadi śrī-kṛṣṇe praveśaḥ, tarhi ca kathaṁ n ityam eva dvārakādiṣu virājamānaṁ svayaṁ bhagavantaṁ par ityajya te tasmai nivedayituṁ gatāḥ ? kathaṁ vā janmādi-līlayā krameṇa mathurāṁ gokulaṁ punar mathurāṁ dvārakāṁ ca tyaktvā vaikuṇṭham ārūḍhavān ? iti |

atredam ucyate—yo dvārakādau n ityaṁ viharati, sa śrī-kṛṣṇākhyaḥ svayaṁ bhagavān parātparo brahmādiṣv aprakaṭa eva prāyaśaḥ | yas tu kṣīrodādi-līlā-dhāmā nārāyaṇādi-nāmā puruṣaḥ, sa eva viṣṇu-rūpaḥ sākṣād vā nijāṁśena vā teṣu prakaṭaḥ san brahmāṇḍa-pālanādi-kartety uktam eva | tatra brahmāṇḍādhikāriṇo brahmādayo’pi brahmāṇḍa-kāryaṁ tasmā eva nivedayitum arhanti | tatas tadāpi tasmā eva pṛthivī-bhārāvatārāya niveditavantaḥ | 

anantaraṁ so’pi puruṣas tān prati keśa-darśanena, sa yāvad urvyāṁ bharam īśvareśvaraḥ [bhā.pu. 10.1.22] ity-ādi-vākyena ca svayaṁ bhagavata evāvatāra-samayo’yam iti sūcayitvā, svayam apy avatitīrṣāṁ cakāra | sā cāvatitīrṣā pūrva-yuktyā prakaṭībhavati svayaṁ bhagavati praveśāyaiva | tadedaṁ vaikuṇṭhādy-ārohaṇam api tat-tad-aṁśenaiva | svayaṁ tu tatra tatraiva punar nigūḍhaṁ līlāyate | atrodāhṛtaṁ tantra-bhāgavatādi-vākyaṁ vārāhādi-vākyaṁ cānusandheyam | udāhariṣyate ca—n ityaṁ sannihitas tatra bhagavān madhusūdanaḥ [bhā.pu. 11.31.24] ity-ādikam | eṣa cābhisandhir na sarvair evāvabudhyateti |

yatha sva-sva-dṛṣṭam eva, munibhis tādṛg varṇyate | yathā samudra-tīra-stha-dṛṣṭyaiva adbhyo vā eṣa prātar udety apaḥ sāyaṁ praviśatiiti śrutiḥ pravartate, na tu vastuta iti prāñcaḥ | yadi tatra sumeru-parikramādi-vākyenānyathā gatiḥ kriyate, tadātrāpi svayaṁ bhagavattā-n itya-vihāritādi-pratipādaka-vākyena kathaṁ nāma na kriyatām ? tathā mathurādi-par ityāgādy-uktir avatāre prāpañcika-jana-prakaṭa-līlāpekṣayaiva | tad-aprakaṭā tu līlā n ityam eva vidyate eva | tasmān n ityatvena janmādimayatvena ca līlā-pratipādakānāṁ vākyānāṁ samanvaya-svārasyād idaṁ labhyate, yathā—ya eva śrī-kṛṣṇas tatra tatra n ityam aprakaṭo viharati, sa eva svayaṁ janmādi-līlayā prakaṭo bhavati | tatra nārāyaṇādayo’pi praviśantīti sarvaṁ śāntam | 

tad evaṁ tatra śrī-kṛṣṇa-līlā dvividhā aprakaṭa-rūpā prakaṭa-rūpā ca, prāpañcika-lokāprakaṭatvāt tat-prakaṭatvāc ca | 

tatra **aprakaṭā**—


    yatrāsau saṁsthitaḥ kṛṣṇas tribhiḥ śaktyā samāhitaḥ |


    rāmāniruddha-pradyumnai rukmiṇyā sahito vibhuḥ || [go.tā.u. 2.36] iti |

mathurā-tattva-pratipādaka-śrī-gopāla-tāpany-ādau, cintāmaṇi-prakara-sadmasu-kalpa-vṛkṣa [bra.saṁ. 5.40] ity-ādi vṛndāvana-tattva-pratipādaka-brahma-saṁhitādau ca, prakaṭa-līlātaḥ kiñcid vilakṣaṇatvena dṛṣṭā, prāpañcika-lokais tad-vastubhiś cāmiśrā, kālavadādi-madhyāvasāna-pariccheda-rahita-sva-pravāhā, yādavendratva-vraja-yuvarājatvādy-ucitāharahar-mahā-sabhopaveśa-gocāraṇa-vinodādi-lakṣaṇā | 

prakaṭa-rūpā tu śrī-vigrahavat kālādibhir aparicchedyaiva satī bhagavad-icchātmaka-svarūpa-śaktyaiva labdhārambha-samāpanā prāpañcikāprāpañcika-loka-vastu-saṁvalitā tadīya-janmādi-lakṣaṇā | 

tatrāprakaṭā dvividhā—**mantropāsanāmayī svārasikī** ca | prathamā yathā tat-tad-ekatara-sthānādi-niyata-sthitikā tat-tan-mantra-dhyāna-mayī | yathā bṛhad-dhyāna-ratnābhiṣekādi-prastāvaḥ krama-dīpikāyām | yathā vā—


    atha dhyānaṁ pravakṣyāmi sarva-pāpa-praṇāśanam |


    pītāmbara-dharaṁ kṛṣṇaṁ puṇḍarīka-nibhekṣaṇam || ity-ādi gautamīya-tantre |

yathā vā—


    veṇuṁ kvaṇantam aravinda-dalāyatākṣaṁ


    barhāvataṁsam asitāmbuda-sundarāṅgam |


    kandarpa-koṭi-kamanīya-viśeṣa-śobhaṁ


    govindam ādi-puruṣaṁ tam ahaṁ bhajāmi ||


    ālola-candraka-lasad-vanamālya-vaṁśī-


    ratnāṅgadaṁ praṇaya-keli-kalā-vilāsam |


    śyāmaṁ tri-bhaṅga-lalitaṁ niyata-prakāśaṁ


    govindam ādi-puruṣaṁ tam ahaṁ bhajāmi || iti brahma-saṁhitāyām [5.39-40] |

homas tu pūrvavat kāryo govinda-prītaye tataḥ ity-ādy-anantaraṁ—


    govindaṁ manasā dhyāyet gavāṁ madhye sthitaṁ śubham |


    barhāpīḍaka-saṁyuktaṁ veṇu-vādana-tat-param ||


    gopī-janaiḥ parivṛtaṁ vanya-puṣpāvataṁsakam || 

iti bodhāyana-karma-vipāka-prāyaścitta-smṛtau | 


    tad u hovāca hairaṇyo gopa-veśam abhrābhaṁ taruṇaṁ kalpa-drumāśritam | tadiha ślokā bhavanti—


    sat-puṇḍarīka-nayanaṁ meghābhaṁ vaidyutāmbaram |


    dvi-bhujaṁ mauna-mudrāḍhyaṁ vanamālinamīśvaram ||


    gopa-gopī-gavāvītaṁ sura-druma-talāśritam |


    divyālaṅkaraṇopetaṁ rakta-paṅkaja-madhyagam || 


    kālindī-jala-kallola-saṅgi-māruta-sevitam |


    cintayaṁś cetasā kṛṣṇaṁ mukto bhavati saṁsṛteḥ || 

iti śrī-gopāla-tāpanyām [1.11-15]; govindaṁ sac-cid-ānanda-vigraham [go.tā.u. 1.37] ity-ādi ca |

yā tu tat-tat-kāmanātmaka-prayoga-mayī pūtanā-vadhādi-rūpā yad-yad-dhiyā ta urugāya vibhāvayanti tat-tad-vapuḥ praṇayase sad-anugrahāya [bhā.pu. 3.9.11] ity uktānusāreṇādyāpi sādhaka-hṛdi kadācit sāmpratīva sphurati, sā khalu mantropāsanāmayītve’pi svārasikyām eva paryavasyati, atītatvena sarvatra nirdiṣṭatvāt | 

atha **svārasikī** ca yathodāhṛtam eva skānde—


    vatsair vatsatarībhiś ca sadā krīḍati mādhavaḥ |


    vṛndāvanāntaragataḥ sa-rāmo bālakaiḥ saha || ity ādi |

tatra ca-kārāt śrī-gopendrādayo gṛhyante | rāma-śabdena rohiṇy api | tathā tenaiva krīḍatīty-ādinā vrajāgamana-śayanādi-līlāpi | krīḍā-śabdasya vihārārthatvād vihārasya nānā-sthānānusāraṇa-rūpatvād eka-sthāna-niṣṭhāyā mantropāsanāmayyā bhidyate’sau | yathāvasara-vividha-svecchāmayī svārasikī | evaṁ brahma-saṁhitāyām—


    cintāmaṇi-prakara-sadmasu kalpa-vṛkṣa-


    lakṣāvṛteṣu surabhir abhipālayantam


    lakṣmī-sahasra-śata-sambhrama-sevyamānaṁ


    govindam ādi-puruṣaṁ tam ahaṁ bhajāmi || [bra.saṁ. 5.28] iti |

atra kathā gānaṁ nātyaṁ gamanam api vaṁśī [bra.saṁ. 5.52] ity atrānusandheyam | tatra nānā-līlā-pravāha-rūpatayā svārasikī gaṅgeva | ekaika-līlātmatayā mantropāsanāmayī tu labdha-tat-sambhava-hrada-śreṇir iva jñeyā | kiṁ ca, mantropāsanāmayyām api vraja-rājādi-sambandhaḥ śrūyate, kim uta svārasikyām iti na kutrāpi tad-rahitatā kalpanīyā | tad etat sarvaṁ mūla-pramāṇe’pi dṛśyate | tatra prakaṭa-rūpā vispaṣṭaiva | 

athāprakaṭāyāṁ mantropāsanā-mayīm āha—


    **māṁ keśavo gadayā prātar avyād**


    **govinda āsaṅgavam ātta-veṇuḥ |** [bhā.pu. 6.8.20] iti |

**ātta-veṇur** iti viśeṣeṇa **govindaḥ** śrī-vṛndāvana-deva eva, tat-saha-pāṭhāt **keśavo**’pi śrī-mathurā-nātha eva, tau hi vṛndāvana-mathurā-prasiddha-mahā-yoga-pīṭhayos tat-tan-nāmnaiva sahitau prasiddhau | tau ca tatra tatra prāpañcika-loka-dṛṣṭyāṁ śrīmat-pratimākāreṇābhātaḥ, svajana-dṛṣṭyāṁ sākṣād-rūpeṇa ca | tatrottara-rūpaṁ brahma-saṁhitāyāṁ govinda-stavādau prasiddham | ata evātrāpi sākṣād-rūpa-vṛnda-prakaraṇa eva etau paṭhitau | tataś ca nārāyaṇa-varmākhya-mantropāsya-devatātvena, śrī-gopāla-tāpany-ādi-prasiddha-svatantra-mantrāntaropāsya-devatātvena ca mantropāsanā-mayyām idam udāhṛtam || 

|| 6.8 || viśvarūpa indram || 153 ||

 [154]

vakṣyamāṇa-bhagavad-abhiprāyānusāreṇa spaṣṭārthatvena ca vastutaḥ svārasikīm āha—


    **mā khidyataṁ mahā-bhāgau drakṣyathaḥ kṛṣṇam antike |**


    **antar hṛdi sa bhūtānām āste jyotir ivaidhasi || [**bhā.pu. 10.46.36]

he **mahā-bhāgau** śrī-vrajeśvarau ! **mā khidyataṁ** yataḥ śrī-**kṛṣṇaṁ drakṣyathaḥ** | kathaṁ ? yataḥ **so’ntika evāste** | tasyāntika-sthiter avyabhicāre dṛṣṭāntaḥ—**bhūtānām antar hṛdi** paramātma-lakṣaṇaṁ **jyotir iva edhasi** cāgni-lakṣaṇaṁ jyotir iveti | tatra nirantaras tat-sphūrtir eva bhavatāṁ pramāṇam iti bhāvaḥ | arthāntare tūttarārdhasya hetutvāspaṣṭatvaṁ[^117] paramātma-rūpeṇāntar-hṛdi-sthitasyāpi darśanāniyamāt ||

|| 10.46 || uddhavaḥ śrī-vrajeśvarīm || 154 ||

 [155]

evaṁ śrī-bhagavān uvāca—


    **bhavatīnāṁ viyogo me na hi sarvātmanā kvacit || [**bhā.pu. 10.47.29]

ye mayā saha **bhavatīnāṁ** yo’yaṁ **viyogaḥ** sa **sarvātmanā** sarveṇāpi prakāśena **na** vidyate, kiṁ tu hy ekena prakaṭa-līlāyāṁ virājamānena prakāśena viyogaḥ | aprakaṭa-līlāyāṁ tv anyena prakāśena saṁyoga evety arthaḥ | 

atraitad uktaṁ bhavati—na cāntar na bahir yasya [bhā.pu. 10.9.13] ity-ādi dāmodara-līlā-praghaṭṭaka-dṛṣṭyā mṛd-bhakṣaṇa-līlādau śrī-vrajeśvary-ādīnāṁ tathānubhūtyā ca śrī-vigrahasya madhyamatva eva vibhutvaṁ dṛśyate | tac ca paraspara-virodhi-dharma-dvayam ekatrācintya-vibhutva-śaktimati tasmin nāsambhavaṁ, śrutes tu śabda-mūlatvād [ve.sū. 2.1.27] ity etan nyāyena ity evaṁ bhagavat-sandarbhe [§29] praghaṭṭakena vivṛtam asti | 

tad evaṁ vibhutve sati yugapad aneka-sthānādy-adhiṣṭhānārthaṁ rūpāntara-sṛṣṭiḥ piṣṭa-peṣitā | kintu yugapan-madhyamatva-vibhutva-prakāśikayā tathaivācintya-śaktyā tad-icchānusāreṇaika eva śrī-vigraho’nekadhā prakāśate, bimba iva svacchopādhibhiḥ | kintu atropādhi-mātra-jīvanatvena sākṣāt sparśādy-abhāvena vaiparītyodaya-niyamena bimbasya paricchinnatvena ca pratibimbatvam | atra tu svābhāvaika-śakti-sphuritatvena sākṣāt-sparśādi-bhāvena yatheccham udayena śrī-vigrahasya vibhutvena ca bimbatvam eveti viśeṣaḥ | evam eva sarveṣām api prakāśānāṁ pūrṇatvam āha śrutiḥ—


    pūrṇam adaḥ pūrṇam idaṁ pūrṇāt pūrṇam udacyate |


    pūrṇasya pūrṇam ādāya pūrṇam evāvaśiṣyate || [bṛ.ā.u. 6.5.4] iti |

tatra ca teṣāṁ prakāśānāṁ tathaivācintya-śaktyā pṛthak pṛthag eva kriyādīni bhavanti | ata eva yugapad āvirbhūtānāṁ prakāśa-bhedāvalambinīnāṁ nimeṣonmeṣaṇādi-kriyāṇām avirodhaḥ | ata eva vibhor api paraspara-viruddha-kriyā-gaṇāśrayasyāpi tat-tat-kriyā-kartṛtvaṁ yathārtham eva | tad-yathārthatve bahuśaḥ śrī-bhāgavatādi-varṇitaṁ viduṣāṁ tu tad-udbhavaṁ sukhaṁ nopapadyata iti tad-anyathānupapattiś cātra pramāṇam | ittham evābhipretya śrī-nāradena citraṁ bataitad ekena vapuṣā yugapat pṛthak [bhā.pu. 10.69.1] ity-ādau vapuṣā ekatve’pi pṛthak-prakāśatvaṁ teṣu prakāśeṣu pṛthak pṛthak kriyādhiṣṭhānāditvaṁ tādṛśa-śaktis tv anyatra muni-janādau na sambhavatīti svayaṁ citratvaṁ coktam | eṣa eva prakāśaḥ kvacid ātma-śabdenocyate kvacid rūpādi-śabdena ca | yathā tatraiva na hi sarvātmanā kvacid iti, anyatra kṛtvā tāvantam ātmānam [bhā.pu. 10.33.19] iti, tāvad-rūpa-dharo’vyayaḥ [bhā.pu. 10.59.42] iti, kṛṣṇenecchā-śarīriṇā [bhā.pu. 11.30.40] iti ca |

tatra nānā-kriyādy-adhiṣṭhānatvād eva līlā-rasa-poṣāya teṣu prakāśeṣv abhimāna-bhedaṁ parasparam ananusandhānaṁ ca prāyaḥ svecchayorīkarotīty api gamyate | evaṁ tac-chaktimayatvāt tat-parikareṣv api jñeyam | tatra teṣv api prakāśa-bhedaḥ, yathā kanyā-ṣoḍaśa-sahasra-vivāhe śrī-devaky-ādiṣu | uktaṁ hi ṭīkā-kṛdbhiḥ—anena devakyādi-bandhu-jana-samāgamo’pi prati-gṛhaṁ yaugapadyena sūcita [bhā.dī. 10.59.42] iti | teṣu śrī-kṛṣṇe ca prakāśa-bhedād abhimāna-kriyā-bhedo yathā śrī-nārada-dṛṣṭa-yogamāyā-vaibhave tatra hy ekatra—


    dīvyantam akṣais tatrāpi priyayā coddhavena ca |


    pūjitaḥ parayā bhaktyā pratyutthānāsanādibhiḥ || [bhā.pu. 10.69.20]iti |

mantrayantaṁ cakasmiṁścin mantribhiś coddhavādibhiḥ [bhā.pu. 10.69.27] tatrānyatra iti bhāva-bhedād abhimāna-bhedo lakṣyate | ayam eva tad-avastho’ham atrāsmīti | evaṁ ṣoḍaśa-sahasra-vivāhe kutracit śrī-kṛṣṇa-samakṣaṁ māṅgalikaṁ karma kurvatyā devakyās tad-darśana-sukhaṁ bhavati, tat-parokṣaṁ tu tad-darśanotkaṇṭheti | tathā yoga-māyā-vaibhava-darśana eva kvacid uddhavena saṁyogaḥ, kvacid viyoga iti vicitratā | 

tad evaṁ tatra prakāśa-bhede sati tad-bhāvenābhimāna-kriyā-bhede ca sthite, tadānīṁ vṛndāvana-prakāśa-viśeṣe sthitena śrī-kṛṣṇasyāprakaṭa-prakāśena tāsām aprakaṭa-prakāśātmikānāṁ saṁyogaḥ, tat-prakāśa-viśeṣe prāk-sthitena samprati mathurāṁ gatena tat-prakaṭa-prakāśenaiva svīkṛtena sthāna-traye’pi saparikara-śrī-kṛṣṇa-n ityāvasthāyitā-vākyam anupahataṁ syāt, prakaṭa-līlāyām anyatra sa-parikarasya tasya kadācid gamane’pi prakāśāntareṇāvasthānād iti | tasmāt sādhūktaṁ bhavatīnāṁ viyogo me [bhā.pu. 10.47.29] ity ādi |

seyaṁ ca n itya-saṁyogitā parama-rahasyeti brahma-jñāna-sādṛśya-bhaṅgyā samācchādyaivopadiṣṭā | dṛśyate cānyatrāpi rahasyopadeśe’rthāntara-samācchannoktiḥ | yathā mahābhārate jatu-gṛhe gacchataḥ pāṇḍavān prati vidurasya | yathā vā ṣaṣṭhe haryāśvādīn prati śrī-nāradasya ||

 [156]

tad evaṁ punar api tathaivopadiśati—


    **yathā bhūtāni bhūteṣu khaṁ vāyv-agnir jalaṁ mahī |**


    **tathāhaṁ ca manaḥ-prāṇa- bhūtendriya-guṇāśrayaḥ || [**bhā.pu. 10.47.29]

**yathā** khādīni kāraṇa-rūpāṇi **bhūtānivāyv**-ādiṣu sva-sva-kārya-rūpeṣu **bhūteṣv** avasthitāni, tatrākāśasya sthitir vāyau, vāyor agnāv ity-ādi | tathā bhavatīṣv ahaṁ bahir-anupalabhyamāno’pi n ityaṁ tiṣṭhāmy evety arthaḥ | kathambhūto’ham ? bhavatīnāṁ mad-eka-jīvātūnāṁ mana-ādy-āśrayaḥ | anyathā nimeṣam api mad-viyogena tāny api na tiṣṭheyur iti bhāvaḥ | 

yad vā, kiṁ-rūpas tiṣṭhasi ? ity ākāṅkṣāyām āha—bhavatīnāṁ mana-ādy-āśraya-bhūto yo dvibhuja-śyāmasundara-veṇu-vinodi-rūpas tad-rūpa eveti |

 [157]

nanv itthaṁ prakāśa-vaicitrī kathaṁ syāt, yayā viraha-saṁyogayor yugapad eva sthitiḥ ? ity āśaṅkyāha—


    **ātmany evātmanātmānaṁ sṛje hanmy anupālaye |**


    **ātma-māyānubhāvena bhūtendriya-guṇātmanā || [**bhā.pu. 10.47.30]

**ātmani** ananta-prakāśa-maye śrī-vigraha-lakṣaṇe svasmin **ātmanā** svayam **ātmānaṁ** prakāśa-viśeṣaṁ **sṛje** abhivyañjayāmi | kena ? nimitta-bhūtena **ātmā-māyānubhāvena** acintyāyāḥ svarūpa-śakteḥ prabhāvena | svarūpa-bhūtayā n itya-śaktyā māyākhyayā yutaiti madhva-bhāṣya-dhṛta-caturveda-śikhātaḥ | kīdṛśena ? **bhūtendriya-guṇātmanā, **bhūtāni paramārtha-satyāni yāni mamendriyāṇi, ye ca guṇā rūpa-rasādayaḥ, teṣām ātmanā prakāśakenety arthaḥ | buddhīndriyeti pāṭhe ātmanety asya viśeṣaṇam | buddhayo’ntaḥ-karaṇāni, indriyāṇi bahiḥ-karaṇāni, guṇā rūpādayaḥ, tāni sarvāṇy api ātmā svarūpaṁ yatra, teneti | 

tad evam āvirbhūya **anu** paścāt kadāpi **hanmi**, tato’nyatra gacchāmi | han hiṁsā-gatayoḥ | kadāpy anu paścāt punaḥ **pālaye** svayam āgatya pālayāmi, nija-viraha-dūnān iti śeṣaḥ | etat-kāraṇaṁ tu yat tv ahaṁ bhavatīnāṁ vai [bhā.pu. 10.47.34] ity-ādau vakṣyate | hanter arthāntare trayāṇām eka-karma-kartṛtve’pi tam ātmānaṁ prakāśaṁ kadācit tirodhāpayāmi | tasmāt taṁ prakāśam ākṛṣya prakāśa-vaividhyam ekīkaromīty arthaḥ | 

evam eva daśama-saptatimamādhyāye svāmibhir api vyākhyātam—evaṁ sarva-gṛhebhyaḥ pṛthak pṛthaṅ nirgatyānantaram eka eva sudharmāṁ prāviśat [10.70.17] iti | yathā ca mādhva-bhāṣya-dhṛta-pādma-vacanam—


    sa devo bahudhā bhūtvā nirguṇaḥ puruṣottamaḥ |


    ekībhūyaḥ punaḥ śete nirdoṣo harir ādi-kṛt || iti |

śrutiś ca śaṅkara-bhāṣya-dhṛtā—sa ekadhā bhavati, dvidhā bhavati, tridhā bhavati [chā.u. 7.26.2] ity-ādyā | tad-anantaraṁ punar api tam ātmānaṁ pālaye punar abhivyajya nija-preṣṭha-janaiḥ saha krīḍayā sambhūtānandaṁ karomīty arthaḥ | evaṁ hantir aślīlo’pi sva-viyogi-jana-viṣaya-kāruṇya-kṛta-bhāvāntareṇa svayam eva prayukta iti na doṣa āśaṅkyaḥ—chindyāṁ sva-bāhum api vaḥ pratikūla-vṛttim [bhā.pu. 3.16.6] itivat | 

 [158]

nanu prakaṭam eva mathurāyāṁ vikrīḍasi, tarhy atrāpy adhunā virkīḍasīty atrāsmākaṁ sambhāvanā kathaṁ jāyatām ? ity āśaṅkya tāsām evānubhavaṁ pramāṇayati—

**	ātmā jñāna-mayaḥ śuddho vyatirikto’guṇānvayaḥ |**

**	suṣupti-svapna-jāgradbhir mano**[^118]**-vṛttibhir īyate || [**bhā.pu. 10.47.31]

yad vā, āstāṁ tāvad aprakaṭa-līlāyāṁ mad-viyogābhāva-vārtā | prakaṭa-līlāyām api tayānusandhīyatām ity āha—**ātmā jñāna-maya ity**-ādi |  \
 \
arthaś cāyam—ātma-śabdo’sminn asmac-chabda-paraḥ | tataś ca **ātmā** ahaṁ śrī-kṛṣṇa-lakṣaṇo **bhavatīnāṁ suṣupty**-ādi-lakṣaṇābhir **mano-vṛttibhirīyate** anubhūyata eva | kīdṛśaḥ ? **jñāna-mayo** nānā-vidyā-vidagdhaḥ | **śuddho** doṣa-rahitaḥ | **vi**gato’**tirikto** yasmād iti vā, **vi**śeṣeṇ**ātirikta** iti vā **vyatiriktaḥ** sarvottamaḥ| guṇānvayaḥ sarva-guṇa-śālī | 

ata eva sa ca sphūrti-rūpo’yam anubhavaḥ kadācit sākṣātkāra-dvārāpi kalpyate iti cira-kāla-virahe’pi tāsāṁ sandhukṣaṇa-kāraṇaṁ jñeyam | atra suṣupte’pi tat-sphūrti-nirdeśaḥ sarvadaiva sphurāmīti-mātra-tātparyakaḥ | 

yad vā, tatra tāsāṁ svapna-jāgrator ananya-vṛttitvaṁ siddham eva | vṛtty-antarāsambhavāt tu śrī-kṛṣṇa-samādhi-lakṣaṇe suṣupte’pi tasminn eva svapna-jāgrad-gatānāṁ vṛtti-vaicitrīṇāṁ tad-anubhāvitā-mātrāvaśeṣatayā praveśo bhavati | tad uttara-kāle prākṛtaiḥ “sukham aham asvāpsam” itivat tābhiḥ sa iti evānusandhīyate iti tathoktam |

tathā hi gāruḍe—

	jāgrat-svapna-susuptiṣu yogasthasya ca yoginaḥ |

	yā kācin manaso vṛttiḥ sa bhavaty acyutāśrayaḥ || iti |

 [159]

nanu tathāpy asmākaṁ viraha eva sarvopamardakaḥ sphurati, kiṁ kurmaḥ? ity āśaṅkya, hanta yadi mad-viyogitābhimāni-mano-vṛttiṁ katham api roddhuṁ śaknutha, tadā svata eva n itya-saṁyogitvam udeṣyatīty evam upadeśena vaktuṁ yoga-śāstra-prakriyām āha dvābhyām—


    **yenendriyārthān dhyāyeta mṛṣā svapnavad utthitaḥ |**


    **tan nirundhyād indriyāṇi vinidraḥ pratyapadyata || [**bhā.pu. 10.47.32]

**utthitaḥ** pumān yathā mithyā-bhūtam eva svapnaṁ dhyāyati, evaṁ bādhitān api **indriyārthān** śabdādīn yena manasā **dhyāyeta** cintayet, dhyāyaṁś ca **yena indriyāni pratyapadyata** prāpa, **tan** mano **vinidro**’nalasaḥ san **nirundhyān** niyacched iti | 

yadyapi svapnādivat tad-virahas tāsu nājñānādhyastaḥ, prakaṭa-līlāyāṁ tasyāprāptes tāsām evānubhava-siddhatvāt, tathāpy aprakaṭa-līlāyāṁ n itya-saṁyogam anusandhāpayituṁ tasya tādṛśatvenaivopadeśo bhagavatā yogya iti tathoktam | ekāṁśe’pi saṁyoge viyogo nāsty eveti vā |

 [160]

taṁ mano-nirodham eva stauti—


    **etad-antaḥ samāmnāyo yogaḥ sāṅkhyaṁ manīṣiṇām | **


    **tyāgas tapo damaḥ satyaṁ samudrāntā ivāpagāḥ || [**bhā.pu. 10.47.33]

eṣa mano-nirodho’**ntaḥ** samāptiḥ phalaṁ yasya saḥ | **samāmnāyo** vedaḥ, sa tatra paryavasyatīty arthaḥ | mārga-bhede’py ekatra prayavasāne dṛṣṭāntaḥ | **samudrāntā** āpagatā nadya iva iti | yasmāt sarvair eva vedādi-vidbhiḥ praśasyate mano-nirodhaḥ, tasmād yūyam api mad-viyogābhimāni-mano-vṛttiṁ niyacchatheti padya-dvayena dhvanitam |

 [161]

nanu, « aho yadi tvad-viraheṇa vayam atiduḥkhitā ity ataḥ kṛpālu-citta eva tvam asmabhyaṁ nija-prāpti-sādhanam upadiśasi | tarhi svayaṁ kim u prakaṭam eva nāyāsi, tasmāt kaitavam evedaṁ tava kṛpālutvam » ity āśaṅkyāha—


    **yat tv ahaṁ bhavatīnāṁ vai dūre varte priyo dṛśām |**


    **manasaḥ sannikarṣārthaṁ mad-anudhyāna-kāmyayā || [**bhā.pu. 10.47.34]

sāmprataṁ **bhavatīnāṁ dṛśāṁ priyo**’py **ahaṁ yad dūre varte**, tadbhavatīnāṁ **mad-anudhyānecchayā** yo **manasaḥ sannikarṣas** tad-artham | mama bhavan-nikaṭa-sthitau mad-arthaṁ bhavatīnāṁ dṛśye vāveśaḥ syād, bhavad-dūre tu manasy eveti tatra mama sannikarṣaḥ syād ity etad-arthaḥ | 

 [162]

tad eva nidarśayati—


    **yathā dūra-care preṣṭhe mana āviśya vartate |**


    **strīṇāṁ ca na tathā cetaḥ sannikṛṣṭe’kṣi-gocare || [**bhā.pu. 10.47.35]

ca-kārāt strīṣu preṣṭhasya ca | 

 [163]

“manaḥ-sannikarṣe kiṁ syāt ?” “śīghram eva labdho bhaviṣyāmīti jñāyatām” ity āha—


    **mayy āveśya manaḥ kṛtsnaṁ vimuktāśeṣa-vṛtti yat |**


    **anusmarantyo māṁ n ityam acirān mām upaiṣyatha || [**bhā.pu. 10.47.36]

**vimuktā aśeṣā** viraha-tat-kāraṇa-bhāvanā-rūpā **vṛttayo** yena tan**manomayi** kṛṣṇa-rūpe **āveśyamāṁ** kṛṣṇa-rūpam eva **anusmarantyomāṁ** kṛṣṇa-rūpam eva **acirād** eva samīpa **evaiṣyatha**, ananya-vedyatayā prāpsyatha ||

 [164]

“tarhi kathaṁ prakaṭaṁ nāgacchasi ?”tatrāha, tasya jhaṭiti prāpter vṛndāvana eva līlāntara-n ityāstitāyāś ca pratīty-arthaṁ nidarśanam apy āha—


    **yā mayā krīḍatā rātryāṁ vane’smin vraja āsthitāḥ |**


    **alabdha-rāsāḥ kalyāṇyo māpur mad-vīrya-cintayā || [**bhā.pu. 10.47.37]

tad bahir-vighna-vañcanārtham ity arthaḥ | tā hi tad-rātri-prakaṭa-**rāsa**-mātram **alabdhavatyo**’py **asmin vṛndāvana** eva sarva-vighnāspṛṣṭāḥ prakaṭa-vicitra-krīḍā-nidhānaṁ **mām āpur** eveti | tathā ca vāsanā-bhāṣya-dhṛtaṁ mārkaṇḍeya-vacanam—


    tadānīm eva taṁ prāptāḥ śrīmantaṁ bhakta-vatsalam | 


    dhyānataḥ paramānandaṁ kṛṣṇaṁ gopāla-nāyikāḥ || iti |

tatrāpi, he **kalyāṇyaḥ**! sa-śarīrāḥ ! iti tadvaddeha-tyāgena bhavatīnāṁ mat-prāptir na syāt, kintv anenaiva dehena mat-prāptiḥ syād iti bhāvaḥ |[^119] tasmāt tāsāṁ vraje prākaṭyenānupalambhāt, tathā mayi bhaktir hi bhūtānām [bhā.pu. 10.82.44] ity-ādi vakṣyamāṇānusāreṇa mārkaṇḍeya-vacanānusāreṇa ca tadīyābhīpsita-rūpa-vilāsasyaiva mama prāpteḥ siddhatvāc ca, vidyata eva prakaṭāyā asyā līlāyā pṛthak tasminn anyā līlā, tasyāṁ ca mameva yuṣmākam api sthitir adhyavasīyatām | yām eva līlāṁ madīya-vrajāgamanāsakṛt-pratijñānusāreṇa śīghram eva yadu-puryāḥ sakāśādbhavat-prema-yantritatayā samāgatyāhaṁ sarva-samañjasatayā bhavatīnāṁ tat-tad-vighna-nivāraṇa-pūrvakaṁ[^120] sarvebhya eva vraja-vāsibhyaḥ santataṁ darśayiṣyāmīti bhāvaḥ | asminn iti nirdeśāt tadānīm api svasya vṛndāvana-sthatvaṁ sūcayati | 

prakaraṇe’sminn idam uktaṁ bhavati—na hy atra tāsām adhyātma-vidyā śreyaskarī bhavati | 


    tasmān mad-bhakti-yuktasya yogino vai mad-ātmanaḥ |


    na jñānaṁ na ca vairāgyaṁ prāyaḥ śreyo bhaved iha || [bhā.pu. 11.20.31] 

iti śrī-bhagavatā, jñāne prayāsam udapāsya namanta eva jīvanti [bhā.pu. 10.14.3] iti brahmaṇā ca sādhāraṇa-bhaktānām apy anupādeyatvenoktatvāt | na ca tac-chravaṇena tāsāṁ viraha-jvālā śāmyati, taṁ śyāmaṁ manoharaṁ vinā sādhāraṇa-bhaktānām api svargāpavarga-narakeṣv apitulyārtha-darśinaḥ [bhā.pu. 6.17.28] ity ukta-diśā, nātyantikaṁ vigaṇayanty api te prasādam [bhā.pu. 3.15.48] ity-ādy-ukta-diśā vā heya-rūpatvenaivānubhavāt | tāsāṁ tu sva-rasasya parama-virodhy eva tat | pūrvaṁ ca śrūyatāṁ priya-sandeśobhavatīnāṁ sukhāvahaḥ [bhā.pu. 10.47.28] ity evoktam |

ata uktaṁ tāsām evābhiprāya-kathane śrī-svāmibhir api—nanu kim anyānivāsmān ātma-vidyayā lobhayasi ? vayaṁ tu sarva-sundara-sarvālaṅkaraṇena tvayā virahaṁ naiva sahāmahe [bhāvārtha-dīpikā to 10.47.34] iti | tasmād vidurāder iva[^121]kūṭoktir iyam ity ukta evārtho bhavaty antaraṅgaḥ | sa ca yudhiṣṭhirāder iva[^122] tāsām eva gamya iti |

|| 10.47 || śrī-bhagavān śrī-vraja-devīḥ || 155-164 ||

 [165]

pūrva-vyākhyānusāreṇaivāha—


    **evaṁ priyatamādiṣṭam ākarṇya vraja-yoṣitaḥ |**


    **tā ūcur uddhavaṁ prītās tat-sandeśāgata-smṛtīḥ || [**bhā.pu. 10.47.38]

**tat-sandeśenāgatā smṛtir** n itya-saṁyogānusandhāna-rūpā yāsāṁ, tādṛśyaḥ | ata eva **prītāḥ** | itaḥ paraṁ kadācit prakaṭa-līlānubhave sati tāsāṁ santoṣaḥ prakaṭa-līlā-darśanatas tu viraha eveti bhāva-dvaitaṁ lakṣyate | 

 [166]

tac ca santoṣam āha—


    **tatas tāḥ kṛṣṇa-sandeśair vyapeta-viraha-jvarāḥ |**


    **uddhavaṁ pūjayāṁ cakrur jñātvātmānam adhokṣajam **|| [bhā.pu. 10.47.53]

tathā tena sandiṣṭaṁ tathaiva **ātmānam** anubhūya **adhokṣajaṁ** cānubhūyety arthaḥ |

|| 10.47 || śrī-śukaḥ || 165-166 ||

 [167]

sva-virahaṁ vyañjayanti—


    **apy eṣyatīha dāśārhas taptāḥ sva-kṛtayā śucā |**


    **sañjīvayan nu no gātrair yathendro vanam ambudaiḥ || [**bhā.pu. 10.47.44]

sva-nimittena śokena **taptāḥno**’smān **gātraiḥ **kara-sparśādibhiḥ **sañjīvayan** kiṁ **nuihaiṣyatīti** ||

|| 10.47 || śrī-vraja-devya uddhavam || 167 ||

 [168]

evaṁ yathā śrīmad-uddhava-dvāropadiṣṭaṁ tathā kurukṣetra-yātrāyām api tāḥ prati[^123]svayam upadiṣṭam | 


    api smaratha naḥ sakhyaḥ svānām artha-cikīrṣayā |


    gatāṁś cirāyitāñ chatru- pakṣa-kṣapaṇa-cetasaḥ || [bhā.pu. 10.82.41]

 ity anena svāgamana-vilambe kāraṇaṁ vijñāpya, punaś ca—


    mayi bhaktir hi bhūtānām amṛtatvāya kalpate |


    diṣṭyā yad āsīn mat-sneho bhavatīnāṁ mad-āpanaḥ || [bhā.pu. 10.82.44]

 ity anena tāsāṁ sva-prāptim avaśyam-bhāvinīṁ procya, tatrāpi tāsāṁ kāla-vilambākṣamatvaṁ vilokya jhaṭiti sāntvanārtham uddhava-dvārā prahita-cara-sandeśavad eva svena n itya-saṁyogam upadiśati—[^124]

**	ahaṁ hi sarva-bhūtānām ādir anto’ntaraṁ bahiḥ |**

**	bhautikānāṁ yathā khaṁ vār bhūr vāyur jyotir aṅganāḥ ||**

**	evaṁ hy etāni bhūtāni bhūteṣv ātmātmanā tataḥ |**

**	ubhayaṁ mayy atha pare paśyatābhātam akṣare || [**bhā.pu. 10.82.45-46]

yathā **aham**ahaṁ-kāro bhūtādiḥ **sarveṣāṁ bhūtānāṁ khādīnāmādy-antādi**-rūpaḥ, ahaṅkārāntar-gatāny eva khādīnīty arthaḥ | yathā ca **khādīni bhūtāni bhautikānāṁ** śarāva-saindhavādīnām ādy-antādi-rūpāṇi, khādīnām antar-gatāny eva tānīty arthaḥ | **evam etāni** prakaṭa-līlāyām anubhūyamānāni yuṣmākaṁ mamatāspadāni **bhūtāni** paramārtha-satya-vastūni śrī-vṛndāvanādīni **bhūteṣv** aprakaṭa-līlā-gateṣu paramārtha-satya-vastuṣu teṣu vartante | yuṣmākaṁ prakaṭa-līlābhimāny-ahantāspadam **ātmā** cāprakaṭa-līlābhimāny ahantāspadena **ātmanātato** vyāptaḥ | evam idantāhantāspadaṁ yad **ubhayaṁ** tac ca punaḥ pare prakaṭam atra dṛśyamāne’pi tasyāṁ vṛndāṭavyāṁ viharamāṇe’**kṣare** n ityam eva yuṣmat-saṅgini **mayy** āśraya-rūpe **ābhātaṁ** virājamānaṁ **paśyata** iti | tasmāt prakāśa-bhedād eva tat-tad-vastv-ādi-bheda-vyapadeśo viraha-saṁyoga-vyavasthā cetīdam atrāpi vyaktam ||

 [169]

śrī-bhagavac-chikṣānurūpam eva śrī-ṛṣir uvāca—


    **adhyātma-śikṣayā gopya evaṁ kṛṣṇena śikṣitāḥ |**


    **tad-anusmaraṇa-dhvasta-jīva-kośās tam adhyagan || [**bhā.pu. 10.82.47]

**adhyātma-śikṣayā** tad-upadeśena ātmānaṁ śrī-kṛṣṇam adhikṛtya yā śikṣā, tayā vā | tathā-vidhaṁ yad upadiṣṭaṁ **tad-anusmaraṇena** n itya-siddhāprakaṭa-līlāyāḥ punar anusandhānena **dhvastas**tyakta-prāyo **jīva-koṣaḥ** prapañcaḥ, tatra prākaṭyābhiniveśo yābhis tāḥ | **taṁ** svayam upadiṣṭaṁ n itya-saṁyukta-rūpaṁ śrī-kṛṣṇam **adhyagan** praṇihitavatyaḥ | 

tatrāpi pūrva-darśita-śruti-purāṇādi-gata-n ityatā-vākyaṁ, mayi bhaktir hi [bhā.pu. 10.82.44] iti, phala-bheda-vākyaṁ ca, na jñānaṁ na ca vairāgyam [bhā.pu. 11.20.31] ity-ādy-ayuktatā-vyañji-vākyaṁ cānusandhāya parokṣa-vādārtha-prayuktam arthāntaraṁ na prameyam ||48||

 [170]

atha jñāna-rūpaṁ prakaṭārtham asvīkuṛvāṇā n itya-līlā-rūpaṁ rahasyārthaṁ svīkurvāṇā api pūrvavat punaś ca prakaṭa-līlābhiniveśena viraha-bhītāḥ parama-dainyottaram evaṁ prārthayāmāsur ity āha—


    **āhuś ca te nalina-nābha padāravindaṁ**


    **yogeśvarair hṛdi vicintyam agādha-bodhaiḥ**


    **saṁsāra-kūpa-patitottaraṇāvalambaṁ**


    **gehaṁ juṣām api manasy udiyāt sadā naḥ || [**bhā.pu. 10.82.48]

āstāṁ tāvad durvidhi-hatānām asmākaṁ tvad-darśana-gandha-vārtāpi | he **nalina-nābha !tava padāravindaṁ** tvad-upadeśānusāreṇāsmākaṁ **manasy udiyāt** | 

nanu kim ivātrāsambhāvyam ? tatrāhuḥ—**yogeśvarair** eva **hṛdi vicintyaṁ, **na tv asmābhis tvat-smaraṇārambha eva mūrcchā-gāminībhiḥ | tad uktam uddhavaṁ prati svayaṁ bhagavatā—


    mayi tāḥ preyasāṁ preṣṭhe dūra-sthe gokula-striyaḥ |


    smarantyo’ṅga vimuhyanti virahautkaṇṭhya-vihvalāḥ || [bhā.pu. 10.46.5] iti |

tad evopapādayanti—**agādha-bodhaiḥ** sākṣād-darśane’py akṣubhita-buddhibhiḥ, na tv asmābhir iva tvad-darśanecchayā kṣubhita-buddhibhiḥ | caraṇasyāravindatā-rūpakaṁ ca tvat-sparśenaiva dāha-śāntir bhavati, na tu tathā tvat-smaraṇeneti jñāpanāya | 

nanu tathā nididhyāsanam eva yogeśvarāṇāṁ saṁsāra-duḥkham iva bhavatīnāṁ viraha-duḥkhaṁ dūrīkṛtya tad-udayaṁ kariṣyatīti āśaṅkyāhuḥ—**saṁsāra-kūpa-patitānāmevottaraṇāvalambaṁ, **na tv asmākaṁ viraha-sindhu-nimagnānām | tvac-cintanārambhe duḥkha-vṛddher evānubhūyamānatvād iti bhāvaḥ | 

nanv adhunaivāgatya muhur māṁ sākṣād evānubhavata, tatrāhuḥ—**gehaṁ juṣāṁ** para-gṛhiṇīnām asvādhīnānām ity arthaḥ | yad vā, gehaṁ juṣām iti tava saṅgatiś ca tvat-pūrva-saṅgama-vilāsa-dhāmni tat-tad-asmat-kāma-dughe svābhāvikāsmat-prīti-nilaye nija-gehe gokula eva bhavatu, na tu dvārakādāv iti sva-manoratha-viśeṣeṇa tasminn eva prītimatīnām ity arthaḥ | yaḥ kaumāra-haraḥ sa eva hi varaḥ[^125] [padyā. 382] ity-ādivat | tasmād asmākaṁ manasi bhavac-caraṇa-cintana-sāmarthyābhāvāt svayam āgamanasyāsāmarthyād anabhirucer vā sākṣād eva śrī-vṛndāvana eva yady āgacchasi, tadaiva nistāra iti bhāvaḥ |

*tam etam eva bhāvaṁ śrī-bhagavān aṅgīcakāra | yathoktam etad-anantaram—


    tathānugṛhya bhagavān gopīnāṁ sa gurur gatiḥ |


    yudhiṣṭhiram athāpṛcchat sarvāṁś ca suhṛdo’vyayam || [bhā.pu. 10.83.1]

tad evaṁ svārasikya-prakaṭa-līlā darśitā ||49||

|| 10.82 || śrī-śukaḥ || 168-170 ||

 [171]

tad evaṁ svārasiky-aprakaṭa-līlā darśitā | atha prakaṭāprakaṭa-līle[^126] dve apy artha-viśeṣeṇāha—


    **gopīnāṁ tat-patīnāṁ ca sarveṣām eva dehinām |**


    **yo’ntaś carati so’dhyakṣaḥ eṣa krīḍana-deha-bhāk**[^127]** || [**bhā.pu. 10.33.35]

**antar**antaḥ-sthitam aprakaṭaṁ yathā syāt tathā **gopīnāṁ tat-patīnāṁ ca**māyayā prakaṭa-līlāyāṁ tat-patitvena pratītānāṁ[^128] **krīḍana-deha-bhāk** san teṣām eva gokula-yuvarājatayā **adhyakṣaś** ca san **yaś carati** krīḍati, sa eva prakaṭa-līlā-gato’pi bhūtvā sarveṣāṁ viśva-vartināṁ **dehinām** api krīḍana-deha-bhāk san, teṣāṁ pālakatvenādhyakṣo’pi san carati | tasmād anādita eva tābhiḥ krīḍā-śālitvena siddhatvāt[^129] tac-chakti-rūpāṇāṁ tāsāṁ saṅgame vastuta eva para-dāratā-doṣo’pi nāsti | 

tatas teṣāṁ tat-patitvaṁ ca, nāsūyan khalu kṛṣṇāya [bhā.pu. 10.33.37][^130] ity-ādi-vakṣyamāṇa-diśā, teṣāṁ tāsāṁ ca prātītika-mātraṁ, na tu daihikam | tādṛśa-pratīti-sampādanaṁ ca tāsām utkaṇṭhā-vardhana-pūrvakatayā sarvottara-nirvighna-n itya-saṅga-poṣārtham iti tat-prakaraṇa-siddhāntasya parākāṣṭhā darśitā ||

|| 10.33 || śrī-śukaḥ || 171 ||

 [172]

evaṁ tat-tal-līlā-bhedenaikasyāpi tat-tat-sthānasya prakāśa-bhedaḥ śrī-vigrahavat | tad uktam—vṛṣṇaḥ paramaṁ padam avabhāti bhūri [ṛ.ve. 1.154.6] iti śrutyā | tatra tv itara-līlāntaḥ-pātibhiḥ prāyaśa itara-līlāvakāśa-viśeṣo nopalabhyate | dṛśyate ca prakaṭa-līlāyām apy asaṅkarībhāvenaiva vicitrāvakāśatvam | 



* yathā dvādaśa-yojana-mātra-pramitāyām eva dvārakāntaḥ-puryāṁ krośa-dvaya-pramita-gṛha-koṭi-prabhṛti-vastūni | 
* yathā svalpe govardhana-garte tad-asaṅkhya-gokula-praveśaḥ | 
* yathā brahmaṇā dṛṣṭyā vṛndāvanasya sa-vṛkṣa-tṛṇa-pakṣy-ādy-avakāśatā brahmāṇḍādy-ananta-vastv-avakāśatā ca | 
* yathā ca śrī-nārada-dṛṣṭa-yoga-māyā-vaibhave sama-kālam eva dvārakāyāṁ prātastya-mādhyāhnika-sāyantana-līlā ity-ādi | 

tad evaṁ vṛndāvanasya tāvat prakāśa-bhedā udāhriyante | 

tatra **aprakaṭa-līlānugataḥ**, yathā yāmale rudra-gaurī-saṁvāde—


    vīthyāṁ vīthyāṁ nivāso’dhara-madhu-suvacas tatra santānakānām 


    eke rākendu-koṭy-ātapa-viśada-karās teṣu caike kamante | 


    rāme rātrer virāme samudita-tapana-dyoti-sindhūpameyā 


    ratnāṅgānāṁ suvarṇācita-mukura-rucas tebhya eke drumendrāḥ ||


    yat kusumaṁ yadāmṛgyaṁ yat phalaṁ ca varānane | 


    tat tadaiva prasūyante vṛndāvana-sura-drumāḥ ||

arthaś ca—he _adhara-madhu-suvacaḥ_! adhara-madhu-tulyāni suvacāṁsi yasyāḥ tathābhūte, he gauri ! _tatra_ śrī-vṛndāvane _ratnāṅgānāṁ santānakānāṁ_ madhye _eke drumendrārākendu-koṭy-ātapa-viśada-karāḥ_ | he _rāme_, teṣu santānakeṣu ca _ekerātrer virāmesamudita-tapana-dyoti-sindhūpameyāḥ kamante_ virājante | tebhyas tān atikramya eke kamante | kathambhūtāḥ ? _suvarṇācita-mukura-ruca_iti | tatra ca _yadā yat kusumaṁ mṛgyaṁ_ bhavati, yadā ca _yat phalaṁ_ mṛgyaṁ bhavati, _tadaiva tad vṛndāvana-sura-drumāḥ prasūyanta_iti |

evaṁ brahma-saṁhitāyām api ādi-puruṣa-govinda-stotra eva—


    śriyaḥ kāntāḥ kāntaḥ parama-puruṣaḥ kalpa-taravo


    drumā bhūmiś cintāmaṇi-gaṇa-mayi toyam amṛtam |


    kathā gānaṁ nāṭyaṁ gamanam api vaṁśī priya-sakhī


    cid-ānandaṁ jyotiḥ param api tad āsvādyam api ca ||


    sa yatra kṣīrābdhiḥ sravati surabhībhyaś ca su-mahān


    nimeṣārdhākhyo vā vrajati na hi yatrāpi samayaḥ |


    bhaje śvetadvīpaṁ tam aham iha golokam iti yaṁ


    vidantas te santaḥ kṣiti-virala-cārāḥ katipaye || [bra.saṁ. 5.56] iti |

_jyotir_ laukika-līlā-mādhuryāya mahā-pralaye’py anaśvara-sūryādi-rūpaṁ yat tatra vartate, tathā teṣām _āsvādyam api yat_ kiñcit, _tat cidānanda_-rūpam | _param api_ parama-tattvam eva, na tu prākṛtam | 

candrārkayoḥ sthitiś ca tatra vilakṣaṇatvenaiva gautamīya-tantre kathitā samānodita-candrārkam iti hi vṛndāvana-viśeṣaṇam | samānatvaṁ ca rātrau rātrau rākā-candra-mayatvād iti |

_api ca_ iti pareṇānvayaḥ | rasāveśena tad-ajñānād eva _samayo na vrajatīty_ uktam | anyathā paurvāparyābhāve sati ceṣṭātmikāyā līlāyāḥ svarūpa-hāniḥ syāt | _śvetaṁ_ śubhraṁ doṣa-rahitam ity arthaḥ | _dvīpaṁ_ tad ivānyāsaṅga-śūnyaṁ sarvataḥ param ity arthaḥ | tad uktaṁ śrutyā—yathā hi sarasi padmaṁ tiṣṭhati, tathā bhūmyāṁ tiṣṭhati [go.tā.u. 2.30] iti |

kiṁ ca, brahma-saṁhitāyām eva tat-stavādau—cintāmaṇi-prakara-sadmasu kalpa-vṛkṣa-lakṣāvṛteṣu [bra.saṁ. 5.29] ity-ādi | 

evaṁ pañcarātrādau[^131] śruti-vidyā-saṁvāde—


    tataḥ śveta-mahā-dvīpaś catur-dikṣu vidikṣu ca |


    adhaś cordhvaṁ ca diṅ-nāthās toyaṁ kṣīrāmṛtārṇavaḥ ||


    mahā-vṛndāvanaṁ tatra keli-vṛndāvanāni ca |


    vṛkṣāḥ sura-drumāś caiva cintāmaṇi-mayī sthalī ||


    krīḍā-vihaṅga-lakṣaṁ ca surabhīnām anekaśaḥ |


    nānā-citra-vicitra-śrī-rāsa-maṇḍala-bhūmayaḥ ||


    keli-kuñja-nikuñjāni nānā-saukhya-sthalāni ca |


    prācīna-cchatra-ratnāni phaṇāḥ śeṣasya bhānty aho ||


    yac-chiro-ratna-vṛndānām atula-dyuti-vaibhavam |


    brahmaiva rājate tatra rūpaṁ ko vaktum arhati || iti |

itthaṁ śrī-vṛndāvanasyāprakaṭa-līlānugata-prakāśa eva goloka iti vyākhyātam | tatrāprakaṭa-līlāyā dvaividhye mantropāsanāmayyāṁ kiñcid vilakṣaṇaḥ | sa ca tat-tan-mantreṣu yathādarśita-pratiniyata-līlā-sthāna-sanniveśaḥ | yathā pūrva-tāpanyāṁ, yathā ca skānde śrī-nārada-vākyam—


    yasmin vṛndāvane puṇyaṁ govindasya niketanam |


    tat-sevaka-samākīrṇaṁ tatraiva sthīyate mayā ||


    bhuvi govinda-vaikuṇṭhaṁ tasmin vṛndāvane nṛpa |


    yatra vṛndādayo bhṛtyāḥ santi govinda-lālasāḥ || iti |

atha **prakaṭa-līlānugata-prakāśaḥ** śrī-viṣṇu-purāṇa-harivaṁśādau prasiddhaḥ | sa eṣa eva prakāśas tadānīṁ prākṛtair api kaiścid bhāgya-viśeṣodayavadbhir dadṛśe, sampraty asmābhir api tad-aṁśo dṛśyate | atra tu yatprākṛta-pradeśa iva rītayo’valokyante, tat tu śrī-bhagavatīva svecchayā laukika-līlā-viśeṣāṅgīkāra-nibandhanam iti jñeyam, śrī-bhagavad-dhāmnāṁ teṣāṁ sarvathā prapañcātītatvādi-guṇaiḥ śruti-smṛtibhyāṁ kṛta-pramāṇatvāt | ataevoktam ādi-vārāhe—


    vasanti ye mathurāyāṁ viṣṇu-rūpā hi te khalu |


    ajñānās tān na paśyanti paśyanti jñāna-cakṣuṣaḥ || iti |

tad etan-mūla-pramāṇe’py **aprakaṭa-līlānugataḥ prakāśaḥ** śrī-vṛndāvanasya—te cautsukya-dhiyo rājan matvā gopās tam īśvaraḥ [bhā.pu. 10.28.11] ity-ādau darśita eva | 

**prakaṭa-līlānugato** yathā—


    **aho amī deva-varāmarārcitaṁ**


    **pādāmbujaṁ te sumanaḥ-phalārhaṇam |**


    **namanty upādāya śikhābhir ātmanas**


    **tamo’pahatyai taru-janma yat-kṛtam || [**bhā.pu. 10.15.5] ity ādi |

**ātmanaḥ sumanaḥ-phala**-rūpam **arhaṇam upādāya **ātmana eva **śikhābhir namanti** | yad yaiḥ | śṛṇvatāṁ paśyatāṁ ca saṁsāriṇāṁ **tamo’pahatyai** **taru-janma** etat-kṛtam iti | **yat-kṛtam** iti tṛtīyā-tat-puruṣo vā ||

|| 10.15 || śrī-bhagavān śrī-baladevam || 172 ||

 [173]

yathā ca—


    **sapady evābhitaḥ paśyan diśo’paśyat puraḥ-sthitam |**


    **vṛndāvanaṁ janājīvya- drumākīrṇaṁ samā-priyam ||**


    **yatra naisarga-durvairāḥ sahāsan nṛ-mṛgādayaḥ |**


    **mitrāṇīvājitāvāsa- druta-ruṭ-tarṣakādikam || [bhā.pu. 10.13.59-60] ity ādi |**

**samānām** ātmārāmāṇām api, sa-masya mā-sahacarasya śrī-bhagavato’pi vā | **ā** sarvato-bhāvena sarvāṁśenaiva **priyam iti **| tatrāsad-aṁśatvaṁ niṣiddhya sarvato’py ānandātiśaya-pradatvaṁ pradarśitam ||

|| 10.13 || śrī-śukaḥ || 173 ||

 [174]

tad evaṁ śrī-kṛṣṇasya n itya[^132]-līlāspadatvena tāny eva sthānāni darśitāni | tac cāvadhāraṇaṁ śrī-kṛṣṇasya vibhutve sati vyabhicāri syāt | tatra samādhīyate—teṣāṁ sthānānāṁ n itya-tal-līlāspadatvena śrūyamānatvāt tad-ādhāra-śakti-lakṣaṇa-svarūpa-vibhūtitvam avagamyate, sa bhagavaḥ kasmin pratiṣṭhita iti sve mahimni [chā.u. 7.24.1] iti śruteḥ, sākṣād brahmagopāla-purī [go.tā.u. 2.26] ity-ādeś ca | 

tatas tatraivāvyavadhānena tasya līlā | anyeṣāṁ prākṛtatvāt na sākṣāt tat-sparśo’pi sambhavati, dhāraṇa-śaktis tu natarām | yatra kvacid vā prakaṭa-līlāyāṁ tad-gamanādikaṁ śrūyate, tad api teṣām ādhāra-śakti-rūpāṇāṁ sthānānām āveśād eva mantavyam | vaikuṇṭhāntarasya tv aprākṛtatve’pi śrī-kṛṣṇa-vilāsāspadatākara-nija-yogyatā-viśeṣābhāvān na tādṛśatvam iti jñeyam | 

athāprakaṭa-prakaṭa-līlayoḥ samanvayas tv evaṁ vivecanīyaḥ | tatra yadyapi tasya mantropāsanā-mayy-aprakaṭa-līlāyāṁ bālyādikam api vartate, tathāpi svārasika-līlā-maya-kiśorākārasyaiva mukhyatvāt tam āśr ityaiva sarvaṁ pravartate | iti prakaṭa-līlāpi tam āśr ityaiva vaktavyā | yad vā, dvārakāyām api mathurāyām api vṛndāvane’pi yugapad eka eva kiśorākṛtiḥ śrī-kṛṣṇākhyo bhagavān śrīmad-ānakadundubhi-vrajarāja-nandana-rūpeṇa prāpañcika-lokāprakaṭaṁ n ityam eva līlāyamāna āste | 

atha kadācit bhakti-yoga-vidhānārthaṁ kathaṁ paśyema hi striyaḥ [bhā.pu. 1.8.20] ity-ādy-ukta-diśā, saty apy ānusaṅgike bhū-bhāra-haraṇādike kārye, sveṣām ānanda-camatkāra-poṣāyaiva loke’smiṁs tad-rīti-sahayoga-camatkāriṇīr[^133]nija-janma-bālya-paugaṇḍa-kaiśorātmaka-laukika-līlāḥ prakaṭayan, tad-arthaṁ prathamata evāvatārita-śrīmad-ānakadundubhi-gṛhe tad-vidha-yadu-vṛnda-saṁvalite svayam eva bāla-rūpeṇa prakaṭībhavati |

atha ca tatra tatra sthāne vacana-jāta-siddha-nija-n ityāvasthita-kaiśorādi-vilāsa-sampādanāya tair eva prakāśāntareṇāprakaṭam api sthitaiḥ parikaraiḥ sākaṁ nija-prakāśāntareṇāprakaṭam api viharaty eva |

atha śrīmad-ānakadundubhi-gṛhe’vatīrya ca tadvad eva prakāśāntareṇāprakaṭam api sth ityaiva svayaṁ prakaṭībhūtasya sa-vraja-śrī-vraja-rājasya gṛhe’pi tadīyām anādita eva siddhāṁ sva-vātsalya-mādhurīṁ jāto’yaṁ nandayati | bālo’yaṁ riṅgati | paugaṇḍo’yaṁ vikrīḍatīty-ādi-sva-vilāsa-viśeṣaiḥ punaḥ punar navīkartuṁ samāyāti | tatra ca sakala-mādhurī-śiromaṇi-mañjarīm ākaiśora-bālya-keli-lakṣmīm ullāsya gokula-janān nitarām ātma-vaśīkṛtāntar-bahir-indriyāṇy āpadya punar api teṣāṁ samadhikām api prema-rddhiṁ saṁvardhayan | śrīmad ānakadundubhi-prabhṛtīn api nandayan, bhūbhāra-rājanya-saṅgham api saṁharan, mathurāyāṁ prayāti | tataś ca dvārakākhyaṁ sva-dhāma-viśeṣaṁ prakāśayituṁ samudraṁ gatvā tat-tal-līlā-mādhurīṁ pariveśayati |

atha siddhāsu nijāpekṣitāsu tat-tal-līlāsu ca tatra tatra n itya-siddham aprakaṭatvam evorīkṛtya tāv aprakaṭa-līlā-prakāśau prakaṭa-līlā-prakāśābhyām ekīkṛtya tathā-vidha-tat-tan-nija-vṛndam apratyūham evānandayatīti | tatra pūrṇa-kaiśora-vyāpiny eva vraje prakaṭa-līlā jñeyā—kva cātisukumārāṅgau kiśorau nāpta-yauvanau [bhā.pu. 10.44.8] iti |


    nāsmatto yuvayos tāta n ityotkaṇṭhitayor api |


    bālya-paugaṇḍa-kaiśorāḥ putrābhyām abhavan kvacit || [bhā.pu. 10.45.3]iti |


    manāṁsi tāsām aravinda-locanaḥ


    pragalbha-līlā-hasitāvalokaiḥ |


    jahāra matta-dviradendra-vikramo


    dṛśāṁ dadac chrī-ramaṇātmanotsavam || [bhā.pu. 10.41.27] ity api hi śrūyate |

ata eva ekādaśa-samās tatra gūḍhārciḥ sabalo’vasad [bhā.pu. 3.2.26] ity [^134]anenaikādaśabhir eva samābhis tasya pūrṇa-kaiśoratvaṁ jñeyam |


    kālenālpena rājarṣe rāmaḥ kṛṣṇaś ca gokule |


    aghṛṣṭa-jānubhiḥ padbhir vicakramatur añjasā || [bhā.pu. 10.8.26] ity-ādeḥ |

gūḍhārcir iti | yathā gūḍhārciḥ kutrāpy agniḥ prāptaṁ prāptam indhanaṁ dahati, tathā gopa-līlāyā gūḍha-prabhāva eva san prāptaṁ prāptam asuraṁ dahann ity arthaḥ | ekādaśa-paryantaṁ gūḍhārciḥ | tataḥ paraṁ pañcadaśa-paryantaṁ prakaṭārcir iti sādhyāhāraṁ vyākhyānaṁ tv aghaṭamānaṁ ca | ekādaśābhyantare tat-tat-prabhāvasya madhye madhye prasṛtatvāt |[^135]

tad evaṁ sthite līlā-dvaya-samanvaye tv aprakaṭa-līlaikānubhāva-samanvayaś caivam anusandheyaḥ | prathamaṁ śrī-vṛndāvane, tato dvārakā-mathurayor iti | sarva-prakaṭa-līlā-paryavasāne yugapad eva hi dvārakā-mathurayor līlā-dvayaikyaṁ mathurā-prakaṭa-līlāyā eva dvārakāyām anugamanāt | ata eva rukmiṇī-prabhṛtīnāṁ mathurāyām aprakaṭa-prakāśaḥ śrūyate | 

vṛndāvane tv iyaṁ prakriyāṁ viśiṣya likhyate | tatra prathamaṁ śrī-vṛndāvana-vāsināṁ tasya prāṇa-koṭi-nirmañchanīya-darśana-leśasya virahaḥ | tataḥ śrīmad-uddhava-dvārā sāntvanam | punaś ca pūrvavad eva teṣāṁ mahā-vyākulatāyām uditvaryāṁ śrī-baladeva-dvārāpi tathaiva samādhānam |

atha punar api paramotkaṇṭhā-koṭi-visphuṭa-hṛdayānāṁ sūryoparāga-vrajyā-vyājayā tad-avalokana-kāmyayā kurukṣetra-gatānāṁ teṣāṁ gharmānte bāla-cātakānām iva nijāṅga-nava-ghana-saṅghāvaloka-dānena tādṛśa-saṁlāpa-mandra-garjitena ca punar jīvana-sañcāraṇam |

atha dina-katipaya-sahavāsādinā ca tān atikṣīṇatarān annena durbhikṣa-duḥkhitān iva saṁtarpya, taiḥ saha nija-vihāra-viśeṣāṇām ekam eva ramyam āspadaṁ śrī-vṛndāvanaṁ praty eva pūrvavat sambhāvitayā nijāgamanāśvāsa-vacana-racanayā prasthāpanam | sūryoparāga-yātrā tv iyaṁ dūrataḥ prastutāpi kaṁsa-vadhān nātibahu-saṁvatsarān antarā śiśupāla-śālva-dantavakra-vadhāt prāg eva jñeyā | śrī-baladeva-tīrtha-yātrā hi duryodhana-vadhaika-kālīnā | tasmin tasyāṁ kurukṣetram āgate khalu duryodhana-vadhaḥ | sā ca sūryoparāga-yātrāyāḥ pūrvaṁ paṭhitā | sūryoparāga-yātrā ca śrī-bhīṣma-droṇa-duryodhanādy-āgamana-mayīti | 

tatrāyaṁ kramaḥ—prathamaṁ sūryoparāga-yātrā | tataḥ śrī-yudhiṣṭhira-sabhā | tataḥ[^136] śiśupāla-vadhaḥ, tataḥ kuru-pāṇḍava-dyūtaṁ, tadaiva śālva-vadho vana-parvaṇi prasiddhaḥ | dantavakra-vadhaś ca tataḥ | tataḥ pāṇḍavānāṁ vana-gamanaṁ, tataḥ śrī-baladevasya tīrtha-yātrā, tato duryodhana-vadha iti | tasmād uparāga-yātrā kaṁsa-vadhān nātikāla-vilambenābhavad iti lakṣyate | yat tu tasyām evaāste’niruddho rakṣāyāṁ kṛtavarmā ca yūthapaḥ [bhā.pu. 10.82.6] iti, tad api śrī-pradyumnāniruddhayor alpa-kālād eva yauvana-prāptyā sambhavati | yathoktaṁ—nātidīrghena kālena sa kārṣṇo rūḍha-yauvanaḥ [bhā.pu. 10.55.9] iti |

athavā aniruddha-nāmā kaścit kṛṣṇa-nandana eva, yo daśamānte’ṣṭādaśa-mahāratha-madhye gaṇitaḥ | tathaiva ca vyākhyātaṁ tatra tair iti | ataḥ kurukṣetra-yātrāyām eva śrīmad-ānakadundubhinā śrī-kuntī-devīṁ praty uktaṁ—


    kaṁsa-pratāpitāḥ sarve vayaṁ yātā diśo daśa |


    etarhy eva punaḥ sthānaṁ daivenāsāditāḥ svasaḥ || [bhā.pu. 10.82.21] iti |

ataḥ prathama-darśanād eva draupadī-śrī-kṛṣṇa-mahiṣīṇāṁ paraspara-vivāha-praśno’pi saṅgacchate | atra āgamiṣyaty adīrgheṇa kālena vrajam acyutaḥ [bhā.pu. 10.46.34] ity ādikam api padyaṁ sahāyaṁ bhavet | 

prakṛtam anusarāmaḥ | atha vṛndāvanaṁ prasthāpitānām api teṣāṁ punar api nijādarśanena mahā-santāpa-vṛddhim atīvotkaṇṭhābhiḥ śrī-govindaḥ sasmāra | yām eva sākṣād dṛṣṭavān paramotkaṇṭhaḥ śrīmad uddhavaḥ, tām avasaraṁ labdhvā prastāvāntare gāyanti[^137]—


    gāyanti te viśada-karma gṛheṣu devyo


    rājñāṁ sva-śatru-vadham ātma-vimokṣaṇaṁ ca |


    gopyaś ca kuñjara-pater janakātmajāyāḥ


    pitroś ca labdha-śaraṇo munayo vayaṁ ca || [bhā.pu. 10.71.9] iti vyañjayāmāsa |

tataś ca rājasūya-samāpty-anantaraṁ śālva-dantavakra-vadhānte jhaṭiti svayaṁ gokulam eva jagāma | tathā ca pādmottara-khaṇḍe gadya-padyāni—


    atha śiśupālaṁ nihataṁ śrutvā dantavakraḥ kṛṣṇena yoddhuṁ mathurām ājagāma | kṛṣṇas tu tac chrutvā ratham āruhya tena yoddhuṁ mathurām āyayau | tayor dantavakra-vāsudevayor aho-rātraṁ mathurā-pura-dvāri yamunā-tīre saṅgrāmaḥ samavartata | kṛṣṇas tu gadayā taṁ jaghāna | sa tu cūrṇita-sarvāṅgo vajra-nirbhinna-mahīdhara iva gatāsur avani-tale papāta | so’pi hareḥ sāyujyaṁ[^138] yogi-gamyaṁ n ityānanda-sukhaṁ śāśvataṁ paramaṁ padam avāpa | itthaṁ jaya-vijayau sanakādi-śāpa-vyājena kevalaṁ bhagavato līlārthaṁ saṁsṛtāv avatīrya janma-traye’pi tenaiva nihatau janma-trayāvasāne muktim avāptau | 


    kṛṣṇo’pi taṁ hatvā yamunām uttīrya nanda-vrajaṁ gatvā prāktanau[^139] pitarāv abhivādyāśvāsya tābhyāṁ sāśrukaṇṭham āliṅgitaḥ sakala-gopa-vṛddhān praṇamyāśvāsya ratnābharaṇādibhis[^140] tatrasthān sarvān santarpayāmāsa |


    kālindyāḥ puline ramye puṇya-vṛkṣa-samācite |


    gopa-nārībhir aniśaṁ krīḍayāmāsa keśavaḥ ||


    ramya-keli-sukhenaiva gopa-veṣa-dharaḥprabhuḥ[^141] |


    baddha-prema-rasenātra māsa-dvayam uvāsa ha || [pa.pu. 6.252.19-27] iti |

atredaṁ jñeyam—dantavakrasya mathurāyām āgamanaṁ rājasūyānantaram indraprasthe śrī-kṛṣṇāvasthānaṁ jñātvā jarāsandha-vadhārthaṁ śrīmad-uddhava-yukti-cchāyām avalambya gadā-kuśalaṁmanyatvenaikākinaṁ dvandva-yuddhāya tam āhvayituṁ tad-artham eva tad-rāṣṭraṁ tad upadrāvayituṁ ca | punaś ca dvārakā-gataṁ taṁ śrutvā prasthitasya tasya mathurā-dvāra-gatena tena saṅgamaḥ | yat sthānam adyāpi dvārakā-dig-gataṁ datiheti prasiddhaṁ vartate | sarvam etac ca śrī-nāradasya śrī-bhagavad-rathasya ca mano-javatvāt[^142] sambhavati | ataḥ śrī-bhāgavatenāpi virodho nāstīti alaṁ kalpa-bheda-kalpanayā | ata eva jhaṭiti tasya śālva-vadha-śravaṇam api tatroktaṁ sampadyate | tathā śrī-kṛṣṇasya gokulāgamanaṁ ca śrī-bhāgavata-saṁmatam eva—


    tās tathā tapyatīr vīkṣya sva-prasthāne yadūttamaḥ |


    sāntvayām āsa sa-premair āyāsya iti dautyakaiḥ || [bhā.pu. 10.39.35] iti |


    yāta yūyaṁ vrajaṁ tāta vayaṁ ca sneha-duḥkhitān |


    jñātīn vo draṣṭum eṣyāmo vidhāya suhṛdāṁ sukham || [bhā.pu. 10.45.23] iti |


    hatvā kaṁsaṁ raṅga-madhye pratīpaṁ sarva-sātvatām |


    yad āha vaḥ samāgatya kṛṣṇaḥ satyaṁ karoti tat || [bhā.pu. 10.46.35] iti |


    āgamiṣyaty atidīrgheṇa kālena vrajam acyutaḥ |


    priyaṁ vidhāsyate pitror bhagavān sātvatāṁ patiḥ || [bhā.pu. 10.46.34] iti ca |

tasya śrī-mukhena bhakta-jana-mukhena ca bahuśaḥ saṅkalpānām anyathānupapatteḥ, satya-saṅkalpaḥ [mai.u. 1.1] iti hi śrutiḥ | īśvarāṇāṁ vacaḥ satyam [bhā.pu. 10.33.31] iti svayaṁ śrī-bhāgavataṁ ca | 

na kevalam etāvad eva kāraṇaṁ, tasya vrajāgamanam api sphuṭam evāhuḥ—


    **yarhy ambujākṣāpasasāra bho bhavān**


    **kurūn madhūn vātha suhṛd-didṛkṣayā |**


    **tatrābda-koṭi-pratimaḥ kṣaṇo bhaved**


    **raviṁ vinākṣṇor iva nas tavācyuta || ** [bhā.pu. 1.11.9] iti |

atra **madhūn** mathurāṁ vā iti vyākhyāya, tadānīṁ tan-maṇḍale **suhṛdo** vrajasthā eva prakaṭā iti tair apy abhimatam | tatra yoga-prabhāvena nītvā sarva-janaṁ hariḥ [bhā.pu. 10.50.51] ity atra _sarva_-śabdāt |


    balabhadraḥ kuru-śreṣṭha bhagavān ratham āsthitaḥ |


    suhṛd-didṛkṣur utkaṇṭhaḥ prayayau nanda-gokulam || [bhā.pu. 10.65.1] ity atra prasiddhatvāt |[^143]

|| 1.11 || dvārakā-vāsinaḥ śrī-bhagavantam || 174 ||

 [175]

tad etad-āgamanaṁ dantavakra-vadhānantaram eva śrī-bhāgavata-sammataṁ, yataḥ jñātīn vo draṣṭum eṣyāmo vidhāya suhṛdāṁ sukham [bhā.pu. 10.45.23] iti kaṁsa-vadhānte—


    api smaratha naḥ sakhyaḥ svānām artha-cikīrṣayā |


    gatāṁś cirāyitāñ chatru- pakṣa-kṣapaṇa-cetasaḥ || [bhā.pu. 10.82.41] 

iti kurukṣetra-yātrāyāṁ ca śrī-bhagavad-vākyena tad-anāgamane dantavakra-vadhāntaṁ tac-chatru-pakṣa-kṣapaṇa-lakṣaṇaṁ sukha-dānam evāpekṣitam āsīt | 

tad evaṁ māsa-dvayaṁ prakaṭaṁ krīḍitvā, śrī-kṛṣṇo’pi tān ātma-virahārti-bhaya-pīḍitān avadhāya, punar eva mābhūd iti bhū-bhāra-haraṇādi-prayojana-rūpeṇa nija-priya-jana-saṅgamāntarāyeṇa saṁvalita-prāyāṁ prakaṭa-līlāṁ tal-līlā-bahiraṅgeṇāpareṇa janena durvedyatayā tad-antarāya-sambhāvanā-leśa-rahitayā tayā nija-santatāprakaṭa-līlayaikīkṛtya, pūrvoktāprakaṭa-līlāvakāśa-rūpaṁ śrī-vṛndāvanasyaiva prakāśa-viśeṣaṁtebhyaḥ kṛṣṇaṁ ca tatra chandobhiḥ stūyamānam [bhā.pu. 10.28.18] ity-ādy-ukta-diśā svena nāthena sa-nāthaṁ śrī-golokākhyaṁ padam āvirbhāvayāmāsa | ekena prakāśena ca dvāravatīṁ ca jagāmeti | 

tathā pādmottara-khaṇḍa eva tad-anantaraṁ gadyam—


    atha tatrasthā nandādayaḥ sarve janāḥ putra-dāra-sahitāḥ paśu-pakṣi-mṛgādayaś ca vāsudeva-prasādena divya-rūpa-dharā vimānam ārūḍhāḥ parama-vaikuṇṭha-lokam avāpur iti |kṛṣṇas tu nanda-gopa-vrajaukasāṁ sarveṣāṁ paramaṁ nirāmayaṁ sva-padaṁ dattvā divi deva-gaṇaiḥ saṁstūyamāno dvāravatīṁ viveśa || [pa.pu. 6.252.28-29] iti ca |

itthaṁ māthura-hari-vaṁśe’pi prasiddhir astīti śrūyate | tatra _nandādayaḥ putra-dāra-sahitāḥ_ ity anena putrāḥ śrī-kṛṣṇādayaḥ | dārāḥ śrī-yaśodādaya iti labdhe putrādi-rūpair eva śrī-kṛṣṇādibhiḥ saha tat-prāpteḥ kathanāt | prakāśāntareṇa tatra teṣāṁ sthitiś ca tair api nāvagateti labhyate | _vāsudeva-prasādena_ vasudevād āgatasya tasya[^144]akasmāt āgamana-rūpeṇa parama-prasādena _divya-rūpa-dharās_ tadānandotphullatayā pūrvato’py āścarya-rūpāvirbhāvaṁ gatā ity arthaḥ | _vimānam ārūḍhā_ iti golokasya sarvopari-sthiti-dṛṣṭy-apekṣayā |

vastutas tv ayam abhisandhiḥ—kṛṣṇo’pi taṁ hatvā yamunām uttīrya iti gadyānusāreṇa yamunāyā uttara-pāre eva vraja-vāsas tadānīm ity avagamyate | sa ca teṣāṁ vṛndāvana-darśanākṣamatayā eva tat-par ityāgena tatra gatatvāt | tataś ca vimāna-śiromaṇinā svenaiva rathena punaḥ tasyāḥ dakṣiṇa-pāra-prāpaṇa-pūrvakaṁ śrīmad-gopebhyaḥ śrī-vṛndāvana eva pūrvaṁ golokatayā darśite tat-prakāśa-viśeṣa eva nigūḍhaṁ niveśanaṁ vaikuṇṭhāvāptir iti, akke cen madhu vindeta kim arthaṁ parvataṁ vrajed iti nyāyena | samīpārthe’vyayam _akke_-śabdaḥ | na veda svāṁ gatiṁ bhramann [bhā.pu. 10.28.14] iti vadatā śrī-bhagavatā teṣāṁ gatitvenāpi vibhāvito’sau _lokaḥ_ | tasmād vṛndāvane nigūḍha-praveśa eva samañjasaḥ | atra vṛndāvana-n itya-līlā-vākya-vṛndaṁ cādhikam apy asti pramāṇam | 

evam eva śrī-garga-vākyaṁ kṛtārthaṁ syāt—


    eṣa vaḥ śreya ādhāsyad gopa-gokula-nandanaḥ |


    anena sarva-durgāṇi yūyam añjas tariṣyatha || [bhā.pu. 10.8.16] iti |[^145]

atha gadyānte _dvāravatīṁ viveśa_ iti ca śālva-vadhārthaṁ nirgataiḥ śrī-bhagavat-pratyāgamanaṁ pratīkṣamāṇaiḥ yādavaiḥ sahaiveti śrī-bhāgavatavad eva labhyate, taṁ vinā svayaṁ gṛha-praveśānauc ityāt, kṣaṇārdhaṁ menire’rbhakāḥ [bhā.pu. 10.14.43] itivad alpa-kāla-bhāvanena vā | 

tad evaṁ punaḥ śrī-gokulāgamanābhiprāyeṇaiva śrī-vṛndāvana-nāthopāsanā-mantre nihata-kaṁsatvena tad-viśeṣaṇaṁ dattam | yathā bodhāyanokteḥ—govindaṁ manasā dhyāyed gavāṁ madhye sthitaṁ śubham iti dhyānānantaraṁ, govindaṁ gopī-jana-vallabheśa kaṁsāsura-ghna tridaśendra-vandya ity-ādi | anyatra ca, govinda gopī-jana-vallabheśa vidhvasta-kaṁsa ity ādi | 

evam eva  gautamīye śrīmad-daśākṣaropāsanāyāṁ vaiśya-viśesa-gopāla-līlāya tasmai yajña-sūtra-samarpaṇaṁ vihitaṁ—yajña-sūtraṁ tato dadyād athavā svarṇa-nirmitam|[^146]

ittham eva punaḥ-prāpty-abhiprāyeṇoktam—anusmarantyo māṁ n ityam acirān mām upaiṣyatha [bhā.pu. 10.47.36] iti, diṣṭyā yad āsīn mat-sneho bhavatīnāṁ mad-āpanaḥ [bhā.pu. 10.82.44] iti |athānugṛhya bhagavān gopīnāṁ sa gurur gatiḥ [bhā.pu. 10.83.1] iti ca | 

tathaiva kevalena hi bhāvena [bhā.pu. 11.12.8-9] ity-ādi-padya-dvaya-kṛtena sādhaka-carīṇāṁ gopīnāṁ prathamaṁ tat-prāpti-prastāvena, n itya-preyasīnām api tan-mahā-viyogānantara-prāptiṁ tasya viyogasyātītatva-nirdeśād draḍhayati dvābhyām—


    **rāmeṇa sārdhaṁ mathurāṁ praṇīte**


    **śvāphalkinā mayy anurakta-cittāḥ |**


    **vigāḍha-bhāvena na me viyoga-**


    **tīvrādhayo’nyaṁ dadṛśuḥ sukhāya ||**


    **tās tāḥ kṣapāḥ preṣṭhatamena nītā**


    **mayaiva vṛndāvana-gocareṇa |**


    **kṣaṇārdhavat tāḥ punar aṅga tāsāṁ**


    **hīnā mayā kalpa-samā babhūvuḥ || [**bhā.pu. 11.12.10-11]

atra vigāḍha-bhāvena viyoga-tīvrādhayaḥ satyo matto’nyaṁ nija-sakhy-ādikam api na sukhāya dadṛśuḥ | tataś cādhunā tu sukhāya paśyantīti viyogo nāstīty arthaḥ | evaṁ tās tāḥ kṣapāḥ mayā hīnāḥ satyaḥ kalpa-samā babhūvur adhunā tu tādṛśyo na bhavantīti nāsty eva viyoga ity arthaḥ | 

pūrvaṁ tv etam evoddhavaṁ prati—


    mayi tāḥ preyasāṁ preṣṭhe dūra-sthe gokula-striyaḥ |


    smarantyo’ṅga vimuhyanti virahautkaṇṭhya-vihvalāḥ ||


    dhārayanty ati-kṛcchreṇa prāyaḥ prāṇān kathañcana |


    pratyāgamana-sandeśair ballavyo me mad-ātmikāḥ || [bhā.pu. 10.46.5-6]

 ity atra vartamāna-prayoga eva kṛta iti so’yam arthaḥ spaṣṭa eva pratipattavyaḥ |[^147]

 [176]

tataś ca prakaṭāprakaṭa-līlayoḥ pṛthaktvāpratipattyaivāprakaṭa-bhāvam āpadya sva-nāma-rūpayor eva tāḥ sthitā ity āha—


    **tā nāvidan mayy anuṣaṅga-baddha-**


    **dhiyaḥ svam ātmānam adas tathedam |**


    **yathā samādhau munayo’bdhi-toye**


    **nadyaḥ praviṣṭā iva nāma-rūpe || [**bhā.pu. 11.12.12]

**tās** tathābhūta-virahautkaṇṭhyātiśayenābhivyakta-durdhara-mahā-bhāvāḥ satyaḥ, tathā āgamiṣyaty atidīrghena kālena vrajam acyutaḥ [bhā.pu. 10.46.34] iti bhagavad-ukty-anusāreṇa yarhy ambujākṣāpasasāra bho bhavān kurūn madhūn vā [bhā.pu. 1.11.9] iti dvārakā-vāsi-prajā-vacanānusāreṇa ca, kadācit tāsāṁ darśanārthaṁ gate **mayi** labdho yo’**nuṣaṅgo** mahā-modana-bhāvābhivyakti-kārī punaś ca saṁyogaḥ, tena **baddhā dhīr** yāsāṁ tathābhūtāḥ satyaḥ, **svaṁ** mamatāspadam **ātmānam** ahaṅkārāspadaṁ **cādaḥ** aprakaṭa-līlānugatatvenābhimataṁ vā **tathedaṁ** prakaṭa-līlānugatatvenābhimataṁ vā yathā syāt tathā tadānīṁ **nāvidan**, kintu dvayor aikyenaivāvidur ity arthaḥ |

prakaṭāprakaṭatayā bhinnaṁ prakāśa-dvayam abhimāna-dvayaṁ līlā-dvayaṁ cabhedenaivājānann iti vivakṣitam | tataś ca **nāma** ca **rūpaṁ** ca tasmin tat-tan-nāma-rūpātmani aprakaṭa-prakāśa-viśeṣe **praviṣṭāiva**, na tu praviṣṭā vastv-abhedād ity arthaḥ | nāma-rūpa iti samāhāraḥ | 

tatra prakaṭāprakaṭa-līlā-gatayor nāma-rūpayor abhede dṛṣṭāntaḥ—**yathā samādhau munayaḥ** iti | samādhir atra śuddha-jīvasyeti gamyam | tayor līlayor bhedāvedane dṛṣṭāntaḥ—**yathābdhi-toye nadya **iti |yathā nadyaḥ pṛthivī-gatām abdhi-toya-gatāṁ ca sva-sthitiṁ bhedena na vindanti, kintūbhayasyām api sthitau samudra-toyānugatāv eva praviśanti, tathā mad-anuṣaṅge sati prakaṭām aprakaṭāṁ ca līlā-sthitiṁ tāś ca bhedena na viduḥ, kintu mayy evāviviśur ity arthaḥ | dṛṣṭāntas tv ayam līlā-bhedāvedanāṁśa eva, na tu sarvāvedanāṁśe, lokavat tu līlā-kaivalyam [ve.sū. 2.1.33] itivat ||[^148]

 [177]

tad evaṁ prakaṭāprakaṭa-līlayor dvayor api tāsāṁ sva-prāptau bhāva eva kāraṇaṁ darśitam | tataś cāprakaṭa-līlāyāṁ praviṣṭā api yad-viśeṣeṇādhikyena taṁ prāpus[^149]taddarśayann anyad apy anuvadati—


    **mat-kāmā ramaṇaṁ jāram **


    **asvarūpa-vido’balāḥ |**


    **brahma māṁ paramaṁ prāpuḥ **


    **saṅgāc chata-sahasraśaḥ || [**bhā.pu. 11.12.13]

ayam arthaḥ—yathā “bhīṣmam udāraṁ darśanīyaṁ kaṭaṁ karoti” ity atra kriyā khalu viśeṣyasya kṛtiṁ pratyāyantī viśeṣaṇānām api pratyāyayati, “kaṭaṁ karoti, taṁ ca bhīṣmam…” ity-ādi-rītyā,  tathātrāpi pratīyate | viśeṣyaṁ cātra brahmaiva | sarva-viśeṣaṇāśrayaṇīya-parama-vastutayā teṣu viśeṣaṇeṣu tasyābhedenānugamāt, ekam evādvitīyaṁ brahma [chā.u. 6.1.1] iti śruteḥ | **paramam** ity-ādīni tu viśeṣaṇāni tad-abhinnatve’pi pratisvaṁ bhedakatvāt, sa ekadhā bhavati dvidhā bhavati [chā.u. 7.26.2] ity-ādi-śruteḥ | tad evaṁ sthite, kramo’py atrārthika eva gṛhyate, pacyantāṁ vividhāḥ pākāḥ [bhā.pu. 10.24.26] ity-ādau, sarva-dohaś ca gṛhyatām [tatraiva] itivat, agni-hotraṁ juhoti yavāguṁ pacati ity-ādivac ca |[^150]

tataś ca, evaṁ pūrvokta-rītyā **tā abalā brahma prāpuḥ**, tac ca **paramaṁ** bhagavad-rūpaṁ prāpuḥ, paramaṁ yo mahad brahma iti sahasra-nāma-stotrāt, śubhāśayaḥ sva-cittasya sarvagasya tathātmanaḥ [vi.pu. 6.7.75] iti viṣṇu-purāṇāc ca | tādṛśaṁ taṁ ca **māṁ** kṛṣṇākhyam eva **prāputḥ**, narākṛti paraṁ brahma iti purāṇa-vargāt | brahmaṇo hi pratiṣṭhāham [gītā 14.27] iti śrī-gītopaniṣadbhyaḥ | tad-rūpasyaiva svasya prāptis tāsu svayam eva śrī-bhagavatā proktā—


    mayy āveśya manaḥ kṛtsnaṁ vimuktāśeṣa-vṛttir yat |


    anusmarantyo māṁ n ityam acirān mām upaiṣyatha || [bhā.pu. 10.47.36] iti |


    mayi bhaktir hi bhūtānām amṛtatvāya kalpate |


    diṣṭyā yad āsīn mat-sneho bhavatīnāṁ mad-āpanaḥ || [bhā.pu. 10.82.44] iti ca |

atha tādṛśaṁ ca māṁ bhāva-viśeṣa-saṁvalitam eva prāpur ity āha—**mat-kāmā ramaṇaṁ jāram asvarūpa-vidaḥ** iti | ramaṇa-śabdena patir evocyate, nandana-śabdena putra iva rūḍhyā yaugikatva-bādhāt | yathā mitrā-nandana-śabdenātra mitrā-putra evocyate, na tu mitrā-patiḥ | mitrā-ramaṇa-śabdena ca mitrā-patiḥ, na tu mitrā-putraḥ, tadvad atrāpi | koṣa-mate ca ramaṇa-śabdaḥ patyāv eva rūḍhaḥ, paṭola-mūle ramaṇaṁ syāt tathā ramaṇaḥ priyeiti viśva-prakāśāt | strī-jāti-sambandhe sati ramaṇa-śabdavat priya-śabdena patir evocyate, tathaiva prasiddheḥ | dhavaḥ priyaḥ patir bhartā ity amara-koṣāc ca | patitvaṁ tūdvāhena kanyāyāḥ svīkāritvam iti loka eva, bhagavati tu sva-bhāvenāpi dṛśyate | parama-vyomādhipasya mahā-lakṣmī-patitvaṁ hy anādi-siddham iti |

jāra-śabdena sarvatropapatir evocyate—jāras tūpapatiḥ samau ity amara-koṣāt | upapatitvaṁ cādharmeṇa patīyamānatvam[^151], yathopadharmatvam adharme dharmāyamānatvam iti, ubhayatrāpi veda-viruddhatvāt | tad eva jāraḥ pāpa-patiḥ samau iti trikāṇḍa-śeṣaḥ | tataś ca jāratvaṁ ramaṇe nāsti, ramaṇatvaṁ jāre nāsti | dharmopadharmayor iva dravyasya svāmi-caurayor iva ca viruddha-vastutvād iti sthite, **brahma māṁ paramam** itivan naikādhikaraṇatvaṁ jāratva-ramaṇatvayoḥ sambhavati | tasmād adhikāriṇīnāṁ tāsāṁ viśeṣaṇa-bhedena tad-dvayaṁ samādadhat tad-arthaṁ caikasya vāstavatvam anyasya tv avāstavatvaṁ darśayati—**mat-kāmā ramaṇam** iti, **jāram asvarūpa-vidaḥ** ity ābhyāṁ tatra jāratvasyaiva prātītika-mātratvād avāstavatvaṁ svāmibhir aṅgīkṛtaṁ, nānyasya, jāra-buddhi-vedyam api ity uktatvāt | sthāpayiṣyate ca tad idam asmābhir uttaratra |

tataś cāyam arthaḥ—**svarūpaṁ** man-n itya-preyasī-rūpatvam ajānantyo janmādi-līlā-śaktyā vismarantyo **māṁ jāraṁ prāpuḥ** dharma-viruddhatayā pratītāv api rāgātiśayena jāratayāpi svīkṛtaṁ prāpur ity arthaḥ | tathā tat-prāptāv api mat-kāmāḥ iti, yat paty-apaty-suhṛdām anuvṛttir aṅga [bhā.pu. 10.29.32] ity-ādi-rītyā mayi kāmo’bhilāṣa-viśeṣaḥ | 

katham anyatra patitvaṁ svapnavad vilīyate ? śrī-kṛṣṇa eva patitvaṁ jāgradvad āvirbhaved ity evaṁ-rūpo yāsāṁ tādṛśyaḥ satyo ramaṇa-rūpam eva **māṁ prāpur**iti | etad-artham eva pṛthak-kṛtya tāsāṁ viśeṣaṇābhyāṁ saha sva-viśeṣaṇa-dvayaṁ **mat-kāmā ramaṇam**iti, **jāra-svarūpa-vidaḥ** iti yathā-yogaṁ ca paṭhitam, na tu **brahma māṁ paramam** ity ebhiḥ saha kṛtam | 

tad idaṁ sveṣu tadīya-svīyātvaṁ prakaṭayitum api tāsāṁ prārthanāpi dṛśyate | yasmāt api bata madhu-puryām ārya-putro’dhunāste [bhā.pu. 10.47.21] ity atra tadīyātva eva svābhimatiṁ vyajya, tatra ca kiṅkarīṇām ity anena dainyāt punas tad apalāpya, punar utkaṇṭhayā bhujam aguru-sugandham [bhā.pu. 10.47.21] ity-ādinā spaṣṭatayaiva svīyātvena sveṣu tadīya-svīkārasyābhikāṅkṣā-vyañjanā śrī-rādhā-devyā kṛteti hi gamyate | dainyaṁ cātra patitva-kāmanāyām api syama sundara te dāsyaḥ [bhā.pu. 10.22.15] itivad gamyam | spaṣṭaṁ ca tat-svīkaraṇa-prārthanā ca | 

yadyapi mām eva dayitaṁ preṣṭham ātmānaṁ manasā gatāḥ [bhā.pu. 10.46.4] ity anena ballavyo me mad-ātmikāḥ [bhā.pu. 10.46.6] ity anena cāsmāsu svīyātva-bhāvas tasyāpi manasi vartate eva, tathāpi dhārayanty atikṛcchreṇa [bhā.pu. 10.46.6] ity-ādi svābhiprāyeṇa yady āgatya spaṣṭam eva svīkriyāmahe, tadaivāsmākaṁ nistāraḥ syād iti tasyābhiprāyaḥ | tasmāt sādhv eva tathā vyākhyātaṁ **mat-kāmā ramaṇam iti **|

atha prastutam evānusarāmaḥ | jāratayā pratītatvena ramaṇatvena ca prāptau hetuḥ—**abalā**iti | etat-padena hi tāsu nija-kāruṇyaṁ vyañjitam | tena ca tasya kāraṇaṁ **rāmeṇa sārdhaṁ** ity-ādy uktaṁ tāsāṁ mahā-prema smāritam | tasmāt tathā mat-prāptau tādṛśa-mahā-premaiva hetur ity arthaḥ | tad evam ubhayathā-prāptāv api **mat-kāmā** ity anena ramaṇatayā prāptāv eva paryāptiḥ darśitā | anyathā tu ahaṁ bhakta-parādhīnaḥ [bhā.pu. 9.4.63] iti, svecchāmayasya [bhā.pu. 10.14.2] iti, ye yathā māṁ prapadyante [gītā 4.11] iti ca pratijñā-hāniḥ syāt | tatra ye yathā iti yena kāmanā-prakāreṇety arthaḥ, tat-kratu-nyāyāt |tad evaṁ tāsām abhīṣṭa-pūraṇaṁ kaimutyenaivāyātam | tataś cāstāṁ tāsāṁ tadīya-parama-lakṣmī-rūpāṇāṁ vārtā | tat-saṅgād anyā api śata-sahasraśas tathā māṁ prāpur ity āha—**saṅgād **iti |

atraivaṁ vivecanīyaṁ—tāsāṁ n itya-preyasīnāṁ tasmin jāratvaṁ na sambhavaty eva | śrīmad-daśārṇādau hi tan-nāmnā tāsāṁ patitvenaivāsāv abhidhīyate, vallabho dayite’dhyakṣeiti viśva-prakāśādi-gata-vallabha-śabdasya dvy-arthatve’pi dayitatvasya tāsv arhatvāt | gautamīya-tantre ca tan-mantra-vyākhyāyāṁ patitvenaiva tad-vyākhyā dṛśyate | tan-nāmnaḥ khalu brahmatveśvaratva-yogena vyākhyā-dvayaṁ vidhāyottara-pakṣatvenābhīṣṭaṁ vyākhyānam āha gautamīya-tantre dvitīyādhyāye daśārṇa-vyākhyāyāṁ—


    aneka-janma-siddhānāṁ gopīnāṁ patir eva vā |


    nanda-nandana ity uktas trailokyānanda-vardhanaḥ || iti |

atrāneka-janma-siddhatvam anādi-kalpa-paramparā-prādurbhūtatvam evocyate, 



* bahūni me vyatītāni janmāni tava cārjuna [gītā 4.5] itivat, vaivasvata-manvantarāntargatāvaśyambhāvaṁ tat-prādurbhāvaṁ vinā kalpābhāvāt, 
* anādi-siddha-veda-prāpta-tad-upāsanā-siddhānāditvāt, 
* tad-eka-patitvaṁ ca tat-tan-mantropāsanā-śāstre tāsāṁ kālānavacchedena tad-ārādhana-tat-paratayā sthitānāṁ dhyātuṁ vidhīyamānatvāt, 
* paty-antara-sambandha-gandhasyāpy aśravaṇāt, 
* tathā ca brahma-saṁhitāyāṁ—

    ānanda-cin-maya-rasa-pratibhāvitābhis


    tābhir ya eva nija-rūpatayā kalābhiḥ |


    goloka eva nivasaty akhilātmabhūto


    govindam ādi-puruṣaṁ tam ahaṁ bhajāmi || [bra.saṁ. 5.48] iti |


atra _nija-rūpatayā_ svīyatayā, na tu parakīyatayā lakṣitābhis _tābhiḥ kalābhiḥ_ śaktibhiḥ | lakṣmī-sahasra-śata-sambhrama-sevyamānam ity-ukta-rītyāmantratas tac-chabda-prāptyā ca gopī-rūpābhiḥ saha _goloka eva nivasati_ iti prakaṭa-līlāyām iva parakīyātva-prapañcanaṁ niṣiddham | kalātvenaiva nija-rūpatve prāpte nija-rūpatayety asya tathaiva sārthakatvāt | 

tathaivoktaṁ—śriyaḥ kāntāḥ kāntaḥ parama-puruṣaḥ [bra.saṁ. 5.56] iti | atra _śrī-parama-puruṣayor_ aupapatyaṁ na sambhavatīti yuktaṁ ca darśitavān | tapanyāṁ tāḥ prati durvāsaso vacanaṁ, sa vo hi svāmī [go.tā.u. 2.27] iti | pati-ramaṇa-vallabha-śabdavat svāmi-śabdaś ca tathā prasiddhaḥ, svāminau devṛ-devarau ity amara-koṣāt | te ca śabdā eka-niṣṭhatvena prayogād anyonyam anyārthatāṁ nirasyanti, kṛṣṇāya vāsudevāya devakī-nandanāya ca [bhā.pu. 1.8.21] ity-ādivat | 

āstām aprakaṭa-līlāyā vārtā, gupta-tādṛśatāyāṁ prakaṭa-līlāyām api rāsa-prasaṅge śrī-śukenāpi sukhāveśād aguptam eva kṛṣṇa-vadhvaḥ [bhā.pu. 10.33.7] ity uktam | ṛṣabhasya jaguḥ kṛtāni [bhā.pu. 10.33.21] ityatra svāmināpi ṛṣabhasya patyuḥ iti vyākhyātam | gopī-patir ananto’pi vaṁśa-dhvani-vaśaṁ gataḥiti saṅgīta-śāstre | śrī-yamunā-stave śrī-śaṅkarācārya-vacanair apy uktam, vidhehi tasya rādhikā-dhavāṅghri-paṅkaje ratim iti | śrī-gīta-govinde śrī-jayadeva-caraṇaiś ca patyur manaḥ kīlitam [gī.go. 12.14]iti |

tasmāt svayaṁ bhagavatā sādhv eva darśitam—**jāram asvarūpa-vidaḥ** iti **mat-kāmā ramaṇam** iti ca | pūrvaṁ yayaiva līlā-śaktyā tāsām uktaṇṭhātiśaya-prakaṭanārthaṁ tan-n itya-preyasītva-svarūpānusandhānāvaraṇa-pūrvakaṁ śrī-kṛṣṇe jāratvaṁ pratyāyitam, āyatyām api tathaiva punas tasmin svābhāvika-patitva-prakāśa-maya-sukha-camatkāra-kara-tādṛśa-svarūpānusandhānaṁ kriyate iti bhāvaḥ | āstāṁ n itya-preyasīnāṁ tāsāṁ vārtā, tat-saṅgāt prāptavatīnām anyāsām api tasmin ramaṇatvam eva sidhyati, na tu jāratvam | 

tad eva vyañjitam—**mat-kāmā** ity anena **brahma māṁ paramaṁ prāpuḥ** ity anena ca parama-brahmaṇaḥ sarvāṁśitvāt sarva-pātṛtvāc ca sarvādhipatyam eva sidhyati, na tu paratvam | tatra ca sati tāsu tādṛśa-mat-kāmāsu patitvam eva syāt, na jāratvam ity abhiprāyāt | tad uktaṁ dattātrayeṇāpi pāramārthika-tad-viveka-ślāghā-garbha-gurutvena matayā piṅgalayā ātmanā ramaṇena vai [bhā.pu. 11.8.40] iti, rame’nena yathā ramā [bhā.pu. 11.8.35] iti | ramā-devyā ca sa vai patiḥ syād akutobhayaḥ svayaṁ samantataḥ pāti bhayāturaṁ janam [bhā.pu. 5.18.20] iti | tasmād vāstava-vastuna eva phalatva-paryavasānāj jāra-buddhyāpi prāpte tasmin ramaṇatayā prāpter eva lālasā-viṣayatvāc ca patitvam eva paryavasyati | 

tad evam evoktaṁ—


    tam eva paramātmānaṁ jāra-buddhyāpi saṅgatāḥ


    jahur guṇa-mayaṁ dehaṁ sadyaḥ prakṣīṇa-bandhanāḥ || [bhā.pu. 10.29.11]

atra jighāṁsayāpi haraye stanaṁ dattvāpa sad-gatim [bhā.pu. 10.6.35] iti yathā vigītārthena jighāṁsayā-padena saṁsajann api-śabdo jighāṁsāyās tatrāpravartanīyatvaṁ vyanakti, tathāpi puruṣārthaḥ siddha iti viṣayasya śaktim eva sthāpayati, tathā vigītārthena jāra-padena saṁsajana-jāratvasya tathātvaṁ viṣayasya ca tāṁ gamayati | 

ramaṇatvaṁ tu na tathā vigītam, pratyuta—


    yāḥ samparyacaran premṇā pāda-saṁvāhanādibhiḥ |


    jagad-guruṁ bhartṛ-buddhyā tāsāṁ kiṁ varṇyate tapaḥ || [bhā.pu. 10.90.27]

 ity-ādinā suṣṭhu stutam eva | na ca āsām aho caraṇa-reṇu-juṣām [bhā.pu. 10.47.61] ity-ādinā jāratvam api stutaṁ, kintu tāsāṁ rāga eva stutaḥ, yena jāratvenāpy asau svīkṛta iti |_jāra-buddhyā_ saheti yā jāra-vādinaḥ kalpanā sā tv asatyaiva, anarhatvāt, jāra-pada-saṁsaktasyāpi-śabdasyānyathā-pratyāyakatvena darśitatvāt, saha-pada-sāpekṣatvena kaṣṭatvāt, upapada-vibhakteḥ kāraka-vibhaktir balīyasī iti nyāyāt, sādhakatamasyānyasya kalpanīyatvāc ca | 


    te sarve strītvam āpannāḥ samudbhūtāś ca gokule |


    hariṁ samprāpya kāmena tato muktā bhavārṇavāt ||

iti pādmottara-khaṇḍa-śravaṇāt etāḥ khalu tadāpi na siddha-dehā iti paryavasīyate | tataś ca tasya dehasya patyuś ca tyāgena śrī-kṛṣṇa-prāptau parakīyātvānupapattiḥ | kim uta māyā-mātreṇa parakīyātvena pratīyamānānāṁ n itya-preyasīnām | evam eva ca svayaṁ bhagavatāpi darśitaṁ—yā mayā krīḍatā rātryāṁ [bhā.pu. 10.47.30] ity-ādinā | kintu jāra-padam etādṛg aślīlaṁ yat khalu jāratayā bhajantībhir api na jāraṁ prativacana-viṣayīkriyate, kintu ramaṇādi-padam eveti tad abhidheyaṁ katham iva phalāya kalpate ?

tad evaṁ jāram iti brahmety-ādy anūdya-vargāntaḥ-pāty eva, kintu bhramamayatvān ninditatvāc ca jāratvasya heyatvam | ramaṇam iti tu vidheyam iti yad uktam, tat khalu prakaṭa-līlāyāṁ pūrvasya spaṣṭatayā varṇitatvena śrotari prasiddhatvāt, uttarasya tadvad avarṇitatvenāpi prasiddhatvād api sidhyati | prasiddhatvāprasiddhatve eva tayoḥ pravṛtti-hetuḥ brāhmaṇo’yaṁ paṇḍitaḥ itivat | na ca anuvādam anuktvā tu na vidheyam udīrayet iti sarvatropalabhyate | yasya parṇamayī juhur bhavati [jaimini-sūtra[^152] 4.3] ity atra vaiparītya-darśanāt, aprāpte hi śāstram arthavat iti nyāyena ca, dadhnā juhoti ity-ādivad aprāpte ramaṇatva eva tātparyam, na ca pūrva-pūrva-prasiddhe brahmatvādi-jāratva-paryante | anadhigatārtha-gantṛ-pramāṇam iti ca vṛddhāḥ | 

kiṁ ca, jāratvasya vāstavatve’ślīlatā durnivārā, avāstavatve vyabhicāritvam eveti | sarvathā tad-vidheyaṁ na bhavaty eva vety alam ativistareṇa | 

atra **brahmety** evokte bhagavantaṁśruta-nirviśeṣa-brahma-vādasya kasyacit sandeha-viṣayo bhavatīti **paramam** ity uktam | paramam ity ukte śrī-kṛṣṇa-rūpatvaṁ na pratīyate iti **mām** ity uktam | **mām** ity evokte **brahmatvaṁ paramatvaṁ** ca pramāṇāntara-sāpekṣaṁ bhavatīti tat tad ucyate | tathā **jāram** ity evokte paryavasitaṁ na sidhyatīti **ramaṇam** ity uktam | **ramaṇam** ity evokte pūrva-pratītatvād ramaṇa-padenāpi kathañcij jāratvam eva lakṣyeteti tan-nirāsārthaṁ jāram iti cānūdyate | paramābhīṣṭatvād api ramaṇatvasyaiva vidheyatvaṁ, na tu jāratvasya | [**end Vṛ.** reading.]

tathāpi sarvatra paryavasāne nirupadraveṣṭa-prāptir[^153] eva khalu siddhānta-rasa-śāstrayoḥ sammatā | prācīnair ādhunikaiś ca[^154] laukikālaukika-varṇakaiḥ kavibhis tathaivopākhyāyate | śrīmad-asmad-upajīvya-caraṇair api lalita-mādhavepūrṇa-manoratha-nāmany aṅke tathaiva samāpitam | tad evojjvala-nīlamaṇau pramāṇīkṛtya sarva-rasa-pūrakaḥ samṛddhimayaḥ sambhoga udāhṛtaḥ | śrī-bhagavatā ca yat tv ahaṁ bhavatīnāṁ vai [bhā.pu. 10.47.34] ity-ādinā, yā mayā krīḍatā rātryām [bhā.pu. 10.47.37] ity-ādy-antena tathaivābhipretam | 

jāra-bhāva-mayaḥ saṅgamaś ca sadaiva sopadravaḥ | sopadravatam eva hi jāra-vādināṁ rasa-hetur iti gaty-antaraṁ ca na śakyam iti[^155] paryavasāna-puruṣārthatve tat-tac-chāstra-sammato na syāt | tathā para-koṭi-saṅkhyānāṁ nija-padābja-dalaiḥ [bhā.pu. 10.35.16] ity-ādi-yugale, kuja-gatiṁ gamitā na vidāmaḥ kaśmalena kavaraṁ vasanaṁ vā [bhā.pu. 10.35.17] ity-ādi-rītīnām udbhaṭa-mahā[^156]-bhāvānāṁ tāsāṁ vraje bhāva-saṁgopanaṁ pūrvam api duṣkaram āsīt | 

mahā-virahe tu jāte, nivārayāmaḥ samupetya mādhavaṁ kiṁ no’kariṣyan kula-vṛddha-bāndhavāḥ [bhā.pu. 10.39.28] iti, visṛjya lajjāṁ ruruduḥ sma susvaraṁ govinda dāmodara mādhaveti [bhā.pu. 10.39.31] ceti, tā man-manaskā mat-prāṇā mad-arthe tyakta-daihikāḥ [bhā.pu. 10.46.4] iti, kṛṣṇa-dūte vrajāyāte uddhave tyakta-laukikāḥ [bhā.pu. 10.47.9] iti, gata-hriyaḥ [bhā.pu. 10.47.10] iti, kācin madhukaraṁ dṛṣṭvā [bhā.pu. 10.47.11] iti, yā dustyajaṁ svajanam ārya-pathaṁ ca hitvā [bhā.pu. 10.47.61] iti, gopyo hasantyaḥ papracchū rāma-darśanādṛtāḥ [bhā.pu. 10.65.9] iti, 


    mātaraṁ pitaraṁ bhrātṝn patīn putrān svasṝn api |


    yad-arthe jahima dāśārha dustyajān sva-janān prabho || [bhā.pu. 10.65.11] iti ca śrūyate |

atra nivārayāma [bhā.pu. 10.39.28] ity-ādikaṁ yathā saṅkḷptaṁ, tathaiva visṛjya lajjām [bhā.pu. 10.39.31] ity-ādinācaritam | tāsāṁ lajjā-tyāgaḥ khalu bhāva-vyaktyaiva syāt, sarveṣāṁ gokula-vāsināṁ rodanādi-sāmyāt | tatas tad-vyakti-pūrvaka-rodana-dvāreṇa tābhir nivāraṇam api yogyam iti |

evaṁ tyakta-laukikā [bhā.pu. 10.47.9] ity-ādiṣu ca suṣṭhv eva bhāva-vyaktir gamyate | kiṁ bahunā, mātaram [bhā.pu. 10.65.11] ity-ādau “mātr-ādīn jahima” ity uktaṁ, na tu pūrva-rāgavat pati-sutānvaya-bhrātṛ-bāndhavān ativilaṅghya [bhā.pu. 10.31.16] iti mātram uktam | [^157]gopyo hasantyaḥ [bhā.pu. 10.65.9] iti tūnmāda-lakṣaṇam | tadānīṁ hāsāyogyatvāt, yathaiva kācin madhukaraṁ dṛṣṭvā [bhā.pu. 10.47.11] ity-ādāv unmāda eva dṛśyate | 

tad evaṁ tadānīṁ tu durdhara-mahā-bhāvenonmatta-ceṣṭānāṁ nirapatrapa-vyañjita-bhāvānāṁ tyakta-mātrādīnāṁ tāsām asaṅkhyānāṁ bhāvasya saṁgopanaṁ nopapadyata eva | kintu jñāto’py asau mahā-viraha-pīḍayā sarvairajñāta iva āsīt | anantaraṁ tv anusandadha eva | sa tu bhāva-saṅgopanayaiva kāla-katipayaṁ svasya rasatām āvahati, vyaktatve tu svasya pareṣām api sarvatra vastuto dharma-mayatva-pratītau jātāyām eveti rasa-vidāṁ matam | adharma-mayatva-pratītau tv aślīlatayā vyāhanyata eva rasaḥ | adharma-mayatvaṁ ca dvidhā—parakīyātvena para-spṛṣṭatvena[^158] ca | tasmād yathaiśvarya-jñāna-mayyāṁ śrī-parīkṣit-sabhāyām aiśvarya-jñāna-rītyaiva tat parihṛtya rasāvahatvaṁ samāhitam | tathā lokaval-līlā-kaivalyāvalambane prema-mayyāṁ śrī-gokula-sabhāyāṁ loka-rītyaiva samādheyam | tathā hi—


    nāsūyan khalu kṛṣṇāya 


    mohitās tasya māyayā |


    manyamānāḥ sva-pārśva-sthān 


    svān svān dārān vrajaukasaḥ|| [bhā.pu. 10.33.37] 

iti yat śrūyate, tac cātrāpy avaśyam eva saṅgamanīyam | tasya cāyam arthaḥ—tasya māyayā mohitāḥ santo nāsūyan tasya sva-n itya-preyasī-svīkāra-lakṣaṇe guṇe katham asāv asmad-dhāmārtha-suhṛta-priyātma-tanaya-prāṇāśaya-jīvātutamaḥ para-dāra-svīkārāmaṅgalam aṅgīkarotīti doṣāropaṁ nākurvann ity arthaḥ | māyā-mohitatvam evāha—manyeti | svarūpa-siddhānāṁ bhagavad-dārāṇām apara-kartṛka-balātkāra-parihārārtham adhunā cānyadā ca tat-tad-ākāratayā tasya māyā-kalpitā ye ye sve sve dārās tān sva-pārśva-sthān manyamānāḥ bhagavad-dārābhedena[^159] sva-matyā niścinvānā ity arthaḥ | 

tad evaṁ antar-gṛha-gatāḥ kāścit [bhā.pu. 10.29.9] ity atroktānām api samādhānaṁ jñeyam | parama-samarthāyās tasyāḥ māyāyā nija-prabhu-preyasīnāṁ tad-ekānurāga-svabhāvānāṁ maryādā-rakṣaṇārthaṁ pariṇayam ārabhya sadaiva sāvadhānatāyāḥ yogyatvāt tad-dinam upalakṣaṇam eveti |

[^160]śrūyate ca kūrma-purāṇe dvātriṁśādhyāyasyānte pati-vratā-mātrasya parāt paribhavo na sambhavatīti kaimutyena śrī-sītā-devy-udāhṛtā—


    pati-vratādharma-parā rudrāṇy eva na saṁśayaḥ | 


    nāsyāṁ parābhāvaṁ kartuṁ śaknotīha janaḥ kvacit ||


    yathā rāmasya subhagā sītā trailoka-viśrutā |


    patnī dāśarather devī vijigye rākṣaseśvaram ||


    rāmasya bhāryāṁ vimalāṁ rāvaṇo rākṣaseśvaraḥ |


    sītāṁ viśāla-nayanāṁ cakame kāla-coditaḥ ||


    gṛhītvā māyayā veśaṁ carantīṁ vijane vane |


    samāhartuṁ matiṁ cakre tāpasaḥ kila bhāvinīm ||


    vijñāyā sā ca tad-bhāvaṁ smṛtvā dāśarathiṁ patim |


    jagāma śaraṇaṁ vahnim āvasathyaṁ śuci-smitā ||


    upatasthe mahā-yogaṁ sarva-pāpa-vināśanam |


    kṛtāñjalī rāma-patnī sākṣāt patim ivācyutam ||


    namasyāmi mahāyogaṁ kṛtāntaṁ gahanaṁ param |


    dāhakaṁ sarva-bhūtānām īśānaṁ kāla-rūpiṇam || ity ādi |


    iti vahniṁ pūjya japtvā rāma-patnī yaśasvinī |


    dhyāyantī manasā tasthau rāmam unmīlitekṣaṇā ||


    athāvavasthyād bhagavān havya-vāho maheśvaraḥ |


    āvirāsīt sudīptātmā tejasaiva dahann iva |


    sṛṣṭvā māyāmayīṁ sītāṁ sa rāvaṇa-vadhecchayā ||


    sītām ādāya dharmiṣṭhāṁ pāvako’ntaradhīyata | 


    tāṁ dṛṣṭvā tādṛśīṁ sītāṁ rāvaṇo rākṣaseśvaraḥ |


    samādāya yayau laṅkāṁ sāgarāntara-saṁsthitām |


    kṛtvā ca rāvaṇa-vadhaṁ rāmo lakṣaṇa-saṁyutaḥ |


    samādāyābhavat sītāṁ śaṅkākulita-mānasaḥ |


    sā pratyayāya bhūtānāṁ sītā māyāmayī punaḥ |


    viveśa pāvakaṁ dīptaṁ dadāha jvalano’pi tām |


    dagdhvā māyāmayīṁ sītāṁ bhagavān ugra-dīdhitiḥ |


    rāmāyādarśayat sītāṁ pāvako’bhūt sura-priyaḥ |


    pragṛhya bhartuś caraṇau karābhyāṁ sā sumadhyamā |


    cakāra praṇatiṁ bhūmau rāmāya janakātmajā || 


    dṛṣṭvā hṛṣṭa-manā rāmo vismayākula-locanaḥ |


    nanāma vahniṁ śirasā toṣayāmāsa rāghavaḥ ||


    uvāca vahne bhagavan kim eṣā vara-varṇinī |


    dagdhvā bhagavatā pūrvaṁ dṛṣṭyā mat-pārśvam āgatā ||


    tam āha devo lokānāṁ dāhako havya-vāhanaḥ |


    yathā vṛttaṁ dāśarathiṁ bhūtānām eva sannidhau || [kū.pu. 32.513-530] ity ādi |

evam agni-purāṇam api dṛśyam | tad evam api yat tu vālmīkinā nedaṁ spaṣṭīkṛtaṁ tat khalu karuṇa-rasa-poṣaṇārtham eveti gamyate | seyaṁ ca tasya paripāṭī kvacid anyenāpy upajīvyate iti jñeyaṁ | tad evaṁ pativratā-mātrāṇāṁ viśeṣataḥ śrī-bhagavat-preyasyāḥ prabhāve sati—


    ya etasmin mahā-bhāge prītiṁ kurvanti mānavāḥ |


    nārayo’bhibhavanty etān viṣṇu-pakṣān ivāsurāḥ || [bhā.pu. 10.8.18]

iti sāmānya-viṣaye garga-vacane ca sati, tādṛśīnāṁ bhrame’pi taṁ n itya-kāntamapar ityajantīnāṁ n ityaṁ tat-kāntaṁ paricarantī māyā śrī-rāmāvasathyāgnivad api kiṁ rakṣāṁ na kurvīta ? kintu tadīya-līlā-nāṭya-rakṣārtham tat-patiṁ-manyādiṣv eva vivāhādi-śayanādi-samayeṣv eva ca svarūpa-siddhā āvavrire, anyeṣu cānyadā ca kalpitā eveti gamyate | tāvad eva ca yuktaṁ, tāsu maryādā-rakṣaṇotkaṇṭhā-vardhanaika-prayojanatvāt tasyāḥ | 

atha tāsām apatya-śravaṇaṁ ca yātṛ-māninī-prabhṛtīn, āpatyeṣu tad-vyavahārāt | sāmba-lakṣaṇā-prayānayane śrī-baladevam uddiśya, sa-sutaḥ sa-snuṣaḥ prāyāt suhṛdbhir abhinanditaḥ [10.68.52] itivat **|**[^161]

svāpatyatve sati vibhāva-vaiguṇyena rasābhāsatvam āpadyeta | tataś ca bhajate tādṛśīḥ krīḍā yāḥ śrutvā tāt-paro bhavet [bhā.pu. 10.33.36] iti, siṣeva ity-ādau sarvāḥ śarat-kāvya-kathā-rasāśrayā [bhā.pu. 10.33.26] iti ca virudhyate | para-putratva-pratipādanāyaiva hi pāyayantyaḥ śiśūn paya ity evoktaṁ na tu sutān stanam iti | ata eva mātaraḥ pitaraḥ putrā bhrātaraḥ patayaś ca vaḥ [bhā.pu. 10.29.20] iti parihāsatvenaiva śrī-bhagavad-vākyaṁ rasāya sampadyate | vāstavatvena tu vairasyāyaiva syāt, tāsām aṅgīkariṣyamāṇatvāt | kvacit tābhir eva teṣu yat pati-śabdaḥ prayuktas tad-bahir-loka-vyavahārata eva nāntar-dṛṣṭitaḥ yat-paty-apatya-suhṛdām anuvṛttir aṅga [bhā.pu. 10.29.32] ity-ādinā tad-aṅgīkārāt | mām eva dayitaṁ śreṣṭham ātmānaṁ manasā gatāḥ [bhā.pu. 10.46.4] iti bhagavatā tāsām antaḥ-karaṇa-prakāśanāt |paraṁ saukhyaṁ hi nairāśyaṁ svairiṇy apy āha piṅgalā [bhā.pu. 10.47.47] ity-ādinā tābhiḥ sveṣāṁ tad-eka-niṣṭhatā-vyañjanāt, [^162]gopyaḥ kim ācarayad ayam ity-ādau, dāmodarādhara-sudhām api gopikānāṁ bhuṅkte svayam [bhā.pu. 10.21.9] ity anena, api bata madhu-puryām ārya-putro’dhunāste [bhā.pu. 10.47.21] ity anena tābhiḥ svayam ukteś ca | 

tata etad uktaṁ bhavati rāsa-pañcādhyāyyāṁ nāsūyan khalu kṛṣṇāya [bhā.pu. 10.33.37] ity ukta-diśā, sa vo hi svāmī [go.tā.u. 2.22] iti tāḥ prati tāpanī-sthita-durvāsaso vākyavat, kṛṣṇa-vadhva ity-ukta-rītyā ca yāḥ khalu yogamāyām upāśr ityaiti śravaṇāt tat-tad-artha-bhagavan-niyukta-yogamāyā-kalpitākalpitatayā yogamāyaika-viditaṁ[^163] svataḥ parataś ca pracchannaṁ dvividhāyamānā āsan, tās tu paścād yoga-māyayaiva devyā prāpitābhyāṁ[^164]maryādotkalikābhyāṁ sva-pālitasya rasa-poṣa-taroḥ paryavasāna-nirupadrava-mahā-sukha-prāpti-rūpāya phalāya muny-ākāśādi-vāṇy-ādikaṁ dvārī-kṛtya vā svayam eva prakaṭībhūya eva vā śrī-gokula-vāsinaḥ prati tathaiva vyaktī-kṛtāḥ, svarūpeṇa **mām eva ramaṇaṁ prāpuḥ**, nāsūyan khalu kṛṣṇāya ity-ādy-uktāsūyā-parihārasya samyaktvāya tat-kalpitās tu sva-sva-patim ity eva śrī-bhagavan-matam |

dṛśyate ca saṁjñā-chāyādivat kalpanāyā vyaktatvam eva pariṇāmaḥ sarvatra | tad ittham eva mātā-pitr-ādīnām abhīṣṭaṁ sidhyati, [^165]tasminn eva teṣāṁ vātsalyasya viśrānteḥ |

na ca dāmpatye prakaṭe, 


    bahu vāryate yataḥ khalu yatra pracchanna-kāmukatvaṁ ca |


    yā ca mitho durlabhatā sā paramā manmathasya ratiḥ || [u.nī. 1.20]

iti bharatānusṛta-nivāraṇādy-abhāvādrasa-niṣpattir na syād iti vācyam | tasya nivāraṇaṁ khalu na bhaya-dānena bhavet sarvātiśāyi-sāmarthyāt, kintu lajjā-dānenaiva | lajjā tu kulīna-kumārāṇāṁ sva-strī-gata-rahasya-vihāra-viśeṣasya pareṇānumitāv api jāyate | kim uta—


    yatra hrīḥ śrīḥ sthitā tatra yatra śrīs tatra sannatiḥ |


    sannatir hrīs tathā śrīś ca n ityaṁ kṛṣṇe mahātmani || [ha.vaṁ. 2.101.73 (96.72)]

iti harivaṁśādy-uktānusāreṇa parama-lajjādi-guṇa-nidhānasya vraje nava-vayaḥ śrīlatām evābhivyañjatas tasya siddhe ca lajjālutve svayam eva nivāraṇādi-trayaṁ sidhyati | kintu lajjā dvividhā saṅgopya nyāyya-karmaṇi saṅkoca-mātra-karī, anyāyya-karmaṇi nyakkāra-karī ca | atra pūrvāvyājāntarācchannā nātivirodhinī, uttarā yaśaḥ-priyeṇa tena kṛte’pi vyāje tasyānumitiś ced dviguṇībhūya virodhinī | 

tad evaṁ sati gopa-nārībhir aniśaṁ krīḍayāmāsa keśavaḥ [pa.pu. 6.252.26] śrutāniśa-krīḍā pāradārye sarvathā na sambhavati, sva-dāratve tu tāsām asaṅkhyānāṁ sva-svarūpa-paty-aprāptā jāta-parama-duḥkhānāṁ gurubhir api sammataḥ sāntvanādi-rūpo ya āvaśyaka-dharmas tad-vidha-vyājena sambhavati | yac ca, 


    ramya-keli-sukhenaiva gopa-veśa-dharaḥ prabhuḥ | 


    bahu-prema-rasenātra māsa-dvayam uvāsa ha || [pa.pu. 6.252.27]

 ity etat-padyam tad-anantaraṁ ca sarveṣāṁ manoramatvaṁ bahu-prema-rasa-pradatvaṁ ca ittham eva saṅgacchate iti | na ca gopa-nārībhir iti para-dāratvaṁ śabda-labdham, devahutyāṁ sā tvaṁ brahman nṛpa-vadhūr [3.21.28] iti kardamaṁ prati bhagavad-vākyāj jāty-apekṣayāpi sambhavāt | 

na ca nivāraṇādibhir aupapatyam eva bharata-mataṁ, ratnāvalī-nāṭikāyāṁ yayāti-caritādivad dāmpatye’pi sambhavāt, neṣṭā yad aṅgini rase kavibhir paroḍhā [u.nī. 5.3] iti virodhāt | 

tad evaṁ gūḍhatayā māyayā praṇītānāṁ ramaṇatayā tasya prāptau **mat-kāmā ramaṇam iti **padyaṁ yojitam | nanda-gopa-sutaṁ devi patiṁ me kuru te namaḥ [bhā.pu. 10.22.4]iti kṛta-japānāṁ kumārītvena prasiddhānāṁ parāsām api saṅkalpa-siddhir eva śrī-bhagavatā kṛtā | tatraiva hi svayam aṅgīkṛtam yātābalā vrajaṁ siddhāḥ iti | tad etat-pakṣe’pi pūrvavad eva gupta-patitvāj jāram iva jāram iti saṅgamanīyam | tasmāc ca śrī-gopālottara-tāpanyāṁ tāḥ prati durvāsasā yad uktaṁ tad eva nigamanīyam janma-jarābhyāṁ bhinnaṁ sthāṇur ayam ity-ādau, sa vo hi svāmī bhavati [go.tā.u. 2.23] iti |

|| 11.12 || śrī-bhagavān uddhavam || 175-177 ||

 [178]

pūrvokta evāprakaṭa-līlā-praveśa-prakaṭa-līlāviṣkāra-rūpo’rthas tad-anantara-praśnottarābhyām apy abhipreto’sti | praśnas tāvat śrī-uddhava uvāca—


    **saṁśayaḥ śṛṇvato vācaṁ tava yogeśvareśvara |**


    **na nivartata ātma-stho yena bhrāmyati me manaḥ ||** [bhā.pu. 11.12.16]

**tava vācaṁ śṛṇvato**’vadhārayato’pi mamātmasthaḥ **saṁśayo** mayoditeṣv avahita ity-ādikādhyāya-traya-gata-mahā-vākyārtha-paryālocanāsāmarthyaṁ **na nivartate** | kutaḥ ? **yena** yata eva rāmeṇa sārdhaṁ mathurāṁ praṇīte [bhā.pu. 11.12.10] ity-ādi-lakṣaṇāt tava vākyān **mama mano bhrāmyati** | hanta tāsām anena saṅgamaḥ kutra kathaṁ vidyate ? iti cintayā na svasthaṁ vartate ity arthaḥ | 

 [179]

tathottaraṁ tatra tasya saṁśayam apanetuṁ dvābhyāṁ tāvat tac-cittaṁ svasthayan śrī-bhagavān uvāca—


    **sa eṣa jīvo vivara-prasūtiḥ**


    **prāṇena ghoṣeṇa guhāṁ praviṣṭaḥ |**


    **mano-mayaṁ sūkṣmam upetya rūpaṁ **


    **mātrā svaro varṇa iti sthaviṣṭhaḥ || [**bhā.pu. 11.12.17]

**sa eṣa** mal-lakṣaṇo **jīvo** jagato jīvana-hetuḥ viśeṣato vrajasya jīvana-hetur vā parameśvaraḥ **prāṇena** mat-prāṇa-tulyena **ghoṣeṇa** vrajena saha **vivara-prasūtir** vivarād aprakaṭa-līlātaḥ prasūtiḥ prakaṭa-līlāyām abhivyaktir yasya tathābhūtaḥ san, punar **guhām** aprakaṭa-līlām eva **praviṣṭaḥ** | kīdṛśaḥ san ? kiṁ kṛtvā ? **mātrā** mama cakṣur-ādīni **svaro** bhāṣā-gānādi-varṇo rūpam iti itthaṁ **sthaviṣṭaḥ** sva-parijanānāṁ prakaṭa eva san, anyeṣāṁ **sūkṣmam** adṛśyaṁ bahiraṅga-bhaktānāṁ ca **manomayaṁ** kathañcin manasy eva gamyaṁ yad**rūpaṁ** prakāśas tad **upetya** | 

 [180]

prakaṭa-līlāviṣkāraṁ ca sa-dṛṣṭāntaṁ spaṣṭayati—


    **yathānalaḥ khe’nila-bandhur uṣmā**


    **balena dāruṇy adhimathyamānaḥ |**


    **aṇuḥ prajāto haviṣā samedhate**


    **tathaiva me vyaktir iyaṁ hi vāṇī || [**bhā.pu. 11.12.18]

dṛṣṭānto’yaṁ garbhādi-krameṇāvirbhāva-mātrāṁśe | tṛtīye’pi tad uktaṁ śrīmad-uddhavenaiva—ajo’pi jāto bhagavān yathāgniḥ [bhā.pu. 3.2.15] iti |**vyaktir** āvirbhāvaḥ | **hi** yasmād **iyaṁ** sva-rahasyaika-vijñasya mamaiva **vāṇī**, nātrāsambhāvanā vidheyety arthaḥ | tataś cānantaraṁ vakṣyamāṇa evaṁ gadir [bhā.pu. 11.12.19] ity-ādi granthas tu saṁśayāpanodane vyākhyeyaḥ | evaṁ pūrvokta-vākyasyaivārtha-bhedena _gadir_ laukika-bhāṣaṇam iti jñeyam | tasyāpy utpattir jñeyety arthaḥ | sa ca sa-tātparyako’rtha-bhedaṣ ṭīkāyām eva dṛśyate iti ||

|| 11.12 || śrī-śukaḥ || 179-180 ||

 [181]

tad evaṁ śrīmad-bhāgavate punar-vrajāgamanādi-rūpo’yam artho bahudhā labdho’pi pādmottara-khaṇḍavad yan na spaṣṭatayā varṇitas tat khalu nijeṣṭa-devatvasya bahir-mukhān pratyācchādanecchayā antar-mukhān pratyutkaṇṭhā-vardhanecchayeti gamyate | ataevoktam—parokṣa-vādā ṛṣayaḥ parokṣaṁ ca mama priyam [bhā.pu. 11.21.35] iti |


    **yad etat tu mayā kṣudratareṇa taralāyitaṁ |**


    **kṣamatāṁ tat kṣamā-śīlaḥ śrīmān gokula-vallabhaḥ ||**

tad etat śrīla-vṛndāvane līlā-dvayasya milanaṁ sāvasaram eva prastutam | dvārakāyāṁ tu prasiddham eva | tatra mauṣalādi-līlā māyiky eveti pūrvam eva darśitam | vastutas tu dvārakāyām eva sa-parikarasya śrī-bhagavato nigūḍhatayā sthitiḥ, yādavānāṁ ca n itya-parikaratvāt | tat-tyāgena svayaṁ bhagavata evāntardhāne, tair atikṣobheṇonmatta-ceṣṭair upamarditā pṛthivy eva naśyed iti prathamaṁ teṣām antardhāpanam | ataevoktam—


    bhū-bhāra-rāja-pṛtanā yadubhir nirasya


    guptaiḥ sva-bāhubhir acintayad aprameyaḥ |


    manye’vaner nanu gato’py agataṁ hi bhāraṁ


    yad yādavaṁ kulam aho aviṣahyam āste || [bhā.pu. 11.1.3] iti |

atra teṣām adhārmikatayā tu pṛthivī-bhāratvaṁ na mantavyam | 


    brahmaṇyānāṁ vadānyānāṁ n ityaṁ vṛddhopasevinām |


    vipra-śāpaḥ katham abhūd vṛṣṇīnāṁ kṛṣṇa-cetasām || [bhā.pu. 11.1.8] ity-ādau, 


    śayyāsanāṭanālāpa- krīḍā-snānādi-karmasu |


    na viduḥ santam ātmānaṁ vṛṣṇayaḥ kṛṣṇa-cetasaḥ || [bhā.pu. 10.90.46] 

 ity-ādau ca parama-sādhutva-prasiddheḥ | pṛthivī-bhāraś ca vyakti-bāhulya-mātreṇa neṣyate, parvata-samudrādīnām anantānāṁ vidyamānatvāt | tathā na vastavyam [bhā.pu. 11.6.35][^166] ity-ādi bhagavad-vākyasya tātparyam idam—māyayāpi yadūnāṁ tādṛśatva-darśanaṁ mamānanda-vaibhava-dhāmni madīya-jana-sukhada-mad-vilāsaika-nidhau dvārakāyāṁ nocitaṁ, prabhāse tu tat-tad-ayogād ucitam iti | \


atha ca jijīviṣubhiḥ [bhā.pu. 11.6.34] ity uktvā, vṛjināni tariṣyāmaḥ [bhā.pu. 11.6.38] iti coktvā vastutas tu teṣāṁ tādṛśatvaṁ na bhaviṣyatīty evoktam | tatra cāsmābhiḥ [bhā.pu. 11.6.34]iti vayam [bhā.pu. 11.6.37] iti coktvā svenaikya-sūcanayā svātmavad anyathā-bhāvatvam eka-gatitvaṁ vyañjitam iti |

tad evaṁ sthite taiḥ sākaṁ śrī-bhagavato dvārakāyām eva n ityāṁ sthitim āha—


    **dvārakāṁ hariṇā tyaktāṁ samudro’plāvayat kṣaṇāt |**


    **varjayitvā mahārāja śrīmad-bhagavad-ālayam ||**


    **n ityaṁ sannihitas tatra bhagavān madhusūdanaḥ |**


    **smṛtyāśeṣāśubha-haraṁ sarva-maṅgala-maṅgalam || [**bhā.pu. 11.31.23-24]

loka-dṛṣṭyaiva **hariṇā tyaktām, **atyaktām iti vā, **n ityaṁ sannihita **iti vakṣyamāṇatvāt | tataś cobhayathāpy āplāvanaṁ parito jalena parikhāvad āvaraṇaṁ, taj-jala-majjanaṁ ca samudreṇaiva śrī-bhagavad-ājñayā tyakta-bhūmi-lakṣaṇasya hastināpura-prasthāpita-bahir-jana-gṛhādy-adhiṣṭhāna-bahir-āvaraṇasyaiva | tathā racanaṁ viśvakarmaṇā, tasyaiva prakaṭa-līlāyāḥ prāpañcika-miśratvāt | ataḥ sudharmādīnāṁ svargād āgamanaṁ ca yujyate | aprakaṭa-līlāyāṁ tato’pi divyataraṁ sabhāntarādikam api syāt | śrīmān yādavādi-gṛha-vṛnda-lakṣaṇa-śobhopaśobhāvān yo **bhagavad-ālayas** taṁ **varjayitvā** | tad evam adyāpi samudra-madhye kadācid asau dūrataḥ kiñcid dṛśyate iti tatratyānāṁ mahatī prasiddhiḥ | 

atra **mahārājeti** sambodhanaṁ dṛṣṭānta-garbham | yad vā, mahānto rājāno yādava-lakṣaṇā yatra tathā-bhūtaṁ tad-ālayaṁ śrī-kṛṣṇa-n itya-dhāma-svarūpaṁ dvārakā-puram | na kevalaṁ pura-mātrāstitvaṁ, **tatra** ca śrīmati bhagavad-ālaye **madhusūdanaḥ** śrī-kṛṣṇo **n ityam** eva **sannihitaḥ, **arthāt tu tatratyānām| 

kiṁ-vāntatra sannihitaḥ ?**bhagavān** yādavādi-lakṣaṇākhila-nijaiśvaryavān eva | 

tad-ālayam eva viśinaṣṭi—**smṛtyā** iti | sākṣād adhunā vyakta-tad-darśanābhāvāt smṛtyety uktam | yaḥ svayam evam-bhūtas tasya tv anyathā sambhāvitatvam api nāstīti | evam eva viṣṇu-purāṇe—


    plāvayāmāsa tāṁ śūnyāṁ dvārakāṁ ca mahodadhiḥ |


    vasudeva-gṛhaṁtv ekaṁ nāplāvayata sāgaraḥ ||


    nātyākramat tato brahmaṁs tad adyāpi mahodadhiḥ |


    n ityaṁ sannihitas tatra bhagavān keśavo yataḥ ||


    tad atīva mahā-puṇyaṁ sarva-pāpa-praṇāśanam |


    viṣṇu-krīḍānvitaṁ sthānaṁ dṛṣṭvā pāpāt pramucyate || [vi.pu. 5.38.9-10] iti |

[^167]athaiva śrī-hari-vaṁśe yādavān pratīndra-preṣitasya nāradasya vākyam—


    kṛṣṇo bhogavatīṁ ramyām ṛṣi-kāntāṁ mahā-yaśāḥ |


    dvārakām ātmasāt kṛtvā samudraṁ gamayiṣyati || [ha.vaṁ. 2.102.32]

 ity atra _ātmasāt kṛtvā_ iti, na tu tyaktveti ||

|| 11.31 || śrī-śukaḥ || 181 ||

 [182]

tad evam aprakaṭa-prakaṭa-līlayoḥ samanvayo darśitaḥ | ete eva pādmottara-khaṇḍe bhoga-līlā-śabdābhyām ucyete—bhoge n itya-sthitis tasya līlāṁ saṁharate kadā [pa.pu. 6.226.9] ity-ādinā | yāṁ kadācit saṁharate sā līlety arthaḥ | 

tatra prakaṭa-līlā-gata-bhāvasya viraha-saṁyogādi-līlā-vaicitrī-bhara-vāhitvena balavattaratvāt ubhaya-līlaikī-bhāvānantaram api tanmayas teṣām abhimāno’nuvartata eva | 

tatraiśvarya-jñāna-saṁvalita-bhāvānāṁ śrī-yādavānām | sa tāvan nūnam evaṁ sambhavati—“aho sarvadaivānanya-jīvātūnām asmākam īśitā śrī-kṛṣṇākhyo bhagavān ayaṁ nānā-līlāmṛta-nirjharaiḥ sāndrānanda-camatkāram āsvādayituṁ yādava-śikhāmaṇer n ityam eva pitṛ-bhāva-samṛddhasya śrīmad-ānakadundubher gṛhe sva-janmanā svān asmān[^168] alaṁcakāra | tataś ca sādhitāsmad-ānanda-satra-pradhāna-vividha-kāryaḥ parama-bāndhavo’sau parameśvaras tat-tad-rūpān evāsmān punar brahmādyair api duradhigame śrī-mathurā-nāmni śrī-dvārakā-nāmni vā parama-dhāmni nānā-mādhurī-dhurīṇābhir ātma-līlābhir anuśīlita eva vibhrājate” iti |

so’yam abhimānaḥ śrī-vṛndāvane tu nija-nija-sambandha-sandhāyaka-premaikānusāriṇāṁ śrī-vraja-vāsināṁ nūnam eva samujjṛmbhate—“aho!


    yo’sau gokula-kula-bhāga-dheya-puñja-mañjula-prakāśo mādṛśāṁ dṛśāṁ jīvana-sañcaya-nirmañchanīya-pāda-lāñchana-leśo vāñchātīta-sukha-santati-santānako mahā-vana-vraja-mahā-khani-jani-nīla-maṇir āvirāsīt, 


    yo’sau duṣṭa-bhoja-rāja-visṛṣṭaiḥ pūtanādi-graha-samūhair uparakto’pi muhur anukūlena vidhinā teṣāṁ svayam eva vināśa-pūrvakaṁ cakorebhyaḥ candramā ivāsmabhyam avatīrṇa[^169] evāsīt, 


    yo’sau tādṛśa-tadīya-mahā-guṇa-gaṇād eva parituṣyadbhir muni-devair iva dattena kenāpi prabhāveṇa muhur api vipad-gaṇād ātma-kleśam agaṇayann eva naḥ paritrātavān, 


    yo’sau nija-śīla-lāvaṇya-rūpa-guṇa-vilāsa-keli-vinigūḍha-sauhṛdya-prakaṭana-cāturī-gumphita-mādhurībhir asmān suṣṭhu puṣṭāṁś cakāra, 


    yo’sau laghunāpi guṇābhāsenāsmākam ānanda-sandoham abhivindamāno yad yad api mādṛśām abhilaṣitaṁ tad-atītaṁ vā, tat tad api pratilavam apy āścarya-bhūtaṁ nija-mādhurya-varyam ullāsitavān, 


    yo’sau sakala-sādhu-janāvanāya vikhyāpita-yādava-sambandhas tad-dvārā svayam api ca rājanyāsura-saṅgha-saṁharaṇāya yadu-purīṁ prasthitavān, 


    yo’sau kāryānurodhena tatraiva cirāya tiṣṭhata ātmano viprayogena santapta-buddhīn uddhavādibhir asmān asakṛd āśvāsayāmāsa, 


    yo’sau punar utkaṇṭhā-koṭi-samākṛṣṭa-mūrtibhis tīrtha-vrajyā-vyājena kurukṣetra-pragatair asmābhiḥ śvāsa-mātrāvaśiṣṭair ivāmṛta-vāridhi-rūpa-labdho babhūva, 


    yo’sau tathā-vidhān asmān ātma-sannidhau māsa-katipayaṁ saṁvāsya, parama-svajanatayā mudhaiva kṛtābhimānebhyo yādavebhyo nigūḍhāṁ kām api sneha-mudrām asmāsu samudghaṭayya, “bhavatām evāham” iti vyañjanayā muhur evāsmān abhitaḥ sandhukṣitavān, 


    yo’sau śrī-vṛndāvanam evāsmākam ātmano’pi paramam abhīṣṭam iti niṣṭaṅkya, śapathādinā nija-jhaṭ ity-āgamane visrabhya, sāgraham asmān atraiva prasthāpitavān, 


    so’yam aho akṛtāpara-kartavya-śeṣa evāsmān nijāgamanaṁ vinā samārabdha-prāṇa-koṭi-mocana-vyavasāyān āśaṅkya jhaṭiti svayam eva gokulaṁ sāmpratam āgamya nija-viraha-kāla-vyāla-mukhān niṣkāsya ca svāvalokanāmṛta-pūreṇa siñcann evāste | 


    tatra ca pratikṣaṇam api nava-navī-kṛtenānanya-sādhāraṇena kenāpi sneha-sandohamayena kevalena nija-svabhāva-viśeṣeṇa, 


    tatrāpi nija-saundarya-varyāmṛta-pūra-prapā-caya-cayanena, 


    tatrāpi vividha-puṣpādi-vibhūṣaṇa-para-bhāga-parābhogena, 


    tatrāpi vilāsa-mādhurī-dhurā-viśeṣādhānena, 


    tatrāpi vicitra-guṇa-gaṇollāsa-camatkāra-vidyā-vinodena, 


    tatrāpi go-pālana-gavākāraṇa-bālya-krīḍana-mohana-mantrāyita-muralī-vādanādi-vibhrameṇa, 


    tatrāpi gokula-nirgamana-praveśādi-līlā-cāturī-mādhuryāḍambareṇa, 


    tatrāpi suhṛdāṁ yathāyatham anusantarpaṇa-keli-kalā-viśeṣa-prakāśita-snehātiśayenāsmān upalālayann evāste |

tena vayam aho samaya-gamanāgamanam api sambhālayituṁ na pārayāmaḥ”iti |

etad-anusāreṇa dvārakātaḥ samāgate śrī-kṛṣṇe keṣāñcid vraja-vāsinām eva tadānīntanam ullāsa-vacanaṁ** jayati** ity-ādikaṁ śrī-śuka-mukhād āvirbhūtam iti vrajaikānta-bhaktā vyācakṣante, akleśenaivārtha-viśeṣa-sphūrteḥ | sambhavati ca śrī-bhāgavatasya vicitrārthatvaṁ, vidvat-kāma-dhenu-rūpatvāt | tathā hi—


    **jayati jana-nivāso devakī-janma-vādo**


    **yadu-vara-pariṣat svair dorbhir asyann adharmam |**


    **sthira-cara-vṛjina-ghnaḥ susmita-śrī-mukhena**


    **vraja-pura-vanitānāṁ vardhayan kāma-devam || [**bhā.pu. 10.90.48] 

ko’pi so’yam asmākaṁ jīvana-koṭi-priyatamo viṣvak-pracāreṇa śrī-vṛndāvanasyaiva viśeṣataḥ sthāvarāṇāṁ jaṅgamānāṁ ca tad-virahād yad duḥkhaṁ tan-nihantā **jayati** sarvotkarṣeṇa vartate, arthāc chrī-vṛndāvana eva | śrī-vṛndāvanasya sthāvarāṇām api bhāvo varṇita eva, kevalenaiva bhāvena [bhā.pu.11.12.8] ity-ādinā | 

kena viśiṣṭaḥ ? **susmitena** śrī-mukhena | etena sadātanam ānandaika-rasatvaṁ sveṣu sadaiva suprasannatvaṁ ca tasya prakāśitam | kiṁ kurvan ? **vraja**-rūpaṁ yat **puraṁ, **tat-sambandhinyo yā **vanitā** janitānurāgāḥ kula-vadhvaḥ, tāsāṁ **kāma-devaṁ** sarva-premānandopari-virājamānatvāt tāsāṁ kāmas tu devaḥ parama-divya-rūpaḥ, taṁ **vardhayan** | 

nanu śrī-devakyāḥ putro’yam ity evaṁ vadanti, tat kathaṁ yusmākam atrāsmadīyatvenābhi-mānaḥ ? tatrāha—**devakyāṁ janmeti vādo** mithyaiva loka-khyātir yasya saḥ | 

tarhi kathaṁ vāsudeva iti nāma ? ity āśaṅkyāha—**jananivāso** janānāṁ svajanānām asmākaṁ nivāsatvād āśrayatvād eva tathābhidhīyata ity arthaḥ | svajaneṣv asmāsu kṛta-vāsatvād eva vā | tataś cādhikaraṇe kartari vauṇādiko vāsuḥ | sa ca dīvyati krīḍatīti devaś ca sa iti vigrahaḥ | prāg ayaṁ vāsudevasya [bhā.pu. 10.8.14] ity-ādikā śrī-gargoktir api nāsmabhyaṁ bhātīti bhāvaḥ | 

kim-artham asau devakī-janma-vādo’bhūt ? ity āśaṅkāyām āha—**yadu-varāḥ pariṣat **sahāya-rūpā yatra tādṛśaṁ yathā syāt tathā, **svair dorbhir** bhuja-prāyair arjunādibhir **adharmaṁ** tat pracuraṁ duṣṭa-kulam **asyan** nihantuṁ, lakṣaṇa-hetvoḥ, kriyāyāḥ śatṛ-pratyaya-smaraṇāt | tasyām ātma-janmani khyāpite te te sahāyā bhaviṣyantīty evam anusandhāyety arthaḥ | tathoktaṁ kaṁsa-vadhānantaraṁ śrī-kṛṣṇena śrī-vrajeśvaraṁ prati, jñātīn vo draṣṭum eṣyāmo vidhāya suhṛdāṁ sukham [bhā.pu. 10.45.23] iti | atra viśeṣaṇenaiva śrī-kṛṣṇa-rūpa-viśeṣya-padam upasthāpyate—ayam udayati mudrā-bhañjanaḥ padminīnām [su.ra.ko. 979][^170] itivat ||

|| 10.90 || śrī-śukaḥ || 182 ||

 [183]

atha teṣāṁ tena paramānandena samayānanusandhānam apy uktam, vrajati na hi yatrāpi samayaḥ [bra.saṁ. 5.56] iti | atas teṣāṁ śrī-kṛṣṇāgamana-paramānanda-mattānām adyaivāyam āgata itīva sadā hṛdi vartate |

sa eṣa yadvad aprakaṭa-svārasikyāṁ prakaṭa-līlā-gata-bhāva-praveśaḥ, tathā tad-vaibhava-rūpāsu mantropāsanāmayīṣv api sva-sva-prāktana-tat-tad-bhāva-praveśo jñeyaḥ | gaṅgāyā bhāvas tadīya-hrada-śreṇīṣv eva | ubhayatrāpy asau samāna eva darśitaḥ | pādma-pātāla-khaṇḍe—go-gopa-gopikā-saṅge yatra krīḍati kaṁsahā iti, govinda gopījana-vallabheśa kaṁsāsuraghna ity ābhyām | evaṁ yathā svārasikyām iva mantra-mayyām api nandanandanatvam anugacchet, evaṁ śrūyate—sakala-loka-maṅgalo nanda-gopa-tanayo devatā [gau.ta. 2.23] ity atra gautamīya-tantre dvitīyādhyāye, nandanandana ity uktaḥ ity atra ca |[^171]

tad evaṁ prakaṭa-līlā-gata-bhāva-viśeṣasyāprakaṭa-līlāyāṁ praveśād bahir-antardhāna-līlā-dvitayasyaikyaṁ varṇitam | tatra yadyapi pūrva-pūrvam api tādṛśa-bhāvas teṣām anādita evānuvartate, tathāpi tam eva navanavīkṛtya samuddīpayituṁ punaḥ punar avatāra iti jñeyam | 

tad evaṁ śrī-kṛṣṇasya svayaṁ bhagavattvaṁ darśitam | tatrāpi śrī-gokule tat-prakāśātiśayo dṛśyate | sa caiśvarya-gatas tāvat satya-jñānānantānanda-rasa-mātraika-mūrti-brahmāṇḍa-koṭīśvara-darśanādau | kāruṇya-gataś ca pūtanāyā api sākṣān mātṛ-gati-dāne | mādhurya-gataś ca, 


    vraja-striyo yad vāñchanti pulindyas tṛṇa-vīrudhaḥ |


    gāvaś cārayato gopāḥ pāda-sparśaṁ mahātmanaḥ || [bhā.pu. 10.83.43] 

iti śrī-paṭṭa-mahiṣī-prārthanādau |

atra sthite’pi sarvato’pi prema-varīyasīnāṁ tāsāṁ tat-pāda-sparśa-saubhāgye tan-mādhurya-prakāśātiśaya-vaiśiṣṭyābhiprāyeṇaiva tathoktiḥ saṅgacchate | tathaiva coktaṁ—


    trailokya-saubhagam idaṁ ca nirīkṣya rūpaṁ 


    yad go-dvija-druma-mṛgān pulakāny abibhrat || [bhā.pu. 10.29.40] ity-ādiṣu |

ato līlā-gataś cāsau ślāghyate pitarau nānvavindetāṁ kṛṣṇodārārbhake hitam [bhā.pu. 10.8.47] ity-ādiṣu | atas tadīyānām apy utkarṣa uktaḥ, vṛndāvanaṁ govardhanaṁ yamunā-pulināni ca vīkṣyāmi [bhā.pu. 10.11.36] ity-ādau | tataḥ parikarāṇāṁ tu aho bhāgyam aho bhāgyam [bhā.pu. 10.14.32] ity-ādau, itthaṁ satām [bhā.pu. 10.12.11] ity-ādau, nandaḥ kim akarot [bhā.pu. 10.8.43] ity-ādau, etāḥ param [bhā.pu. 10.47.51] ity-ādau, gopyas tapaḥ kim acaran [bhā.pu. 10.44.14] ity-ādau | 

tatrāpi tatrātiśuśubhe tābhiḥ [bhā.pu. 10.33.6] ity-ādau ca tāsu prakāśātiśaya-sīmā darśitā | tataḥ sarvāsv api tāsu anayārādhito nūnaṁbhagavān harir īśvaraḥ [bhā.pu. 10.30.28] ity-ādibhiḥ prema-varīyastvena prasiddhāyāṁ śrī-rādhikāyāṁ tu kim uteti jñeyam | 

atra cedaṁ tattvam—dvitīye sandarbhe khalu paramatvena śrī-bhagavantaṁ nirūpya tasya śakti-dvayī nirūpitā | tatra prathamā śrī-vaiṣṇavānāṁ śrī-bhagavadvad upāsyā tadīya-svarūpa-bhūtā, yan-mayy eva khalu tasya sā bhagavattā | dvitīyā cātha teṣāṁ jagadvad upekṣaṇīyā māyā-lakṣaṇā, yan-mayy eva khalu tasya jagattā | 

tatra pūrvasyāṁ śaktau śaktimati bhagavac-chabdaval lakṣmī-śabdaḥ prayujyata ity api dvitīya eva darśitam | tato’smin sandarbhe tu sa ca bhagavān śrī-kṛṣṇākhya eveti nirdhārite, tadīyā svarūpa-śaktis tu kim-ākhyeti nirdhāryam | tatra dvayor api puryoḥ śrī-mahisākhyā jñeyā | mathurāyām apy aprakaṭa-līlāyāṁ śrutau rukmiṇyāḥ prasiddher anyāsām upalakṣaṇāt | śrī-mahiṣīṇāṁ tadīya-svarūpa-śaktitvaṁ skānda-prabhāsa-khaṇḍe śrī-śiva-gaurī-saṁvāde gopyād itya-māhātmye dṛṣṭam—


    purā kṛṣṇo mahā-tejā yadā prabhāsam āgataḥ | 


    sahito yādavaiḥ sarvaiḥ ṣaṭ-pañcāśat-prakoṭibhiḥ ||


    ṣoḍaśaiva sahasrāṇi gopyas tatra samāgatāḥ |


    lakṣam ekaṁ tathā ṣaṣṭhir ete kṛṣṇa-sutāḥ priye || ity upakramya, 


    tato gopyo mahā-devi vidyā yāḥ ṣoḍaśa smṛtāḥ |


    tāsāṁ nāmāni te vakṣye tāni hy eka-manāḥ śṛṇu ||


    lambinī candrikā kāntā krūrā śāntā mahodayā |


    bhīṣaṇī nandinī śokā supūrva-vimalā kṣayā ||


    śubhadā śobhanā puṇyā haṁsasyaitāḥ kalā kramāt |


    haṁsa eva mataḥ kṛṣṇaḥ paramātmā janārdanaḥ ||


    tasyaitāḥ śaktayo devi ṣoḍaśaiva prakīrtitāḥ |


    candra-rūpī mataḥ kṛṣṇaḥ kalā-rūpās tu tāḥ smṛtāḥ ||


    sampūrṇa-maṇḍalā tāsāṁ mālinī ṣoḍaśī kalā |


    pratipat-tithim ārabhya sañcaraty āsu candramāḥ ||


    ṣoḍaśaiva kalā yās tu gopī-rūpā varāṇane |


    ekaikaśas tāḥ sambhinnāḥ sahasreṇa pṛthak pṛthak ||


    evaṁ te kathitaṁ devi rahasyaṁ jñāna-sambhavam |


    ya evaṁ veda puruṣaḥ sa jñeyo vaiṣṇavo budhaiḥ || [7.1.118.5-8, 10-16] iti |

atra gopyo rājñyaḥ ity arthaḥ, gopo bhūpe’pi iti nāma-liṅgānuśāsanāt | _lambinī_ avatāra-śaktiḥ | _supūrva-vimalā_ suvimalā | haṁsasyety atra prāptasya haṁsa-śabdasya vācyam āha—_haṁsa_ eveti | sa ca _candra-rūpī_ candra-dṛṣṭāntenoddeśya ity arthaḥ | _kalā-rūpā_ iti tāś ca śaktayaś ca candrasyāmṛtety -ādi-kalā-dṛṣṭāntenoddeśyā ity arthaḥ | anuktām antimāṁ mahā-śaktim āha—_sampūrṇeti_ | seyaṁ tu kalā-samaṣṭi-rūpā jñeyā | dṛṣṭāntopapādanāya candrasya tādṛśatvam āha—_pratipad_ iti | _āsu_ etat-tulyāsu kalāsu | 

vivakṣitam āha—_ṣoḍaśaiveti_ | ṣoḍaśānām eva vidyā-rūpatvāt, etad-upadeśasya _jñāna-sambhava-rahasyatvāt_, taj-jñānasya vaiṣṇavatānumāpaka-liṅgatvāc ca | 

krūrā-bhīṣaṇī-śokānām api bhagavat-svarūpa-bhūtānām eva satīnāṁ (1) mallānām aśaniḥ [bhā.pu. 10.47.17] itivat śrī-kṛṣṇasya kaṭhinatva-pratyāyakatvāt, (2) mṛtyur bhoja-pater itivad durjana-vitrāsakatvāt, (3) asatāṁ śāstā itivat tadīya-śoka-hetutvād eva ca tat-tan-niruktir upapadyate, yathā prakāśaika-rūpāyā eva sūrya-kānter ulūkeṣu tama-ādi-vyañjakateti | ataś candra-rūpī mataḥ kṛṣṇaḥ, kalā-rūpās tu tāḥ smṛtāḥ iti sphuṭam eva svarūpa-bhūtatvaṁ darśitam | 

tad evaṁ tāsāṁ svarūpa-śakti-bhūtatve lakṣmītvaṁ sidhyaty eva | tad evam abhipretya lakṣmītvam āha—


    **gṛheṣu tāsām anapāyy atarka-kṛn**


    **nirasta-sāmyātiśayeṣv avasthitaḥ |**


    **reme ramābhir nija-kāma-sampluto**


    **yathetaro gārhaka-medhikāṁś caran || [**bhā.pu. 10.59.43]

ṭīkā ca—ramābhir lakṣmyā aṁśa-bhūtābhir ity eṣā | svarūpa-śaktitvād eva **reme** ity uktam | ata eva **nijaḥ** svakīyaḥ paramānanda-śakti-vṛtti-viśeṣodaya-rūpa-prema-viśeṣa-svarūpo yaḥ **kāmas** tena **sampluto** vyāpta iti ||

|| 10.59 || śrī-śukaḥ || 183 ||

 [184]

ittham aṣṭānāṁ śrī-paṭṭa-mahiṣīṇāṁ tu tat-svarūpa-śaktitvaṁ kaimutyenaiva sidhyati | tatra śrī-satyabhāmāyā bhū-śakti-rūpatvaṁ pādmottara-khaṇḍādau prasiddham | śrī-yamunāyāḥ kṛpā-śakti-rūpatvaṁ skānda-yamunā-māhātmyādāv ity-ādy anveṣaṇīyam | kintu śrī-harivaṁśādau satyabhāmāyāḥ saubhāgyātiśayasya vikhyātatvāt prema-śakti-pracura-bhū-śaktitvaṁ jñeyam | svayaṁ lakṣmīs tu śrī-rukmiṇī—


    dvārakāyām abhūd rājan mahā-modaḥ puraukasām |


    rukmiṇyā ramayopetaṁ dṛṣṭvā kṛṣṇaṁ śriyaḥ patim || [bhā.pu. 10.54.6]

 ity-ādiṣu tasyām eva bhūriśaḥ prasiddheḥ | ataḥ svayaṁ lakṣmītvenaiva paraspara-yogyatām āha—


    **asyaiva bhāryā bhavituṁ rukmiṇy arhati nāparā |**


    **asāv apy anavadyātmā bhaiṣmyāḥ samucitaḥ patiḥ || [**bhā.pu. 10.53.37]

spaṣṭam |

|| 10.53 || vidarbha-pura-vāsinaḥ parasparam || 184 ||

 [185]

tathā tāṁ rukmiṇīṁ śriyam ity-ādau, 


    **yā līlayā dhṛta-tanor anurūpa-rūpā [**bhā.pu. 10.60.9] iti | spaṣṭam |

ataḥ svayaṁ bhagavato’nurūpatvena svayaṁ lakṣmītvaṁ siddham eva | ata eva vaidarbhīṁ bhīṣmaka-sutāṁśriyo mātrāṁ svayaṁ-vare [bhā.pu. 10.52.16] ity atra māti antarbhavaty asyām iti mātrā-padaṁ bāhulyād adhikaraṇa evauṇādikaṁ jñeyam | kārtsnye avadhāraṇe mātram itivat | tataś ca vaikuṇṭha-prasiddhāyā lakṣmyā antar-bhāvāspadatvād eṣaiva lakṣmīḥ sarvataḥ paripūrṇety arthaḥ | 

yat tu— \



    nanv evam etad aravinda-vilocanāha


    yad vai bhavān bhagavato’sadṛśī vibhūmnaḥ |


    kva sve mahimny abhirato bhagavāṁs try-adhīśaḥ


    kvāhaṁ guṇa-prakṛtir ajña-gṛhīta-pādā || [bhā.pu. 10.60.34] 

iti tasyā evoktis tatra nijāṁśābhāsam eva dainyena svaṁ matvoktam iti mantavyam | yad vā, guṇā gauṇī prakṛtiḥ svabhāvo yasyāḥ sā apakṛṣṭa-rūpety arthaḥ | yathā tatraiva, syān me tavāṅghrir araṇaṁ sṛtibhir bhramantyāḥ [bhā.pu. 10.60.43] iti manuṣyāvatāratābhiniveśāt tasyā eva dainyoktiḥ | 

atra daiva-prerito vāstavo’rthas tv evaṁ—**he’ravinda-locana** ! **bhagavatas tava asadṛśy **aham ity **etadyad bhavān āha nanu** niścitaṁ tat tv evaṁ vakṣyamāṇa-prakārakaṁ, na tv anya-prakārakam | tathaivāha—**sve** svarūpa-bhūte **mahimni** aiśvaryādāv **abhirato bhagavān, kva** kutrānyatra ? tath**āhaṁ** tā te **guṇā** aiśvaryādaya eva **prakṛtiḥ** svarūpaṁ yasyās tathābhūtā **kva** kutrānyatra ? kintu na kutracid anyatreti | dvayor ekatraiva svarūpe sthitir ity arthaḥ | 

ata eva na vidyate jño vijño yebhyas tair[^172]**gṛhītau** sevitau **pādau** yasyās tathābhūtāham | tasmāc chakti-śaktimator atyanta-bhedābhāvād evopamānopameyatvābhāvena sādṛśyābhāva iti bhāvaḥ | 

evaṁ sṛtibhir bhramantyā [10.60.43] ity atrāpi hi tvadīya-padavībhir ity eva vāstavo’rthaḥ | tad uktam—devatve deva-deheyaṁ manuṣyatve ca mānuṣī [vi.pu. 1.9.143] iti |

evam eva—


    astv ambujākṣa mama te caraṇānurāga


    ātman ratasya mayi cānatirikta-dṛṣṭeḥ |


    yarhy asya vṛddhaya upātta-rajo-’timātro


    mām īkṣase tad u ha naḥ paramānukampā || [bhā.pu. 10.60.46]

 ity atrāpi tasyāḥ prakṛtitvaṁ dainyajenābhedopacāreṇaiva vyākhyeyam | yad vā, yasya gārhasthasya _upāttā_ aṅgīkṛtā _rajo'timātro_ sarva-bhūtānurañjanātiśayo yena saḥ | 

vāstavārthas tv evaṁ yad uktaṁ—udāsīnā vayam [10.60.20] ity-ādi śrī-bhagavatā, tatrāha—astv iti | he _ambujākṣa_ ! _ātman _ātmani _mayi ca ratasya te caraṇānurāgo mamāstu_ | mayi ratatvaṁ coktaṁ—tathāham api tac-citto nidrāṁ ca na labhe niśi [bhā.pu. 10.53.2] iti svayam eveti bhāvaḥ | 

nanv ātma-ratasya mama kathaṁ tvayi ratiḥ ? tatrāha—_anatirikta-dṛṣṭeḥ_ | śaktimaty ātmani śaktau ca mayy anatiriktā pṛthag-bhāva-śūnyā dṛṣṭir yasya, śakti-śaktimator apṛthag-vastutvāt, dvayor api mitho viśiṣṭatayaivāvagamād vā yujyata eva, mayy api ratir iti bhāvaḥ | 

tad evaṁ satyām api svābhāvikyāṁ ratau, viśeṣatas tu, _yarhy asya _raty-ākhyasya bhāvasya _vṛddhaye upāttā rajo’timātrā_ rāgātiśayo yena tathābhūtas tvaṁ _mām īkṣase_ sa-bhāvam ālokayasi, tadāsau **no**’smān prati _paramaivānukampeti_ | evam udāsīnatvaṁ tava sākṣān mat-sambandhād anyatraiveti mama sudṛḍha eva viśvāsa iti bhāvaḥ | tasmāt sādhūktaṁ yā līlayā dhṛta-tanoḥ [bhā.pu. 10.60.9] ity-ādinā śrī-rukmiṇī-devyāḥ svayaṁ lakṣmītvam ||

|| 10.60 || śrī-śukaḥ || 185 ||

 [186-187]

atha vṛndāvane tadīya-svarūpa-śakti-prādurbhāvāś ca śrī-vraja-devyaḥ | yathā brahma-saṁhitāyām—


    ānanda-cinmaya-rasa-pratibhāvitābhis


    tābhir ya eva nija-rūpatayā kalābhiḥ |


    goloka eva nivasaty akhilātma-bhūto


    govindam ādi-puruṣaṁ tam ahaṁ bhajāmi || [bra.saṁ. 5.37] iti |

_tābhiḥ_ śrī-gopībhiḥ, mantre tac-chabda-prayogāt[^173] | _kalābhiḥ_ śaktibhiḥ | _nija-rūpatayā_ sva-svarūpatayā | śaktitvaṁ ca tāsāṁ pūrvoktotkarṣeṇa parama-pūrṇa-prādurbhāvānāṁ sarvāsām api lakṣmītvam eva | tad uktaṁ tatraiva—lakṣmī-sahasra-śata-sambhrama-sevyamānam iti, śriyaḥ kāntāḥ kāntaḥ parama-puruṣaḥ [bra.saṁ. 5.29] iti ca | 

etad abhipretyaiva svāyambhuvāgame’pi śrī-bhū-līlā-śabdais tat-preyasī-viśeṣa-trayam upadiṣṭam | tasmāl lakṣmītve'py āsāṁ kuru-pāṇḍava-nyāyena, nāyaṁ śriyo'ṅga [10.47.60] ity-ādau[^174] lakṣmīto’py utkarṣa-varṇanam āsāṁ para-vyomādi-sthitābhyas tan-nāmnaiva lakṣmībhya ādhikya-vivakṣayeti mantavyam | śrī-vṛndāvana-lakṣmyas tv etā eveti | evam eva pāda-nyāsair bhuja-vidhūtibhiḥ [bhā.pu. 10.33.7] ity-ādau kṛṣṇa-vadhvaḥ ity uktam | 

ata eva gopī-janāvidyā-kalā-prerakaḥ [go.tā.u. 1.8] ity atra tāpanī-vākye śrīmad-daśākṣarastha-nāma-niruktau ye _gopī-janās_ te _ā_ samyag yā _vidyā_ parama-prema-rūpā, tasyāḥ _kalā_ vṛtti-rūpā iti vyākhyeyam, rāja-vidyā rāja-guhyam [gītā 9.2] ity-ādi śrī-gītā-prakaraṇāt | avidyā-kalā-śabdena avidyaiva kalā vṛttir yasyāḥ sā sarvendriya-vimoha-kāriṇī prema-śaktir evākhyātā, vyākhyāntare[^175] bhagavaty avidyā-saṁśleṣābhāvāt | 

tad uktaṁ—


    hlādinyā saṁvid-āśliṣṭaḥ saccidānanda īśvaraḥ |


    svāvidyā-saṁvṛto jīvaḥ saṁkleśa-nikarākaraḥ || [bhāvārtha-dīpikā 1.7.6]iti svāmi-sūktau | 

tathā—


    hlādinī sandhinī saṁvit tvayy ekā sarva-saṁśraye |


    hlāda-tāpa-karī miśrā tvayi no guṇa-varjite || [vi.pu. 1.12.69] iti viṣṇu-purāṇe ca |

athavā, vaibhava-mātrābhijñān prati virāḍ-upāsanāvat gopījana-śabdasyānya-niruktir iyam | yathā tatraiva gopāla-pada-niruktau sṛṣṭi-paryantam ālāti [go.tā.u. 2.37] ity uktam | tatrāvidyā-kalā-śabdena māyaivocyate iti |[^176] tatas tāsāṁ _prerakas_ tat-tat-krīḍāyāṁ pravartaka iti _vallabha_-śabdenaikārthyam eva, sa vo hi svāmī [go.tā.u. 2.20] iti tasyām eva śrutau tāḥ prati durvāsaso vākyāt | 

yac ca tāsāṁ kvacit pūrva-janmani sādhakatvam iva śrūyate, tat tu pūrveṣām[^177] eva vyākhyeyam | tās tu n itya-siddhā eva | ata idam ittham eva vyākhyeyam—


    **tābhir vidhūta-śokābhir bhagavān acyuto vibhuḥ |**


    **vyarocatādhikaṁ tāta puruṣaḥ śaktibhir yathā || [bhā.pu. 10.32.10]**

yathā yathāvat | ata evādhikaṁ vyarocata ity uktam upapadyate, sva-śakti-vilāsatvāt[^178] śrī-bhagavataḥ |

 [187] 


    **gopyo labdhvācyutaṁ kāntaṁ śriya ekānta-vallabham |**


    **gṛhīta-kaṇṭhyas tad-dorbhyāṁ gāyantyas taṁ vijahrire || [bhā.pu. 10.33.15]**

**gopya** eva **śriyaḥ** | **kāntaṁ** manoharam | **ekānta-vallabhaṁ** raho-ramaṇam apāṇi-grāhakatvāt[^179] |

|| 10.32 || śrī-śukaḥ || 186-187 ||

 [188]

tāsāṁ mahattvaṁ tu hlādinī-sāra-vṛtti-viśeṣa-prema-rasa-sāra-viśeṣa-prādhyānyāt | tad uktaṁ ānanda-cinmaya-rasa-pratibhāvitābhiḥ [bra.saṁ. 5.37] iti | ānanda-cinmaya-rasena prema-rasa-viśeṣeṇa pratibhāvitābhir ity arthaḥ | ata eva tat-prācurya-prakāśena śrī-bhagavato’pi tāsu paramollāsa-prakāśo bhavati | yena tābhī ramaṇecchā jāyate | tathaivāha—


    **bhagavān api tā rātrīḥ śaradotphulla-mallikāḥ |**


    **vīkṣya rantuṁ manaś cakre yoga-māyām upāśritaḥ || [bhā.pu. 10.29.1]**

**yoga-māyāṁ** durghaṭa-sampādikāṁ svarūpa-śaktiṁ tat-tal-līlā-sauṣṭhava-ghaṭanāya **upāśrita** iti tasmai tāṁ pravartyety arthaḥ |

|| 10.29 || śrī-śukaḥ || 188 ||

 [189]

atha tāsāṁ nāmāni śrūyante bhaviṣyottare malla-dvādaśī-prasaṅge śrī-kṛṣṇa-yudhiṣṭhira-saṁvāde—


    gopī-nāmāni rājendra prādhānyena nibodha me |


    gopālī pālikā dhanyā viśākhā dhyāna-niṣṭhikā |


    rādhānurādhā somābhā tārakā daśamī tathā || iti |

daśamy api tārakā-nāmny evety arthaḥ | skānde prahlāda-saṁhitāyāṁ dvārakā-māhātmye maya-nirmita-saraḥ-prastāve śrī-lalitovācety ādinā[^180]—lalitā śyāmalā dhanyā viśākhā rādhā śaivyā padmā bhadrety etāny aṣṭaiva gṛhītāni |

atha varṇitā śata-koṭibhir ity āgama-prasiddheḥ | anyāny api loka-śāstrayor avagantavyāni | atra śata-koṭitvānyathānupapatty-ādinā tāsāṁ tan-mahā-śaktitvam evāvagamyate | 

tad evaṁ parama-madhura-prema-vṛtti-mayīṣu tāsv api tat-sārāṁśodreka-mayī śrī-rādhikā | tasyām eva premotkarṣa-parākāṣṭhāyā darśitatvāt, prīti-sandarbhe darśayiṣyamāṇatvāc ca | yatra ca tat-prema-vaiśiṣṭyaṁ, tatraiva yasyāsti bhaktir bhagavaty akiñcanā [bhā.pu. 5.18.12] ity-ādivat sarvā apy aiśvaryādi-rūpā anyāḥ śaktayo nātyādṛtā apy anugacchantīti śrī-vṛndāvane śrī-rādhikāyām eva svayaṁ-lakṣmītvam |

[^181]ata eva satīṣv anyāsv api mukhyābhiprāyeṇaiva tasyā eva vṛndāvanādhipatyena nāma-grahaṇam | yathā pādme kārttika-māhātmye śaunaka-nārada-saṁvāde—


    vṛndāvanādhipatyaṁ ca dattaṁ tasyai pratyuṣyatā |


    kṛṣṇenānyatra devī tu rādhā vṛndāvane vane || [pa.pu. 5.77.39] ity anena |

_anyatra_ sādhāraṇe deśe _devy_ evādhikāriṇī, śrī-_vṛndāvan_ābhidhe _vane tu_ śrī-rādhikaivety arthaḥ | evaṁ skānde—


    vārāṇasyāṁ viśālākṣī vimalā puruṣottame |


    rukmiṇī dvāravatyāṁ ca rādhā vṛndāvane vane || iti |

tathā mātsye’pi | śaktitva-mātra-sādhāraṇyenaiva lakṣmī-sītā-rukmiṇī-rādhā-nāmāpi devyā saha gaṇanam | vaiśiṣṭyaṁ tu lakṣmīvat sītādiṣv api jñeyam | tasmān na devyā saha lakṣmy-ādīnām aikyam, śrī-rāma-tāpanī-śrī-gopāla-tāpany-ādau tāsāṁ svarūpa-bhūtatvena kathanāt | śrī-rādhikāyāś ca yāmale pūrvodāhṛta-padya-trayānantaram—


    bhuja-dvaya-yutaḥ kṛṣṇo na kadācic catur-bhujaḥ |


    gopyaikayā yutas tatra parikrīḍati sarvadā || iti |

atra vṛndāvana-viṣayaka-tat-sahita-sarvadā-krīḍitva-liṅgāvagatena parasparāvyabhicāreṇa svarūpa-śaktitvam | 

[^182]yat tu mātsye devyā dakṣaṁ prati—


    rukmiṇī dvāravatyāṁ tu rādhā vṛndāvane vane |


    devakī mathurāyāṁ tu pātāle parameśvarī |


    citrakuṭe yathā sītā vindhye ca vindhya-vāsinī || 

 ity-ādinā svarūpa-śakti-vyūha-rukmiṇī-rādhā-devakī-sītānāṁ māyāṁśa-rūpeṇa svena sahābheda-kathanaṁ, tat khalu yathā devendraḥ pratardanaṁ prati prāṇo’smi prajñātmā [kauṣītakī-brāhmaṇa 3.2] ity-ādikam | yathā vā, vāmadevaś cāhaṁ manur abhavaṁ sūryaś ca [bṛ.ā.u. 1.4.10] ity-ādikaṁ paramātmanā sahābhedaṁ matvāvādīti | na vaktur upadeśād iti [ve.sū. 1.1.29] vedānta-sūtreṣu, śāstra-dṛṣṭyā tūpadeśo vāma-devavat [ve.sū. 1.1.30] ity anena vicāritam tadvad ihāpīti gamyate | śāstraṁ khalu caturdhā parāvarayor abhedaṁ darśayati yathā—tat tvam asi iti paramātma-jīvayoś cit-sāmyena, yathā sarvaṁ samāpnoṣi tato’si sarvaḥ [gītā 11.40] ity adhiṣṭhānādhiṣṭhātror abhedopacāreṇa | yathā vā, rāmo’ham ity ādikam ahaṅgrahopāsaneneti | yatrāpi yathā-svaṁ mantavyam | viśeṣataḥ śrī-rādhāyāḥ svayaṁ lakṣmītvam | 

tathā ca bṛhad-gautamīye śrī-baladevaṁ prati śrī-kṛṣṇa-vākyam—


    sattvaṁ tattvaṁ paratvaṁ ca tattva-trayam ahaṁ kila |


    tri-tattva-rūpiṇī sāpi rādhikā mama vallabhā ||


    prakṛteḥ para evāhaṁ sāpi mac-chakti-rūpiṇī |


    sāttvikaṁ rūpam āsthāya pūrṇo’haṁ brahma-cit-paraḥ ||


    brahmaṇā prārthitaḥ samyak sambhavāmi yuge yuge |


    tayā sārdhaṁ tvayā sārdhaṁ nāśāya devatā-druhām || ity-ādi |

_sattvaṁ_ kāryatvaṁ, _tattvaṁ_ kāraṇatvaṁ, tato’pi _paratvaṁ_ ceti yat _tattva-trayaṁ_ tad _aham_ ity arthaḥ | ata eva śrī-rādhikā-prasaṅge tat-purato’pi—


    devī kṛṣṇa-mayī proktā rādhikā para-devatā |


    sarva-lakṣmī-mayī sarva-kāntiḥ saṁmohinī parā || iti |

ṛk-pariśiṣṭa-śrutiś ca tathaivāha—rādhayā mādhavo devo mādhavenaiva rādhikā | vibhrājante janeṣv ā | _vibhrājante_ vibhrājate | _ā_ sarvata iti śruti-padārthaḥ | ata eva tasyāḥ sarvottamatvaṁ saubhāgyātiśayatvaṁ cādi-vārāhe tat-kuṇḍa-prasaṅge draṣṭavyam | śrī-bhāgavate anayārādhito nūnam [10.30.28] ity-ādau ca |[^183]

etat sarvam abhipretya mūrdhaṇya-śloke tādṛśo’py arthaḥ sandadhe | tatra tayor mahā-mahaiśvarya-pratipādako’rthaḥ pūrvavat svayam anusandheyaḥ | parama-mādhurī-pratipādako’rthas tu, yathā—

janmādyasya yato’nvayād itarataś cārtheṣv abhijñaḥ svarāṭ

tene brahma hṛdā ya ādi-kavaye muhyanti yat sūrayaḥ |

tejo-vāri-mṛdāṁ yathā vinimayo yatra tri-sargo’mṛṣā


    **dhāmnā svena sadā nirasta-kuhakaṁ satyaṁ paraṁ dhīmahi || iti | **

**yato’nvayād** anugacchati sadā nija-paramānanda-śakti-rūpāyāṁ tasyāṁ śrī-rādhāyām āsakto bhavatīty anvayaḥ śrī-kṛṣṇaḥ, tasmāt | yasmāt tathā **itarata** itarasyāś ca tasya sadādvitīyāyāḥ śrī-rādhāyā eva | **yato** yasyā **ādyasya** ādi-rasasya **janma** prādurbhāvaḥ | yāv evādi-rasa-vidyāyāḥ parama-nidhānam ity arthaḥ | 

ata eva tayor atyadbhuta-vilāsa-mādhurī-dhurīṇatām uddiśati—yo’**rtheṣu** tat-tad-vilāsa-kalāpeṣu **abhijño** vidagdhaḥ | yā ca svena tathā-vidhenātmanā rājate vilāsatīti **svarāṭ** |

ata eva sarvato'py āścarya-rūpayos tayor varṇane mama tat-kṛpaiva sāmagrīty āha—**ādi-kavaye** prathamaṁ tal-līlā-varṇanam ārabhamāṇāya mahyaṁ śrī-veda-vyāsāya **hṛdā** antaḥ-karaṇa-dvāraiva **brahma** nija-līlā-pratipādakaṁ śabda-brahma **yastene**, ārambha-sama-kālam eva yugapat sarvam idaṁ mahā-purāṇaṁ mama hṛdi prakāśitavān ity arthaḥ | etac ca prathamasya saptama eva vyaktam | 

**yad** yasyāṁ ca **sūrayaḥ** śeṣādayo’pi **muhyanti** svarūpa-saundarya-guṇādibhiḥ atyadbhutā keyam iti nirvaktum ārabdhā niścetuṁ na śaknuvanti | evaṁ-bhūtā sā yadi kṛpāṁ nākariṣyat, tadā labdha-mādhava-tādṛśa-kṛpasyāpi mama—


    tais taiḥ padais tat-padavīm anvicchantyo’grato’balāḥ |


    vadhvāḥ padaiḥ supṛktāni vilokyārtāḥ samabruvan || [bhā.pu. 10.30.26] 

 ity-ādinā tasyā līlā-varṇana-leśe’pi sāhasa-siddhir asau nābhaviṣyad eveti bhāvaḥ | 

tayor āścarya-rūpatvam eva vyanakti—**tejo-vāri-mṛdāṁ** acaitanyānām api **yathā** yena prakāreṇa **vinimayaḥ **parasparaṁ svabhāva-viparyayor bhavati, tathā yo vibhrājata iti śeṣaḥ | vākya-śeṣaṁ ca bhāvābhibhūtatvena na vaktuṁ śaktavān iti gamyate | tatra tejasaś candrādes tat-pada-nakha-kānti-visphāratādinā vāri-mṛdvan nistejastva-dharmāvāptiḥ | vāriṇo nady-ādeś ca [^184]vaṁśī-vādyādinā vahny-ādi-tejovad ucchūnatā-prāptiḥ, pāṣāṇādi-mṛdvac ca stambha-prāptiḥ | mṛdaś ca pāṣāṇādes tat-kānti-kandalī-cchuritatvena tejovad ujjvalatā-prāptiḥ, vaṁśī-vādyādinā vārivac ca dravatā-prāptir iti | tad etat sarvaṁ tasya līlā-varṇane prasiddham eva | 

**yatra** yasyāṁ ca vidyamānāyāṁ **tri**dhā-**sargaḥ** śrī-bhū-līleti-śakti-trayī-prādurbhāvo vā, dvārakā-mathurā-vṛndāvanānīti sthāna-traya-gata-śakti-varga-traya-prādurbhāvo vā, vṛndāvana eva rasa-vyavahāreṇa suhṛd-udāsīna-pratipakṣa-nāyikā-rūpa-tri-bhedānāṁ sarvāsām api vraja-devīnām eva prādurbhāvo vā, **mṛṣā** mithyaiva | yasyāḥ saundaryādi-guṇa-sampadā tās tāḥ kṛṣṇasya na kiñcid iva prayojanam arhantīty arthaḥ | 

tad **dhīmahīti** yac-chabda-labdhena tac-chabdenānvayaḥ | parama-śakti-śaktimattvenātiśāyita-mahābhāva-rasena vā parasparam abhinnatāṁ gatayor aikyenaiva vivakṣitaṁ tad iti | ata eva sāmānyatayā parāmarśān napuṁsakatvaṁ ca | 

kathambhūtam ? **svena dhāmnā** sva-prabhāvena **sadā nirastaṁ** sva-līlā-pratibandhakānāṁ jaratī-prabhṛtīnāṁ pratipakṣa-nāyikānāṁ ca **kuhakaṁ** māyā yena tat | 

tathā **satyaṁ** tādṛśatvena n itya-siddham | yad vā, parasparaṁ vilāsādibhir anavaratam ānanda-sandoha-dāne kṛta-satyam iva jātam, tatra niścalam ity arthaḥ | ata eva **param, **anyatra kutrāpy adṛṣṭa-guṇa-līlādibhir viśva-vismāpakatvāt sarvato’py utkṛṣṭam | 

atraiko’pi dharmo bhinna-vācakatayā vākyayor nirdiṣṭa ity ubhaya-sādṛśyāvagamāt prativastūpamā-nāmālaṅkāro’yam | iyaṁ ca muhur upamitam itimālā-prativastūpamā | tena tais tair guṇair mitho yogyatayā nibaddhatvāt sama-nāmāpi | 

etad-alaṅkāreṇa ca—aho parasparaṁ parasmāt param api tan-mithuna-bhūtaṁ kim api tattvaṁ mitho guṇa-gaṇa-mādhurībhiḥ samatām eva samavāptam iti sakala-jīva-jīvātu-tāmarasa-pīyūṣa-dhārādhārādharatā-sampadā kasmai vā nija-caraṇa-kamala-vilāsaṁ na rocayatīti svataḥ-sambhavi vastu vyajyate | tad āhuḥ—


    vastu vālaṅkṛtir veti dvidhārthaḥ sambhavī svataḥ |


    kaveḥ prauḍhokti-sikto vā tan-nibaddhasya veti ṣaṭ ||[^185]


    ṣaḍbhis tair vyajyamānas tu vastv-alaṅkāra-rūpakaḥ |


    artha-śakty-udbhavo vyaṅgyo yāti dvādaśa-bhedataḥ || [sā.da. 4.8-9] iti |

ataḥ sarvato'pi sāndrānanda-camatkāra-kara-śrī-kṛṣṇa-prakāśe śrī-vṛndāvane’pi paramādbhuta-prakāśaḥ śrī-rādhayā yugalitas tu śrī-kṛṣṇa iti | tad uktaṁ śrutyā—rādhayā mādhavo devaḥ ity-ādinā | tad uktam ādi-purāṇevedāntino’pi iti padyānantaram—


    aham eva paraṁ rūpaṁ nānyo jānāti kaścana |


    jānāti rādhikā pārtha aṁśān arcanti devatāḥ || iti |

tayor n itya-vilāsas tv itthaṁ yathā varṇito’smad-upajīvya-caraṇāmbujaiḥ—


    vācā sūcita-śarvarī-rati-kalā-prāgalbhyayā rādhikāṁ


    vrīḍā-kuñcita-locanāṁ viracayann agre sakhīnām asau |


    tad-vakṣoruha-citra-keli-makarī-pāṇḍ itya-pāraṁ gataḥ


    kaiśoraṁ saphalī-karoti kalayan kuñje vihāraṁ hariḥ || [bha.ra.si. 2.1.231] iti |

tad evaṁ sandarbha-catuṣṭayena sambandho vyākhyātaḥ | tasminn api sambandhe śrī-rādhā-mādhava-rūpeṇaiva prādurbhāvas tasya sambandhinaḥ paramaḥ prakarṣaḥ | etad-artham eva vyatāniṣamimāḥ sarvā api paripāṭīr iti pūrṇaḥ sambandhaḥ |

**gaura-śyāma-rucojjvalābhir amalair akṣṇor vilāsotsavair**

**nṛtyantībhir aśeṣa-mādana-kalā-vaidagdhya-digdhātmabhiḥ |**

**anyonya-priyatā-sudhā-parimala-stomonmadābhiḥ sadā**

**rādhā-mādhava-mādhurībhir abhitaś cittaṁ mamākrāmyatām ||**

iti śrī-kali-yuga-pāvana-sva-bhajana-vibhājana-prayojanāvatāra-śrī-śrī-bhagavat-kṛṣṇa-caitanya-deva-caraṇānucara-viśva-vaiṣṇava-rāja-sabhājana-bhājana-śrī-rūpa-sanātanānuśāsana-bhāratī-garbhe śrī-bhāgavata-sandarbhe śrī-kṛṣṇa-sandarbho nāma caturthaḥ sandarbhaḥ ||

śrī-bhāgavata-sandarbhe sarva-sandarbha-garbha-ge |

śrī-kṛṣṇa-sandarbha-nāmā sandarbho’bhūc caturthakaḥ ||

samāpto’yaṁ śrī-kṛṣṇa-sandarbhaḥ ||


<!-- Footnotes themselves at the bottom. -->
## Notes

[^1]:
    pūrva-sandarbha-trayeṇa (cha, ja, Y)

[^2]:
    (Y here inserts) nānāvirbhāvatvāt tāni vacanāni tattva-nirdhāraṇārtham uddhriyante.

[^3]:
    saṁśayābhāvān nopayuktam iti tad-vacanaṁ nodāharaṇīyam | śrī-bhagavat-paramātmanos tūdāhriyate (cha-ja) 

[^4]:
    nāma only in Y.

[^5]:
    pūrvaṁ (cha, ja)

[^6]:
    Y here inserts: śrīmad-īśvarākārādiṣu bahuṣu ca satsu śrī-bhagavan-nāma katamākāraḥ paramātmā vā, tayoś ca kiṁ-svarūpādikam iti

[^7]:
    (cha, ja) here insert: prathamaṁ śrī-bhagavat-paramātmanau nirdhārayan 

[^8]:
    **ādau** jīvāvirbhāva-mahad-ādi-sṛṣṭitaḥ pūrvaṁ pauruṣaṁ rūpaṁ jagṛhe prakaṭitavān | kena hetunā ? **loka-sisṛkṣayā** | lokānāṁ samaṣṭi-vyaṣṭi-jīvānāṁ tad-adhiṣṭhānānāṁ ca prādurbhāvārtham ity arthaḥ | tasmin hi tāni līnāny āsann iti | atas tat-prādurbhāvas tṛtīye tad-dvāraiva uktaḥ, bhagavān eka āsedam [bhā.pu. 3.5.23] ity-ādi-prakaraṇe, —kāla-vṛttyā tu māyāyāṁ guṇa-mayyām adhokṣajaḥ |puruṣeṇātma-bhūtena vīryam ādhatta vīryavān || [bhā.pu. 3.5.26] iti |tatra teṣāṁ sad-bhāvaṁ vivṛṇoti—**mahad-ādibhiḥ sambhūtaṁ** militam, antarbhūta-mahad-ādi-tattvam ity arthaḥ, so’ntaḥ-śarīre’rpita-bhūta-sūkṣmā [bhā.pu. 3.8.11] iti tṛtīyād eva | sam-pūrvo bhavatiḥ saṅgamārthe prasiddha eva, sambhūyāmbhodhim abhyeti mahā-nadyo nagāpāgeti [śiśu.va. 2.100] ity-ādau | (cha, ja, Y)

[^9]:
    Insert: tasya jagat-sṛṣṭy-ādi-kartṛtvena (cha, ja).

[^10]:
    tad evaṁ sāmānyato bhagavat-paramātmānau nirūpya paramātmānaṁ tāvad anekaiḥ sthāna-karma-svarūpākāra-viśeṣair nirdhārayati tribhiḥ— [śloka 1.3.2] | yasya pauruṣa-rūpasya ambhasi pralaya-kālīna-garbhodake śayānasya sataḥ ||

[^11]:
    TO BE FILLED IN. atha yasya rūpa-dvayasya sāmānyata aikavidhyena svarūpam āha—tad vai bhagavato rūpaṁ viśuddhaṁ sattvam ūrjitam [bhā.pu. 1.3.3] iti | tat śrī-bhagavataḥ pauruṣaṁ rūpaṁ vai prasiddhau viśuddho’rjita-sattvābhivyaktatvāc chakti-svarūpayor abhedāc ca tad-rūpam evety arthaḥ | uktaṁ ca dvitīyaṁ puruṣa-vyūham adhikṛtya svarūpatvaṁ tad-rūpasya—nātaḥ paraṁ parama yad bhavataḥ svarūpam [bhā.pu. 3.9.3] ity atra | viśuddhaṁ jāḍyāṁśenāpi rahitam, svarūpa-śakti-vṛttitvāt | ūrjitaṁ sarvato balavat paramānanda-rūpatvāt—ko hy evānyāt kaḥ prāṇyāt yad eṣa ākāśa ānando na syāt [tai.u. 2.7.1] iti śruteḥ | tasmāc chākṣād bhagavad-rūpe tu kaimutyam evāyātam | tad evaṁ puruṣasya dvidhā sthāna-karmaṇī uktvā svarūpavad ākāraṁ tv eka-prakāram āha paśyanty ado [§4] 

[^12]:
    candramā manaso jātaś cakṣoḥ sūryo ajāyata | 
    mukhād indraś cāgniś ca prāṇād vāyur ajāyata ||
    nābhyā āsīd antarikṣaṁ śīrṣṇo dyauḥ samavartata |
    padbhyāṁ bhūmir diśaḥ śrotrāt tathā lokān akalpayan ||

[^13]:
    viṣṇos tu trīṇi rūpāṇi puruṣākhyāny atho viduḥ |
    prathamaṁ mahataḥ sraṣṭṛ dvitīyaṁ tv aṇḍa-saṁsthitam |
    tṛtīyaṁ sarva-bhūta-sthaṁ tāni jñātvā vimucyate ||

[^14]:
    sa eṣa ādyaḥ puruṣaḥ kalpe kalpe sṛjaty ajaḥ |
    ātmātmany ātmanātmānaṁ sa saṁyacchati pāti ca ||

[^15]:
    ādyo’vatāraḥ puruṣaḥ parasya
    kālaḥ svabhāvaḥ sad-asan-manaś ca |
    dravyaṁ vikāro guṇa indriyāṇi
    virāṭ svarāṭ sthāsnu cariṣṇu bhūmnaḥ ||

[^16]:
    The section from tad evaṁ saṅkarṣaṇasya in §2 up to this point in cha, ja and Y is as follows: tato’trāvāntara-bhede’py abheda-svīkāreṇa dvi-vyūhoktir ity eva viśeṣa iti vāsudeva-sthānīyo bhagavāṁs tasmād anya evety āyātam | evam ekādaśe ca—
    
    bhūtair yadā pañcabhir ātma-sṛṣṭaiḥ
    
    puraṁ virājaṁ viracayya tasmin |
    
    svāṁśena viṣṭaḥ puruṣābhidhānam
    
    avāpa nārāyaṇa ādi-devaḥ || [bhā.pu. 11.4.3]
     ity atra tair eva vyākhyātam | ādau puruṣāvatāram āha—bhūtair iti | yadā sva-sṛṣṭaiḥ bhūtaiḥ virājaṁ brahmāṇḍaṁ puraṁ nirmāya tasmin līlayā praviṣṭaḥ, na tu bhoktṛtvena | prabhūta-puṇyasya jīvasya tatra bhoktṛtvād ity evam asyottaratra śloka-dvaye’py evam evārtho dṛśyate | tathā dvitīyasya ṣaṣṭhe sa eṣa ādyaḥ puruṣaḥ [bhā.pu. 2.6.39] ity ādi-padye ca ṭīkā—sa eṣa ādyo bhagavān yaḥ puruṣāvatāraḥ san sṛṣṭy-ādikaṁ karoti ity eṣā | evam ādyo’vatāraḥ puruṣaḥ parasya [bhā.pu. 2.6.42] ity asya ṭīkā ca darśitaiva | tathā tṛtīyasya viṁśe daivena [bhā.pu. 3.20.12] ity ādikaṁ so’nu [bhā.pu. 3.20.17] ity antam  sa-ṭīkam eva prakaraṇam atrānusandheyam | tasmād virāṭtvena tad-rūpaṁ na vyākhyātam | atra mahat-sraṣṭṛ-brahmāṇḍa-praviṣṭa-puruṣayor abhedenaivoktiḥ | 
    atha taṭastha-svarūpa-lakṣaṇābhyāṁ tad eva viśinaṣṭi—
    
    yasyāvayava-saṁsthānaiḥ kalpito loka-vistaraḥ |
    
    tad vai bhagavato rūpaṁ viśuddhaṁ sattvam ūrjitam || [bhā.pu. 1.3.3]
    avayava-saṁsthānaiḥ sākṣāc-chrī-caraṇādi-sanniveśair loka-vistaro virāḍ-ākāraḥ prapañcaḥ kalpitaḥ | yathā tad-avayava-sanniveśās tathaiva pātālam etasya hi pāda-mūlam [bhā.pu. 2.1.26] ity-ādinā navīnopāsakān prati manaḥ-sthairyāya prakhyāpitaḥ | na tu vastutas tad eva tasyāṅgam ity arthaḥ | tac chrī-bhagavataḥ pauruṣaṁ rūpaṁ | vai prasiddhau | viśuddhorjjita-sattvābhivyaktatvāc chakti-svarūpayor abhedāc ca tad-rūpam evety arthaḥ |  

[^17]:
    tad evaṁ sthāna-karma-svarūpāṇy abhidhāya ākāram apy āha (cha, ja, Y)

[^18]:
    This quote not in Y. 

[^19]:
    asya sahasra-pādāditvaṁ paramātma-sandarbhe ca vyañjitaṁ tṛtīyasya caturthe śrī-maitreyeṇa (Y)

[^20]:
    tasya pūrṇatvam eva vivṛṇoti—(Y)

[^21]:
    nidhānaṁ sva-rāśmīn sūrya iva (cha, ja, Y)

[^22]:
    jagato’pīty āha (cha, ja, Y)

[^23]:
    tad-aṁśāṁśinor (cha, ja, Y)

[^24]:
    sākṣāt puruṣa eva (cha, ja, Y)

[^25]:
    tat- (cha, ja, Y)

[^26]:
    upakṣaya- (cha, ja, Y)

[^27]:
    From kulyās tat- not in cha, ja, Y

[^28]:
    gaṇanāt tu (cha, ja)

[^29]:
    tat-samo vā (kha, ca)

[^30]:
    tato jagan-maṅgalam acyutāṁśaṁ
    samāhitaṁ śūra-sutena devī |
    dadhāra sarvātmakam ātma-bhūtaṁ
    kāṣṭhā yathānanda-karaṁ manastaḥ || 

[^31]:
    yayor ātma-samaṁ vittaṁ janmaiśvaryākṛtir bhavaḥ
    tayor vivāho maitrī ca nottamādhamayoḥ kvacit ||

[^32]:
    From _darśayiṣyate_ not in Y.

[^33]:
    avipluta iti krama-sandarbhe.

[^34]:
    Portions of verses cobbled together.

[^35]:
    śukla iti yādavapura-saṁskaraṇam |

[^36]:
    “matsyādy-avatārāṇāṁ matsyādi-śabda-sāmyena” ity atra krama-sandarbha-pāṭhas tv adhikaḥ.

[^37]:
    svayam āviviśatuḥ (ga)

[^38]:
    -enāviviśatuḥ (ga)

[^39]:
    The Haridas Shastri edition takes a turn here.

[^40]:
    This paragraph not in Y.

[^41]:
    After bhagavato’pi, cha and ja have: śrī-kṛṣṇatvenaiva darśitatvāt tasya ca aham evāsam evāgre [2.9.33] ity-ādy-uktes tasminn eva tātparyaṁ spaṣṭam iti.

[^42]:
    svayam evāvatārī | sātvatāṁ yādavānām (Y)

[^43]:
    Y has only _spaṣṭam._

[^44]:
    svarūpa- (Y)

[^45]:
    mukhyo’bhidheya (cha, ja, Y)

[^46]:
    tataś ca

[^47]:
     ity asmāt paraṁ, "saumya-krūreṣu śāntidatva-śatru-nivārakatvādiṣu vastuṣu phaleṣu madhye yasmin vastuni phale tasya bhagavato yan nāma yac-chaktitvenoktam ity arthaḥ, tan-nāma tasmin vastuni sādhakam evety anvayaḥ | yathedaṁ nāma roga-nāśakam, idaṁ nāma bhoga-dāyakam ity-ādi | evam eva rāma-nāma muktidaṁ kṛṣṇa-nāma prema-bhaktidaṁ iti sādhakaṁ tac-chakti-prakāśakam" ity atirikta-pāṭhaḥ ka-kara-lipyāṁ prāptaḥ |

[^48]:
    This sentence not in Y.

[^49]:
    siddham (Y)

[^50]:
    śrī-kṛṣṇasya śrī-caraṇa-cihna-viṣaye’dhikā jijñāsā cet bhāgavata-10.30.25-padyasya saṁkṣepa-vaiṣṇava-toṣaṇī draṣṭavyā | tathā śrīla-viśvanātha-cakravarti-pāda-dhṛtaḥ śrī-rūpa-cintāmaṇi-nāmā ca grantho draṣṭavyaḥ | brahma-sūtra-3.4.35-mādhva-bhāṣya-dhṛta-brahmāṇḍa-vākya

[^51]:
    From tathā ca… not in Y.

[^52]:
    From purāṇa-vargāt… not in Y.

[^53]:
    From satye pratiṣṭhitaḥ … not in Y.

[^54]:
    kasmai yena vibhāsito’yam atulo jñāna-pradīpaḥ purā
    tad-rūpeṇa ca nāradāya munaye kṛṣṇāya tad-rūpiṇā |
    yogīndrāya tad-ātmanātha bhagavad-rātāya kāruṇyatas
    tac chuddhaṁ vimalaṁ viśokam amṛtaṁ satyaṁ paraṁ dhīmahi ||

[^55]:
     ity api (Y)

[^56]:
    This sentence only in kha.

[^57]:
    From bhīṣma-parvaṇi not in cha, ja, Y.

[^58]:
    From _yathāsva-maty-_ to here taken from ka, kha, gha, ca (P)

[^59]:
    This paragraph not in Y.

[^60]:
    tathāpi idānīm asya prādurbhāvavati asmin dvāpare tu sa śuklo yugāvatāras tathā raktaḥ pīto’pi -- etad apy upalakṣaṇam anya-dvāpara-yugāvatāraḥ śuka-pakṣa-varṇo’pi…(cha, ja, Y)

[^61]:
    This paragraph not in Y.

[^62]:
    gataṁ in some editions

[^63]:
     -veśa- iti ākare.

[^64]:
     danujendra-niṣūdana (Y).

[^65]:
    vidhūya tad ameyātmā bhagavān dharma-gub vibhuḥ |
    miṣato daśamāsasya tatraivāntardadhe hariḥ ||

[^66]:
    nṛ.tā.u. 1.6: ṛtaṁ satyaṁ paraṁ brahma puruṣaṁ kṛṣṇa-piṅgalam |

[^67]:
    caraṇāravindaṁ(bhāgavata)

[^68]:
    tādṛśatva-sambhavābhāvāc ca (cha, ja, Y)

[^69]:
    From _sthita iti_ to end not in Y.

[^70]:
    From _tad idaṁ ca_to end not in Y.

[^71]:
    From astu vā not in XYZ.

[^72]:
    adyaiva tvad ṛte’sya kiṁ mama na te māyātvam ādarśitam 
    eko’si prathamaṁ tato vraja-suhṛd-vatsāḥ samastā api 
    tāvanto’si caturbhujās tad akhilaiḥ sākaṁ mayopāsitās
    tāvanty eva jaganty abhūs tad amitaṁ brahmādvayaṁ śiṣyate || Cf. Bhagavat-sandarbha 37.

[^73]:
    aho bhāgyam aho bhāgyaṁ nanda-gopa-vrajaukasām |
    yan-mitraṁ paramānandaṁ pūrṇaṁ brahma sanātanam || See §75, 138.

[^74]:
    tasmin bhavantāv akhilātma-hetau
    nārāyaṇe kāraṇa-martya-mūrtau |
    bhāvaṁ vidhattāṁ nitarāṁ mahātman
    kiṁ vāvaśiṣṭaṁ yuvayoḥ sukṛtyam ||

[^75]:
    naumīḍya te’bhra-vapuṣe taḍid-ambarāya
    guñjāvataṁsa-paripiccha-lasan-mukhāya |
    vanya-sraje kavala-vetra-viṣāṇa-veṇu-
    lakṣma-śriye mṛdu-pade paśupāṅgajāya ||

[^76]:
    adyaiva tvad ṛte’sya kiṁ mama na te māyātvam ādarśitam 
    eko’si prathamaṁ tato vraja-suhṛd-vatsāḥ samastā api 
    tāvanto’si caturbhujās tad akhilaiḥ sākaṁ mayopāsitās
    tāvanty eva jaganty abhūs tad amitaṁ brahmādvayaṁ śiṣyate || Cf. Bhagavat-sandarbha 37.

[^77]:
    atas tatra (Y)

[^78]:
    10.3.28: mā pratyakṣaṁ māṁsa-dṛśāṁ kṛṣīṣṭhāḥ

[^79]:
    avarasya (P)

[^80]:
    These are not Rāmānuja’s exact words. prakṛtiḥ svabhāvaḥ, svam eva svabhāvam adhiṣṭhāya svenaiva rūpeṇa svecchayā saṁbhavāmīty arthaḥ |… ātma-māyayā ātmīyayā māyayā | māyā vayūnaṁ jñānam [nighaṇṭu 22] iti jñāna-paryāyo’tra māyā-śabdaḥ | tathā cābhiyukta-prayogaḥ—māyayā satataṁ vetti prāṇināṁ ca śubhāśubham iti | ātmīyena jñānena ātma-saṁkalpenety arthaḥ |

[^81]:
    This portion from “athavā, nāhaṁ” is not in the Y edition.

[^82]:
    _sūtī-gṛhe nanu jagāda bhavān ajo nau_
    _sañjajña ity anu-yugaṁ nija-dharma-guptyai |_
    _nānā-tanūr gaganavad vidadhaj jahāsi_
    _ko veda bhūmna urugāya vibhūti-māyām ||_

[^83]:
     -maṇḍitam (cha, ja)

[^84]:
    phullendīvara-kāntim indu-vadanaṁ barhāvataṁsa-priyaṁ
    śrī-vatsāṅkam udāra-kaustubha-dharaṁ pītāmbaraṁ sundaram |
    gopīnāṁ nayanotpalārcita-tanuṁ go-gopa-saṅghāvṛtaṁ
    govindaṁ kala-veṇu-vādana-paraṁ divyāṅga-bhūṣaṁ bhaje ||

[^85]:
    From _mṛtyu-sañjaya-tantre ca_ to here not in Y.

[^86]:
    tatrāgre in Puridas, Haridas Shastri and Gauḍīya Maṭha editions

[^87]:
    abhipālayantam lakṣmī-sahasram in Gauḍīya Maṭha edition

[^88]:
    vaiśiṣṭyāpekṣayā (Y)

[^89]:
    From *: tad idaṁ kroḍīkṛta-gokulaṁ vṛndāvanākhyayātiprasiddham iti na nirdiṣṭam | kroḍīkṛta-tat-sarvam asya tu bahir-maṇḍalaṁ goloka-śvetadvīpākhyaṁ jñeyam | (cha, ja, yadavpur)

[^90]:
    This verse not in the Bengali printed editions.

[^91]:
    tat tat skānda-prahlāda-saṁhitādāv anveṣṭavyam (cha, ja, Y)

[^92]:
    divya-kadambāśokādi-vṛkṣādayo’py adyāpi mahā-bhāgavataiḥ sākṣāt kriyante iti prasiddhāvagateḥ iti (gha, ca) pāṇḍu-lipyoḥ pāṭhāntaram.

[^93]:
    ALTERNATE READING +++

[^94]:
    kledādinā (P), vedādinā (Y)

[^95]:
    This sentence not in Jadavpur.x

[^96]:
    vākya-ccheda-bhede (P), vākya-bhede (kha, ca, ja)

[^97]:
    akṣubhitatayā (P)

[^98]:
    purāṇāntara-vacanam (cha, ja, yādavpur)

[^99]:
    After jana iti… From ka, kha, gha, ca only.

[^100]:
    parama- not in ca, cha, Y.

[^101]:
    This sentence not found in P. Taken from Y.

[^102]:
     ity-ādibhir bahu-varṇita- (cha, ja, Y)

[^103]:
    109.53 in the critical edition. The line reads there: devatārthaṁ vayaṁ cāpi mānuṣatvam upāgatāḥ.

[^104]:
    Only cha-ja-Y have _golokākhyam. _P has _gokulākhyam._ The latter must be correct because of the word _atra _glossed as _bhūmau._

[^105]:
    Only in ka.

[^106]:
    ca, cha, Y.

[^107]:
    Y only.

[^108]:
    The V. edition has kūrma-purāṇe vyāsa-gītāyāṁ sad-ācāra-prasaṅge pativratā-māhātmye. Chatterjee quotes the following verse from Agni Purana—sītayā rādhito vahniś chāyā-sītām ajījanat | tāṁ jagrāha daśa-grīvaḥ sītā vahni-puraṁ gatā ||

[^109]:
    mamecchayā (cha, ja, Y)

[^110]:
    eko devo sarva-bhūteṣu gūḍhaḥ
    sarva-vyāpī sarva-bhūtāntarātmā |
    karmādhyakṣaḥ sarva-bhūtādhivāsaḥ
    sāksī cetāḥ kevalo nirguṇaś ca ||

[^111]:
    ko vānyo’pi guṇānāṁ paro guṇātīto deha-yogaṁ karma-vistāraṁ vā’rhatīti ||

[^112]:
    vedāham antar manasīpsitaṁ te
    dadāmi yat tad duravāpam anyaiḥ
    satre purā viśva-sṛjāṁ vasūnāṁ
    mat-siddhi-kāmena vaso tvayeṣṭaḥ

[^113]:
    This paragraph found in Vrindavan editions.

[^114]:
    There is no supplementary commentary in the extant editions of Krama-sandarbha.

[^115]:
    saha dveṣābhāsas tasyāpy anusmaraṇasya (cha, ja)

[^116]:
    From _eke_ not in Yādavpur.

[^117]:
    hetutvāspaṣṭatvāt (cha, ja, Y)

[^118]:
    māyā-

[^119]:
    tatrāpi, he kalyāṇyaḥ ! sarva-vighna-rahitāḥ ! arthāntare sa-śarīrā eva ca | tāsāṁ śarīra-par ityāgādikaṁ tu māyikam eveti bhāvaḥ | iti cha, ja, Y pāṭhāntaram.

[^120]:
    sarva-… pūrvakam iti Y-granthe nāsti.

[^121]:
    vidurasyeva (cha, ja, Y)

[^122]:
    yudhiṣṭhirasyeva (cha, ja, Y)

[^123]:
    kurukṣetre sākṣād api (cha, ja, Y)

[^124]:
     ity atra tādṛśīnāṁ sākṣād eva tat-prāptiḥ phalaṁ nānyeṣām ivāmṛtatva-mātram ity etat tāsām āśvāsana-rūpa-bhagavad-vacanānantaram | nanu tvaṁ dvārakāyām eva sadā krīḍasi vayaṁ tu vṛndāvana-vāsinyaḥ kathaṁ prāpsyāma ity āśaṅkya yuṣmābhir n itya-saṁyukta evāham asmīti tathāvidham ātmānam upadiśati dvābhyāṁ— (cha, ja, Y)

[^125]:
    yaḥ kaumāra-haraḥ sa eva hi varas tā eva caitra-kṣapās
    te conmīlita-mālatī-surabhayaḥ prauḍhāḥ kadambānilāḥ
    sā caivāsmi tathāpi tatra surata-vyāpāra-līlā-vidhau
    revā-rodhasi vetasī-taru-tale cetaḥ samutkaṇṭhate ||

[^126]:
    The Y reading is athāprakaṭa-līle (?)

[^127]:
    krīḍaneneha deha-bhāk

[^128]:
    māyayā…pratītānāṁ replaced by tat-patiṁ-manyānāṁ (cha, ja, Y)

[^129]:
    svīkṛtatvāt (cha, ja, Y)

[^130]:
    For utkaṇṭhā… poṣārtham just utkaṇṭhā-poṣārtham (Y)

[^131]:
    nārada-pañcarātre ca (cha, ja, Y)

[^132]:
    _n itya_ not in cha, ja Y.

[^133]:
    camatkṛta- (cha, ja, Y)

[^134]:
    From here: atraikādaśa-samā vyāpya gūḍhārcir ity eṣa evārthaḥ | athavā ekādaśabhir eva… (cha, ja, Y)

[^135]:
    This paragraph taken from ka-kha-gha-ca (P). The paragraph is found in _Krama-sandarbha_ to 3.2.26.

[^136]:
    tasyāṁ (cha, ja, Y)

[^137]:
    This word seems superfluous. The speaker of the verse is Uddhava, so the verb should be singular, and it is the same as the first word of the verse.

[^138]:
    sārūpyeṇa (P)

[^139]:
    sotkaṇṭhau (P)

[^140]:
    bahu-vastrābharaṇādibhis (P)

[^141]:
    -dharo hariḥ 

[^142]:
    manomayatvāt (cha, ja, Y)

[^143]:
    This verse to end taken from only ka, kha, gha, ca (P)

[^144]:
    vasudevād āgatasya tasya not in Y.

[^145]:
    This verse not in Y.

[^146]:
    This paragraph not in Y.

[^147]:
    From pūrvam… not in Y.

[^148]:
    tayor līlayor bhedāvedane dṛṣṭāntas tv ayaṁ | **līlābdhe** āvedanāṁśa eva, na tu sarvāvedanāṁśe lokavat tu līlā-kaivalyam [ve.sū. 2.1.33] itivat | (Y)

[^149]:
    After _praviṣṭā api… _ yādṛśaṁ tasya svarūpaṁ prāptās— (cha, ja, Y)

[^150]:
    This paragraph not in Y.

[^151]:
    pratīyamānatvam.

[^152]:
     Quoted at VS 3.4.2 by Shankara. Śatapatha Brāhmaṇa 3.6.1.

[^153]:
    paryāptir (HDS)

[^154]:
    ādhunikaiś ca only in cha, ja, Y.

[^155]:
    From sopadravatvaṁ, cha, ja, Y have only _tasmād asau._

[^156]:
    mahā only in cha, ja, Y.

[^157]:
    From here to end of paragraph only in cha, ja and Y.

[^158]:
    para-sparśena (cha, ja, Y)

[^159]:
    adhunā cānyadā ca… tasya… bhagavad-dārābhedena.  These words are not in Y.

[^160]:
    From here to _līlā-nāṭya-rakṣārtham_ not in Y.

[^161]:
    Y has the following: yathaiva hi tava sutaḥ sati yadādhara-bimbe datta-veṇuḥ [bhā.pu. 10.35.14] ity-ādau, śuśrūṣantyaḥ patīn kāścit [bhā.pu. 10.29.7] ity-ādau, tā vāryamāṇāḥ patibhiḥ [bhā.pu. 10.29.8] ity-ādau ca svarūpa-siddhānām eva darśanaṁ tatra tatrāvagatam | evam anyatrāpy avagamyam | tāsām anya-kṛta-dhvaṁsābhāvasya kāraṇaṁ prabhāvaś ca sambhāvyate—
    ya etasmin mahā-bhāgāḥ prītiṁ kurvanti mānavāḥ |
    nārayo’bhibhavanty etān viṣṇu-pakṣān ivāsurāḥ || [10.8.18] iti kaimutya-prāpteḥ | 
    atha tāsām apatya-śravaṇaṁ ca yātṛ-māninī-prabhṛtīnām apatye tad-vyavahārāt |

[^162]:
    This last sentence not in Y.

[^163]:
    viditāḥ (cha, ja, Y)

[^164]:
    prāpañcitābhyāṁ (*Y)

[^165]:
    From here to end of anuccheda not in Y.

[^166]:
    na vastavyam ihāsmābhir jijīviṣubhir āryakāḥ |
    prabhāsaṁ sumahat-puṇyaṁ yāsyāmo’dyaiva mā ciram ||

[^167]:
    This section to end of _anuccheda_ not in Y.

[^168]:
    svān svān (cha, ja, Y)

[^169]:
    vitīrṇa (Y)

[^170]:
    ayam udayati mudrā-bhañjanaḥ padminīnām 
    udaya-giri-vanālī-bāla-mandāra-puṣpam |
    viraha-vidhura-koka-dvandva-bandhur vibhindan 
    kupitakapi-kapola-kroḍa-tāmras-tamāṁsi ||
    sāh itya-darpaṇa 9.6, 

[^171]:
    Portion from _sa eṣa yadvad_… not in Y, etc.

[^172]:
    **ajñair** asya śrī-viṣṇos tava tattvajñair

[^173]:
    uvāca puratas tasmai tasya divyā sarasvatī |
    kāmaḥ kṛṣṇāya govinda he gopī jana ity api |
    vallabhāya priyā vahner mantram te dāsyati priyam ||24||

[^174]:
    From lakṣmītve'pi to ity ādau not in Y etc.

[^175]:
    vyākhyāntare not in P.

[^176]:
    _athavā _to _iti. _Not in Y et al.

[^177]:
    pūrvāsām (Y)

[^178]:
    sva-śakty-eka-prakāśakatvāt (cha, ja, Y)

[^179]:
    apāṇi-grāhakatvāt not in Y et al.

[^180]:
     skānda-prahlāda-saṁhitāyāṁ dvārakā-māhātmye māyā-saraḥ-prastāve punar uddhavāgamane priya-prāptivat priya-dūta-prāptāv api sva-svabhāvābhivyaktes tad-bhāvokti-sahitāny evāṣṭau nāmāni nirdiṣṭāni, kintv atyanta-duḥkha-mayoktitvān naitādṛśa-rasāvasare dṛśyāni | kadācid vicārāvasare tv apekṣyāṇīty ananya-gatikatvenaiva likhyante, yathā—tac chrutvā vacanaṁ tasya lalitā krodha-mūrcchitā |
    uddhavaṁ sāśru-nayanā sovāca rudatī tadā ||
    śrī-lalitovāca—
    asatyo bhinna-maryādaḥ śaṭhaḥ krūra-jana-priyaḥ |
    mā kṛthāḥ purato’smākaṁ kathās tasyākṛtātmanaḥ ||
    dhik dhik pāpa-samācāro dhig asau niṣṭhurāśayaḥ |
    hitvā yaḥ strī-janān mūḍho gato dvāravatīṁ prati ||
    śrī-śyāmalovāca—
    kiṁ tasya manda-bhāgyasya svalpa-puṇyasya duḥkhadāḥ |
    mā kurudhvaṁ kathāḥ sakhyaḥ kathāḥ kathayatāparāḥ |
    śrī-dhanyovāca—
    kenāyaṁ hi samānīto dūto duṣṭa-janasya ca |
    yātuṁ tena pathā pāpo yena nāyāti vai punaḥ |
    śrī-viśākhovāca—
    na śīlaṁ na kulaṁ yasya jñāyate janma karma ca |
    hīnasya puruṣārtheṣu tena saṅgo nirarthakaḥ |
    śrī-rādhovāca—
    pūtanā-ghātane yasya nāsti pāpa-kṛtaṁ bhayam |
    tasya strī hanane sādhvaḥ śaṅkā kāpi na vidyate ||
    śrī-śaibyovāca—
    satyaṁ brūhi mahābhāga kiṁ karoti yadūttamaḥ |
    saṁvṛto nāgara-strībhiḥ kathāsmākaṁ karoti kim ||
    śrī-padmovāca—
    kadoddhava mahā-bāhuḥ nāgarī-jana-vallabhaḥ |
    sameṣyatīha dāśārhaḥ padma-patrāyatekṣaṇaḥ ||
    śrī-bhadrovāca—
    hā kṛṣṇa gopa-pravara hā gopī-jana-vallabha |
    samuddhara mahābāho gopīḥ saṁsāra-sāgarāt || iti | iti laghu-toṣaṇī 10.32.8. tatra draṣṭavyam.

[^181]:
    The two editions differ considerably here. See next footnote. This is not in Puridas and not contained in his footnotes either.

[^182]:
    For the secton beginning here and ending _svayaṁ lakṣmītvam_. Y et al have only: _ata eva satīṣv apy anyāsu ekayā ity anena tatrāpi para-mukhyātvam abhihitam |_

[^183]:
    From _ata eva_, not in Y et al.

[^184]:
    tat-saṁsarga-... (Y et al).

[^185]:
    Y etc. have the following in the place of this Sāh itya-darpaṇa verse: prativastūpamā sā syād vākyayor gamya-sāmyayoḥ | eko’pi dharmaḥ sāmānyo yatra nirdiśyate pṛthak || [sā.da. 10.49] iti | iyaṁ mālayāpi dṛśyate iti | evaṁ samaṁ syād ānurūpyeṇa ślāghā yogyasya vastuna iti | tathā vastu vālaṅkṛtir vāpi dvidhārthaḥ sambhavī svataḥ | kaveḥ prauḍhokti-siddho vā tan-nibaddhasya veti ṣaṭ | ṣaḍbhis tair...
