+++
title = "१ तत्त्वम्"

+++

<details><summary>English intro (द्रष्टुं नोद्यम्)</summary>

Edition 3.00 2016.06.23

Edition 3.01 2020.06.15

The following printed editions were used in making this text:



- (ed.) Sitanath Goswami, Jadavpur University, 1967. (only mula and Baladeva)
- (ed.) Haridas Shastri. Vrindavan, 1983. (mula and all commentaries)
- (ed.) Kanailal Adhikari. (Mayapur: Gopinath Gaudiya Math, 1998) (mula, Baladeva and _Sarva-samvādinī_).
- Puridas edition of 1953 for _Sarva-samvādinī_. [This edition has been used by 2 and 3 above.]
- Another edition of _Sarva-samvādinī_, (ed.) Rasikamohan Sarma Vidyabhusana (Bangiya Sahitya Parisat, 1327=1921 CE).

The numbering has been adjusted slightly. The old numbering system has been kept, but the following should be noted. The Tattva-sandarbha differs from the other five sandarbhas in that it is divided into two sections—the _Pramāṇa-prakaraṇam_ and the _Prameya-prakaraṇam_. The first section establishes the authority of the Bhāgavatam as a source of revealed knowledge or shabda. The second enters into the content of the Bhāgavata-sandarbha. Thus the numbering system followed throughout the rest of the Bhāgavata-sandarbha only begins with the _Prameya-prakaraṇam_, with each section corresponding to the main Bhāgavata verse under discussion. This is apparently what Puridas followed in the numbering in his _Sarva-samvādinī_ edition. Baladeva is the apparent source of the current numbering system, which he himself announces at the end of the commentary to the first verse.

In order to facilitate the recognition of the different commentaries, the following color-code has been used:



- Jiva’s original text is in bold black. I have used the same colors here as in other editions of the Sandarbhas—violet for the main verse under discussion, blue for other quoted material. To further complicate matters, I have used green to indicate quoted commentaries by other authors, usually Sridhar Swami. These are all in bold. (The great advantage of this electronic format is that you, the reader, are free to change anything you like!)
- _Sarva-samvādinī_ is in green.
- Baladeva Vidyabhushana in violet.
- Radha Mohan Goswami in brown. (Seems to be incomplete)
- Gaura-kishora Goswami in plum. (Seems to be incomplete)
</details>





षट्-सन्दर्भ-नामक-

श्री-भागवत-सन्दर्भे प्रथमः

**तत्त्व-सन्दर्भः**




षट्-सन्दर्भ-नामक-

श्री-भागवत-सन्दर्भे प्रथमः

**तत्त्व-सन्दर्भः**

—ओ)०(ओ—

श्री-कृष्णो जयति ।


## मङ्गलाचरणम्
अथ मङ्गलाचरणम्[^१]

[१]

[^१]:
    अत्र शिरो-वाक्यं कस्मिंश्चित् हस्त-लिप्यां न लभ्यते । तद् एव प्रकरण-लब्धम् इति सम्पादकेनानेन संयोजितम्। अस्य सन्दर्भस्य तिस्रो विभागाः—मङ्गलाचरणं, प्रमाण-प्रकरणं, प्रामेय-प्रकरणं च ।



> **कृष्ण-वर्णं त्विषाकृष्णं साङ्गोपाङ्गास्त्र-पार्षदम् ।**  
> **यज्ञैः सङ्कीर्तन-प्रायैर् यजन्ति हि सुमेधसः ॥१॥** [भा।पु। ११.५.३२]

**सर्व-संवादिनी :** श्री-कृष्ण-चैतन्य-चन्द्राय नमः ।

श्री-कृष्णं नमता नाम सर्व-संवादिनी नाम ।

श्री-भागवत-सन्दर्भस्यानुव्याख्या विरच्यते ॥

अथ श्री-भागवत-सन्दर्भ-नामानं ग्रन्थम् आरभमाणो महा-भागवत-कोटि-बहिर्-अन्तर्-दृष्टि-निष्टङ्कित-भगवद्-भविष्यत् निजावतार-प्रचार-प्रचारित-स्व-स्वरूप-भगवत्-पद-कमलावलम्बि-दुर्लभ-प्रेम-पीयूष-मय-गङ्गा-प्रवाह-सहस्रं स्व-सम्प्रदाय-सहस्राधिदैवं श्री-कृष्ण-चैतन्य-देव-नामानं श्री-भगवन्तं कलि-युगेऽस्मिन् वैष्णव-जनोपास्यतयावतारस्यार्थ-विशेषालिङ्गितेन श्री-भागवत-पद्य-संवादेन स्तौति—कृष्ण-वर्णम् इति । एकादश-स्कन्धे कलि-युगोपास्य-प्रसङ्गे पद्यम् इदम् । अर्थश् च—त्विषा कान्त्या योऽकृष्णो गौरस् तं कलौ सुमेधसो यजन्ति । गौरत्वं चास्य—

> आसन् वर्णास् त्रयो ह्य् अस्य गृह्णतोऽनुयुगं तनुः ।
> शुक्लो रक्तस् तथा पीत इदानीं कृष्णतां गतः ॥ [भा।पु। १०.८.१३]

इत्य् अतः पारिशेष्य-प्रमाण-लब्धम् । इदानीम् एतद् अवतारास्पदत्वेनाभिख्याते द्वापरे कृष्णतां गत इत्य् उक्तेः शुक्ल-रक्तयोः सत्य-त्रेता-गतत्वेनैकादश एव वर्णितत्वाच् च । पीतस्यातीतत्वं प्राचीन-तद्-अवतारापेक्षया । उक्तं चैकादशे द्वापरोपास्यत्वं श्री-कृष्णस्य श्यामत्व-महाराजत्व-वासुदेवादि-चतुर्मूर्तित्व-लक्षण-तल्-लिङ्ग-कथनेन—


> द्वापरे भगवाञ् श्यामः पीत-वासा निजायुधः ।  
> श्रीवत्सादिभिर् अङ्कैश् च लक्षणैर् उपलक्षितः ॥   
> तं तदा पुरुषं मर्त्या महा-राजोपलक्षणम् ।  
> यजन्ति वेद-तन्त्राभ्यां परं जिज्ञासवो नृप ॥  
> नमस् ते वासुदेवाय नमः सङ्कर्षणाय च ।  
> प्रद्युम्नायानिरुद्धाय तुभ्यं भगवते नमः ॥ [भा।पु। ११.५.२७-२९] इति ।

अतो विष्णु-धर्मोत्तरादौ यच् च द्वापरे शुक-पक्ष-वर्णत्वम्, कलौ च नील-घन-वर्णत्वं श्रूयते, तद् अपि यदा श्री-कृष्णावतारो न स्यात्, तद् द्वापर-विषयम् एव मन्तव्यम् । एवं च यद्-द्वापरे श्री-कृष्णोऽवतरति, तद्-अनन्तर-कलाव् एव श्री-गौरोऽप्य् अवतरतीति स्वारस्य-लब्धेः, साक्षात् स्वयं श्री-कृष्णाविर्भाव-विशेष एवायं श्री-गौर इत्य् आयाति, तद्-अव्यभिचारात् । अत एव यद् विष्णु-धर्मोत्तरे निर्णीतम्—

> प्रत्यक्ष-रूप-धृग्-देवो दृश्यते न कलौ हरिः ।  
> कृतादिष्व् एव तेनैव त्रियुगः परिपठ्यते ॥  
> कलेर् अन्ते च सम्प्राप्ते कल्किनं ब्रह्म-वादिनाम् ।  
> अनुप्रविश्य कुरुते वासुदेवो जगत्-स्थितिम् ॥ [वि।ध। १०४][^२] इत्य्-आदि ।

[^२]:
    अत्र कैश्चित् “चतुर्युगावस्था” लिख्यते । तत् तु न मम प्रकाशित-विष्णु-धर्मोत्तर-संस्करणे न कुत्रापि लब्धम् ।


तद् अप्य् अमर्यादैश्वर्य-कृष्णत्वेनैवातिक्रान्तम्, तस्य [श्री-गौरस्य] कलि-प्रथम-व्याप्ति-[श्री-कृष्ण-श्रीगौरयोर् अवतरणे मिथोऽव्यभिचरित-सम्बन्ध]-दर्शनात् ।

तद् एतद्-आविर्भावत्वं तस्य स्वयम् एव विशेषण-द्वारा व्यनक्ति—कृष्ण-वर्णम् । कृष्णेत्य् एतौ वर्णौ यत्र यस्मिन् श्री-कृष्ण-चैतन्य-देव-नाम्नि श्री-कृष्णत्वाभिव्यञ्जकं कृष्णेति वर्ण-युगलं प्रयुक्तम् अस्तीत्य् अर्थः। तृतीये श्रीमद्-उद्धव-वाक्ये—समाहुताह्[^३][भा।पु। ३.३.३] इत्य्-आदि-पद्ये, श्रियः सवर्णेन इत्य् अत्र [श्रीधर-स्वामि-पाद-कृतायां] टीकायाम्, “श्रियो रुक्मिण्याः समानं वर्ण-द्वयं वाचकं यस्य स श्रियः स-वर्णो रुक्मी” इत्य् अपि दृश्यते । 

[^३]:
    समाहुता भीष्मक-कन्यया ये
    श्रियः सवर्णेन बुभूषयैषाम् ।
    गान्धर्व-वृत्त्या मिषतां स्व-भागं
    जह्रे पदं मूर्ध्नि दधत् सुपर्णः ॥


यद् वा, कृष्णं वर्णयति तादृश-स्व-परमानन्द-विलास-स्मरणोल्लास-वशतया स्वयं गायति, परम-कारुणिकतया च सर्वेभ्योऽपि लोकेभ्यस् तम् एवोपदिशति यस् तम् । 

अथवा स्वयम् अकृष्णं गौरं त्विषा स्व-शोभा-विशेषेणैव कृष्ण-वर्णं कृष्णोपदेष्टारं च । यद्-दर्शनेनैव सर्वेषां श्री-कृष्णः स्फुरतीत्य् अर्थः । 

किं वा, सर्व-लोक-दृष्टाव् अकृष्णं गौरम् अपि भक्त-विशेष-दृष्टौ त्विषा प्रकाश-विशेषेण कृष्ण-वर्णं तादृश-श्यामसुन्दरम् एव सन्तम् इत्य् अर्थः । तस्मात् तस्मिन् सर्वथा श्री-कृष्ण-रूपस्यैव प्रकाशात् तस्यैव साक्षाद् आविर्भावः स्वयं स इति भावः ।

तस्य श्री-भगवत्त्वम् एव स्पष्टयति—साङ्गोपाङ्गास्त्र-पार्षदम्, बहुभिर् महानुभावैर् असकृद् एव तथा दृष्टोऽसाव् इति गौड-वरेन्द्र-बङ्ग-शुह्मोत्कलादि-देशीयानां महा-प्रसिद्धिः[^४] । तथाङ्गानि, परम-मनोहरत्वात्। उपाङ्गानि भूषणादीनि, महा-प्रभाववत्त्वात्, तान्य् एवास्त्राणि सर्वदैकान्त-वासित्वात् । तान्य् एव पार्षदा । यद् वा, अत्यन्त-प्रेमास्पदत्वात् तत्-तुल्या एव पार्षदाः श्रीमद्-अद्वैताचार्य-महानुभाव-चरण-प्रभृतयः, तैः सह वर्तमानम् इति चार्थान्तरेण व्यक्तम् । 

[^४]:
    प्रसिद्देः इति पाठः।


तम् एवं-भूतं कैर् यजन्ति ? यज्ञैः पूजा-सम्भारैः । न यत्र यज्ञेश-मखा महोत्सवाः [भा।पु। ५.१९.२३] इत्य् उक्तेः । तत्र च विशेषणेन तम् एवाभिधेयं व्यनक्ति—सङ्कीर्तनं बहुभिर् मिलित्वा तद्-गान-सुखं श्री-कृष्ण-गानम्, तत्-प्रधानैः । तथा सङ्कीर्तन-प्राधान्यस्य तद्-आश्रितेष्व् असकृद् एव दर्शनात् स एवात्राभिधेय इति स्पष्टम् ॥१॥ 

**बलदेवः :** श्री-कृष्णो जयति । 

भक्त्य्-आभासेनापि तोषं दधाने

धर्माध्यक्षे विश्व-निस्तारि-नाम्नि ।

नित्यानन्दाद्वैत-चैतन्य-रूपे

तत्त्वे तस्मिन् नित्यम् आस्तां रतिर् नः ॥

मायावादं यस् तमः-स्तोमम्

उच्चैर् नाशं निन्ये वेद-वाग्-अंशु-जालैः ।

भक्तिर् विष्णोर् दर्शिता येन लोके

जीयात् सोऽयं भानुर् आनन्द-तीर्थः ॥

गोविन्दाभिधम् इन्दिराश्रित-पदं हस्त-स्थ-रत्नादिवत् ।

तत्त्वं तत्त्व-विद् उत्तमौ क्षिति-तले यौ दर्शयाञ्चक्रतुः ॥

मायावाद-महान्धकार-पटली-सत्-पुष्पवन्तौ सदा

तौ श्री-रूप-सनातनौ विरचिताश्चर्यौ सुवर्यौ स्तुमः ॥

यः साङ्ख्य-पङ्केन कुतर्क-पांशुना

विवर्त-गर्तेन च लुप्त-दीधितिम् ।

शुद्धं व्यधाद् वाक्-सुधया महेश्वरं

कृष्णं स जीवः प्रभुर् अस्तु नो गतिः ॥

आलस्या अप्रवृत्तिः स्यात् पुंसां यद् ग्रन्थ-विस्तरे ।

अतोऽत्र गूढे सन्दर्भे टिप्पन्य् अल्पा प्रकाश्यते ॥

श्रीमज्-जीवेन ये पाठाः सन्दर्भेऽस्मिन् परिष्कृताः ।

व्याख्यायन्ते त एवामी नान्ये ये तेन हेलिताः ॥

श्री-बादरायणो भगवान् व्यासो ब्रह्म-सूत्राणि प्रकाश्य तद्-भाष्य-भूतं श्री-भागवतम् आविर्भाव्य शुकं तद्-अध्यापितवान् । तद्-अर्थं निर्णेतु-कामः श्री-जीवः प्रत्यूह-कुलाचल-कुलिशं वाञ्छित-पीयूष-बलाहक-स्वेष्ट-वस्तु-निर्देशं मङ्गलम् आचरति कृष्णेति । निमि-नृपतिना पृष्टः करभाजनो योगी सत्यादि-युगावतारानुक्त्वाऽथ कलाव् अपि तथा शृणु [भा।पु। ११.५.३१] इति तम् अवधाप्याह—कृष्ण-वर्णम् इति । सुमेधसो जनाः कलाव् अपि हरिं भजन्ति । कैः ? इत्य् आह सङ्कीर्तन-प्रायैर् यज्ञैः अर्चनैर् इति । कीदृशं तम् ? इत्य् आह—कृष्णो वर्णो रूपं यस्यान्तर् इति शेषः । त्विषा कान्त्या त्व् अकृष्णम् । शुक्लो रक्तस् तथा पीतः इदानीं कृष्णतां गतः [भा।पु। १०.८.१३] इति गर्गोक्ति-पारिशेष्य-विद्युद्-गौरम् इत्य् अर्थः । अङ्गे नित्यानन्दाद्वैतौ । उपाङ्गानि श्रीवासादयः । अस्त्राणि अविद्या-च्छेत्तृत्वाद् भगवन्-नामानि । पार्षदान् गदाधर-गोविन्दायः । तैः सहितम् इति महाबलित्वं व्यज्यते । गर्ग-वाक्ये पीत इति प्राचीन-तद्-अवतारापेक्षया । अयम् अवतारः श्वेत-वराह-कल्प-गताष्टविंश-वैवस्वतम् अन्वन्तरीय-कलौ बोध्यः । तत्रत्ये श्री-चैतन्य एवोक्त-धर्म-दर्शनात् । अन्येषु कलिषु क्वचिच् छ्यामत्वेन क्वचिच् छुक-पत्राभत्वेन व्यक्तेर् उक्तेः । छन्नः कलौ यद् अभवः [भा।पु। ७.९.३८] इति,शुक्लो रक्तस् तथा पीतः [भा।पु। १०.८.१३] इति,कलाव् अपि तथा शृणु [भा।पु। ११.५.३१] इतिच । ये विमृशन्ति ते सुमेधसः । छन्नत्वं च प्रेयसी-त्विषावृतत्वं बोध्यम् । 

अङ्काःपूर्वाङ्कतोऽत्रान्ये टिप्पनी-क्रम-बोधकाः ।

द्वि-बिन्दवस् ते विज्ञेया विषयाङ्कारस् त्व् अबिन्दवः ॥

अत्र ग्रन्थे स्कन्धाध्याय-सूचका युग्माङ्का ग्रन्थ-कृतां सन्ति । तेभ्योऽन्ये ये टिप्पनी-क्रम-बोधायास्माभिः कल्पितास् ते द्विबिन्दु-मस्तकाः । विषय-वाक्येभ्यः परे येऽङ्कास् ते त्व् अबिन्दु-मस्तका बोध्याः ॥१॥[^५]

**राधा-मोहन-गोस्वामी :** 

[^५]:
    अङ्का इत्य् आदौ बोध्याः इत्य्-अन्तम् अंशं कानाइ-लाल-पण्डितस्य संस्करणे नास्ति।


चैतन्यं परमानन्दम् अद्वैतं द्वैत-कारणम् ।

श्री-कृष्णं राधया सार्धं प्रणमामि जगद्-गतिम् ॥

अस्य ग्रन्थस्य मुख्याभिधेय-श्री-कृष्ण-सङ्कीर्तन-रूप-मङ्गलं कुर्वन् तस्य मुख्योपास्यतां प्रमाणयन्न् एकादशस्थ-पद्यं दर्शयति—त्विषाकृष्णम् इति कनकम् इवोज्ज्वलम् । सुमेधस इति श्री-कृष्ण-कीर्तनं कलौ परम-श्रेयस्त्वेन शास्त्राचार्य-विवेचितम् इति सूचयति ॥१॥

**गौर-किशोर-गोस्वामी :** 

यो गृह्णाति चिरं सेवाम् आत्म-प्रीति-प्रदां ध्रुवाम् ।

सुष्ठु-सम्पादितां साध्वीं स्व-भार्या-भ्रातृ-वंशजैः ॥

विष्णु-प्रिया-हृदिस्थोऽसौ श्री-गौराङ्गो महाप्रभुः ।

माया-मुग्धान् जनान् पातु प्रेम-भक्ति-प्रदानतः ॥

श्री-कृष्णः परमानन्दो राधयालिङ्गितः सदा ।

विदधातु परं क्षेमं तत्-पादाब्ज-श्रियाय च ॥

नत्वा विष्णु-प्रिया-नाथं नाम्ना स्वर्ण-लता मया ।

विवृतिः क्रियते शुद्धा सन्दर्भार्थ-प्रबोधिनी ॥

येन संरचितं मूलं स श्री-जीवो दयानिधिः ।

शक्तिं सञ्चारयत्व् अस्मिन् विवृतेः परिलेखने ॥

कुतो वा नूतनं वस्तु वयम् उत्प्रेक्षितुं क्षमाः ।

वचो विन्यास-वैचित्र्य-मात्रम् अत्र विचार्यताम् ॥

श्री-गौराङ्ग-चरण-कमल-मकरन्द-मधुप-श्री-कृष्ण-चैतन्य-वैष्णव-सम्प्रदायाचार्य-चूडामणिः श्री-जीव-गोस्वामि-पादः चिकीर्षितस्य षट्-सन्दर्भापर-नाम-श्री-भागवत-सन्दर्भ-सिद्धान्त-ग्रन्थस्य निर्विघ्न-परिसमाप्त्य्-अर्थं निर्विघ्न-परिसमाप्ति-कामो मङ्गलम् आचरेद् इत्य् अविगीत-शिष्टाचारानुमित-श्रुत्य्-आदौ तत्त्व-सन्दर्भ-ग्रन्थ-प्रारम्भे कलि-कल्मषाच्छनानां वेद-बोधितोपास्य-निर्घण्ट-व्याजेन मङ्गलम् आचरति—कृष्णेति ।

सर्वोऽप्य् अयं लोक-प्रसिद्धो वेदः प्रत्यक्षानुमानाभ्याम् अनवगतेष्टानिष्ट-प्राप्ति-परिहारोपाय-प्रकाशन-परः, सर्व-पुरुषाणां निसर्गत एव तत्-प्राप्ति-परिहारयोर् इष्टत्वात्, दृश्यते हि खलु सुख-दुःख-प्राप्ति-परिहारयोर् लोक-प्रवृत्तिः—“सुखं मे स्यात्, दुःखं माभूत्” इति स्वभावतः सर्वेषां पुरुषाणाम् अनवच्छिन्न-सुखादि-मात्रम् अभिलाषोपलम्भात् । दृष्ट-विषये च इष्टानिष्ट-प्राप्ति-परिहारोपाय-ज्ञानं प्रत्यक्षानुमानाभ्याम् एव सञ्जायते । अत एव न तत्रागमान्वेषणम् उपासनादि-पारमार्थिकालौकिक-विषये तु प्रत्यक्षादीनाम् अप्रवृत्त्या भवति तत्रागमान्वेषणा । अव्युत्पन्नानां प्रत्यक्षादिकं प्रमाणं माभूत् । 

व्युत्पन्नस्य तु प्रत्यक्षादिनैव पारमार्थैक-तत्त्व-निश्चयो भवत्य् एवेति चेत्, न, व्युत्पन्नस्यापि भ्रमादि-दोष-चतुष्टय-दर्शनात् । यादृशो हि पशु-शकुन्न्तादीनाम् अविप्रतिपन्न-मुग्ध-भावानां व्यवहारः । तादृशो व्युत्पन्नानाम् अपि पुंसां दृश्यते इति प्रत्यक्षादीनां लौकिक-प्रमाणाभावानाम् अलौकिक-तत्त्व-ज्ञानान् उपायता सिद्धा । अतोऽत्रापौरुषेय-वेद एवास्माकं प्रमाणम् । प्रत्यक्षादीनां तु तद्-अनुसारितया परतः प्रामाण्यं बोध्यम् । 

तथा हि द्वापरे वेदेषु समुत्सन्नेषु सङ्कीर्ण-प्रज्ञैर् ब्रह्मादिभिर् अभ्यर्थितो भगवान् पुरुषोत्तमः कृष्ण-द्वैपायन-रूपेणावतीर्य तान् उद्धृत्य विबभाज । तद्-अर्थ-निर्णेत्रीं चतुर्-लक्षणीं च ब्रह्म-मीमांसाम् आविश्चकार इत्य् अस्ति कथा स्कान्दी । तद्-अनन्तरं श्री-नारद-निर्देशेन ब्रह्म-मीमांसाया अकृतिम् अभाष्य-भूतं श्रीमद्-भागवतम् आव्रिभावयामास । स्मर्यते च गारुडे—अर्थोऽयं ब्रह्म-सूत्राणां भारतार्थ-विनिर्णयः इति । अथाधुना, “स्वल्पं तथायुर् बहवश् च विघ्नाः” इति दृष्ट्वा कलि-युगे अस्मिन् युगोचित-वेद-विहित-देवोपासनां हित्वा अन्यद् एव यजन-याजनेन वृथायुः-क्षपणेनालम् इति निर्णेतुं मङ्गलाचरण-प्रसङ्गात् स्व-पर-पक्ष-मण्डन-खण्डनेनास्मिन् कलौ एकस्यैव श्री-गौराङ्ग-महाप्रभु-कृष्ण-चैतन्य-देवस्य प्राधान्येनोपास्यत्वं सकल-वेद-सार-भूत-श्रीमद्-भागवत-पद्य-संवादेन आदौ घोषयति—कृष्णेति ।

श्री-भागवते एकादश-स्कन्धे कलि-योगोपास्य-निर्णयावसरे पद्यम् इदं—कृष्ण-वर्णम् इति । तत्र महाराजेन निमिना जिज्ञासितः सन् नव-योगीन्द्राणाम् अन्यतमः श्री-करभाजनः सत्य-त्रेता-द्वापर-युगावतारान् उक्त्वा तद्-अनन्तरम् अस्मिन् कलौ “को देवः ? का वा उपासना-पद्धतिः ? इति सन्देह-निराकरणार्थं ज्ञापयति—“कृष्ण-वर्ण” इति । त्विषा कान्त्या अकृष्णम् इति स्वामि-पादेनोक्तम् । यः कान्त्या अकृष्णः तं देवं सुमेधसो विवेकिनो यजन्ति । यजन-प्रणालीम् आह—सङ्कीर्तन-प्रायैः, यज्ञैर् अर्चनैः, न तु अन्य-यज्ञैः इत्य् अनेन इतर-यजन-प्रणाली अपकृता । 

तत्र च यजने सर्वेषाम् एवाधिकार इति कलौ यजन-वैशिष्ट्यम् । तेनैव हि सर्व-पुरुषार्थ-सिद्धिः । यद् उक्तं—“कृष्ण-वर्णं त्विषाकृष्णं साङ्गोपाङ्गास्त्र-पार्षदम्” । अत्र त्विषाकृष्णम् इति विशेष्य-पदम् । कृष्ण-वर्णं साङ्गोपाङ्गास्त्र-पार्षदं त्व् अस्य विशेषणम् । कृष्ण-वर्णं कृष्णः वर्णो रूपं यस्य तम् इत्य् आपाततः अर्थ-बोधेनोपास्य-देवतस्या देह-गत-रूपं कृष्णं चिन्तयतां मतं व्यावर्तयति त्विषाकृष्णम् इति । त्विषा कान्त्या अकृष्णम् इत्य् अकार-प्रश्लेषेण अङ्ग-वर्णस्य कृष्णत्व-कल्पना अपाकृता । 

अथ कान्त्या यः अकृष्णः स देवः कः, यम् अहं भजानि ? इति सन्देहे सञ्जाते संवादिनी-प्रेरणेन सिद्धान्तम् आह आनन्द-पादः—“त्विषा कान्त्या योऽकृष्णो गौरस् तं कलौ सुमेधसो यजन्ति” । अधुनास्य त्विषा अकृष्णस्य कलि-युग्योचितोपास्य-देवस्य गौरत्वं सकल-वेद-सार-भूत-श्रीमद्-भागवत-पद्य-संवादेन साधयति । गौरत्वं चास्य—


> आसन् वर्णास् त्रयो ह्य् अस्य गृह्णतोऽनुयुगं तनुः ।  
> शुक्लो रक्तस् तथा पीत इदानीं कृष्णतां गतः ॥ [भा।पु। १०.८.१३]

“इत्य् अत्र पारिशेस्य-प्रमाण-लब्धं” इति । परिशेषस्य भावः पारिशेष्यम् । “प्रसक्त-प्रतिषेधेऽन्यत्राप्रसङ्गात् शिष्यमाणे सम्प्रत्ययः परिशेषः” इति न्याय-भाष्यम् । प्रसक्तानां सम्भावितानां मध्ये अन्येषां सर्वेषां प्रतिषेधे सति अनन्तरम् अवशिष्टस्य ग्रहणं परिशेषः । यथा धूमान् वह्न्य्-अनुमाने किम् इन्धनो वह्निर् इति विशेष-जिज्ञासायां धूमस्य विअजात्य-परीक्षणेन तृण-पर्ण-काष्ठानां निषेधे यत् करीष-प्रभत्वम् अनुमीयते तद् इदं परिशेषानुमानम् । अप्रसक्तस्य पाषाणादेस् तावत् सम्भावनैव नास्ति इत्य् उक्तम् अन्यत्राप्रसङ्गात् अन्यत्र अप्रसक्तेर् इत्य् अर्थः । दशम-स्कन्धे श्री-कृष्ण-नाम-करण-प्रसङ्गे नन्द-महाराजं सम्भाष्य गर्गेणोक्तं—आसन् वर्णा इति । युगे युगे वारं वारं धर्म-संस्थापनाय भक्त-वाञ्छा-परिपूरणाय च यथोचितावतार-देहान् गृह्णतः अस्यार्भकस्य शुक्लो रक्तस् तथा पीत इति त्रयो-वर्णा आसन् । हि निश्चये । इदानीं द्वापर-युगे कृष्णतां गतः कृष्ण-वर्णत्वं प्राप्तः । सत्य-त्रेतयोः शुक्ल-रक्तावतारौ, इदानीं कृष्णावतारः इति शेषः । उक्तं च श्री-भागवतामृते—“कथ्यन्ते वर्ण-नामाभ्यां शुक्लः सत्य-युगे हरिः” [ल।भा। १.४.२५] । अन्यत्र च, त्रेतायां रक्त-वर्णोऽसौ, द्वापरे भगवान् श्यामः, द्वापरे कृष्णतां गतः इति च ।

इदम् अत्राकूतं तर्हि पीत-पदस्य कुत्र सङ्गतिः ? कस्मिन् युगे वास्य श्री-भगवतः हरेः पीत-वर्णत्वम् ? इति प्राप्ते ब्रूमः—महाभारते दान-धर्मोक्त-सहस्र-नाम-स्तोत्रे—


> सुवर्ण-वर्ण-हेमाङ्गो वराङ्गश् चन्दनाङ्ग-दी ।  
> सन्न्यास-कृच् छमः शान्तो निष्ठा-शान्ति-परायणः ॥ 

इति यद् उक्तं तद्-वचनेन सह कृष्ण-वर्णम् इति श्लोकस्येक-वाक्यतां कृत्वा भागवत-पद्य-संवादेन सत्य-त्रेता-द्वापर-युगोचितावतार-विभाग-निर्देशं ज्ञात्वा परिशेषानुमान-प्रमाण-बलेन कलौ अवतीर्णस्य श्री-भगवतः पीतत्वं सिद्धम् । न च आसन् इति भूत-काल-निर्देशेन क्रम-प्राप्त्या पीतोऽपि द्वापर-युगावतार इति वाच्यम् । “नाना-तन्त्र-विधानेन कलाव् अपि तथा शृणु” इति पृथग्-निर्देशात् । युगावतार-कथन-प्रसङ्गे द्वापरे भगवतः पीतत्वं न श्रुतम् ।

“त्विषाकृष्णं” इति पदस्य पीत-वर्णं गौर-वर्णं वेति अर्थं विहाय कृष्ण-रूपो अर्थ-कल्पना न युक्ता प्रकाश्य-कृष्णावतारस्य द्वापरान्तर्-भावित्वेन प्रसिद्धेः । अत आहुः आनन्द-पादाः—कलौ यः कान्त्या अकृष्णः, गौरः, सुमेधसः तं यजन्ति । कलौ अवतीरणं कीदृशं त्विषाकृष्णं गौरं सुमेधसो यजन्ति, इत्य् अपेक्षायां विशेषम् आह—कृष्ण-वर्णं कृष्णो वर्णो रूपं यस्यान्तरम् इति शेषः । । इन्द्रनीलमणिवद् उज्ज्वल-कृष्णत्वं तु अस्य उज्ज्वल-गलित-हेम-गौर-कान्त्या अभिभूतत्वात् न चाक्षुष-प्रत्यक्ष-गोचर इति ।

अथवा कृष्ण-वर्णं कृष्णेत्य् अतो वर्णो यत्र यस्मिन् श्री-गौराङ्ग-महाप्रभु-कृष्ण-चैतन्य-देव-नाम्नि, श्री-कृष्णत्वाभिव्यञ्जकं कृष्णेति वर्ण-युगलं प्रयुक्तम् इत्य् अस्ति कथा क्रामसन्दर्भी । यथा द्वापरे श्री-कृष्णोऽवतरति तथैव कलौ श्री-गौराङ्गोऽप्य् अवतरति । अन्तः कृष्णो बहिः पीतत्वात् सर्वतः कृष्णत्वाभिव्यञ्जकत्वाच् च श्री-कृष्णस्य प्रच्छन्नाविर्भाव-विशेष एवायम् अवतारः श्री-गौराङ्ग-महाप्रभुर् इत्य् आयाति ।

श्री-कृष्णस्य कृष्ण-वर्ण-परावृत्त्या गौर-वर्ण-सम्पत्ती चायम् एव हेतुः । श्री-राधाया विष्णु-प्रिया-रूपेणावतीर्णायाः स्व-प्रेयस्यावर्ण-भावाभ्यां स्वीय-कृष्ण-वर्ण-भावाभिभवेन स्व-प्रेयसी-वर्ण-भावाभिभावेन च श्री-कृष्णस्य कलौ प्रच्छन्नावतारत्वम् ।

अथैवम्भूत-श्री-गौराङ्ग-देवस्य परमेश्वरत्वं विज्ञापयति विशेषणान्तरेण “साङ्गोपाङ्गास्त्र-पार्षदम्” इति । अङ्गानि मनोरमावयवादीनि उपाङ्गानि महा-प्रभाव-युक्त-भूषणादीनि एव अस्त्राणि पार्षदो यस्य सः । तं श्री-गौराङ्ग-महाप्रभुं सुमेधसो यजन्तीति निर्देशः । अथवा अङ्गानि हृदयादीनि, उपाङ्गानि कौस्तुभादीनि अस्त्राणि सुदर्शनादीनि, पार्षदाः सुनन्दादयः प्रच्छन्नत्वात् गुप्त-भावेनावतिष्ठन्ते यत्र श्री-गौराङ्गावतारे तम् इत्य् अर्थः । प्रच्छन्नार्थकत्व-रूप-कष्ठ-कल्पनां परित्यज्य श्री-गौराङ्ग-पूर्णावतारोचित-व्याख्याम् आह आनन्द-पादः—“अत्यन्त-प्रेमास्पदत्वात् तत्-तुल्या एव पार्षदाः श्रीमद्-अद्वैताचार्य-महानुभाव-चरण-प्रभृतयस् तैः सह वर्तमानम् इति चार्थान्तरेण वक्तव्यम्” इति । अत्र प्रभृतयः इति पदेन श्री-नित्यानन्दो गदाधरो श्रीवासः तथा श्री-विष्णु-प्रियायाः अनुज-सहोदर-श्री-यादवाचार्यः, तथा तत्-पुत्र श्री-माधवानन्दः नित्य-पार्षदा ज्ञेयाः ।

तम् एवंभूत-कलि-पावनावतारं श्रीमन्-महाप्रभु-गौराङ्ग-देवं यज्ञैः पूजा-सम्भारैः सङ्कीर्तन-प्रायैः सुमेधसः यजन्ति । ये च दुर्मेधसः ते श्री-गौराङ्ग-देवम् अनादृत्य श्री-गौर-नाम-कीर्तनं च परित्यज्य अन्य-देवार्चनेन वृथा-काल-निपातं कुर्वन्ति, अन्ते च नित्यं समाप्नुवन्ति इति ध्वनिः ॥१॥ 

> —ओ)०(ओ—

[२]

**अन्तः कृष्णं बहिर् गौरं दर्शिताङ्गादि-वैभवम् ।**

**कलौ सङ्कीर्तनाद्यैः स्मः कृष्ण-चैतन्यम् आश्रिताः ॥२॥**

**सर्व-संवादिनी :** तद् एतत् सर्वम् अवधार्यापि परमोत्कृष्टेनार्थेन तम् एव स्तौति—अन्तः कृष्णम् इत्य्-आदिना । दर्शितं चैतत् परम-विद्वच्-छिरोमणिना श्री-सार्वभौम-भट्टाचार्येण—

> कालान् नष्टं भक्ति-योगं निजं यः  
> प्रादुष्कर्तुं कृष्ण-चैतन्य-नामा ।  
> आविर्भूतस् तस्य पादारविन्दे  
> गाढं गाढं लीयतां चित्त-भृङ्गः ॥ इति ॥२॥

**बलदेवः :** कृष्ण-वर्ण-पद्य-व्याख्या-व्याजेन तद्-अर्थम् आश्रयति अन्तर् इति । स्फुटार्थः ॥२॥

**राधा-मोहन-गोस्वामी :** स्व-भजनस्य सम्प्रदाय-प्रवर्तनायावतीर्णं गौर-रूपेण श्री-कृष्णं तद्-अनुगत-व्याख्या-सम्पत्तये पुनः प्रणमति—अन्तः-कृष्णम् इति । आश्रिता इति वयम् इति शेषः ॥२-७॥

**गौर-किशोर-गोस्वामी :** अथ प्रथम-श्लोकार्थ-स्पष्टीकरणाय कलौ श्री-गौराङ्ग एव उपास्य इति अभिधा-वृत्त्या विज्ञापनार्थं तत् सिद्धान्त-दार्ढ्याय तस्य परमोत्कर्ष-प्रतिपादयिषुः तम् एव श्री-गौराङ्ग-महाप्रभु-कृष्ण-चैतन्य-देवं स्तौति—अन्तः-कृष्णम् इत्य्-आदिना ।

न च स्वतः-सिद्धस्य श्री-गौराङ्गावतारस्य पुनः प्रतिपादनं न सङ्गच्छते शास्त्र-वाक्यादिना, प्रतिपादनेऽपि हेयोपादेयता-रहितस्य तस्यापुरुषार्थत्व-प्रसङ्ग इति वाच्यम् । शास्त्र-वाक्यानि श्री-गौराङ्गं प्रतिपादयन्ति । विमूढ-जनानां तथा कुतर्काच्छन्नानां मतिम् आकर्षयितुं बाह्य-कथा लौकिक-रीत्या वा श्री-गौराङ्गम् उपास्यत्वेन ज्ञापयन्ति घोषयन्ति । ततः शास्त्रेण प्रतिपादितत्वेऽपि श्री-गौराङ्गस्य स्वतः-सिद्धत्वं न हीयते । यत् तु पुरुषार्था प्राप्ति-प्रसङ्गः, नैष दोषः । श्री-गौराङ्गं भगवतः पूर्णावतार-भावेन ज्ञात्वा अस्य अर्चनादौ निविष्ट-चित्तानां सर्व-क्लेश-प्रहाणात् परम-पुरुषार्थ-प्राप्तेः ।

यद्यपीदम् अविरोधेन भक्ति-सिद्धान्तं निरूपयितुं शास्त्रं प्रवृत्तम्, न उच्छृङ्खल-तर्क-शास्त्रवत् शुष्क-तर्काश्रयेण केवलाभिर् युक्तिभिः किञ्चित् मतं साधयितुं खण्डयितुं वा प्रवृत्तम्, तथापि सम्यक्-दर्शन-प्रतिपक्ष-भूतानि आनन्द-देशीयानां दुष्ट-मतानि अवश्यं निराकरणीयानि, अन्यथा कुतर्क-समाच्छादितं तत्त्वं न पुरुषार्थ-सिद्धये पर्याप्तं स्याद् इति तत्-तन्-मतम् उत्थाप्य निराक्रियते ।

अत्राशिष्टा मन्यन्ते श्री-कृष्णेन सह भगवतः श्री-गौराङ्गस्य न कश्चित् सम्बन्धः । न चासौ श्री-कृष्णस्य प्रच्छन्नाविर्भाव-विशेषः । अतो नेश्वर-बुद्ध्या सेवितव्य इति । एतन्-मतं निराकरोति—अन्तः-कृष्णेति । कृष्णत्वं यस्यातरम् इति । यतोऽस्य दर्शनेनैव च श्री-कृष्णाविर्भाव-विशेष एवायं श्री-गौराङ्गः । तस्मात् ईश्वरत्वे न कापि शङ्का पदं लभते ।

यद् अपि केचिद् आहुः श्री-कृष्णाविर्भाव-विशेष एवायं श्री-गौराङ्गः । अतः तदीय-पत्नी-तत्-परिकरादिभिः सह अस्य ध्यान-मन्त्रादिना पृथक्-पूजा-पद्धतिर् विद्यते श्री-कृष्ण-ध्यान-मन्त्रादिनैव तत्-सिद्धेः, अपि तु श्री-कृष्णात् ऋते श्री-गौराङ्ग-पूजा समाधेयेति । तन् निरस्यति—बहिर् गौर इति निर्देशात् । अन्तः-कृष्णत्वेऽपि ज़्-कृष्णात् अस्य वैशिष्ट्यम् आह—बहिर् गौरम् इति । अपूर्वोज्ज्वल-हेम-वर्णम् इत्य् अर्थः । द्वापरे अतृप्त-कामः श्री-कृष्णः प्रेयस्या वर्ण-भावाभ्याम् आत्मानम् आच्छाद्य स्वीयाभीष्ट-पूरणाय कलौ श्री-गौराङ्ग-रूपेणाविर्भूतः । 

अतः तत्-कालोचित-ध्यानेन मन्त्रेण च एवम्भूतस्यास्यैतत्-काले कुत्र पूजादि-सम्भवः ? अधिकं तु श्री-कृष्णस्य ध्यान-मन्त्रादौ वर्णिताः ये देह-वर्णवयवाः तैः सह श्री-गौराङ्गस्य देह-वर्णावयवादेर् अत्यन्त-वैलक्षण्यात् तादृश-ध्यानादेस् तु रूपाद्य्-अननुगततया श्री-कृष्णस्य ध्यान-मन्त्रैः श्री-गौराङ्ग-पूजा मत्त-कल्पनैव । अतः श्री-गौराङ्ग-पूजायाः तद्-उचित-मन्त्रादेर् व्यवस्थावश्यं स्वीकार्या, शास्त्र-सङ्गा चेयम् । आनन्द-चरणैर् अपि श्री-विष्णुप्रियया सह श्री-गौराङ्गस्य यथोचित-युगल-मन्त्रेण श्री-गौर-विष्णुप्रिया-युगल-भजन-सेवा-पूजा तथा श्री-नित्यानन्दादिभिः सह पृथक् पृथग् भावेन श्री-गौराङ्गस्य पूजा तद्-उचित-ध्यान-मन्त्रेण समाचरिता । यो व्रजे नन्दनन्दनो राधा-नाथः श्री-कृष्णः स हि अत्र नवद्वीपे शचीसुतः विष्णुप्रिया-नाथः श्री-गौराङ्गः संवृत्तः । या व्रजे वृषभानु-नन्दिनी कृष्ण-प्रिया श्री-राधा, सा हि नवद्वीपे सनातन-सुता गौर-प्रिया श्री-विष्णुप्रिया ।

अत्रापरे प्रत्यवतिष्ठते । यद्यपि युगावतार-निर्णय-प्रसङ्गे भागवतादि-शास्त्र-प्रमाणकः श्री-गौराङ्गः, तथापि श्री-कृष्ण-तत्त्वाद् अपकृष्टतया श्री-गौराङ्ग-तत्त्वं शास्त्रेण समर्थ्यते, यथा मत्स्याद्य्-अवतार-तत्त्वानि । कुतः एतत् ? श्री-कृष्णात् श्री-गौराङ्गस्य पृथग्-ध्यान-मन्त्रादीनां स्वीकारेऽपि श्री-गौराङ्गोपासनाया आनर्थक्य-प्रसङ्गः । दृश्यते च शास्त्रे—एते चांश-कलाः पुंसः कृष्णस् तु भगवान् स्वयं [भा।पु। १.३.२८] इति । 

अत्राभिधीयते—न, एतत् तत्त्वयोर् उत्कृष्टापकृष्ट-परिकल्पनायाः शास्त्र-विगर्हितत्वात् । यः श्री-कृष्णः, स एव श्री-गौराङ्गः । मस्त्यादीनां तु अंशत्वात् अंशिनि कृष्णे पर्यवसानं न विरुद्धम्, किन्तु श्री-गौराङ्गः मत्स्यादिवत् न अंशः, येनास्यावसानं श्री-कृष्णे कल्प्येत, अपि तु श्री-कृष्णस्य पूर्णाविर्भाव-विशेषत्वात् श्री-गौराङ्गो हि षड्-ऐश्वर्यैः पूर्णः स्वयं भगवान्, यद् उक्तं वृद्धानन्दैः—


> षड्-ऐश्वर्यैः पूर्णो य इह भगवान् स स्वयम् अयम् ।  
> न चैतन्यात् कृष्णात् जगति पर-तत्त्वं परम् इह ॥ इति ।

श्री-कृष्ण-चैतन्य-शब्दः हि श्री-गौराङ्गस्य सन्न्यास-कालोचित-नाम-विशेषः । निमाइ, विश्वम्भरः, विष्णुप्रिया-नाथः, महाप्रभुः, नवद्वीप-चन्द्रः, नदीया-विहारी, इत्य्-आदीनि अस्य श्री-गौराङ्गस्य अपर-नामानि संस्कृत-प्राकृत-भाषा-प्रसिद्धानि । अतः श्री-गौराङ्ग-तत्त्वम् एव हि पर-तत्त्वम् अधुना कलौ इति निष्कर्षः ।

शक्त्या सह अभिन्नः पुरुषोत्तमः नित्य-लीला-रसास्वादन-परोऽपि विप्रलम्भादि-युक्तापूर्व-रसास्वादनार्थं ह्लादिनी-शक्त्या सह विभिन्नः सन् यो व्रजे श्री-नन्दनन्दन-रूपेणाविर्भूतः सोऽधुना कलौ पूर्व-सञ्जात-पिपासाया रस-विशेषास्वादन् एन निवारणार्थं पुनः ह्लादिनी-शक्त्या सह एकीभूतः सन् श्री-गौराङ्ग-रूपेणावतीर्णः । आर्षश् चायं—


> राधा कृष्ण-प्रणय-विकृतिर् ह्लादिनी शक्तिर् अस्माद्  
> एकात्मानाव् अपि भुवि पुरा देह-भेदं गतौ तौ ।  
> चैतन्याख्यं प्रकंअम् अधुना तद्-द्वयं चैक्यम् आप्तं  
> राधा-भाव-द्युति-सुवलितं नौमि कृष्ण-स्वरूपम् ॥ [चै।च। १.१.५] इति ।

श्रीमद्-भागवत-निबद्धं श्री-कृष्णोक्तम्, न पारयेऽहं निरवद्य इत्य्-आदि-श्लोकेन यत् श्री-कृष्ण-तत्त्व-माधुर्यं प्रकाशितं तद् अधुनाभिनव-माधुर्यान्तर-संयुक्तं सत् श्री-गौराङ्ग-तत्त्वाकारेण परिस्फुटम् । यद् वा, श्री-कृष्ण-तत्त्वं हि ह्लादिनी-शक्त्या सह प्रेम-रसेन परिपाकावस्थान्तरं प्राप्य श्री-गौराङ्ग-रूपेण पर्यवसितम् । तेन च श्री-कृष्ण-तत्त्वात् एतस्य श्री-गौराङ्ग-तत्त्वस्यास्वादन-वैशिष्ट्यं च—पर-तत्त्वं परम् इह इति उपासकानाम् अनुभव-बलेन सुष्ठु सङ्गच्छते ।

श्री-कृष्णाविर्भाव-विशेष एवायं श्री-गौराङ्गः । तथा च तस्य परमेश्वरत्व-ज्ञापक-शास्त्र-वाक्यानि उद्धृतानि । अधुना पुनः त्णय् अप्य् अपराणि वेद-व्यासादिभिः उट्टङ्कितानि उपस्थाप्यन्ते । दृश्यते च पुराणे—


> अहम् एव क्वचिद् ब्रह्मन् सन्न्यासाश्रमम् आश्रितः ।  
> हरि-भक्तिं ग्राहयामि कलौ पाप-हतान् नरान् ॥ इति ।

अन्यत्र तु श्री-महाभारते दान-धर्मे—


> सुवर्ण-वर्ण-हेमाङ्गो वराङ्गश् चन्दनाङ्ग-दी ।  
> विरहाविषमः शून्यो धृताशिर-चलश् चलः ।

तत्रैव पुनः—

क्रियामासामगः सामो निर्वाणं भेषजं भिषक् ।


> सन्न्यास-कृच् छमः शान्तो निष्ठा-शान्ति-परायणः ॥ इति ।

तथा च श्रीमद्-भागवते—

आसन् वर्णास् त्रयो ह्य् अस्य गृह्णतोऽनुयुगं तनुः ।

> शुक्लो रक्तस् तथा पीत इदानीं कृष्णतां गतः ॥ [भा।पु। १०.८.१३] इति ।

पुनः तत्रैव च युगावतार-निर्णय-प्रसङ्गे—


> कृष्ण-वर्णं त्विषाकृष्णं साङ्गोपाङ्गास्त्र-पार्षदम् ।  
> यज्ञैः सङ्कीर्तन-प्रायैर् यजन्ति हि सुमेधसः ॥ [भा।पु। ११.५.३२] इति च ।

शास्त्रान्तरे च—


> कलेः प्रथम-सन्ध्यायां गौराङ्गोऽहं मही-तले ।  
> भागीरथी-तटे रम्ये भविष्यामि शची-सुतः ॥  
> अहम् एव कलौ विप्र नित्यं प्रच्छन्न-विग्रहः ।  
> भगवद्-भक्त-रूपेण लोकान् रक्षामि सर्वथा ॥  
> अहं पूर्णो भविष्यामि युग-सन्धौ विशेषतः ।  
> गङ्गा-तीरे नवद्वीपे वारम् एकं शची-सुतः ॥ इति ।

उक्तं च अनन्त-संहितायां श्री-भगवता—


> अवतीर्णो भविष्यामि कलौ निज-जनैः सह ।  
> शची-गर्भे नवद्वीपे स्वर्धुनी-परिवारिते ॥ इति ।

अपि तु विश्व-सार-तन्त्रे—


> गङ्गायां दक्षिणे भागे नवद्वीपे मनोरमे ।  
> फाल्गुन्यां पौर्णमास्यां वै निशायां गौर-विग्रहः ॥ इति ।

अपि च ऊर्ध्वाम्नाय-संहितायां श्री-भगवद्-वाक्यं—


> कृष्णं वदिष्यन्ति जनाः कंसारातिं सुरास् तथा ।  
> पौर्णमास्यां फाल्गुनस्य फाल्गुनी-ऋक्ष-योगतः ॥  
> जनिष्ये गौर-रूपेण शची-गर्भे पुरन्दरात् ।  
> वैवस्वतेऽन्तरे ब्रह्मन् गङ्गा-तीरे सुपुण्यदे ॥ इति ।

तत्रैव हि—


> कलौ पुरन्दरात् शच्यां गौर-रूपो विभुः स्मृतः ।  
> महाप्रभुर् इति ख्यातः सर्व-लोकैक-पावनः ॥ इति च ।

अपि तु दृश्यते तत्र च—


> श्री-व्यास उवाच—  
> केन रूपेण भगवान् पूजितः स्यात् सुखावहः ।  
> घोरे कलि-युगे प्राप्ते तन् मे वद दयानिधे ॥  
> श्री-नारद उवाच—  
> कृष्ण-रूपेण भगवान् कलौ पाप-प्रणाश-कृत् ।  
> गौर-रूपेण भगवान् भावितः पूजितस् तथा ॥  
> श्री-व्यास उवाच—  
> केन मन्त्रेण भगवान् गौराङ्गः परिपूजितः ।  
> सुखावहः स्याल् लोकानां तन् मे ब्रूहि महा-मुने ॥  
> श्री-नारद उवाच—  
> अहो गूढतमः प्रश्नो भवता परिकीर्तितः ।  
> मन्त्रं वक्ष्यामि ते ब्रह्मन् महा-पुण्य-प्रदं शुभम् ॥  
> ॐ गौराय नमः इत्य् एष मन्त्रो लोकेषु पूजितः ।  
> माया-रसानङ्ग-बीजैर् वाग्-बीजेन च पूजितः ॥  
> एवं बहु-विधा ब्रह्मन् मन्त्रास् ते परिकीर्तिताः ।  
> गङ्गा-तीरे कुरुक्षेत्रे नवद्वीपे विशेषतः ।  
> वृन्दावने च मन्त्रोऽयं साधितः सिद्धिम् आप्नुयात् ॥

इत्य् आदीनि श्री-ऊर्ध्वाम्नाय-संहितायां गौर-मन्त्रोद्धार-नाम तृतीयाध्यायः । अथ ईशान-संहितायां श्री-पार्वतीं प्रति श्री-महादेव-वाक्यम्—


> अपरं शृणु चार्वङ्गि मन्त्र-राजम् इमं प्रिये ।  
> आदौ मायां समुच्चार्य गौरचन्द्रं ततो वदेत् ।  
> भक्ति-योगेन गौराङ्गं पूजयेत् प्रिये ॥ इत्य् आदीनि ।

तथा हि—नमस्यामि शची-पुत्रं गौरचन्द्रम् इत्य्-आदि श्री-गौराङ्ग-देव-स्तोत्रम् । श्रीमन्-मौक्तिक-दाम-बद्ध-चिकुरम् इत्य्-आदि श्री-गौराङ्ग-महाप्रभोर् ध्यानम्—


> नमस् त्रिकाल-सत्याय जगन्नाथ-सुताय च ।  
> स-भृत्याय स-पुत्राय स-कलत्राय ते नमः ॥ 

इति श्री-गौराङ्ग-महाप्रभोः प्रणाम-मन्त्रः । श्लोके तु “स-पुत्राय” इति पदेन “पुत्रः” श्री-विष्णुप्रियायाः सहोदरानुज-श्री-यादवाचार्यः, तेन सह अवस्थितो यः श्री-गौराङ्ग-महाप्रभुः, तस्मै इति । पुत्रत्वेन श्री-यादवाचार्य-प्रतिपाल्य-स्वीय-सेवाधिकारं श्री-गौराङ्ग-महाप्रभुः तस्मै परम-कृपया ददौ । ततः श्री-यादवाचार्यस्य गौराङ्ग-पुत्रत्वं सिद्धम् । “स-कलत्राय” इति । शचीनन्दनाय विद्महे इत्य्-आदि हि श्री-गौराङ्ग-गायत्री । अधुना सम्प्रवक्ष्यामि कवचं सर्व-सिद्धिदम् इत्य्-आदि श्री-गौराङ्ग-कवचम् । एतानि सर्वाणि हि शास्त्रेभ्यः अवबोधनीयानि ।

अतः पूर्वोल्लिखित-शास्त्र-वाक्य-समन्वयात् श्री-गौराङ्गस्य परमेश्वरत्वं श्री-कृष्णाविर्भाव-विशेषत्वं च सिद्धम् । न च एतद्-वाक्य-गतानां पदानां श्री-गौराङ्ग-स्वरूप-विषयत्वे याथार्थ्येन अवगम्यमाने अर्थान्तर-कल्पना । युक्ता श्रुत-हान्य्-अश्रुत-कल्पना-प्रसङ्गात् । द्वापरे यः श्री-कृष्णः कलौ स एव श्री-गौराङ्ग इति शास्त्र-विदां तात्पर्यम् । अतो यथोचित-ध्यान-मन्त्रादिना श्री-गौराङ्गोपासनाया अवश्य-कर्तव्यता प्रापा । अकरणे प्रत्यवेयू पुरुषापसदाः । श्री-गौराङ्गम् अनादृत्य श्री-कृष्ण-भजन-सेवा-रतस्य जरासन्धादिवत् असुरत्वं ज्ञेयम् । तस्मात्—श्री-गौराङ्गोपासनायाः आनर्थक्य-प्रसङ्ग इति वचनं साहस-मात्रम् ।

ये च कौलटेराः श्री-कृष्ण-भक्ति-व्याजातिशयेन श्री-गौराङ्ग-तत्त्वम् अन्यथा कल्पयन्ति, तथा भाव-सिन्धु-श्री-गौराङ्गस्य विभिन्न-भावोत्थ-वाक्यावलीम् अनुचिन्त्य—असौ गौराङ्गः श्री-कृष्णस्य दासः, न तु परमेश्वरः इत्य् एवं जल्पन्ति च, मृदङ्ग-करताल-वाद्यादिभिः सह सङ्कीर्तनंन धर्माङ्गम् इति स्व-जातीय-सहचर-वाक्य-बलेन सङ्कीर्तन-यज्ञस्यापकृष्टतां साधयन्ति, मत्स्यादिवद् अवतार-रूपेण परम-साधारण-मनुष्य-रूपेण भागवत-रूपेण वा, अमुं श्री-गौराङ्गं चिन्तयन्ति, तेषां गण्डे पञ्च-चपेटिका-स्वरूपं श्री-गौराङ्ग-तत्त्व-माहात्म्य-सिद्धान्त-साहाचार्य-वरेण्यः 


> यद् अद्वैतं ब्रह्मोपनिषदि तद् अप्य् अस्य तनु-भा  
> य आत्मान्तर्यामी पुरुष इति सो ऽस्यांश-विभवः ।  
> षड्-ऐश्वर्यैः पूर्णो य इह भगवान् स स्वयम् अयं  
> न चैतन्यात् कृष्णाज् जगति पर-तत्त्वं परम् इह ॥ [चै।च। १.१.३] इति ।

या अव्यवसिता बुद्धिः निखिल-लोक-पति-श्री-गौराङ्गं त्यक्त्वा अअन्यत्र धावति, सा मतिः कुलटा, तया परिचालितः परिपुष्टः यः जीवः स कौलटेरः । परिपोषणात् अस्या मतेः मातृत्वम्, परिपोष्यत्वात् जीवस्य पुत्रत्वम्, अतः कौलटेरत्वम् एषां साम्प्रतम् एव ।

कलि-पावनावतार-श्री-गौराङ्गस्य परमेश्वरत्वं ज्ञापयति—“दर्शिताङ्गादि-वैभवम्” इति । ये तावत् सत्त्व-गुण-विवर्जिताः अभक्तास् ते श्री-कृष्ण-चैतन्य-महाप्रभु-श्री-गौराङ्गम् अलौकिक-गुण-गणैश्वर्यादिर् युक्तम् अपि ईश्वरत्वेन न जानन्तीति कौतुकम् । तद् उक्तं यामुनाचार्य-स्तोत्रे—


> त्वां शील-रूप-चरितैः परम-प्रकृष्टैः  
> सत्त्वेन सात्त्विकतया प्रबलैश् च शास्त्रैः ।  
> प्रख्यात-दैव-परमार्थ-विदां मतैश् च  
> नैवासुर-प्रकृतयः प्रभवन्ति बोद्धुम् ॥ [स्तोत्र-रत्नं १२] इति ।

अथ ग्रन्थ-कारः परमेश्वर-श्री-कृष्ण-चैतन्य-गौराङ्ग-महाप्रभोश् चरण-कमले आत्मानं सम्पूर्ण-रूपेण उत्सर्गी करोति अन्यान् अपि तत् कर्तुम् आह्वयति—“कृष्ण-चैतन्यम् आश्रिताः” इत्य् अनेन ॥२॥

—ओ)०(ओ—

[३]

**जयतां मथुरा-भूमौ श्रील-रूप-सनातनौ ।**

**यौ विलेखयतस् तत्त्वं ज्ञापकौ पुस्तिकाम् इमाम् ॥३॥**

**सर्व-संवादिनी :** जयताम् इति । ज्ञापकौ ज्ञापयितुम् ॥३॥

**बलदेवः :** अथाशीर् नमस्कार-रूपं मङ्गलम् आचरति जयताम् इति । श्रीलौ ज्ञान-वैराग्य-तपः-सम्पत्तिमन्तौ रूप-सनातनौ मे गुरु-परम-गुरू जयतः निजोत्कर्षं प्रकटयताम् । मथुरा-भूमाव् इति । तत्र तयोर् अध्यक्षता व्यज्यते । तयोर् जयोऽस्त्व् इत्य् आशास्यते । जयतिर् अत्र तद् इतर-सर्व-सद्-वृन्दोत्कर्ष-वचनः । तद्-उत्कर्षाश्रयत्वात् तयोस् तत्-सर्व-नमस्यत्वम् आक्षिप्यते । तत्-सर्वान्तःपातित्वात् स्वस्य तौ नमयाव् इति च व्यज्यते। तौ कीदृशाव् इत्य् आह । याव् इमां सम्दर्भाख्यां पुस्तिकां विलेखयतस् तस्या लिखने मां प्रवर्तयतः । बुद्धौ सिद्धत्वात् इमाम् इत्य् उक्तिः । तत्त्वं ज्ञापकौ तत्त्वं वाद्य-प्रभेदे स्यात् स्वरूपे परमात्मनि इति विश्व-कोषात् । परेशं सपरिकरं ज्ञापयिष्यन्ताव् इत्य् अर्थः । कर्तरि भविष्यति ण्वुल् षष्ठी-निषेधस् तु अकेनोर् भविष्यद् आधमर्णयोः [पा। २.३.७०] इति सूत्रात् ॥३॥

**राधा-मोहन-गोस्वामी : _न व्याख्यातम्।_**

**गौर-किशोर-गोस्वामी :** पुरा किल श्री-रूप-सनातनौ कर्णाट-देश-वासि-प्रसिद्ध-ब्राह्मण-वंशजौ आस्ताम् । अथ कार्य-व्यपदेशेन तौ द्वौ गौडे राज-मन्त्रि-रूपेण अवसताम् । तत्र श्री-गौराङ्गस्यानुगत-जन-चरण-रेणोः स्पर्शेन ज्ञान-विज्ञान-तपः-सम्पत्तिमन्तौ तौ कठोर-वैराग्यम् अवलम्ब्य व्रज-भूमौ वसन् श्री-गौराङ्ग-महाप्रभोः सञ्चारित-शक्ति-बलेन वैष्णव-श्री-ग्रन्थादीन् प्रकटयामासतुः । वर्तमान-ग्रन्थ-कारः तयोर् भ्रातुष्पुत्रः शिष्यं च, ग्रन्थस्य निर्विघ्न-परिसमाप्त्य्-अर्थं तौ द्वौ नमस्करोति । वैराग्यानन्तरं जागतिक-धन-शून्यत्वेऽपि अहैतुक-भक्ति-सम्पत्तेर् अधिकारित्व-हेतोर् अनयोः श्री-युक्तत्वात्—श्रील इति । श्री-रूप-सनातनयोर् निर्देशेन ग्रन्थ-कारस्येयं ग्रन्थ-सङ्कलन-प्रवृत्तिः । धाम्ना सह तयोर् जयम् इच्छति—जयताम् इति ॥३॥

—ओ)०(ओ—

[४]

**कोऽपि तद्-बान्धवो भट्टो दक्षिण-द्विज-वंशजः ।**

**विविच्य व्यलिखद् ग्रन्थं लिखिताद् वृद्ध-वैष्णवैः ॥४॥**

**सर्व-संवादिनी :** कोऽपीति । वृद्ध-वैष्णवैः श्री-रामानुज-मध्वाचार्य-श्रीधर-स्वाम्य्-आदिभिर् यल् लिखितम्, तस्माद् उद्धृतस्येत्य् अर्थः । अनेन स्व-कपोल-कल्पितत्वं च निरस्तम् ॥४॥

**बलदेवः :** ग्रन्थस्य पुरातनत्वं स्व-परिष्कृतत्वं चाह—कोऽपीति । तद्-बान्धवस् तयो रूप-सनातनयोर् बन्धुर् गोपाल-भट्ट इत्य् अर्थः । वृद्ध-वैष्णवैः श्री-मध्व्-आदिभिर् लिखिताद् ग्रन्थात् तं विविच्य विचार्य सारं गृहीत्वा ग्रन्थम् इमं व्यलिखत् ॥४॥

**राधा-मोहन-गोस्वामी : _न व्याख्यातम्।_**

**गौर-किशोर-गोस्वामी :** ग्रन्थस्यास्य प्राचीनत्वं तथा महाजन-वर्त्म-चारित्वं दर्शयति—कोऽपीति । भट्टः श्री-गोपाल-भट्ट-पादः । “वृद्ध-वैष्णवैः श्री-रामानुजानन्द-श्रीधर-स्वामि-पादादिभिर् यल् लिखितं तद् दृष्ट्वेत्य् अर्थः । अनेन स्व-कपोल-कल्पितत्वं निरस्तम्” इति संवादिनी ॥३॥

—ओ)०(ओ—

[५]

**तस्याद्यं ग्रन्थनालेखं क्रान्तम् उत्क्रान्त-खण्डितम् ।**

**पर्यालोच्याथ पर्यायं कृत्वा लिखति जीवकः ॥५॥**

**सर्व-संवादिनी : _न व्याख्यातम्।_**

**बलदेवः :** तस्य भट्टस्य आद्यं पुरातनं ग्रन्थनालेखं पर्यालोच्य जीवको मल्-लक्षणः, पर्यायं कृत्वा क्रमं निबध्य लिखति । “ग्रन्थ सन्दर्भे”[धातु १८३९] चौरादिकः । ततो ण्यास-श्रन्थ [पा। ३.३.१०७] इति कर्मणि युच्, ग्रन्थना ग्रन्थः । तस्य लेखं लिखनम्, भावे घञ् । तं लेखं कीदृशम् ?इत्य् आह—क्रान्तम्, क्रमेण स्थितम् । व्युत्क्रान्तं व्युत्क्रमेण स्थितम् । खण्डितं छिन्नम् इति स्व-श्रमस्य सार्थक्यम् ॥५॥

**राधा-मोहन-गोस्वामी : _न व्याख्यातम्।_**

**गौर-किशोर-गोस्वामी :** अथ ग्रन्थ-कारः निखिल-शास्त्र-निष्णातः महा-दार्शनिक-चूडामणिः श्री-जीव-गोस्वामिइ-पादः वैष्णवोचित-स्वभाव-सुलभ-विनय-गुण-सम्पन्नत्वात् स्वाहङ्कारं परिहरति—तस्याद्यम् इति श्लोकेन ॥५॥

—ओ)०(ओ—

[६]

**यः श्री-कृष्ण-पदाम्भोज-भजनैकाभिलाषवान् ।**

**तेनैव दृश्यताम् एतद् अन्यस्मै शपथोऽर्पितः ॥६॥**

**सर्व-संवादिनी :** य इति । एको मुख्यः । एतत् लिखनम् ॥६॥

**बलदेवः :** ग्रन्थस्य रहस्यत्वम् आह यः श्रीति । कृष्ण-पारतम्येऽन्येनानादृते तस्यामङ्गलं स्याद् इति । तन्-मङ्गलायैतत् । न तु ग्रन्थावद्य-भयात् । तस्य सुव्युत्पन्नैर् निरवद्यत्वेन परीक्षितत्वात् ॥६॥

**राधा-मोहन-गोस्वामी : _न व्याख्यातम्।_**

**गौर-किशोर-गोस्वामी :** अस्य ग्रन्थस्य गुरुत्वातिशय्यात् ग्रन्थ-प्रारम्भे शपथ-वाक्यम् आह—यः श्री-कृष्णेति । न च विरुद्ध-मतावलम्बिभिः सह विचार-पराङ्मुखतावशन् स्वीय-साम्प्रदायिकावेष्टन-विशेष एवायं येनान्येषां पठन-पाठनं व्यावर्तितम् । सर्वत्राप्रतिद्वन्द्वित्वेऽपि निरहङ्कार-समदर्शि-वैष्णवे उदारतायाः चिर-प्राचुर्यात् । पुरुषोत्तमे श्री-कृष्णे श्रद्धा-हीनानां तत्-सम्बन्धि-ग्रन्थ-पर्याय-लोचनेन अवज्ञा-बुद्धि-वशात् पर-पक्ष-जिगीषोन्मादनाद् वा अपराधः सञ्जायेत तत् तेषां माभूत्, इति सर्व-जन-कल्याण-काङ्क्षी-ग्रन्थ-कारः स्वार्थी-भूत-विश्व-व्यापी-कारुण्यः श्री-जीव-गोस्वामि-पादः अपरान् निषेधति—अन्यस्मै शपथोऽर्पितः इति ॥६॥

—ओ)०(ओ—

[७]

**अथ नत्वा मन्त्र-गुरून् गुरून् भागवतार्थदान् ।**

**श्री-भागवत-सन्दर्भं सन्दर्भं वश्मि लेखितुम् ॥७॥**

**सर्व-संवादिनी :** अथेति । श्री-भागवत-सन्दर्भ-नामानं सन्दर्भ-ग्रन्थम् इत्य् अर्थः । वश्मि कामये ॥७॥

**बलदेवः :** अथेति ।

गूढस्य प्रकाशश् च सारोक्तिः श्रेस्ठा तथा । 

नानार्थवत्त्वं वेद्यत्वं सन्दर्भः कथ्यते बुधैः ॥

इत्य् अभियुक्तोक्त-लक्सणं सन्दर्भं लेखितुं वश्मि वाञ्छामि । श्री-भागवतं सन्दृभ्यते ग्रथ्यतेऽत्रेति । हलश् च [पा। ३.३.२१] इत्य् अधिकरणे घञ् ॥७॥

**राधा-मोहन-गोस्वामी : _न व्याख्यातम्।_**

**गौर-किशोर-गोस्वामी :** अनन्तरं ग्रन्थस्य यथोचितं नाम निर्दिशति—नत्वेति । श्री-भागवत-सन्दर्भम् इति। सम्-पूर्व-दृभ-धातोर् घञि निष्पन्नं सन्दर्भ-पदं रचनाम् आहुः—सन्दर्भः प्रबन्धः इति त्रिकाण्ड-शेषः । सन्दर्भो रचना गुम्फः ग्रन्थनं समा इति हेमचन्द्रः । सन्दर्भ-लक्षणम् उक्तं प्राचीनैः, यथा—


> गूढार्थस्य प्रकाशं च सारोक्तिः श्रेष्ठता तथा ।  
> नानार्थत्वं वेद्यत्वं सन्दर्भः कथ्यते बुधैः ॥

वश्मि कामये ॥७॥

> —ओ)०(ओ—

[८]

**यस्य ब्रह्मेति संज्ञां क्वचिद् अपि निगमे याति चिन्-मात्र-सत्ताप्य्**

**अंशो यस्यांशकैः स्वैर् विभवति वशयन्न् एव मायां पुमांश् च ।**

**एकं यस्यैव रूपं विलसति परम-व्योम्नि नारायणाख्यं**

**स श्री-कृष्णो विधत्तां स्वयम् इह भगवान् प्रेम तत्-पाद-भाजाम् ॥८॥**

**सर्व-संवादिनी :** सर्व-ग्रन्थार्थं सङ्क्षेपेण दर्शयन्न् अपि मङ्गलाचरति—यस्य इति । क्वचिद् अपि सत्यं ज्ञानम् अनन्तं ब्रह्म [तै।उ। २.१.२] इत्य् आदाव् अपि-शब्देन तत्रैव ब्रह्मत्वं मुख्यम् इत्य् आनीतम् । अंशकैः लीलावतार-रूपैर् गुणावतार-रूपैश् च । पुमान् पुरुषः सर्वान्तर्यामी परमात्माख्यः । एकं श्री-कृष्णाख्याद् अन्यत् । यस्यैव इति तस्य भगवत्त्व-साम्येऽपि श्री-कृष्णस्यैव स्वयं-भगवत्त्वं दर्शितम् । नारायणाख्यं रूपं पादोत्तर-खण्डादि-प्रतिपाद्यः परम-व्योमाख्य-महा-वैकुण्ठाधिपः श्रीपतिः । “स्वयं भगवान्” इति, कृष्णस् तु भगवान् स्वयं [भा।पु। १.३.२८] इति श्री-भागवत-प्रामाण्यम् इहेति सूचितम् । श्रीर् इति तद्-अव्यभिचारिणी स्वरूप-शक्तिर् अपि दर्शिता । इह जगति । तत्-पाद-भाजां तच्-चरणारविन्दं भजताम् । प्रेम प्रीत्य्-अतिशयम् । विधत्तां कुरुतां प्रादुर्भावयत्व् इत्य् अर्थः ॥८॥

**बलदेवः :** अथ श्रोतृ-रुच्य्-उत्पत्तये ग्रन्थस्य विषयादीन् अनुबन्धान् सङ्क्षेपेण तावद् आह यस्येति । स स्वयं भगवान् श्री-कृष्णः । इह जगति तत्-पाद-भाजां तच्-चरण-पद्म-सेविनां स्व-विषयकं प्रेम विधत्ताम् अर्पयतु । स कः । इत्य् आह यस्य स्वरूपानुबन्ध्याकृतिगुण-विभूति-विशिष्टस्यैव श्री-कृष्णस्य । चिन्मात्र-सत्ता अनभिव्यक्त-तत्-तद्-विशेषा ज्ञान-रूपा विद्यमानता । क्वचिद् अपि निगमे कस्मिंश्चित् सत्यं ज्ञानम् अनन्तं ब्रह्म [तै।उ।२.१.१],अस्तीत्य् एवोपलब्धव्यः [का।उ। २.३.१३] इत्य्-आदि-रूपे श्रुति-खण्डे ब्रह्मेति संज्ञां याति । तादृशतया चिन्तयतां तथा प्रतीतम् आसीद् इत्य् अर्थः । भक्ति-भावित-मनसां तु व्यञ्जित-तत्-तद्-विशेषा सैव पुरुषत्वेन प्रतीता भवतीति बोध्यम् । सत्यं ज्ञानम् इत्य् उपक्रान्तस्यैवानन्दमय-पुरुषत्वेन निरूपणात् । अत एवम् उक्तं जितं ते स्तोत्रे—


> न ते रूपं न चाकारो नायुधानि न चास्पदम् ।  
> तथापि पुरुषाकारो भक्तानां त्वं प्रकाशते ॥ इति ।

स चैवं प्राचीनाङ्गीकृतम् इति वाच्यम् । उक्तरीत्या तस्याप्य् अनभीष्टत्वाभावात् । यस्य कृष्णस्यांशः पुमान् मायां वशयन्न् एव स्वैर् अंशकैर् विभवति । कारणार्णवशायी सहस्रशीर्षा पुरुषः सङ्कर्षणः कृष्णांशः प्रकृतेर् भर्ता । तां वशे स्थापयन्न् एव स्व-वीक्षण-क्षुब्धया तयाण्डानि सृष्ट्वा, तेषां गर्भेष्व् अम्बुभिर् अर्ध-पूर्णेषु सहस्र-शीर्षा प्रद्युम्नः सन् स्वैर् अंशकैः मत्स्यादिभिः । विभवति विभव-संज्ञकान् लीलावतारान् प्रकटयतीत्य् अर्थः । यस्यैव कृष्णस्य नारायणाख्यम् एकं मुख्यं रूपम् । आवरणाष्टकाद् बहिःष्ठेपरम-व्योम्नि विलसति स नारायणो यय विलास इत्य् अर्थः । अनन्यापेक्षि-रूपः स्वयं भगवान् प्रायस् तत्-सम-गुण-विभूतिर् आकृत्यादिभिर् अन्यादृक् तु विलास इति सर्वम् एतच् चतुर्थ-सन्दर्भे विस्फुटीभविष्यद्-वीक्षणीयम् ॥८॥

**राधा-मोहन-गोस्वामी :** 


> वदन्ति तत् तत्त्व-विदस् तत्त्वं यज् ज्ञानम् अद्वयम् ।  
> ब्रह्मेति परमात्मेति भगवान् इति शब्द्यते ॥ [भा।पु। १.२.११]

इति श्री-भागवतीय-श्लोक-तात्पर्य-पद्येन दर्शयति—यस्येति । क्वचिद् अपि निगमे ब्रह्म-संहितादौ, यस्य चिन्-मात्र-सत्ता ब्रह्मेति संज्ञां याति, नियतम् आश्रयतीत्य् अन्वयः । चित् ज्ञानम् । तन्-मात्रं तन्-मयं स्व-स्वरूप-भूत-ज्ञानवद्-वस्तु-सत्ता । स्व-स्वरूप-भूत-सत्-पद-प्रवृत्ति-निमित्तवद् इत्य् अर्थः । “सत्यं ज्ञानम् अनन्तं ब्रह्मऽ इति श्रुतेः । 

तथा च, श्री-कृष्णः स्व-स्वरूप-भूत-श्री-विग्रह-धारि ब्रह्मेति भावः । एवं च ब्रह्म-पदं ज्ञान-परं ज्ञानि-परं च । धर्म-धर्मिणोर् अभेदात् प्रत्येकं तयोर् भेदाच् च । एवं शरीर-शरीरिणोर् अपि भेदाभेदौ। एवं तच्-छरीरावशिष्टस्यापि ब्रह्मत्वम् । विशिष्टस्य विशेष्यानतिरेकात् । यस्यांशः पुमांश् च । परमात्मा प्रथम-पुरुषः । मायां प्रकृतिं वशयन् तद्-गुण-योगेन स्वैर् अंशकैः । स्व-स्वरूप-भूत-जीवात्मअ-रूप-धर्मैः । विभवति विविधो भवति । 

श्री-वैकुण्ठ-नाथस्य विलास-रूपत्वं दर्शयति—एकम् इति । रसामृत-सिन्धाव् अप्य् उक्तम्—“सिद्धान्ततस् त्व् अभेदोऽपि श्रीश-कृष्ण-स्वरूपयोः” [भ।र।सि। १.२.५९] इति । श्रीशेति श्री-राधयोर् ऐक्यं सूचयति । स्फुरद्-उर्व् इति । भगवद्-विशेषणं प्रेम-विशेषणं वेति । अत्रायं विवेकः—यदा ज्ञानानन्द-तात्पर्येण ब्रह्म-शब्द-प्रयोगस् तदा धर्मत्वम् । यदा ज्ञानादिमत्-तात्पर्येण ब्रह्म-शब्द-प्रयोगस् तदा अंशत्वम् । यदा शरीरत्वेन ज्ञानादिमत्त्वेन च प्रबोधयितुं प्रयुक्तो ब्रह्म-शब्दस्, तदा सम्पूर्ण-भगवत्-परः । कृष्ण-शरीरादेर् अपि ज्ञानानन्द-स्वरूपतया सच्-चिद्-आनन्द-विग्रह इत्य्-आदि प्रयोग इति ॥८॥

**गौर-किशोर-गोस्वामी :** सर्व-ग्रन्थार्थं संक्षेपेण दर्शयन्न् अपि मङ्गलम् आचरति, तथा विषयादीन् अनुबन्धान् निर्दिशति—यस्येति ग्रन्थेन । अनुबन्धो नाम अधिकारि-विषय-सम्बन्ध-प्रयोजनानि । स्वयं भगवान् स श्री-कृष्णः पुरुषोत्तम इह संसारे तत्-पाद-भाजां तच्-चरण-सेवकानां प्रेमाणं विधत्तां विदधात् । कोऽसौ ? इत्य् आह—यस्य श्री-कृष्णस्यापि चिन्-मात्र-सत्ता क्वचित् निगमे ब्रह्मेति संज्ञां याति । सत्यं ज्ञानम् अनन्तं ब्रह्म [तै।उ।२.१.१] इत्य् आदौ ब्रह्मानुभवोपदेशः श्रुतौ दृश्यते । तद् ब्रह्म श्री-कृष्णस्य चिन्-मात्र-सत्त्वात् नातिरिक्तम् । श्री-कृष्णस्याचिन्त्य-ज्ञान-रूपत्व-विशेष एव ब्रह्म । अपि-शब्देन तत्रैव ब्रह्मत्वं मुख्यम् इत्य् आनीतम् । ज्ञान-मार्गी श्री-कृष्णस्य चिन्-मात्र-सत्तां ब्रह्मेति मत्या प्राप्नोतीति भावः । एतेन चिन्-मात्र-सत्तातिरिक्त-ब्रह्मास्तित्व-कल्पना विशेषेण बाधिता । यस्य स्वरूपतोऽंशः सन्न् अपि पुनः स्वकीयैर् अंशकैर् लीलावतार-रूपैर् गुणावतार-रूपैश् च मायां स्वकीयां प्रकृतिम्, मयाध्यक्षेण प्रकृतिः सूयते स-चराचरं [गीता ९.१०], मम माया दुरत्यया [गीता ७.१४] इत्य्-आदि-गीता-संवादेन सर्व-चराचर-विसर्ग-करीं जीव-विमोहिनीं शक्तिं वर्णयन् वशीकुर्वन्न् एव विभवति विशेषेण प्रभवति । तत्-तद्-अवतार-ग्रहणेनापि नास्य स्वरूपान्यथा-भावो भवतीत्य् आकूतम् । पुमान् पुरुषः सर्वान्तर्यामी परमात्माख्यः । एवं श्री-कृष्णाख्याद् अन्यः यस्येति तस्य भगवत्ता-साम्येऽपि श्री-कृष्णस्यैव स्वयं भगवत्त्वं दर्शितम् । यस्य एकं मुख्यम्, एके मुख्यान्य-केवला इति कोषात् नारायणाख्यं रूपं पाद्मोत्तर-खण्डादि प्रतिपाद्यम्, परम-व्योम्नि महा-वैकुण्ठे विलसति, सर्वातिशायि-महिम्ना विराजते । परम-व्योमाख्य-महा-वैकुण्ठाधिपतिः श्रीपतिः स्वयं भगवानिति[^६] पाद्मोत्तर-खण्डे कथानुसन्धेया । कृष्णस् तु भगवान् [भा।पु। १.३.२८] स्वयम् इति श्री-भागवत-प्रामाण्यम् इहापि सूचितम् । श्रीति तद्-अव्यभिचारिणी-स्वरूप-शक्तिर् अपि दर्शिता । इति संवादिनी-विज्ञप्त्या श्रिया राधिकया युक्तः स श्री-कृष्णः प्रेम विधत्ताम् । प्रेम श्री-कृष्ण-चरणे अहैकुत्क-प्रीत्य्-अतिशयः । स एव पूर्व-पुरुषार्थः । एतेन मुक्त्य्-आदेः परम-पुरुषार्थत्वम् अपाकृतं बोद्धव्यम् ॥८॥

[^६]:
    आकरे न लब्धम्।


—ओ)०(ओ—


## प्रमाण-प्रकरणम्
अथ प्रमाण-प्रकरणम्[^७]

[९]

[^७]:
    अत्र शिरो-वाक्यं कस्मिंश्चित् हस्त-लिप्यां न लभ्यते । तद् एव प्रकरण-लब्धम् इति सम्पादकेनानेन संयोजितम्। 


**अथैवं सूचितानां श्री-कृष्ण-तद्-वाच्य-वाचकता-लक्षण-सम्बन्ध-तद्-भजन-लक्षण-विधेय-सपर्यायाभिधेय-तत्-प्रेम-लक्षण-प्रयोजनाख्यानाम् अर्थानां निर्णयाय तावत् प्रमाणं निर्णीयते । तत्र पुरुषस्य भ्रमादि-दोष-चतुष्टय-दुष्टत्वात् सुतराम् अलौकिकाचिन्त्य-स्वभाव-वस्तु-स्पर्शायोग्यत्वाच् च तत्-प्रत्यक्षादीन्य् अपि स-दोषाणि ॥९॥**

**सर्व-संवादिनी :** अत्र पुरुषस्य इति । अत्रैतद् उक्तं भवति—यद्यपि प्रत्यक्षानुमान-शब्दार्षोपमाणार्थापत्त्य्-अभाव-सम्भवैतिह्य-चेष्टाख्यानि दश प्रमाणानि विदितानि, तथापि भ्रम-प्रमाद-विप्रलिप्सा-करणापाटव-दोष-रहित-वचनात्मकः शब्द एव मूलं प्रमाणम् । अन्येषां प्रायः पुरुष-भ्रमादि-दोषमयतयान्यथा-प्रतीति-दर्शनेन प्रमाणं वा तद्-आभासं वेति पुरुषैर् निर्णेतुम् अशक्यत्वात्, तस्य तु तद्-अभावात् । अतो राज्ञा भृत्यानाम् इव तेनैवान्येषां बद्ध-मूलत्वात्, तस्य तु नैरपेक्ष्यात्, यथा-शक्ति क्वचिद् एव तस्य तैः साचिव्य-करणात्, स्वाधीनस्य तस्य तु तान्य् उपमर्द्यापि प्रवृत्ति-दर्शनात्, तेन प्रतिपादिते वस्तुनि तैर् विरोद्धुम् अशक्यत्वात्, तेषां शक्तिभिर् अस्पृश्ये वस्तुनि तस्यैव तु साधकतमत्वात् ।

तथा हि, प्रत्यक्षं तावन् मनो-बुद्धीन्द्रिय-पञ्चक-जन्यतया षड्-विधं भवेत् । प्रत्येकं पुनः सविकल्पक-निर्विकल्पक-भेदेन द्वादश-विधं भवति । तद् एव च पुनः वैदुषम् अवैदुषं चेति द्विविधम् । तत्र वैदुषे च विप्रतिपत्ति-भ्रमादि-नृ-दोष-राहित्यात्, शब्दस्यापि तन्-मूलत्वाच् च । अवैदुषे एवं संशयः । तदीयं ज्ञानं हि व्यभिचरति, यथा—“माया-मुण्डावलोकने देवदत्तस्यैव मुण्डम् इदं विलोक्यते” इत्य् आदौ । न तु शब्दः, यथा—“हिमालये हिमम्, रत्नाकरे रत्नम्” इत्य् आदौ तच्-छब्देनैव बद्ध-मूलम् । यथा दृष्ट-चर-माया-मुण्डकेन केनचिद् भ्रमात् सत्येऽप्य् अश्रद्धीयमाने सत्यम् एवेदम् इति नभो-वाण्यादौ जानन्न् अपि वृद्धोपासनं विना न किञ्चिद् अपि तत्त्वेन निर्णेतुं शक्नोतीति हि सर्वेषां न्याय-विदां स्थितिः । 

शब्दस्य तु नैरपेक्ष्यम्, यथा—“दशमस् त्वम् असि” इत्य् आदौ । स एष शब्दो दशमोऽहम् अस्मीति प्रमायास् तिरस्कारिणं मोहं श्रवण-पथ-प्रवेश-मात्राद् विनिवर्तयत्य् एवेति स्पष्टम् एव नैरपेक्ष्यम् । आत्म-शक्त्य्-अनुरूपम् एव प्रत्यक्षेण शब्दस्य साचिव्य-कृतिः, यथा—“अग्निर् हिमस्य भेषजम्” इत्य् आदाव् एव । न तु भवान् बभूव गर्भे मे मथुरा-नगरे सुतः इत्य् आदौ । 

शब्दस्य तु तद्-उपमर्दकम्, यथा “सर्प-दष्टे त्वयि विषं नास्ति” इति मन्त्र इत्य् आदौ । तेन [शब्देन] प्रतिपादिते प्रत्यक्षाविरोधित्वम्, यथा “सौवर्णं भसितं स्निग्धं” इत्य् आदौ । तस्यैव तु साधकतमत्वम्, यथा [क्वचिन् नर-देहे] ग्रह-चेष्तादाव् इति । सर्व-प्रत्यक्ष-सिद्धं यत् तत् सत्यम् इत्य् एष पक्षः सर्वस्यैकत्र मिलनासम्भवात् पराहतः । अथ बहूनां प्रत्यक्ष-सिद्ध्म् इत्य् एषोऽपि क्वचिद् देशे पौरुषेय-शास्त्रे वा कस्यापि वस्तुनोऽन्यथा-ज्ञान-दर्शनात् पराहतः ।

अथ प्रतिज्ञा-हेतूदाहरणोपनय-निगमनाभिध-पञ्चाङ्गम् अनुमानं यत् तद् अपि व्यभिचरति । तत्र विषम-व्यापौ यथा वृष्ट्या तत्-काल-निर्वापित-वह्नौ चिर-क्षणम् अधिकोदित्वर-धूमे पर्वते “पर्वतोऽयं वह्निमान्” इत्य् आदौ, वर्षासु धूमायमान-स्वभावे पर्वते वा, न तु शब्दः—“सूर्यकान्तात् योगेनाग्निर् उत्तिष्ठते” इत्य् अत्र ।

> 

तत् [अनुमानं] शब्देनैव बद्ध-मूलम्, यथा—“अरे शीतातुराः पथिकाः ! मास्मिन् धूमाद् वह्नि-सम्भावनां कृढ्वम्, दृष्टम् अस्माभिर् अत्रासौ वृष्ट्याधुनैव निर्वाणः ।” “किन्त्व् अमुत्रैव धूमोद्गारिणि गिरौ दृश्यते वह्निः,” इत्य् आदौ, “धूमाभास एवायम्, न त्व् अत्र वह्निः, किन्तु अमुत्रैव” इत्य्-आदि वाक्यादौ च । 

यदि वक्तव्यं—एवम् आभासत्वेन पूर्वत्र स्वरूपासिद्धो हेतुः, इत्य् अतो न सद्-अनुमान-व्यभिचारितेति, समानाकारत्वात्, विष-पर्वत-बाष्पादिषु नेत्र-ज्वालादीनाम् अपि दर्शनात्, [उच्यते]—अलं धूमादीनाम् असार्वत्रिकत्वात् तद्-बाष्पातीत-काल-गत-धूम-जातत्वादि-सम्भवाच् च, न धूम-धूमाभासयोर् अग्नि-सद्भावासद्भाव-मात्र-प्रतिपत्तेर् अग्नि-ज्ञानाद् एव धूम-ज्ञाने साध्य-साधन-समभिव्याहारात् परस्पराश्रयः प्रसज्येत ।

तद् एवं तादृश-प्रत्यक्षस्यैव प्रमां प्रति व्यभिचारे सम-व्याप्ताव् अपि तद्-व्यभिचारः । शब्दस्य नैरपेक्ष्यम्, यथा “दशमस् त्वम् असि” इत्य् आदाव् एव । आत्म-शक्त्य्-अनुरूपम् एव च तस्य तेन साचिव्य-करणम्, यथा हीरक-गुण-विशेषम् अदृष्टवद्भिः पार्थिवत्वेन सर्वम् एवाश्मादिकं द्रव्यं लौह-च्छेद्यम् इत्य् अनुमातुं शक्यते, न तु श्रुत-तादृश-गुणकं हीरकं तच्-छेद्यम् इतीत्य् आदौ ।

शब्दस्य तद्-उपमर्दकत्वम्, यथा—“वह्नि-तप्तम् अङ्गं वह्नि-तापेन शाम्यति । शुण्ठ्य्-आदि-द्रव्यं जाठराग्नि-पाकादौ माधुर्यादि-भाग् भवति” इत्य् आदौ । तेन प्रतिपादितेऽनुमानेनाविरोध्यत्वम्, यथा—“एकेवेयम् ओषधिस् त्रिदोषघ्नी” इत्य् आदौ । तच्-छक्तिभिर् अस्पृश्येऽर्थे शब्दस्यैव साधकतमत्वम्, यथा—ग्रह-चेष्टादाव् एवेति । तद् एवं मुख्ययोर् एव तयो आभासीकृतौ, पराणि तु स्वयम् एवानपेक्ष्याणि भवन्ति, तस्य [शब्दस्य] तयोश् च [प्रत्यक्षानुमानयोश् च] अनुगतत्वात् ।

अथ तथात्व-ज्ञानार्थं तानि च दर्श्यन्ते । तत्र देवानाम् ऋषीणां च वचनम् आर्षम् । गो-सदृशो गवय इति ज्ञानम् उपमानम् । पीनत्वम् अह्न्य्-अभोजिनि नक्तं भोजित्वं गमयति, तद् अन्यथा न भवतीत्य् अर्थ-गिरोः कल्पनं यस्य फलम् असाव् अर्थापत्तिः । सन्निकर्षं विना नेन्द्रियाणि गृह्णन्ति, तस्मात् घटाभावे प्रमाणं तद्-अनुपलब्धि-रूपोऽभाव एव । सहस्रे शतं सम्भवतीति बुद्धौ सम्भावनं सम्भवः । अज्ञात-वक्तृ-क्र्टागत पारम्पर्य-प्रसिद्धम् ऐतिह्यम् । अङ्गुल्य्-उत्तोलनतो घट-दशकादि-ज्ञान-कृच् चेष्टेति ।

किं च, पश्व्-आदिभिश् चाविशेषान् न प्रत्यक्षादिकं ज्ञानं परमार्थ-प्रमापकम् । दृश्येते चामीषाम् इष्टानिष्टयोर् दर्शन-घ्राणादिना प्रवृत्ति-निवृत्ती । न च तेषां काचित् परमार्थ-सिद्धिः । दृश्यते चातिबालानां मातर-पित्र्-आद्य्-आप्त-शब्दाद् एव सर्व-ज्ञान-प्रवृत्तिः, तं विना चैकाकितया रक्षितानां जड-मूकतेति । न च व्यवहार-सिद्धिर् इति ॥९॥

**बलदेवः :** अथैवम् इति । सूचितानां व्यञ्जितानां चतुर्णाम् इत्य् अर्थः । श्री-कृष्णश् च ग्रन्थस्य विषयः । तद्-वाच्य-वाचक-लक्षणश् च सम्बन्धः । तद्-भजनं तच्-छ्रवण-कीर्तनादि-तल्-लक्षणं यद्-विधेयं तत्-सपर्यायां यद् अभिधेयं तच् च । तत्-प्रेम-लक्षणं प्रयोजनं च पुरुषार्थस् तद्-आख्यानाम् । एक-वाच्य-वाचकतवं पर्यायत्वम् । समानः पर्यायोऽस्येति सपर्यायः । समानार्थक-सह-शब्देन समासाद् अस्वपद-विग्रहो बहु-व्रीहिः । वोपसर्जनस्य [पा। ६.३.८२] इति सूत्रात् सहस्य सादेशः । 


> सह-शब्दस् तु साकल्प-यौगपद्य-समृद्धिषु ।   
> सादृश्ये विद्यमाने च सम्बन्धे च सह स्मृतम् ॥ इति श्रीधरः ।

तत्रेति पुरुषस्य व्यावहारिकस्य व्युत्पन्नस्यापि भ्रमादि-दोष-ग्रस्तत्वात् तादृक्-पारमार्थैक-वस्तु-स्पर्शानर्हत्वाच् चतत्-प्रत्यक्षादीनि च सदोषाणीति योज्यम् । भ्रमः प्रमादो विप्रलिप्सा करणापटवं चेति जीवे चत्वारो दोषाः । तेष्व् अतस्मिंस् तद्-बुद्धिर् भ्रमः । येन स्थाणौ पुरुष-बुद्धिः । अनवधानतान्य-चित्तता-लक्षणः प्रमादः । येनान्तिके गीयमानं गानं न गृह्यते । वञ्चनेच्छा विप्रलिप्सा । ययाऽशिष्ये स्व-ज्ञातोऽप्य् अर्थो न प्रकाश्यते । इन्द्रियम् आन्द्यं करणापटवम् । येन दत्त-मनसापि यथावत् वस्तु न परिचीयते । एते प्रमातृ-जीव-दोषाः । पर्माणेषु सञ्चरन्ति । तेषु भ्रमादि-त्रयं प्रत्यक्षे, तन्-मूलकेऽनुमाने च । विप्रलिप्सा तु शब्द इति बोध्यम् । प्रत्यक्षादीन्य् अष्टौ भवन्ति प्रमाणानि । तत्रार्थ-सन्निकृष्टं चक्षुरादीन्द्रियं प्रत्यक्षम् । अनुमिति-करणम् अनुमानं [तर्क-सङ्ग्रह] अग्न्यादि-ज्ञानम् अनुमितिः, तत्-करणं धूमादि-ज्ञानम् । आप्त-वाक्यं शब्दः [इबिद्।] । उपमिति-करणम् उपमानं [इबिद्।] गो-सदृशो गवय इत्य् आदौ । संज्ञासंज्ञि-सम्बन्ध-ज्ञानम् उपमितिः [इबिद्।] तत्-करणं सादृश्य-ज्ञानम् ।

असैध्यद्-अर्थ-दृष्ट्या साधकान्यार्थकल्पनम् अर्थापत्तिः । यया दिवाभुञ्जाने पीनत्वं रात्रि-भोजनं कल्पयित्वा साध्यते । अभाव-ग्राहिकानुपलब्धिः । भूतले घटानुपलब्ध्या यथा घटाभावो गृह्यते । सहस्रे शतं सम्भवेद् इति बुद्धौ सम्भावना सम्भवः । अज्ञात-वक्तृकं परम्पराप्रसिद्धम् ऐतिह्यम् । यथेह तरौ यक्षोऽस्ति । इत्य् एवम् अष्टौ ॥९॥

**राधमोहन-गोस्वामी :** अथेति प्रमाणं विनिर्णीयत इत्य् अनेनास्यान्वयः । किम्-अर्थं प्रमाण-विनिर्णयः ? इत्य् अत आह—एवं सूचितानाम् इति । तत्र श्री-भागवत-सन्दर्भं वच्मीत्य् अनेन श्री-कृष्ण-स्वरूप-तद्-भजनयोर् अभिधेयत्वम् । तयोर् वाच्य-वाचकता-लक्षण-सम्बन्धश् च सूचितः । “प्रेम दद्याद् भजद्भ्यः” इत्य् अनेन भजनस्य विधेयत्वम्, प्रेम्नः फलत्वं सूचितम् । श्री-कृष्णेति तद्-भजनोपलक्षणम् । तेन कृष्ण-तद्-भजनयोर् वाच्यता, ग्रन्थस्य वाचकतेति परस्पर-सम्बन्धो दर्शितः । श्री-कृष्ण-सम्बन्ध-कथनात् तस्याभिधेयता-लाभः । भजनस्य विधेयतयाभिधेयत्वम् इति विशेषाय स्वातन्त्र्येण तत्-कीर्तनम् । विधेय-पर्यायाभिधेयेत्य् अस्य विधेय-लक्षणाभिधेयेत्य् अर्थः । 

एवं च भागवत-सन्दर्भम् इत्य् अस्य भगवत इदं श्री-कृष्ण-स्वरूप-तद्-भजनम्, तस्य सन्दर्भम्, काण्डं तत्त्वतो निर्णायक-वाक्य-जातम् इति पर्यवसितोऽर्थः । वच्मीत्य् अस्य कथयामीत्य् अर्थः । वस्तुतस् तु भागवत-सन्दर्भ-भगवद्-भजन-प्रतिपादक-श्री-भागवताख्य-ग्रन्थस्य सन्दर्भम् अर्थ-निर्णायक-वाक्य-जातं वच्मीत्य् अर्थः । एवं च श्री-भागवतस्य प्रयोजनाभिधेय-सम्बन्धा एवास्य ग्रन्थस्य प्रयोजनाभिधेय-सम्बन्धा इति ज्ञेयम् । तत्रेति—प्रमाणेष्व् इत्य् अर्थः । तत्-प्रत्यक्षादीत्य् अत्रास्यान्वयः । तत्-प्रत्यक्षादीनि लौकिक-पुरुष-प्रत्यक्षादीनि । तेनेश्वर-प्रत्यक्षस्य सदोषत्वं व्यावृत्तिः । आदिना—अनुमानोपमानानुपलब्धि-परिग्रहः सदोषाणि भ्रम-जनकतया सम्भावितानि । तेनापुरुष-प्रत्यक्षादेः क्वचिद् वस्तु-साधकत्वे, अनुमानस्येश्वर-साधकत्वेऽपि च न क्षतिः । 

प्रत्यक्षादेः स-दोषत्वे हेतुः—दुष्टत्वाद् इत्य् अन्तम् । भ्रमादीत्य् आदिना—प्रमाद-विप्रलिप्सा-करणापाटव-परिग्रहः ॥९॥

> —ओ)०(ओ—

[१०]

**ततस् तानि न प्रमाणानीत्य् अनादि-सिद्ध-सर्व-पुरुष-परम्परासु सर्व-लौकिकालौकिक-ज्ञान-निदानत्वादप्राकृत-वचन-लक्षणो वेद एवास्माकं सर्वातीत-सर्वाश्रय-सर्वाचिन्त्याश्चर्य-स्वभावं वस्तुविविदिषतां प्रमाणम् ॥१०॥**

**सर्व-संवादिनी :** अथैवं शब्दस्य प्रमाणत्वे पर्यवसिते कोऽसौ शब्द इति विवेचनीयम् । तत्र “भ्रमादि-रहितं वचः शब्दः” इत्य् अनेनैव पर्याप्तिर् न स्यात् । यथा स्व-मति-गृहीते पक्षे भ्रमादि-रहितोऽयम् अयम् एवेति प्रतिस्वं मत-भेदे निर्णयाभावापत्तेस् तथा तस्यापि शब्दस्य प्रत्यक्षावगम्यत्वेन परानुगतत्वाद् अप्रामाण्यापत्तेः । तस्माद् यो [शब्दः] निज-निज-विद्वत्तायै सर्वैर् एवाभ्यस्यते, यस्याधिगमेन सर्वेषाम् अपि सर्वैव विद्वत्ता भवति, यत् कृतयैव परम-विद्वत्तया प्रत्यक्षादिकम् अपि शुद्धं स्यात्, यश् चानादित्वात् स्वयम् एव सिद्धः, स एव निखिलैतिह्य-मूल-रूपो महा-वाक्य-समुदयः शब्दोऽत्र गृह्यते । स च शास्त्रम् एव । तच् च वेद एव । य एवानादि-सिद्धः सर्व-कारणस्य भगवतोऽनादि-सिद्धं पुनः पुनः सृष्ट्य्-आदौ तस्माद् एवाविर्भूतम् अपौरुषेयं वाक्यम् । तद् एव भ्रमादि-रहितं सम्भावितम् । तच् च सर्व-जनकस्य तस्य च स-दोष-देशायावश्यकं[^८] मन्तव्यम् । तद् एव चाव्यभिचारि प्रमाणम् । तच् च तत्-कृपया कोऽपि कोऽपि गृह्णाति । कुतर्क-कर्कशा मूढा वा तन् न गृह्णन्तु नाम, तेषाम् अप्रमा-पदं कथम् अपयातु ? न चेश्वर-विहित-वैद्यकादि-शास्त्रम् अमतम् । प्रमाणाभावाद् इतरवद् यातीति चेन्, न । परेषां तद्-अनुगतत्वाद् एव शास्त्रत्व-व्यवहारः । न च बुद्धस्यापीश्वरत्वे सति तद्-वाक्यं च प्रमाणं स्याद् इति वाच्यम् । येन शास्त्रेण तस्य ईश्वरत्वं मन्यामहे, तेनैव तस्य दैत्य-मोहन-शास्त्र-कारित्वेनोक्तत्वात् ।

[^८]:
    तस्य च सदा उपदेषायावश्यकम् मन्तव्यम् इति आनन्द गोपाल शास्त्रि


अत्र [वेदस्य प्रामाण्य-विषये] वाचस्पतिश् चैवम् आह [शङ्कर-भाष्य-भामती-टीकायाम् उपोद्घाते]—“न च ज्येष्ठ-[अग्रजात]-प्रमाण-प्रत्यक्ष-विरोधाद् आम्नायस्यैव तद्-अपेक्षस्याप्रामान्यम् उपचरितार्थत्वं वेति युक्तम् । अस्यापौरुषेयतया निरन्स्त-सम्सन्त-दोषाशङ्कस्य बोधकतया च स्वतः-सिद्ध-प्रमाण-भावस्य स्व-कार्य-प्रमितौ परानपेक्षत्वात् । प्रमिताव् अनपेक्षत्वेऽप्य् उत्पत्तौ प्रत्यक्षापेक्षत्वात् । तद्-विरोधाद् अनुत्पत्ति-लक्षणम् अस्याप्रामाण्यम् इति चेत्, न । उत्पादकाप्रतिद्वन्द्वित्वात् । न ह्य् आगम-ज्ञानं सांव्यवहारिकं प्रत्यक्षस्य प्रामाण्यम् उपहन्ति, येन कारणाभावान् न भवेत्, अपि तु तात्त्विकम् । न च तत् तस्योत्पादकम् अतात्त्विक-प्रमाण-भावेभ्योऽपि सांव्यवहारिकेभ्यः [प्रमाणेभ्यः] तत्त्व-ज्ञानोत्पत्ति-दर्शनात् । यथा वर्णे ह्रस्व-दीर्घत्वादयोऽन्य-धर्मा अपि समारोपितास् तत्त्व-प्रतिपत्ति-हेतवः । न हि लौकिका नाग इति वा, नगः इति वा पदात् कुञ्जरं वा तरुं वा प्रतिपद्यमाना भवन्ति भ्रान्ताः । न चामन्य-परं वाक्यं स्वार्थे उपचरितार्थं कर्तुं युक्तम् । उक्तं हि—न विधौ परः शब्दार्थः [पू।मी। १.२.१९, शङ्कर-भाष्ये] इति । ज्येष्ठत्वं [अग्र-जातत्वं] चानपेक्षितस्य बाध्यत्वे हेतुर् न तु बाधकत्वे, रजत-ज्ञानस्य ज्यायसः शुक्ति-ज्ञानेन कनीयसा बाधक-दर्शनात् । तद्-अनपवाधने यद् अपबाधात्मनस् तस्योत्पत्तेर् अनुपपत्तिः । दर्शितं च तात्त्विक-प्रमाण-भावस्यानपेक्षितत्वम् । तथा च पारमर्शं सूत्रं—पूर्वं दौर्बल्यं प्रकृतिवत् [पू।मी। ६.५.५४] इति । तथा—

> पौर्वापर्य-बलीयस्त्वं तत्र नाम प्रतीयते ।  
> अन्योन्य-निरपेक्षाणां यत्र जन्म धियां भवेत् ॥ [त।वा। ३.३.२][^९] इति ॥

[^९]:
    कुमारिल-भट्ट-कृत-तन्त्र-वार्तिके।


अत्र सांव्यवहारिकम् इति सार्वत्रिकम् एव व्यवहारिकम् इति ज्ञेयम् । क्वचिद् उपमर्दस्य [अर्वाचीन-ज्ञानस्य] दर्शितत्वाद् एव शास्त्रत्व-व्यवहारः । दृश्यते चान्यत्र—सूर्यादि-मण्डलस्य सूक्ष्मतस्या प्रत्यक्षीकृतिर् अप्य् अनुमान-शब्दाभ्यां बाधिता भवतीति दूरस्थ-वस्तुनस् तादृशतया [स्थूलस्य सूक्ष्मतया] दृष्टत्वाच् छास्त्र-प्रसिद्धत्वाच् च । तद् एवं स्थिते श्री-वैष्णवास् त्व् एव वदन्ति । वेदस्य न प्राकृत-प्रत्यक्षादिवद् अविद्यावद् विषय-मात्रत्वेन यावद् एवाविद्या तावद् एव तद्-व्यवहारः । सति व्यवहारे प्रामाण्यं चेति मन्तव्यम् । अपौरुषेयत्वान् नित्यत्वात्, सर्व-मुक्त्य्-एक-कालाभावेन [सर्वेषां जीवन्मुक्तानां यावत् सद्यो-विदेह-मुक्तिः प्रपञ्चे अवस्थाने] तद्-अधिकारिणां सततास्तित्वात्, परमेश्वर-प्रसादेन परमेश्वरवद् एवाविद्यातीतानां चिच्-छक्त्य्-एक-विभवानाम् आत्मारामाणां पार्षदानाम् अपि ब्रह्मानन्दोपरिचय-भक्ति-परमानन्देन सामादि-पारायणादेर् दर्शयिष्यमाणत्वात्, श्रीमत्-परमेश्वरस्य स्व-वेद-मर्यादाम् अवलम्ब्यैव मुहुः सृष्ट्य्-आदि-प्रवर्तकत्वाच् च । येषां तु पुरुष-ज्ञान-कल्पितम् एव वेदादिकं सर्वं द्वैतम्, तेषाम् अपौरुषेयत्वाभावात् तत एव भ्रमादि-सम्भवात् स्वप्न-प्रलापवद्-व्यवहार-सिद्धाव् अपि प्रामाण्यं नोपपाद्यत इति तन्-मतम् अवैदिक-विशेष इति । 

नन्व् अर्वाग्-जन-संवादादि-दर्शनात् कथं तस्यानादित्वादि ? उच्यते—अत एव च नित्यत्वं [वे।सू। १.३.२९] इत्य् अत्र सूत्रे शाङ्कर-शारीरक-भाष्य-प्रमाणितायां श्रुतौ श्रूयते—यज्ञेन वाचः पदवीयम् आयन् ताम् अन्वविन्द्य् ऋषिषु प्रविष्टां [ऋ।वे। १०.७१.३] इति । स्मृतौ च—


> युगान्ते ऽन्तर्हितान् वेदान् सेतिहासान् महर्षयः ।  
> लेभिरे तपसा पूर्वम् अनुज्ञाताः स्वयम्भुवा ॥ [म।भा। १२.२०३.१७] इति ।

तस्मान् नित्य-सिद्धस्यैव वेद-शब्दस्य तत्र तत्र प्रवेश एव, न तु तत्-कर्तृकता । तथा चानादि-सिद्ध-वेदानुरूपैव प्रतिकल्पं तत्-तन्-नामादि-प्रवृत्तिः । तथा हि—समान-नाम-रूपत्वाच् चावृत्ताव् अप्य् अविरोधो दर्शनात् स्मृतेश् च [वे।सू। १.३.३०] इत्य् अत्र तत्त्व-वाद-भाष्य-कृद्भिः श्री-मध्वाचार्यैर् उदाहृता श्रुतिः । सूर्याचन्द्रमसौ धाता यथा-पूर्वम् अकल्पयत् [ऋ।वे। १०.१९०],


> तथैव नियमः काले स्वरादि-नियमस् तथा ।  
> तस्मान् नानीदृशं क्वापि विश्वम् एतद् भविष्यति ॥ इति ।

स्मृतिश् च—


> अनादि निधनं चाहुर् अक्षरं परम् एव च ।  
> आदौ वेद-मयी दिव्या यतः सर्वाः प्रवृत्तयः ॥  
> ऋषीणां नामधेयानि याश् च वेदेषु सृष्टयः ।  
> वेद-शब्देभ्य एवादौ निर्ममे स महेश्वरः ॥ [म।भा। १२.२१७.४९]

अत्र शब्द-पूर्वक-सृष्टि-प्रक्रमे श्रुतिश् चाद्वैत-शारीरक-भाष्ये दर्शिता—एता इति वै प्रजापतिर् देवानुसृजत, असृग्रान् इति मनुष्यान् इन्दव इति पितॄन् [छा।ब्रा। १.३.२८] इत्य्-आदिका । तथा स भूर् इति व्याहरत् स भूमिम् असृजत[तै।ब्रा। २.२.४.२] इत्य्-आदिका च । तथा श्री-रामानुज-शारीरके (१.३.२७) दर्शिता च—वेदेन नाम-रूपे व्याकरोत् सतासती प्रजापतिः इति । अत एवौत्पत्तिके शब्दस्यार्थेन सम्बन्धे समाश्रिते निरपेक्षम् एव वेदस्य प्रामाण्यं मतम्। शब्द इति चेन् नातः प्रभवात् प्रत्यक्षानुमानाभ्याम् इत्य् अत्र संवादादि-रूप-प्रक्रिया तु श्रोतृ-बोध-सौकर्य-करीति सामञ्जस्यम् एव भजते । तस्माद् वेदाख्यं शास्त्रं प्रमाणं तत्-तल्-लक्षण-हीनत्वात् तद्-विरुद्धत्वाच् चावैदिक तु शास्त्रं न प्रमाणम् ॥१०॥

**बलदेवः :** ततस् तानि न प्रमाणानीति । ततो भ्रमादि-दोष-योगात् । तानि प्रत्यक्षादीनि परमार्थ-प्रमा-करणानि न भवन्ति । माया-मुण्डावलोके तस्यैवेदं मुण्डम् इत्य् अत्र प्रत्यक्षं व्यभिचारि । वृष्ट्या तत्-काल-निर्वापित-वह्नौ चिरं धूम-प्रोद्गारिणि गिरौ वह्मिनान् धूमात् इत्य् अनुमानं च व्यभिचारि दृष्टम् । आप्त-वाक्यं च तथा, एकेनाप्तेन मुनिना समर्थितस्यार्थस्यापरेण तादृशेन दूषितत्वात् । अत उक्तं नासव् ऋषिर् यस्य मतं न भिन्नम् इति । 

एवं मुख्यानाम् एषां सदोषत्वात् तद् उपजीविनाम् उपमानादीनां तथात्वं सुसिद्धम् एव । किंचाप्त-वाक्यं लौकिकार्थ-ग्रहे प्रमाणम् एव, यथा हिमाद्रौ हिमम् इत्य् आदौ । तद्-उभय-निरपेक्षं च तत् दशमस् त्वम् असि इत्य् आदौ । तद्-उभयागम्ये साधकतमं च तत् । ग्रहाणां राशिषु सञ्चारे यथा । किं चाप्त-वाक्येनानुगृहीतं तद्-उभयं प्रमापकम् । दृष्ट-चर-माया-मुण्डकेन पुंसा सत्येऽप्य् अविश्वस्ते तस्यैवेदं मुण्डम् इति नभोवाण्यानुगृहीतं प्रत्यक्षं यथा । अरे शीतार्ताः पन्था मास्मिन्न् अग्निं सम्भावयत, वृष्ट्या निर्वाणोऽत्र स दृष्टः किन्त्व् अमुष्मिन् धूमोद्गारिणि गिरौ सोऽस्ति इत्य् आप्तवाक्येनानुगृहीतम् अनुमानं च यथेति । तद् एवं प्रत्यक्षानुमान-शब्दाः प्रमाणानीत्य् आह मनुः—


> प्रत्यक्षम् अनुमानं चशास्त्रं च विविधागमम् ।  
> त्रयं सुविदितं कार्यं धर्म-शुद्धिम् अभीप्सता ॥ [मनु। १२.१०५] इति ।

एवम् अस्मद्-वृद्धाश् च । सर्व-परम्परासु ब्रह्मोत्पन्नेषु देव-मानवादिषु सर्वेषु वंशेषु । परम्परा परीपाट्यां सन्तानेऽपि वधे क्वचितिति[^१०] विश्वः । लौकिक-ज्ञानं कर्म-विद्या । अलौकिक-ज्ञानं ब्रह्म-विद्या । अप्राकृतेति वाचा विरूप नित्यया इति मन्त्र-वर्णनात् [ऋ।वे। ८.७५.६] । 

[^१०]:
    शङ्करस्य शारीरके १.३.२८ द्रष्टव्यम्।



> अनादि-निधना नित्या वाग् उत्सृष्टा स्वयम्भुवा ।  
> आदौ वेदमयी दिव्या यतः सर्वाः प्रवृत्तयः ॥ 

इति स्मरणाच् [म।भा। १२.२३१.५६-५७] च । स्फुटम् अन्यत् ॥१०॥

**राधा-मोहन-गोस्वामी :** ततः पुरुष-प्रत्यक्षादेः स-दोषत्वात् । तानि पुरुष-प्रत्यक्षादीनि, न प्रमाणानि, नेश्वर-तद्-भजनयोर् याथार्थ्येन साधन-समर्थानि । अत्रैव हेत्व्-अन्तरं—सुतराम् अचिन्त्यालौकिक-वस्तु-स्पर्शायोग्यत्वाच् चेति । अनुमानस्येश्वर-साधनत्व-सम्भवेपि श्री-कृष्ण-रूप-तद्-भजन-साधन-योग्यत्वम्। 

ननु वेद एवेत्य् एव-कारासङ्गतिः ? वेदार्थ-विवेकेऽनुमानापेक्षणात् । आत्मा वा अरे द्रष्टव्यः श्रोतव्यो निदिध्यासितव्यः [बृ।आ।उ। २.४.५] इत्य्-आदि-श्रुतेः । एवं मुख्यानाम् एषां सदोषत्वात् तद्-उपजीविनाम् उपमानादीनां तथात्वं सुसिद्धम् एव । आत्मा वै आत्मैव, “द्रष्टव्यः” साक्षात्-कर्तव्यः । कथम् ? इत्य् अपेक्षायाम् आह—“श्रोतव्य” इत्य्-आदि-त्रयम् । तत्र श्रवणं वेदेतिहास-पुराणादिभ्यः कार्यम् । श्रोतव्यः श्रुति-वाक्येभ्यः इति श्रवणात् । बहु-वचनं—गणार्थम् । तेन पुराणादि-परिग्रहः । वेदार्थ-प्रतीताव् अपि तत्रार्थानर-परत्व-सम्भावनयाप्रामाण्य-शङ्का । तस्या सम्भवेनाह—“मन्तव्यः” इति । मननं बहुभिर् हेतुभिर् अनुमानम् । मन्तव्यश् चोपपत्तिभिः इति श्रवणात् । 

तथा च तर्कानुगृहीतेन मननेन वेदाद् अवगतम् अर्थं सम्यक्तयावधार्ये पुनः पुनर् ध्यान-रूप-निदिध्यासनं कार्यम् । तत आत्म-साक्षात्कार इति पर्यवसितार्थः । आत्म-पदं चात्र परमेश्वर-परम् । तम् एव विदित्वातिमृत्युम् एति नान्यः पन्था विद्यतेऽयनाय [] इत्य्-आदि-श्रुत्य्-एक-वाक्यत्वात् । न च, न वा अरे पत्युः कामाय पतिः प्रियो भवति, आत्मनस् तु कामाय पतिः प्रियो भवति इत्य्-आदि जीवात्मानम् उपक्रम्य आत्मा वा अरे द्रष्टव्यः [बृ।आ।उ। २.४.५] इत्य् उक्तत्वाद् आत्म-पदं जीवात्म-परम् इति वाच्यम् । न वा अरे पत्युः कामाय इत्य्-आदिना स्वात्मोपाधिक-पत्य्-आदि-निष्ठ-प्रियत्वाख्यानेन स्वात्म-सुखस्यैव परम-प्रयोजनत्वम् उक्त्वा, परमात्म-सुखस्य सर्वतोऽतिशयस्य प्राप्तये सर्वथा यतितव्यम् इत्य् आशयेन “आत्मा द्रष्टव्यः” इत्य् उपसंहारात् ॥१०॥

—ओ)०(ओ—

[११]

**तच् चानुमतं—तर्काप्रतिष्ठानात् [ब्र।सू। २.१.११] इत्य् आदौ, अचिन्त्याः खलु ये भावा न तांस् तर्केण योजयेत् [म।भा। ६.५.१२] इत्य् आदौ, शास्त्र-योनित्वात् [ब्र।सू। १.१.३] इत्य् आदौ,श्रुतेस् तु शब्द-मूलत्वात् [ब्र।सू। २.१.२७] इत्य् आदौ ।** 


> **पितृ-देव-मनुष्याणां वेदश् चक्षुस् तवेश्वर ।**   
> **श्रेयस् त्व् अनुपलब्धेऽर्थे साध्य-साधनयोर् अपि ॥ [भा। ११.२०.४] इत्य् आदौ ॥११॥**

**सर्व-संवादिनी :** येषां वेश्वर-कल्पना नास्ति, तेषाम् अपि शास्त्रस्यात्यर्वाग्-जन-कृतत्वेन प्रसिद्धत्वाद् अनाद्य् अविच्छिन्न-वेद-प्रलोपन-भूयिष्ठ-वृत्तित्वेनानादि-सिद्ध-वर्णाश्रम-लोपि-चारित्येण वर्णं च तं तं निजान्नादिना विलुप्यैव स्व-गोष्ठीषु सम्पादनेन चार्वाचीनत्वेनैवावगतत्वात् तत् [शास्त्रं] केनाप्य् अधुनैवोत्थापितम् इत्य् एव स्फुटम् आयाति ।

ननु वेदेऽपि ग्रावाणः प्लवन्ते, मृद् अव्रवीद् आपोऽब्रुवन् इत्य्-आदि-दर्शनाद् अनाप्तत्वम् इव [असत्य-वक्तृत्वम् इव] प्रतीयते? उच्यते—कर्म-विशेषाङ्गी-भूतानां ग्राव्णां [कर्म-फल-दाने] वीर्य-वर्धनाय स्तुतिर् इयम् । सा च श्री-राम-कल्पित-सेतु-बन्धादौ प्रसिद्धत्वेन यथावद् एवेति न दोषः । तथा मृद् अव्रवीद् आपोऽब्रुवन् इत्य् आदौ तत्-तद्-अभिमानि-देवतैव व्यपदिश्यत इति ज्ञेयम् ।

तद् एवं सर्वत्रैव सर्वत्रैवाप्त एव वेदः । किन्तु सर्वज्ञेश्वर-वचनत्वेनासर्वज्ञ-जीवैर् दुरूहत्वात् तत्-प्रभाव-लब्ध-प्रत्यक्ष-विशेषवद्भिर् एव सर्वत्र तद्-अनुभवे शक्यते, न तु तार्किकैः । तद् उक्तं पुरुषोत्तम-तन्त्रे—


> शास्त्रार्थ-युक्तोऽनुभवः प्रमाणं तूत्तमं मतम् ।   
> अनुमाद्या न स्वतन्त्राः प्रमाण-पदवीं ययुः ॥ इति ।

तथैव मतं ब्रह्म-सूत्र-कारैः—तर्काप्रतिष्ठानात् [ब्र।सू। २.१.११], श्रुतेस् तु शब्द-मूलत्वात् [ब्र।सू। २.१.२७] इत्य् आदौ । तथा च श्रुतिः—नैषा तर्केण मतिर् आपनेया प्रोक्ताऽन्येनैव सुज्ञानाय प्रेष्ठ [क।उ। १.२.९], नीहारेण प्रावृता जल्प्याश् च [ऋक् सं १०.८२.७] इत्य् आद्याः । जल्प-प्रवृत्तास् तार्किका इति श्रुति-पदार्थः । अत एव वराह-पुराणे—


> सर्वत्र शक्यते कर्तुम् आगमं हि विनानुमा ।   
> तस्मान् न सा शक्तिमती विनागमम् उदीक्षितुम् ॥ इति ।

अद्वैत-वादिभिश् चोक्तम्—


> यत्नेनोत्पादितोऽप्य् अर्थः कुशलैर् अनुमातृभिः ।   
> अभियुक्ततरैर् अन्यैर् अन्यथैवोपपाद्यते ॥ [वा।पु।[^११] १.३४] इति ।

[^११]:
    भर्तृहरि-कृत-वाक्यपदीये।


अद्वैत-शारीरकेऽपि—“न च शक्यन्ते अतीतानागत-वर्तमानास् तार्किका एकस्मिन् देशे काले च समाहर्तुं येन तदीयं मतं सम्यग्-ज्ञानम् इति प्रतिपद्येमहि । वेदस्य च नित्यत्वे विज्ञानोत्पत्ति-हेतुत्वे च सति व्यवस्थित-विषयार्थत्वोपपत्तेः । तज्-जनितस्य ज्ञानस्य च सम्यक्त्वम् अतीतान् आगत-वर्तमानैः सर्वैर् अपि तार्किकैर् उपह्नोतुम् अशक्यम्” [ब्र।सू। २.१.११, शा।भा।] इति ।

यत् त्व् आगमे क्वचित् तर्केण बोधना दृश्यते, तत् तत्रैव शोभनम्, आगम-रूपत्वात्, बोधन-सौकर्यार्थ-मात्रोद्दिष्ट-तर्कत्वात् । यदि च यत् तर्केण सिध्यति, तद् एव वेद-वचनं प्रमाणम् इति स्यात्, तदा तर्क एवास्ताम्, किं वेदेनेति वैदिकम् अन्या अपि ते बाह्या एवेत्य् अयम् अभिप्रायः सर्वत्र । अत एव तेषां शृगालत्वम् एव गतिर् इत्य् उक्तं भारते [म।भा।[^१२] १२.१८०.४७-४९] । 

[^१२]:
    शान्ति-पर्वणि कश्यप-शृगाल-संवादे।


यत् तु श्रोतव्यो मन्तव्य [बृ।आ।उ। २.४.५] इत्य्-आदिषु मननं नाम तर्कोऽङ्गीकृतः, तत्रैवम् उक्तं यथा कूर्म-पुराणे—


> पूर्वापराविरोधेन को न्व् अर्थोऽभिमतो भवेत् ।   
> इत्य्-आद्यम् ऊहनं तर्कः शुष्क-तर्कं च वर्जयेत् ॥ इति ।  
> 

अथैवं सर्वेषां वेद-वक्यानां प्रामाण्य एव स्थिते केचिद् एवम् आहुः—कार्य एवार्थे वेदस्य प्रामाण्यम्, न सिद्धे तत्रैव [क्रियान्वित-वेदे] शक्ति-तात्पर्ययोर् अवधारितत्वात् । तत्र शक्तिर् यथा—उत्तम-वृद्धेन मध्यम-वृद्धम् उद्दिश्य गाम् आनय [सा।द। २.७] इत्य् उक्ते तं गवानयन-प्रवृत्तम् उपलभ्य बालोऽस्य वचसः सास्नादिमत्-पिण्डानयनम् अर्थः इति प्रतिपद्यते । अनन्तरं गां चारय, अश्वम् आनय इत्य् आदाव् आवापोद्वापाभ्यां [गोश्चारणानयाभ्याम्] गो-शब्दस्य सास्नादिमान् अर्थः, आनयन-शब्दस्य च आहरणम् अर्थः इति सङ्केतम् अवधारयति । ततः प्रथमत एव कार्यान्वित एव प्रवृत्तेस् तत्रैव शक्ति-ग्रहः । तथा च तात्पर्यम् अपि तत्रैव भवेत् ।

अत्रोच्यते—सिद्धे शक्त्य्-अभावः कुतः? किं सङ्गति-ग्राहक-व्यवहारस्य सिद्धेऽभावात्? तत्रापि [अर्थ-सम्बन्धेन] कार्य-संसर्गित्वाद् वा? नाद्यः, “पुत्रस् ते जातः” इत्य्-आदि-वाक्य-जन्यस्य पित्रादि-श्रोतृ-व्यवहार-मुख-विकाशादेर् दर्शनात् । नापि द्वितीयः, कार्य-संसर्गित्वस्य पुत्र-जन्मादाव् अभावात् । न चात्रापि तं [तव जात-पुत्रं] पश्य इत्य्-आदिकं कार्यं कल्प्यम्, तत्-कल्पकाभावात् । प्राथमिक-कार्यान्वित-शक्ति-ग्रहानुपपत्तिर् एव तत्-कल्पिकेति चेत्? न । कार्यान्विते वाक्ये शक्ति-ग्रहासिद्धेः, कार्य-पद एव कार्यान्वितत्वाभावेन व्यभिचारात्, योग्येतरान्वितत्व-मात्रेण सङ्गति-ग्रहोपपत्तौ विशेषण-वैयर्थ्याच् च । न च कार्ये कार्यान्तरान्वितत्वम् अस्तीति वाच्यम्, तद्-अन्वितत्वायोगाद् अनवस्थापत्तेश् च । न च [कार्ये] कार्यान्वितत्व एव प्राथमिक-शक्ति-ग्रह-नियमः । [कार्यान्वित-व्यतिरिक्त]-सिद्ध-[पद]-निर्देशेऽपि बालक-व्युत्पत्तिर् दृश्यते इदं वस्त्रम् इत्य् आदौ । तस्मात् सिद्धे सिद्धायां शक्तौ दृष्टे च श्रोतृ-प्रतीति-विरोधाभावे वक्तुस् तात्पर्यम् अपि तत्र सेत्स्यतीति सिद्धवन्-निर्दिष्टानाम् उपनिषदादीनाम् अपि स्वार्थे प्रामाण्यम् अस्त्य् एव । 

तद् उक्तम्—“तस्मान् मन्त्रार्थ-वादयोर् अन्य-[कर्म]-परत्वेऽपि स्वार्थे प्रामाण्यं भवत्य् एव । तद् यदि स्व-रसत एव निष्प्रतिबन्धम् अवधारित-रूपम् अनधिगत-विषयं च विज्ञानम् उत्पद्यते शब्दात्, तद्-अन्तरेणापि तात्पर्यं तस्य प्रामाण्यं किं न स्यात्? तत्-सङ्गान-विगानयोः [वन्दन-निन्दनयोः] पुनर् अनुवाद-गुण-वादत्वे, उपनिषदां पुनर्-अनन्य-शेषत्वाद् अपास्त-समस्तानर्थम् अनन्तानन्दैक-रसम् अनधिगतम् आत्म-तत्त्वं गमयन्तीनां प्रमानान्तर-विरोधेऽपि [विरुद्धस्य प्रत्यक्षादि-प्रमाणस्य] तस्यैवाभासी-करणेन च स्वार्थ एव प्रामाण्यम्” [भगवन्-नाम-कौमुदी १.१३] इति ।

तद् एवं सर्वस्मिन्न् अपि वेदात्मके शब्दे स्वार्थं प्रति प्रामाण्यम् उपलब्धे, स कथम् अर्थं प्रसूत ? इति विव्रियते—तत्र वर्णानाम् आशु विनाशित्वान् नार्थं जनयितुं शक्तिः सम्भवति । ततश् च पूर्व-पूर्वाक्षर-जन्य-संस्कारवद् अन्त्याक्षरस्यैवार्थ-प्रत्यायकत्वं मन्यन्ते । ते च संस्काराः कार्य-मात्र-प्रत्यायिताः, अप्रत्यक्षत्वात् । संस्कार-कार्यस्य स्मरणस्य क्रम-वर्तित्वात् समुदाय-प्रत्ययाभावान् नान्त्य-वर्णस्याप्य् अर्थ-प्रत्यायकत्वम् इत्य् अभिप्रेत्यापरे तु स्फोटम् एव तत्-प्रत्यायकम् आहुः—“स च वर्णानाम् अनेकत्वेनैक-प्रत्ययानुपपत्तेर् एकैक-वर्ण-प्रत्ययाहित-संस्कार-बीजेऽन्त्य-वर्ण-प्रत्यय-जनित-परिपाके प्रत्ययिन्य् एक-प्रत्यय-विषयतया झटिति प्रत्यवभासते ।” [ब्र।सू। १.३.२८, शा।भा।] 

अत एव स्फोट-रूपत्वाद् वेदस्य नित्यत्वं “तस्य प्रत्युच्चारणं प्रत्यभिज्ञायमानत्वात्” [ब्र।सू। १.३.२८, शा।भा।] । वेदान्तिनस् तु, “वर्णा एव तु शब्द इति भगवान् उपवर्ष” [जैमिनी-कृतायां द्वादश-लक्षण्यां १.५.५।, शबर-कृत-भाष्ये] इत्य् एतं न्यायम् अनुसृत्य “द्विर्-गो”-शब्दोऽयम् उच्चारितः । न तु द्वौ गो-शब्दाव् इत्य् एकतैव सर्वैः प्रत्यभिज्ञायमानत्वाद् वर्णात्मकानाम् एव शब्दानां नित्यत्वम् अङ्गीकृत्य ते च वर्णाः पिपीलिका-पङ्क्तिवत् क्रमाद्य्-अनुगृहीतार्थ-विशेष-सम्बद्धाः सन्तः स्व-व्यवहारेऽप्य् एकैक-वर्ण-ग्रहणानन्तरं समस्त-वर्ण-प्रत्यय-दर्शिन्यां बुद्धौ तादृशम् एव प्रत्यवभासमानास् तं तम् अर्थम् अव्यभिचारेण प्रत्यायिष्यन्तीत्य् अतो वर्ण-वादिनां लघायसी कल्पना स्यात् । स्फोट-वादिनां तु दृष्ट-हानिर् अदृष्ट-कल्पना च । तथा वर्णाश् चेमे क्रमेण गृह्यमानाः स्फोटं व्यञ्जयन्ति । स स्फोटोऽर्थं व्यनक्तीति गरीयसी कल्पना स्याद् इति मन्यन्ते ।

तद् एवं वर्ण-रूपाणाम् एव वेद-शब्दानां नित्यत्वम् अर्थ-प्रत्यायकत्वं चाङ्गीकृतम् । तत्र मुख्या-लक्षणा-गुण-भेदेन त्रिधा शब्द-वृत्तिः । मुख्यापि रूढि-योग-भेदेन द्विधा । **रूढिः** स्वरूपेण जात्या गुणेन वा निर्देशार्हे वस्तुनि संज्ञा-संज्ञि-सङ्केतेन प्रवर्तते । यथा—“डित्थः [काष्ठ-मयो हस्ती] गौः शुक्लः” । 

**लक्षणा** तेनैव सङ्केतेनाभिहितार्थसम्बन्धिनी । यथा “गङ्गायां घोषः” । इयं पुनस् त्रिधा—अजहत्-स्वार्था, जहत्-स्वार्था, जहद्-अजहत्-स्वार्था च । यथा [क्रमेण] “श्वेतो धावति”, “गङ्गायां घोषः”, “सोऽयं देवदत्तः” इति । श्री-रामानुजादिभिस् त्व् अन्त्या न मन्यते, तत् तु तद्-ग्रन्थेष्व् एवान्वेष्टव्यम् । [सोऽयं देवदत्त इति दृष्टान्ते] स इति पदेन तत्-कालानुभूत उच्यते । अयम् इतीदानीम् अनुभूयमान उच्यते । अत्र द्वयोर् अन्वये विरोध एव नास्ति, कथं लक्षणा स्याद् इति संक्षेपः । 

**गौणी** चाभिहितार्थ-लक्षित-गुण-युक्ते तत्-सदृशे । यथा “सिंहो देवदत्तः” । 

यथाहुः—


> अभिधेयाविना-भूत-प्रवृत्तिर् लक्षणेष्यते ।   
> लक्ष्यमाण-गुणैर् योगाद् वृत्तेर् इष्टा तु गौणता ॥ [त।वा। १.४.२२] इति ।

इह “लक्षणा” च “रूढिं” प्रयोजनं वापेक्ष्यैव भवति । आद्ये यथा “कलिङ्गः साहसिकः” । अन्ते यथा “गङ्गायां घोषः” [घोष-निवासः] । अत्र तटस्य शीतलत्व-पावनत्वादेर् बोधनं प्रयोजनम् । गौण्यां तु प्रयोजनम् एवापेक्ष्यम् । यथा “गौर् वाहीकः”, अज्ञत्वाद्य्-अतिशयबोधनम् अत्र प्रयोजनम् । योगस् तु एतत् त्रिविध-वृत्ति-प्रतिपादित-पदार्थयोः प्रकृति-प्रत्ययार्थयोर् योगेन । यथा “पङ्कजम्”, “औपगवः”, “पाचकः” ।

व्यञ्जनाभिधा च वृत्तिर् मन्यते । यथा “गङ्गायां घोषः” इत्य् उक्ते तन्-निवास-भूतस्य तटस्य शीतलत्व-पावनत्वादिकं गम्यम् इत्य्-आदि । तद् उक्तम्—“शब्द-बुद्धि-कर्मणां विरम्य व्यापाराभाव इति नयेनाभिधा-लक्षणा-तात्पर्याख्यासु तिसृषु वृत्तिषु स्वं स्वम् अर्थं बोधयित्वोपक्षीणासु ययान्योऽर्थो बोध्यते, सा शब्दस्यार्थस्य प्रकृति-प्रत्ययादेश् च शक्तिर् व्यञ्जन-निगमन-ध्वनन-प्रत्यायन-भावाभिप्रायादि-व्यपदेश-विषया व्यञ्जना नम” [सा।द। २.१९, वृत्ति] इति ।

अथैताश् च वृत्तयः पद-वाक्यत्वम् आपन्नेष्व् एव शब्देषु तत्-तद्-अर्थं बोधयितुम् उदयन्ते । तस्य पदत्वं च विभक्त्य्-अर्थालिङ्गनेन जायते । तानि च पुनर्-वाक्यताम् आपद्य विशेषार्थं बोधयन्ति—वाक्यं स्याद् योग्यताकाङ्क्षासत्ति-युक्तः पदोच्चयः [सा।द। २.१] । तत्र, “योग्यता—पदार्थानां परस्पर-सम्बन्धे बाधाभवः । अन्यथा “वह्निना सिञ्चति” इत्य् अपि वाक्यं स्यात्” । प्रजापतिर् आत्मनो वपाम् उपाखिदत् [तै।स। २.५.१] इत्य् आदौ तु तद्-विधानाम् अचिन्त्य-प्रभावत्वाद् योग्यताऽस्त्य् एव । 

“आकाङ्क्षा प्रतीति-पर्यवसान-विरहः श्रोतृ-जिज्ञासा-रूपः । अन्यथा ‘गौर् अश्वःऽ, ‘पुरुषो हस्तीऽ इत्य् आदीनाम् अपि वाक्यत्वं स्यात् । [तत्रैव] आसत्तिः—बुद्ध्य्-अविच्छेदः । अन्यथेदानीम् उच्चारितस्य देवदत्त-पदस्य दिनान्तरोच्चारितेन गच्छतीति-पदेन सङ्गतिः स्यात् । अत्राकाङ्क्षा-योग्यतयोर् आत्मार्थ-धर्मत्वेऽपि पदोच्चय-धर्मत्वम् उपचारात्” [सा।द। २.१ वृत्तिः] इति ।

तच् च वाक्यं महा-वाक्यानुगतम् । महा-वाक्यं च वाक्य-समुदायः । अस्यार्थस् तूपक्रमोपसंहारादिभिर् एवावधार्यते । तथा हि [ब्र।सू। १.१.४७ माध्व-भाष्य-धृत-बृहत्-संहिता-वाक्यम्]—


> उपक्रमोपसंहाराव् अभ्यासोऽपूर्वता फलम् ।   
> अर्थवादोपपत्ती च लिङ्गं तात्पर्य-निर्णये ॥ 

(१) उपक्रमोपसंहारयोर् एक-रूपत्वम्, (२) [अभ्यासः] पौनःपुन्यम्, (३) [अपूर्वता] अनधिगतत्वम्, (४) फलं प्रयोजनम्, (५) [अर्थ-वादः] प्रशंसा, (६) [उपपत्तिः] युक्तिमत्त्वं चेति षड्-विधानि तात्पर्य-लिङ्गानि। एवम् अन्वय-व्यतिरेकाभ्यां गति-सामान्येनापि महा-वाक्यार्थोऽवगन्तव्यः । अत्र युक्तिमत्त्वं नाम न शुष्क-तर्कानुगृहीतत्वम्, किन्तु तच्-छास्त्रोदितं कथञ्चित् तत्-सम्भावना-मात्रं लक्षणं शास्त्र-वैयर्थ्य-प्रसङ्गाद् एव ।

यत्र तु वाक्यान्तरेणैव विरोधः स्यात् तत्र बलाबलत्वं विवेचनीयम् । तच् च (१) शास्त्र-गतम्, (२) वचन-गतं च । (१) पूर्वं [शास्त्र-गतं] यथा, श्रुति-स्मृति-विरोधे तु श्रुतिर् एव बलीयसी इत्य्-आदि । उत्तरं च [वचन-गतं च] यथा, श्रुति-लिङ्ग-वाक्य-प्रकरण-स्थान-समाख्यानां समवाये पार-दौर्बल्यम् अर्थ-विप्रकर्षात् [पू।मी।सू। ३.३.१४] इत्य् अदि । निरुक्तानि चैतानि—


> श्रुतिश् च शब्दः क्षमता लिङ्गम्  
> वाक्यं पदान्य् एव तु संहितानि ।   
> सा प्रक्रिया यत् करणं सक्षाङ्क्षम्,   
> स्थानं क्रमो योग-बलं समाख्या ॥ इति ।

तच् च विरोधित्वं परोक्ष-वादादि-निबन्धनं चिन्तयत्वेतर-वाक्यस्य बलवद्-वाक्यानुगतोऽर्थश् चिन्तनीयः । 

इदं प्रतिपाद्यस्याचिन्त्यत्वे एव युक्ति-दूरत्वं व्याख्यातम्—अचिन्त्याः खलु ये भावा न तांस् तर्केण योजयेत् [म।भा। ६.६.११, स्कन्दे च] इत्य्-आदि-दर्शनेन । चिन्त्यत्वे तु युक्तिर् अप्य् अवकाशं लभते, चेल् लभताम्, न तत्रास्माकम् आग्रह इति सर्वथा वेदस्यैव प्रामाण्यम् । तद् उक्तं शङ्कर-शारीरकेऽपि—“आगम-बलेन ब्रह्म-वादी कारणादि-स्वरूपं निरूपयति, नावश्यं तस्य [अनुमानस्य] यथा-दृष्टं सर्वम् अभ्युपगतं मन्तव्यम्” [ब्र।सू। २.२.३८] इति ।

तद् एवं वेदो नामालौकिकः शब्दस् तस्य परमं प्रतिपद्यं यत् तद् अलौकिकत्वाद् अचिन्त्यम् एव भविष्यति । तस्मिंस् त्व् अन्वेष्टव्ये तद्-उपक्रमादिभिः सर्वेषाम् अप्य् उपरि यद् उपपद्यते, तद् एवोपास्यम् इति ॥११॥

**बलदेवः :** ननु कोऽयम् आग्रहो वेद एवास्माकं प्रमाणम् इति चेत् तत्राह—**तच् चानुमतम् इ**ति । श्री-व्यासाद्यैर् इति शेषः । तद्-वायान्य् आह तर्केत्यादीनि साध्य-साधनयोर् अपीत्य् अन्तानि । तर्केति ब्रह्म-सूत्र-खण्डः । तस्यार्थः—परमार्थ-निर्णयस् तर्केण न भवति पुरुष-बुद्धि-वैविध्येन तस्य नष्ट-प्रतिष्ठत्वात् । एवम् आह श्रुतिः नैषा तर्केण मतिर् आपनेया प्रोक्तान्येनैव सुज्ञानाय प्रेष्ठ [क।उ। १.२.९] इति । व्याप्यारोपेण व्यापकारोपस् तर्कः [स्थितर्क-सङ्ग्रह], यद्य् अयं निर्वह्निः स्यात् तदा निर्धूमः स्यात् इत्य् एवं रूपः । स च व्याप्ति-शङ्कां निरस्यन्न् अनुमानाङ्गं भवेद् अतस् तर्केणानुमानं ग्राह्यम् इति । अचिन्त्याः इत्य् उद्यम-पर्वणि दृष्टम् । शास्त्रेति ब्रह्म-सूत्रम् । न इत्य् आकृष्यम् । उपास्यो हरिर् अनुमानेनोपनिषदा वा वेद्य इति सन्देहे मन्तव्यः [बृ।आ।उ। ४.५.६] इति श्रुतेर् अनुमानेन स वेद्य इति प्राप्ते नानुमानेन वेद्यो हरिः । कुतः ? शास्त्रम् उपनिषद् योनिर् वेदन-हेतुर् यस्य तत्त्वात् । औपनिषदं पुरुषं पृच्छामि [बृ।आ।उ। ३.९.२६] इत्य् आद्या हि श्रुतिः । श्रुतेस् तु इति ब्रह्म-सूत्रं [२.१.१७] । न इत्य् अनुवर्तते । ब्रह्मणि लोक-दृष्टाः श्रमादयो दोषा न स्युः । कुतः । सोऽकामयत बहु स्यां प्रजायेय [तै।उ।२.६.१] इति सङ्कल्प-मात्रेण निखिल-सृष्टि-श्रवणात् । ननु श्रुतिर् बाधितं कथं ब्रूयाद् इति चेत् तत्राह शब्देति । अविचिन्त्यार्थस्य शब्दैक-प्रमाणकत्वात् । दृष्टं चैतन् मणि-मन्त्रादौ। पितृ-देव इत्य् उद्धवोक्तिर् एकादशे । हे ईश्वर, तव वेदः पित्रादीनां श्रेयः श्रेष्ठं चक्षुः । क्वेत्य् आह अनुपलब्धेऽर्थ इत्य्-आदि । तथा च वेद एवास्माकं प्रमाणम् इति मद्-वाक्यं सर्व-सम्मतिम् इति नापूर्वं मयोक्तम् ॥११॥

**राधा-मोहन-गोस्वामी :** ब्रह्म-विद् आप्नोति परम् इत्य्-आदि-श्रुतेश् चेति चेन्, न, वेद-निरपेक्ष्यस्यानुमानस्य लोकातीत-श्री-कृष्ण-तल्-लीला-श्रवणादि भजनासाधनत्वात् । तर्काप्रतिष्ठानात् इति वेदान्त-सूत्रस्य शास्त्र-विना-कृतानुमानस्य वस्त्व् असाधकत्वाद् इत्य् अर्थः । अचिन्त्याः—लोकातीततया दुर्घटत्वेन प्रतीयमानाः । भावाः—ईश्वर-गुण-लीलादि-रूपाः शास्त्र-प्रसिद्धाः । तर्केण—स्व-मति-कल्पितानुमानेन । योजयेत्—मायिकत्वादि-रूपेण कल्पयेद् इति वचनार्थः शास्त्रं योनिः प्रमाणम् अस्येति सूत्रार्थः । यद् वा, शास्त्रस्य योनिः, कारणं तत्त्वात् । तथा च शास्त्रस्य परम-कारुणिक-यथार्थ-सर्वार्थ-दर्शि-प्रतारणादि-दोष-रहित-परमेश्वर-प्रणीतत्वेन शास्त्रम् एव गरीयः प्रमाणम् इति । 

ननु शास्त्रस्य परमेश्वर-प्रणीतत्वे किं मानः ? इत्य् अतो वेदान्त-सूत्रो दर्शयति—श्रुतेस् तु शब्द-मात्रत्वात् इति । तु-कारः अन्य-प्रमाणतः प्रामान्य-सूचनाय । श्रुतेः—वेदस्य । शब्द-मूलत्वात्—अस्य महतो भूतस्य निश्वसितम् एतद् ऋग्-वेदो जायते [बृ।आ।उ। १.४.१५] इत्य्-आदि, यो ब्रह्माणं विदधाति पूर्वं वेदांश् च तस्मै प्रहिणोति इत्य्-आदि-श्रुति-रूप-शब्दः । मूलं—परमेश्वर-प्रणीतत्वे प्रमाणं यस्याः, तत्त्वात् । 

पितृ-देव इति तव वेद-चक्षुर् इति समन्वयः । चक्षुः ज्ञापकम् । श्रेयः उत्तमम् । अनुपलब्धे प्रत्यक्षाद्य्-अगोचरे । अर्थे त्वत्-स्वरूप-गुण-लीलादि-रूपे । साध्यं—प्रेमादि-रूप-फलम्, साधनं तत्-साधनम्, तयोर् अपीत्य् अर्थः । श्रीमन्-मध्व-भाष्ये त्व् एवं व्याख्या—श्रुतेस् तु शब्द-मूलत्वाद् इति । न चेश्वर-पक्षे अयं विरोधः । योऽसौ विरुद्धोऽविरुद्धोऽनुरागवान् इन्द्रोऽनिन्द्रः प्रवृत्तिर् अप्रवृत्तिः स परः परमात्मा इति पैङ्ग्य्-आदि-श्रुतेर् एव शब्द-मूलत्वाच् च न विरोधः । 


> यद् वाक्योक्तं न तद्-युक्तिर् विरोद्धुं शक्नुयात् क्वचित् ।   
> विरोधे वाक्ययोः क्वापि किञ्चित् साहाय्य-कारणम् ॥

इति पुरुषोत्तम-तन्त्रे इति । ननु वेदस्य प्रामाण्ये सिद्धे एव वेदावगत-परमेश्वर-प्रणीतत्वक-वेदस्य बलवत्त्वम् अवधार्य, तच् च न सम्भवति, परस्पराश्रयाद् इति चेन्, न । स्थावर-जङ्गम-प्राणिनां सुख-दुःखादि-वैचित्र्येण मन्द-मध्योत्तम-योनि-वैचित्र्येण च तेषां कर्म-वैचित्र्यम् एव तद्-वैचित्र्य-कारणं वाच्यम् । कारणान्तरादर्शनात् । तानि च कर्माणि शास्त्रतोऽवगम्य अनादि-शिष्ट-परम्परया क्रियमाणानि दृश्यन्ते । शास्त्रोक्त-कर्मणां केषांचित् फलानि न दृश्यन्ते । ज्योतिर्-आयुर्-वेदादि-शास्त्राणि दृष्ट-फलानि सुप्रसिद्धानीति वेदस्य प्रामाण्यम् अवधार्यते । एव वेदः पौरुषेयो वाक्यत्वात् इत्य् आद्य् अनुमानेन वेद-प्रामाण्य-सिद्धाव् अपि वेदस्य नित्य-निर्दोष-परमेश्वर-प्रणीतत्वेन तद्-अर्थस्यानुमानादिना बाधस्यायोगात् वेदस्य प्रामाण्यम् । अनुमानस्य नाना-विधत्वेऽपि अनुकूल-तर्क-सह-कृतस्य प्रामाण्यम् अवगन्तव्यम् । तथा वेदार्थ-विचार एव सद्-अनुमानं विधेयम् इत्य् अपि बोध्यम् इति दिक् ॥११॥

**गौर-किशोर-गोस्वामी :** न केवलम् अस्माभिः व्यसनितया सर्व-श्रेष्ठत्वेन वेदस्य प्रामाण्यं व्यवस्थापितम्, अपि तु श्री-व्यासादिभिः तद् अपि स्वीकृतम् । तद् आहुः—**तच् चानुमतम् इ**ति । यद् उक्तं तर्कस्याप्रतिष्ठितत्वं तद् अपि श्री-व्यास-कृत-ब्रह्म-सूत्रे—तर्काप्रतिष्ठानाद् अप्य् अन्यथानुमेयम् इति चेद् एवम् अप्य् अविमोक्ष-प्रसङ्गःइत्य् अत्र दर्शितम् । तर्कः व्यापकाभावत्वेन निर्णीते व्याप्यारोपे;न व्यापकारोपस् तर्कः इति सारार्थः । अप्राकृत-विषये तर्कस्यानवसरत्व-समर्थक-प्रमाण-श्लोकम् आह—अचिन्त्याः इति । 


> अचिन्त्याः खलु ये भावा न तांस् तर्केण साधयेत् ।  
> प्रकृतिभ्यः परं यत् तु तद् अचिन्त्यस्य लक्षणम् ॥ [म।भा। ६.६.११] इति ।

प्रकृतिभ्यः परम्, परम् अप्राकृतं मायातीतम् इति यावत् । तत्रैव श्री-ब्रह्म-सूत्रे, शास्त्र-योनित्वात्, श्रुतेस् तु शब्द-मूलत्वात् इत्य्-आदि-सूत्रे सर्वत्र शास्त्रस्यैव सर्वोपरि प्रामाण्यं स्थापितम् । अतो, “वेद एवास्माकं प्रमाणं” (१०) इति सिद्धान्तः सर्व-वादि-सम्प्रतिपन्नः । “चिन्त्यत्वे तु युक्तिर् अप्य् अवकाशं लभते, चेल् लभताम्, न तत्रास्माकम् आग्रह इति सर्वथा वेदस्यैव प्रामाण्यम्” इति संवादिनी ।

इदम् अत्रानुसन्धेयं सूक्ष्मेक्षिका-परायणैः—तर्कस्य कुत्रापि पार्थगर्थ्येन प्रामाण्यं न सम्भवति । मूल-प्रमाण-विशेषम् उपजीव्य असम्भावना-विपरीत-सम्भावना-निराकरण-द्वारेण प्रमाण-परिगृहीतार्थस्यैव दार्ढ्यम् अनेन सम्पाद्यते । अलौकिके विषये लौकिक-प्रमाणानाम् अप्रवृत्तौ तत्र चालौकिकापौरुषेय-वेदस्यैवाधिकारात् का कथा तर्कस्य ? तद्-उपजीव्य-प्रमाणानाम् अपि तत्रानधिकारः । यदि वेद-परिगृहीतार्थस्य प्रतिबन्धक-शङ्का-निराश-द्वारा तर्कस्योपयोगोऽभ्युपगम्यते, तदा नास्माकं विप्रतिपत्तिः । वेदाविरोधिना तर्केण शास्त्र-तत्त्व-निर्णये तु गुण एव, शुष्क-तर्काश्रयेण धर्म-विघातनं पापम् एव इति शास्त्र-मर्यादा । तथा च तर्काश्रयणं तन्-मीमांसा-परिशोधित-प्रणाल्या एव कर्तव्यं नेतरथा ॥११॥

> —ओ)०(ओ—

[१२]

**तत्र च वेद-शब्दस्य सम्प्रति दुष्पारत्वाद् दुरधिगमार्थत्वाच् च तद्-अर्थ-निर्णायकानां मुनीनाम् अपि परस्पर-विरोधाद् वेद-रूपो वेदार्थ-निर्णायकश् चेतिहास-पुराणात्मकः शब्द एव विचारणीयः । तत्र च यो वा वेद-शब्दो नात्म-विदितः सोऽपि तद्-दृष्ट्यानुमेय एवेति सम्प्रति तस्यैव प्रमोत्पादकत्वं स्थितम् । तथा हिमहाभारते मानवीये****च—इतिहास-पुराणाभ्यां[^१३] वेदं समुपबृंहयेत् [म।भा। १.१.२६७] इति । पूरणात् पुराणम् इति चान्यत्र । न चावेदेन वेदस्य बृंहणं सम्भवति, न ह्य् अपरिपूर्णस्य कनक-वलयस्य त्रपुणा पूरणं युज्यते ।** 

[^१३]:
    अयं श्लोको मानवीये


**ननु, यदि वेद-शब्दः पुराणम् इतिहासं चोपादत्ते, तर्हि पुराणम् अन्यद्****[^१४] अन्वेषणीयम् ? यदि तु न, न तर्हीतिहास-पुराणयोर् अभेदो वेदेन ? उच्यते—विशिष्टैकार्थ-प्रतिपादक-पद-कदम्बस्यापौरुषेयत्वाद् अभेदेऽपि स्वर-क्रम-भेदाद् भेद-निर्देशोऽप्य् उपपद्यते । ऋग्-आदिभिः समम् अनयोर् अपौरुषेयत्वेनाभेदो माध्यन्दिन-श्रुताव् एव व्यज्यते—एवं वा अरेऽस्य महतो भूतस्य निश्वसितम् एतद् यद् ऋग्-वेदो यजुर्-वेदः साम-वेदोऽथर्वाङ्गिरस इतिहासः पुराणं [बृ।आ।उ। २.४.१०] इत्य्-आदिना ॥१२॥**

[^१४]:
    अन्यवद् इति क्वचित् पठ्यते।


**सर्व-संवादिनी :** अथैवं प्रमाण-निर्णये स्थितेऽपि पुनर् आशङ्क्योत्तर-पक्षं दर्शयति—“तत्र च वेद-शब्दस्य” इति । “सम्प्रति” कलौ । अप्रचरद्-रूपत्वेन दुर्मेधस्त्वेन च “दुष्पारत्वात्” ॥१२॥

**बलदेवः :** एवं चेद् ऋग्-आदि-वेदेनास्तु परमार्थ-विचारः, तत्राह—तत्र च वेद-शब्दस्येति । तर्हि न्यायादि-शास्त्रैर् वेदार्थ-निर्णेतृभिः सोऽस्तीति चेत् तत्राह—तद्-अर्थ-निर्णायकानाम् इति । तस्यैवेति इतिहास-पुराणात्मकस्य वेद-रूपस्येत्य् अर्थः । समुपबृंहयेद् इति वेदार्थं स्पष्टीकुर्याद् इत्य् अर्थः । पुराणाद् इति वेदार्थस्येति बोध्यम् । त्रपुणा सीसकेन । पुराणेतिहासयोर् वेद-रूपतायां कश्चिच् छङ्कते नन्व् इत्य्-आदिना । तत्र समाधत्ते उच्यत इत्य्-आदिना । निखिल-शक्ति-विशिष्ट-भगवद्-रूपैकार्थ-प्रतिपादकं यत् पदक-दम्ब-मृगादि-पुराणान्तं तस्येति । ऋग्-आदि-भागे स्वर-क्रमोऽस्ति इतिहास-पुराण-भागे तु स नास्तीत्य् एतद्-अंशेन भेदः । एवं वा इति मैत्रेयीं पत्नीं प्रति याज्ञवल्क्य-वचनम् । अरे मैत्रेयि अस्येश्वरस्य महतो विभोः पूज्यस्य वा भूतस्य पूर्व-सिद्धस्य । स्फुटार्थम् अन्यत् ॥१२॥

**राधा-मोहन-गोस्वामी :** “दुष्पारत्वाद्” इति केषांचिद् वेदानाम् उच्छन्नत्वात् केषांचित् प्रच्छन्नत्वाच् च इति भावः । “तद्-अर्थ-निर्णायकाणां” वेदान्त-सूत्रादि-कारिणां “मुनीनां” व्यास-कणादादीनाम् । “वेद-रूपः”—गौण्या निरूढ-लक्षणया वेद-शब्द-प्रतिपाद्यः । “नात्म-विदितः”, अप्रचरद्-रूपत्वात् । “तद्-दृष्ट्या” इतिहास-पुराण-दृष्ट्या । “समुपबृंहयेत्” इति वेदयति विहित-निषिद्धं पर-तत्त्व-स्वरूपं च ज्ञापयति इति वेदः, तम् अभिधेय-प्रकाशतया पूरयेत् । इतिहास-पुराणयोर् वेद-शास्त्रान्तर्-भूतत्वं जानीयाद् इति यावत् । नाम-व्युत्पत्त्यापि वेद-समुपबृंहणम् आह—“पूरणाद्” इति, वेद-पूरणाद् इत्य् अर्थः । पुराणम् इति ह्रस्वः संज्ञायाम् । “बृंहणं” पूरणम् । 

पुराणं—वेद-शब्देनोपादीयमानं पुराणम् । अन्यवत् उच्छन्न-प्रच्छन्न-वेदवद् अन्वेषणीयम् इति । इदानीं प्रचरत्-पुराणेतिहासयोर् वेद-व्यवहाराभावाद् इति भावः । पद-कदम्बस्येति वेद-घटकस्य पुराणेतिहास-घटकस्य चेत्य् आदेः । अपौरुषेयत्वात् । जीवाप्रणीतत्वात्, परमेश्वर-प्रणीतत्वाद् इति यावत् । अभेदेऽपि वेद-शब्द-प्रतिपादत्वेऽपि, स्वर-क्रम-भेदात् । स्वर-क्रमयोर् भेदात् । भेद-निर्देशः वेद-पुराणयोर् भेदेन व्यवहारः । स्वरः—दात्तोदातादि-रूपः । तथा च दात्तोदात्तादि-स्वर-भेदेनाध्ययन-विधि-विषयता वेदस्य । पुराणेतिहासयोर् न दात्तादि-स्वर-भेदेनाध्ययन-विधि-विषयता, किन्तु—


> इतिहास-पुराणानि श्रुत्वा भक्त्या विशाम्पते ।  
> मुच्यते सर्व-पापेभ्यो ब्रह्म-हत्यादिभिर् विभो ॥  
> ब्राह्मणं वाचकं विद्यान् नान्य-वर्णजम् आदरात् ।  
> श्रुत्वान्य-वर्णजाद् राजन् वाचकान् नरकं व्रजेत् ।  
> दत्त्वा च वाचकायेह श्रुतस्याप्नोति यत् फलम् ॥

कांस्योपदोहना कांस्य-क्रोडाः । वाचकः पूजितो येन प्रसन्नास् तस्य देवताः । तथा—


> ज्ञात्वा पर्व-समाप्तिं च पूजयेद् वाचकं बुधः ।  
> आत्मानम् अपि विक्रीय स इच्छेत् सफलं क्रतुम् ॥

तथा—


> विस्पष्टम् अद्रुतं शान्तं स्पष्टाक्षर-पदं तथा ।  
> कल-स्वर-समायुक्तं रस-भाव-समन्वितम् ।  
> बुध्यमानः सदा ह्य् अर्थं ग्रन्थार्थं कृत्स्नशो नृप ।  
> ब्राह्मणादिषु सर्वेषु ग्रन्थार्थं चार्पयेन् नृप ।  
> य एवं वाचयेद् विद्वान् स विप्रो व्यास उच्यते ॥

तथा—


> सप्त-स्वर-समायुक्तं काले काले विशाम्पते ।  
> प्रदर्शयन् रसान् सर्वान् वाचयेद् वाचको नृप ॥ इति ।

तिथि-तत्त्व-नैयतकालिक-कल्प-तरु-धृत-भविष्यत्-पुराणादि-वचनानुसारेणाध्ययन-विषयतेति विशेषाद् इति भावः । 

क्रम-भेदः—उपक्रमोपसंहार-विशेष-नियमित आनुपूर्वी-विशेषः । ऋग्-आद्य्-आख्यानुपूर्वी-विशेषवत्त्वं वेद-पद-प्रवृत्ति-निमित्तम्, स्वर-विशेषेणाध्ययन-विधि-विषयतावच्छेदकम्, शूद्रस्याध्ययन-श्रवणादि-निषेध-विषयतावच्छेदकं च । पुराणाद्य्-आनुपूर्वीमत्त्वं च, शूद्राध्ययन-निषेध-विषयतावच्छेदकम्, श्रवण-विधि-विषयतावच्छेदकं चेति वेद-पुराणाद्योर् अपौरुषेयत्वाविशेऽपि भेद-निर्देशः । विशिष्टैकार्थ-प्रतिपादक-वाच्य-कदम्बानां केनापि प्रमाणेन लोके प्राग्-अनवगतार्थ-पराणाम् अपौरुषेयाणां वेदत्वम् । पुराणादीनां च परम-दयालुना भगवता स्वयं स्त्री-शूद्र-ब्रह्म-बन्धूनां श्रवणाद्य्-अर्थं वेदाद् अनन्तरोक्तानां वेदाद् अवगतार्थ-बोधकतया न तत्र वेद-शब्दस्य मुख्या वृत्तिः, किन्तु गौणी वृत्तिः । तथा भेदेऽपि मुख्य-गौण-वेद-शब्द-प्रतिपादितानां वेद-पुराणेतिहासानाम् एक-ग्रन्थत्वम्, ब्रह्म-वेदन-रूपैक-प्रतिपत्ति-रूपत्वात् । सर्वे वेदा यत् पदम् आमनन्ति इति श्रुतेः । वेद-पुराणेतिहासानाम् अभेदेऽपि न वेदम् अपेक्ष्य पुराणेतिहासयोर् न्यूनत्वम् । परं तु तुल्य-प्रधान-भावः । अपौरुषेयत्वेन स्वतः प्रमाणता-तौल्यात् । 

यद् वा, वेद-शब्दस्य शक्ति-द्वयी । एका ऋग्-आद्य्-आनुपूर्वी-विशेष-रूपेण, अपरा च अपौरुषेयत्वेन ऋग्-आदि-वेद-चतुष्टय-पुराणेतिहास-साधारणी । इति वृत्ति-द्वय-स्वीकार-फलं चोक्तम् एवावधेयम् । अत्र वेद-पुराणं नाम—वेदोत्थापिताकाङ्क्षा-निवर्तनम् । तद् उक्तं—अर्थैक्याद् एकं वाक्यं साकाङ्ग्क्षं चेद् विभागे स्यात् इति । अर्थैक्यं—तात्पर्य-विषयार्थ-प्रतिपत्तेर् ऐक्यम् । वेद-स्थले तात्पर्य-विषय-प्रतिपत्तिर् ब्रह्म-तत्त्व-निर्णयः । एकं वाक्यं—एको ग्रन्थः । विभागे ग्रन्थयोः पृथग्-उपन्यासेऽपि । अत्राकाङ्क्षा—वेदार्थ-प्रतीतौ सत्यां तत्रासम्भावनादिना कथम् एतद्-अर्थ-सङ्गतिः ? इति शिष्य-जिज्ञासा । तन्-निवृत्तिश् च पुराणेतिहासाभ्यां क्रियते इति वेदम् अपेक्ष्य पुराणेतिहासयोर् उत्कर्ष-प्रतीतिर् इति वेद-पुराणयोर् एक-ग्रन्थत्वे पुराणेतिहासयोर् वेदार्थ-सङ्ग्राहकत्वेन पनुरुक्त्य-दोष इति परास्तम् । वेद-चतुष्टयार्थ-विवरण-रूपत्वात् तयोर् इति ॥१२॥

**गौर-किशोर-गोस्वामी**: आदौ शब्दात्मक-वेदस्य प्रामाण्यं व्यवस्थाप्य तद्-अनन्तरं तद्-अर्थ-निर्णाय्क-पुराणस्य प्रामाण्यं सिद्धान्त-मुखेन पूर्वपक्ष-वाक्यानि समाधाय घोषयति—तत्र च इत्य्-आदिना । इदम् अत्राकुतः—भवेद् एतद् एवं पुराण-प्रामाण्यान्वेषणं कार्यं यदि वेदस्याप्राप्त्याशङ्का । पुराणस्य अस्मात् पृथक् शास्त्रत्वं वा स्यात् । वेदस्य वर्तमानत्वे वेदार्थ-व्याख्यातॄणां मुनीनां च प्रसिद्धत्वे वेदार्थ-निर्णायक-पुराणस्य प्रामाण्यावेषणा-प्रवृत्तेः कुतः सम्भावना ? साक्षाद् वेदेनैव सर्व-प्रयोजनानां सिद्धत्वात् । अत्र सिद्धान्तम् आह—“वेद-शास्त्रस्य सम्प्रति” इत्य्-आदिना “वेदार्थ-निर्णायकश् चेतिहास-पुराणात्मकः शब्द एव विचारणीयः” इत्य् अन्तेनेति ।

सम्प्रति कलौ युगे जनानाम् अल्पायुष्ट्वात् कलेः प्रभावात् हीन-बुद्धित्वाच् च वेदस्य च दुष्पारत्व्त् दुरधिगमार्थत्वं चेति ज्ञेयम् । तथा चोक्तं—


> जन्म-संस्कार-विद्यादेः शक्तेः स्वाध्याय-कर्मणोः ।  
> ह्रास-दर्शनतो ह्रासः सम्प्रदायस्य मीयताम् ॥ इति न्याय-कुसुमाञ्जलौ उदयनाचार्य-पादैः ।

अतः पुराणस्य प्रयोजनवत्वम् इति भावः । ये के च वेदात् पुराणस्य पृथक्-शास्त्रत्वं परिकल्प्य अस्य प्रामाण्यं निरस्यन्ति, तेषां मत-विमर्दनाय वेदेन सहास्याभिन्नत्वं स्थापयति, तत्र च यो वा वेद शब्दः इति । निगूढार्थत्वेनास्यास्पष्टांशस्य स्पष्टीकरणाय तथा वेदस्य पूरणाय पुराणस्योपयोगः । तद् उक्तं श्री-महाभारते पूरणात् पुराणम् इति । वेदं समुपबृंहयेत् इति । वेदार्तं स्पष्टीकुर्याद् इत्य् अर्थः । अपरिपूर्णांशस्य हि समजातीय-वस्तुना पूरणं लोकानां रीतिः । अन्यथा न च तत् पूरण-पद-वाच्यम् । तद् धि दृश्यते सह समजातीयत्वं सिद्धम् । तद् धीदं वाक्यं न चावेदेनेति त्रपुणा सीसकेन । पुराणस्य वेद-रूपतायाः स्वीकारेऽपि वेदस्य पुराणात् वैशिष्ट्यं न हीयते । उभयोर् अपौरुषेयत्वाद् अभेदेऽपि स्वर-क्रम-भेदो वर्तते । अतो—“वैशिष्ट्यैकार्थ्यैः” इति सन्दर्भः । पुराणस्य वेद-रूपत्वं न केवलम् अनुमानेनैवोपन्यस्तम्, अपि तु श्रुति-बलेनेति, वेदेन सहैकस्मात् पुरुषोत्तमात् समुद्भूतत्वात् वेदवत् पुराणस्यापि अपौरुषेयत्वं ज्ञेयम् । अतः तत्त्वतो वेदात् अभिन्नं पुराणं वेदवत् प्रमाणम् । अस्य वा महतो भूतस्य [बृ।आ।उ। २.४.१०] इति श्रुतेः ॥१२॥

—ओ)०(ओ—

[१३]

**अतएवस्कान्द-प्रभास-खण्डे**—


> **पुरा तपश् चचारोग्रम् अमराणां पितामहः ।**  
> **आविर्भूतास् ततो वेदाः स-षड्-अङ्ग-पद-क्रमाः ॥**  
> **ततः पुराणम् अखिलं सर्व-शास्त्र-मयं ध्रुवम् ।**  
> **नित्य-शब्द-मयं पुण्यं शत-कोटि-प्रविस्तरम् ॥**  
> **निर्गतं ब्रह्मणो वक्त्रात् तस्य भेदान् निबोधत ।**  
> **ब्राह्म्यं पुराणं प्रथमं [स्क।पु। २.३-५]इत्य्-आदि ।**

**अत्र शत-कोटि-सङ्ख्या ब्रह्म-लोके प्रसिद्धेति तथोक्तम् ।** तृतीय-स्कन्धे **च—ऋग्-यजुः-सामाथर्वाख्यान् वेदान् पूर्वादिभिर् मुखैः [भा।पु।३.१२.३७] इत्य्-आदि-प्रकरणे,** 


> **इतिहास-पुराणानि पञ्चमं वेदम् ईश्वरः ।**  
> **सर्वेभ्य एव वक्त्रेभ्यः ससृजे सर्व-दर्शनः ॥ [भा**।पु। **३.१२.३९] इति ।**

**अपि चात्र साक्षाद् एव वेद-शब्दः प्रयुक्तः पुराणेतिहासयोः । अन्यत्र च—पुराणं पञ्चमो वेदः । इतिहासः पुराणं च पञ्चमो वेद उच्यते [भा**।पु। **१.४.२०] । वेदान् अध्यापयामास महाभारत-पञ्चमान् [म।भा**। **१२.३४०.११] इत्य् आदौ ।** 

**अन्यथा वेदान् इत्यादाव् अपि पञ्चमत्वं नावकल्पेत समान-जातीय-निवेशितत्वात् सङ्ख्यायाः ।भविष्य-पुराणे**—**कार्ष्णं च पञ्चमं वेदं यन् महाभारतं स्मृतम् इति। तथा चसाम-कौथुमीय-शाखायां छान्दोग्योपनिषदिच—ऋग्-वेदं भगवोऽध्येमि यजुर्-वेदं साम-वेदम् आथर्वणं चतुर्थम् इतिहासं पुराणं पञ्चमं वेदानां वेदं [छा।उ। ७.१.२] इत्य्-आदि । अत एव,अस्य महतो भूतस्य [बृ।आ।उ। २.४.१०] इत्य् आदाव् इतिहास-पुराणयोश् चतुर्णाम् एवान्तर्भूतत्व-कल्पनया प्रसिद्ध-प्रत्याख्यानं निरस्तम् । तद् उक्तं—ब्राह्मं पुराणं प्रथमम् इत्य्-आदि ॥१३॥**

**सर्व-संवादिनी : _न व्याख्यातम्।_**

**बलदेवः :** पुरेत्यादौ वेदानां पुराणानां चाविर्भाव उक्तः । ससृजे आविर्भावयामास । समानेति यज्ञ-दत्त-पञ्चमान् विप्रान् आमन्त्रयस्व इतिवत् । कार्ष्णम् इति कृष्णेन व्यासेनोक्तम् इत्य् अर्थः । अतएवेति पञ्चम-वेदत्व-श्रवणाद् एवेत्य् अर्थः । चतुर्णाम् एवान्तर्गते । तेष्व् एव यत् पुरा-वृत्तं यच् च पञ्च-लक्षणम् आख्यानम् । ते एव तद्-भूते ग्राह्ये । न तु ये व्यास-कृत-तत्त्वेन भुवि ख्याते शूद्राणाम् अपि श्रव्ये इति कर्मठैर् यत् कल्पितं, तन्निरस्तम् इत्य् अर्थः ॥१३॥

**राध-मोहन-गोस्वामी :** समान-जातीय-निवेशितत्वाद् इति । समान-जातीय एव पूरकेऽन्वयात्, स्वान्वयितावच्छेदक-धर्माच्छिन्नेनैव पूरणाद् इति यावत् । वेद-गत-सङ्ख्याया अवेदेन पूरणं न भवतीति पर्यवसितम् । वेदानां वेदम् इति ऋग्-आदि-चतुर्णां वेदानाम् अर्थावेदकं पुराणम् इत्य् अर्थः । अत एव—श्रुति-श्रुतिभिर् इतिहास-पुराणयोः पञ्चमत्व-निरुक्तेर् एव । अन्तर्भूतत्व-कलनयेति—चतुर्णां वेदानाम् अन्तर्भूतत्व-कल्पनं—अस्य महतो भूतस्य [बृ।आ।उ। २.४.१०]—ऋग्-वेदः प्रथमः, ततो यजुर्-वेदः, ततः साम-वेदः, ततोऽथर्वाङ्गिरसः, अथर्व-वेदः । तेष्व् इतिहास-पुराणम् इति श्रुत्य्-अर्थ-कल्पनात् । तत्रायम् अभिप्रायः—तस्मात् तपस् तेपानाच् चत्वारो वेदा अजायन्त, ऋचः सामानि जज्ञिरे इत्य् अत्र सामान्यतो वेद-चतुष्टयत्वम् उक्त्वा तद्-विवरणं—ऋच इत्य्-आदि । तपस् तेपनात् ईश्वरात् । तथा “महतो भूतस्य” इति श्रुताव् अपि वेद-चतुष्टय-कथनानन्तरं तद्-घटकेतिहास-पुराणम् आह—अन्यथा न वा—अस्य महतो भूतस्य इति श्रुतौ इतिहासः पुराणम् इत्य् अनन्तरम्, “विद्या उपनिषद्” इत्य्-आदि-श्रवणात् विद्योपनिषाम् अपि वेद-चतुष्टयानन्तर्गतत्वापत्तिः, प्रसिद्ध-भारतादीतिहास-ब्राह्मादि-पुराणानां वेदार्थ-सङ्ग्राहकत्वेन व्यासादि-कृतत्वेन न प्रसिद्धिर् न तेषाम् अपौरुषेयत्वम्, तथा ऋग्-आदि-वेद-मध्ये, संयुं प्रजापतिं देवा अब्रुवन् इत्य् आद्य् उपक्रम्य, यो ब्राह्मणायावगुरेत् तं शतेन यातयेति इत्य्-आदि-श्रुतेः, अवचनेनैव प्रोवाच इत्य्-आदि श्रुतेश् चेतिहास-रूपत्वात् । यतो वा इमानि भूतानि जायन्त इत्य्-आदि-श्रुतेः, एतस्माद् आत्मन आकाशः सम्भूतः इत्य्-आदि-श्रुतेः । स ब्रह्मणा सृजति रुद्र् विलापयति हरिर् आदिर् अनादिः इत्य्-आदि-श्रुतेश् च सर्ग-विसर्ग-निरोध-भगवद्-अवतारादि-कथन-लक्षण-पुराण-रूपत्वाच् च केषांचिद् उच्छन्न-प्रच्छन्नतयाधुनिकानां जनानाम् अज्ञातत्वात्, प्रचरद्-रूपाणाम् अपि दुरूहत्वात्, व्यासेन तद्-अर्थान् सङ्कलय्य भारतादीतिहास-पुराणानि कृतानीति बोध्यम् । 

“प्रसिद्ध-प्रत्याख्यानं” प्रसिद्धानां भारत-ब्राह्मादीनां वेदत्व-प्रत्याख्यानं निरस्तम् इति । इतिहास-पुराणयोः श्रुतौ क्रमिक-जातत्वेन कथनाद् इतिहासस्य पञ्चमत्वम्, पुराणस्य षष्ठत्वं यद्यपि वक्तुम् उचितम्, तथापीतिहास-पुराणयोर् वेदार्थ-विवरण-रूपत्वेनैक्यम् आदृत्य प्रथमत्वम् उक्तम्, स्वतन्त्रेच्छत्वाद् भगवतः । श्रुतौ प्राग् इतिहास-निःसरणं ततः पुराणम् इति क्रम-निर्देशात् व्यासेन तत्-क्रमेणैव तयोर् आविर्भावनम् । तेन भारतानन्तरम् एव पुराण-सङ्ग्रहः कृत इति ।


> अष्टादश-पुराणानि कृत्वा सत्यवती-सुतः ।  
> भारताख्यानम् अखिलं चक्रे तद्-उपबृंहितम् ॥

इति वचनस्यार्थः—सत्यवती-सुतः अष्टादश-पुराणं कृत्वा भारताख्यानम् अखिलं पूर्णं चक्रे । खिल-शब्दस्यानर्थत्वात् । तद्-उपबृंहितं—वेदार्थैर् युतम् । यद् वा, अखिलं तद् एव लोकादि-गत-सर्वं भारताख्यानम्, तद्-उपबृंहितं तैः पुराणैः । उपबृंहितं पूर्णं चक्रे इत्य् अन्वयः, न तु अष्टादश-पुराणानि कृत्वा भारतं चक्रे इत्य् अन्वयः, श्रुत्य्-आदि-विरोधापत्तेः । अत एव वक्ष्यमाण-गरुड-पुराण-भागवत-लक्षणे—अर्थोऽयं ब्रह्म-सूत्राणां भारतार्थ-विनिर्णयः इत्य् उक्तम् । तथोक्तम् इति—प्रसिद्ध-पुराणस्य वेदत्वम् उक्तम् ॥१३॥

**गौर-किशोर-गोस्वामी :** पुराणस्य प्रामाण्य-दृढीकरणाय अस्यैव तु पञ्चम-वेदत्वं निर्दिशति । षड्-अङ्ग-वेद-पुराणानाम् आविर्भाव-कथाम् आह—पुरा इति । अनित्यत्वाशङ्का-निरासाय आह—नित्य-शब्द-मयः इति । ध्वंस-प्राग्-अभाव-रहितत्वं हि नित्यत्वम् । ससृजे आविर्भावयामास । अन्यथा कर्मज-सृष्टि-स्वीकार अनित्यत्व-प्रसङ्गात् स्व-वचन-विरोधः । पुराणस्य पञ्चम-वेदत्व-ज्ञापक-श्लोकाः यथा-क्रमेणोद्धृताः । पुराणं पञ्चमं वेदम् इत्य् आदीनि । कार्ष्णः कृष्ण-द्वैपायण-व्यासेन रचितं सङ्कलितम् । न केवलं पुराण-वचन-बलेन पञ्चम-वेदत्वं व्यवस्थापितम्, अपि तु ऋग्-वेदं भगवोऽध्येमि इत्य्-आदि श्रुत्या पुराणस्य पञ्चम-वेदत्वं निर्दिष्टम् । पुराणादौ शूद्राणाम् अधिकार-दर्शनात् न चैषां वेद-रूपत्वम् इति यः पूर्व-पक्षिणाम् आक्षेपः सोऽप्य् अनेन निरस्तः ॥१३॥

> —ओ)०(ओ—

[१४]

**पञ्चमत्वे कारणं च वायु-पुराणेसूत-वाक्यम्—**


> **इतिहास-पुराणानां वक्तारं सम्यग् एव हि ।**  
> **मां चैव प्रतिजग्राह भगवान् ईश्वरः प्रभुः ॥**  
> **एक आसीद् यजुर् वेदस् तं चतुर्धा व्यकल्पयत् ।**  
> **चातुर्होत्रम् अभूत् तस्मिंस् तेनयज्ञम् अकल्पयत् ॥**  
> **आध्वर्यवं यजुर्भिस् तु ऋग्भिर् होत्रं तथैव च ।**  
> **औद्गात्रं सामभिश् चैव ब्रह्मत्वं चाप्य् अथर्वभिः ॥ [वा।पु। ६०.१६-१८]**  
> **आख्यानैश् चाप्य् उपाख्यानैर् गाथाभिर् द्विज-सत्तमाः।**  
> **पुराण-संहिताश् चक्रे पुराणार्थ-विशारदः ॥**  
> **यच् छिष्टं तु यजुर्-वेद इति शास्त्रार्थ-निर्णयः । [वा।पु। ६०.२१-२२]**

**इति ब्रह्म-यज्ञाध्ययने च विनियोगो दृश्यतेऽमीषां यद् ब्राह्मणानीतिहास-पुराणानि इति । सोऽपि नावेदत्वे सम्भवति । अतो यद् आह भगवान्मात्स्ये—**


> **कालेनाग्रहणं मत्वा पुराणस्य द्विजोत्तमाः ।**  
> **व्यास-रूपम् अहं कृत्वा संहरामि युगे युगे ॥ [म।पु। ५३.८-९]**

**इतिपूर्व-सिद्धम् एव पुराणं सुख-सङ्ग्रहणाय सङ्कल्पयामीति तत्रार्थः । तद्-अनन्तरं ह्य् उक्तम्—**


> **चतुर्-लक्ष-प्रमाणेन द्वापरे द्वापरे सदा ।**  
> **तद्-अष्टादशधा कृत्वा भूर्-लोकेऽस्मिन् प्रभाष्यते ।**  
> **अद्याप्य् अमर्त्य-लोके तु शत-कोटि-प्रविस्तरम् ।**  
> **तद्-अर्थोऽत्र चतुर्-लक्षः सङ्क्षेपेण निवेशितः ॥ [म।पु। ५३.९-११] इति ।**

**अत्र तु “यच् छिष्टं तु यजुर्-वेदे” इत्य् उक्तत्वात् तस्याभिधेय-भागश् “चतुर्लक्षस्” त्व् अत्र मर्त्य-लोके “सङ्क्षेपेण” सार-सङ्ग्रहेण “निवेशितः,” न तु रचनान्तरेण ॥१४॥**

**सर्व-संवादिनी : _न व्याख्यातम्।_**

**बलदेवः :** पञ्चमत्वे कारणं चेति । ऋग्-आदिभिश् चतुर्भिश् चातुर्होत्रं चतुर्भिर् ऋत्विग्भिर् निस्पाद्यं कर्म भवति इतिहासादिभ्यां तन् न भवतीति तद्-भागस्य पञ्चमत्वम् इत्य् अर्थः । आख्यानैः पञ्च-लक्षणैः पुराणानि । उपाख्यानैः पुरा-वृत्तैः । गाथाभिश् छन्दो-विशेषैश् च । संहिता भारत-रूपाश् चक्रे। ताश् च यच् छिष्टं तु यजुर् वेदस् तद्-रूपा इत्य् अर्थः । ब्रह्मेति ब्रह्म-यज्ञे वेदाध्ययनेऽमीषाम् इतिहासादीनां विनियोगो दृश्यते । सोऽपि विनियोगस् तेषाम् अवेदत्वे न सम्भवति । कृत्वाऽविर्भाव्य । सङ्कलयामि सङ्क्षिपामि । अभिधेय-भागः सारांशः ॥१४॥

**राधा-मोहन-गोस्वामी :** यजुर्-वेदस्य वेद-सामान्य-रूपत्व-कथनम् ऋक्-सामाथर्व-वेदातिरिक्तस्य यजुर्-वेदत्व-लाभाय । अत एवोक्तं—यजुः सर्वत्र गीयत इति चतुर्धा विभाग-निमित्तम् अध्वर्युत्वादि कार्य-भेद इति भावः । यच् छिष्टं तु यजुर्-वेदः इति । अध्वर्युत्व-लक्षण-वेदेभ्यः कांश्चिद् वेदान् आदाय यजुर्-आदि-नाम-भेदेन विभागे कृते यद् अवशिष्टम्, तद् अपि यजुर्-वेद-नामकम् इत्य् अर्थः । न च—अस्य महतो भूतस्य इति श्रुतौ ऋग्-आदि-क्रमेणैव जातत्वात्, कथम् एकस्य यजुर्-वेदस्य ऋग्-आदि-भेदेन विभागो व्यास-कृत इति वाच्यम् । ऋग्-आदि-क्रमेण वेद उद्भूतः । तत्र यजुर्वेदस्य प्रचुरत्वेन समुदितस्य यजुर्-वेदत्वेनैकत्वेन च व्यवहारात् तथोक्तेः, आधिक्येन व्यपदेशा भवन्ति इति न्यायात् । ऋग्-आदि-भेदेन वेदस्य चतुर्धा-व्यवहारस्य प्राक् सत्त्वेऽपि तद्-अधिकारि-भेद-कार्य-भेद-व्यवस्थया व्यासेन व्यवस्थापनात् तस्य विभाग-कृत्त्व-व्यपदेश इति भावः । आख्यानैर् इति प्रश्नोत्तर-वचन-निबन्धैः सूत-शौनक-संवाद-रूपैर् इत्य् अर्थः । उपाख्यानैः—प्राथमिक-ग्रन्थाभिधेय-प्रकाशकैः शुक-परीक्षित्-संवादादि-रूपैः । गाथाभिः—पुरा-वृत्तेतिहास-संवादाख्याभिर् इति । पुराण-संहितां—पुराण-सङ्ग्रहं चक्रे इति । तथा चाख्यानादिभिः सुसज्जीकृत्य पुराणानि प्रादुश्चकार । यथोक्तं गीता-व्याख्यायां स्वामि-चरणैः—“प्रायेण भगवन्-मुख्-निःसृतान् एव श्लोकान् व्यलिखत् । कांश्चित् तत्-सङ्गतये स्वयं च व्यरचयत्”[१.१] इति ।

व्यक्तं प्रथम-स्कन्धे—


> स संहितां भागवतीं कृत्वानुक्रम्य चात्म-जम् ।  
> शुकम् अध्यापयाम् आस निवृत्ति-निरतं मुनिः ॥ [भा।पु। १.७.८] इति ।

इति व्याख्यातं च प्रथम-स्कन्ध-सन्दर्भे—“प्रथमतः सामान्यतया कृत्वा श्री-नारदोपदेशानन्तरम् अनुक्रम्य तत्-सम्मत्य्-अनुक्रमेण विशेषतः कृत्वा” इति । विनियोगः—अध्ययन-विषयत्वम् । नावेदत्वे सम्भवति—ब्रह्म-पदस्य वेद एव शक्तेर् इति भावः । तद्-अर्थ इति । तस्य शतकोटि-प्रविस्तरस्य अर्थः । तात्पर्य-विषयार्थोपसंहारो यत्र सः, चतुर्लक्ष इत्य् अर्थः । तद्-अर्थः इत्य् अस्य प्रकारान्तरेण स्वयम् आह—अत्र च इत्य्-आदि । पुराणेतिहासयोर् अपि यच् छिष्टम् इत्य् अनेन ग्रहणम्, तस्यापि यजुर्वेदान्तर्गतत्वाद् इति भावः । तस्य यजुर्वेद-भागस्याभिधेय-भागो यत्र सः । अत्र इत्य् अस्यार्थम् आह-मर्त्य-लोक इति । न तु वचनान्तरेणेति यजुर्वेदाभिधेय-भाग-विशेषात्मके पुराण-विशिष्टस्य चतुर्लक्षत्वाश्रयस्य स्वरूपेणैवाभिहितः, न तु वचनान्तर-रूपेणेति भावः । वस्तुतः अभिधेय-भागः—पुराण-तात्पर्य-विषयीभूतोऽर्थ इत्य् अर्थः , न तु बहु-व्रीहिणा ग्रन्थ इत्य् अर्थः । चतुर्लक्षः—चतुर्थ-श्लोकात्मक-ग्रन्थ-प्रतिपाद्यः, सङ्क्षेपेण सार-सङ्ग्रहेण, यजुर्वेदात् शतकोटि-प्रविस्तरात्मक-यजुर्वेद-भागात् सारार्थ-सङ्ग्रहक-तद्-घटक-वाक्येनेति यावत् निवेशितः कृतः । अपौरुषेय-पुराण-वचन-घटितश् चतुर्लक्षः पुराणम् इति पर्यवसितम् । अम्बरीष शुक-प्रोक्तं नित्यं भागवतं शृणु इत्य् अनेनांश-विशेषस्यैव भागवतत्वेन निर्देशः । तद्-युक्तत्वेनाष्टादश-साहस्रात्मकं भागवतम् इति गीयत इति । एवं च भागवत-शब्दोऽपौरुषेय-पुराण-भाग-विशेष-परः । जन्माद्य् अस्य इत्य्-आदि विष्णुरातम् अमूमुचत् इत्य् अन्त-ग्रन्थ-परश् च । यथा वेद-शब्दोऽपौरुषेयत्वेन ऋग्-वेदादि-पुराणान्त-परश् चतुर्वेद-परश् चेति । एवं भारत-ब्राह्म-पाद्मादि-पदम्, पुराणेतिहास-पदं च बोध्यम् ॥१४॥

**गौर-किशोर-गोस्वामी :** यद् धि पुराणस्य वेदत्वं साधितम्, न च तत् लक्षणया वा गौण्या । तत्र मुख्या-लक्षणा-गौणी-भेदेन त्रिधा शब्द-वृत्तिः । मुख्यापि रूढि-योग-भेदेन द्विधा । रूढिः स्वरूपे जात्या गुणेन वानिर्देशार्हे वस्तुनि संज्ञा-संज्ञि-सङ्केतेन प्रवर्तते, डित्थः, गौः शुक्लः इति । लक्षणा तु तेनैव सङ्केतेनाभिहितार्थ-सम्बन्धोयथा गङ्गायां घोषः । इयं पुनस् त्रिधा, अजहत्-स्वार्था, जहत्-स्वार्था, जहद्-अजहत्-स्वार्था च यथा खेतो धावति, गङ्गायां घोषः, सोऽयं देवदत्तः । गौणी चाभिहित-लक्षित-गुण-युक्ते तत्-सदृशे यथा सिंहो देवदत्तः । यद् उक्तं वाचस्पति-मिश्रेण—“पर-शब्दः परत्र-लक्षमाण-गुण-योगेन वर्तते इति यत्र प्रयोक्तृ-प्रतिपत्त्रोः सम्प्रतिपत्तिः स गौणः” । 

अत्र तु लक्षणादीनां नावकाशः, पुराणस्य वेदत्वं मुख्य-वृत्त्यैव तु भवति । यद्य् एवं तथाप्य् अत्र भवान् प्रष्टव्यः, चतुर्णां वेदानां प्रसिद्धत्वे पञ्चमस्य किं प्रयोजनम् ? कुत्र वास्योपयोगः ? वेदत्व-पुरस्कारेनाभिन्नत्वे कथं न वास्य चतुर्षु अन्तर्भावः इति अपेक्षायां सिद्धान्त-सन्दर्भम् आह गोस्वामि-पादः—“पञ्चमत्वे” इति । यजुर्-ऋक्-सामाथर्व-पुराणानि इति भाग-पञ्चकेन वेदो विभक्तः । तत्र यजुर्-ऋक्-सामार्थर्वभिः आध्वर्यव-होत्रौद्गात्र-ब्रह्मत्वादि-चतुर्भिः ऋत्विग्भिः यथा-क्रमेण सम्पाद्यं कर्म भवति । पुराणेन तत्र साध्यम्, अतस् तद्-भागस्य पञ्चमत्वम् । अस्मिन् पुराणे सर्वेषाम् एव अधिकारः । अन्यत्र तु केवल-द्विजातीनाम् इत्य् अस्य वैशिष्ट्यम् ।

आदौ लौकिक-रीत्य्-अनुसारेण—अस्य महतो भूतस्य निःश्वसितम् एतत्, ऋग्-वेदो भगवो इत्य्-आदि-श्रुत्या च पुराणस्य पञ्चम-वेदत्वं प्रतिपाद्य अधुना तद्-विशेषम् आह—“आख्यानैः- इति । अनन्तरं पुराणस्य वेदवत् व्यवहार-रूपं प्रामाण्यं दर्शयन्न् आह—“ब्रह्म-यज्ञाध्ययने” इति । ब्रह्म-यज्ञे वेदाध्ययने अमीषां पुराणानां विनियोगः अस्ति । एतेनास्यापि वेदत्वं समर्थितम् । पुराणस्य सङ्कल्पन-कथाम् आह—यद् आह भगवान् मात्स्य इति । स्फुटम् अन्यद् इति ॥१४॥

> —ओ)०(ओ—

[१५]

**तथैव दर्शितं वेद-सह-भावेनशिव-पुराणस्य वायवीय-संहितायाम्—**


> **सङ्क्षिप्य चतुरो वेदांश् चतुर्धा व्यभजत् प्रभुः ।**  
> **व्यस्त-वेदतया ख्यातो वेद-व्यास इति स्मृतः ॥**  
> **पुराणम् अपि सङ्क्षिप्तं चतुर्लक्ष-प्रमाणतः ।**  
> **अद्याप्य् अमर्त्य-लोके तु शत-कोटि-प्रविस्तरम् ॥ [शि।पु। १.३३-३४]**

**सङ्क्षिप्तम् इत्य् अत्र तेनेति शेषः । स्कान्दम् आग्नेयम् इत्य्-आदि समाख्यास् तु प्रवचन-निबन्धनाः काठकादिवत् । आनुपूर्वीर् निर्माण-निबन्धना वा । तस्मात् क्वचिद् अनित्यत्व-श्रवणं त्व् आविर्भाव-तिरोभावापेक्षया । तद् एवम् इतिहास-पुराणयोर् वेदत्वं सिद्धम् । तथापि सूतादीनाम् अधिकारः । सकल-निगम-वल्ली-सत्-फल-श्री-कृष्ण-नामवत् । यथोक्तंप्रभास-खण्डे**—


> **मधुर-मधुरम् एतन् मङ्गलं मङ्गलानां**  
> **सकल-निगम-वल्ली-सत्-फलं चित्-स्वरूपम् ।**  
> **सकृद् अपि परिगीतं श्रद्धया हेलया वा**   
> **भृगु-वर नर-मात्रं तारयेत् कृष्ण-नाम ॥ इति ॥**

**यथा चोक्तंविष्णु-धर्मे**—


> **ऋग्-वेदोऽथ यजुर्-वेदः साम-वेदोऽप्य् अथर्वणः ।**  
> **अधीतास् तेन येनोक्तं हरिर् इत्य् अक्षर-द्वयम् ॥ इति ।**

**अथ वेदार्थ-निर्णायकत्वं चवैष्णवे—**


> **भारत-व्यपदेशेन ह्य् आम्नायार्थः प्रदर्शितः ।**  
> **वेदाः प्रतिष्ठिताः सर्वे पुराणे नात्र संशयः ॥ इत्य् आदौ ।**

**किं च, वेदार्थ-दीपकानां शास्त्राणां मध्य-पातिताभ्युपगमेऽप्य् आविर्भावक-वैशिष्ट्यात् तयोर् एव वैशिष्ट्यम् । यथापाद्मे**—


> **द्वैपायनेन यद् बुद्धं**   
> **ब्रह्माद्यैस् तन् न बुध्यते ।**  
> **सर्व-बुद्धं स वै वेद**   
> **तद् बुद्धं नान्य-गोचरः ॥१५॥**

**सर्व-संवादिनी :** उपसंहरति—तद् एवं वेदत्वं सिद्धम् इति । अत एव स्मृत्य्-अनवकाश-दोष-प्रसङ्ग इति चेन् नान्य-स्मृत्य्-अनवकाश-दोष-प्रसङ्गात् [ब्र।सू। २.१.१] इत्य् अनेन न्यायेनाप्य् अन्यत्र स्मृतिवत् स्मृत्य्-अन्तर-विरोध-दृष्टत्वं च नात्रापतति ।

ननु, न च स्मार्तम् अतद्-धर्माभिलापात् [ब्र।सू। १.२.२०] इत्य् अत्र प्रधानं स्मृत्य्-उक्तम् एव। न च श्रौतम् इति प्रतिपादयता श्री-बादरायणेन पुराणानाम् अपि प्राधानिक-प्रक्रियत्वात् स्मृतित्वं बोध्यते? न । तत्र स्वतन्त्रं यत् प्रधानम्, तद् एव निषेधयता तेन प्रधान-स्वातन्त्र्य-प्रतिपादकं सांख्य-दर्शनम् एव स्मृतित्वेन मन्यते । तद्-अधीनत्वाद् अर्थवद् [ब्र।सू। १.४.३] इति सूत्रान्तरेण हि परमेश्वराधीनतया विश्रुतम् अव्याकृताद्य्-अपर-पर्यायं-मन्यतयेव प्रधानम् । तथा च पुराणे दृष्टम् इति न स्मृति-साधारण्यं तस्येति वेदत्वम् एव स्थितम् ॥१५॥

**बलदेवः :** व्यस्तेति । व्यस्ता विभक्ता वेदा येन ततयावेद-व्यासः स्मृतः । स्कान्दम् इत्य्-आदि । स्कन्देन प्रोक्तं न तु कृतम् इति वक्तृ-हेतुका स्कान्दादि-संज्ञा । कठेनाधीतं काठकम् इत्य्-आदि संज्ञावत्। कठानां वेदः काठकः। गोत्र-वरणाद् वुञ् [पा। ४.३.१२६], चरणाद् धर्माम्नाययोर् इति वक्तव्यम् इति सूत्र-वार्तिकाभ्याम् । ततश् च कञ्हेनाधीतम् इति सुष्ठूक्तम् । अन्यथा जनत्वेनानित्यतापत्तिः। आनुपूर्वी क्रमः । ब्राह्यम् इत्य्-आदिकरमनिर्माण-हेतुका वा सा सा सऽज्ञेत्य् अर्थः । ब्राह्म्यादिक्रमेêअ पुराण-भागो बोध्यः । तथापि सूतादीनाम् इति । इतिहासादेर् वेदत्वेऽपि तत्र शूद्राधिकारः स्त्री-शूद्र-द्विज-बन्धूनाम् इत्य्-आदि-वाक्य-बलाद् बोध्यः । भारत-व्यपदेशेनेति । दुरूह-भागस्य व्याख्यानात्, छिन्न-भागार्थ-पूरणाच् चपुराणे वेदाः प्रतिष्ठिताः नैश्चल्येन स्थिता इत्य् अर्थः । किं चेति । वेदार्थ-दीपकानां मानवीयादीनां मध्ये यद्यपीतिहास-पुराणयोः स्मृतित्वेनाभ्युपगमस् तथापि व्यासयेश्वरस्य तद्-आविर्भावकत्वात् तद्-उत्कर्ष इत्य् अर्थः । तत्र प्रमाणं द्वैपायनेनेत्य् आदि॥१५॥

**राधा-मोहन-गोस्वामी :** तेनेति शेष इति । तेन व्यासेन । समाख्याः संज्ञा-विशेषाः । प्रवचन-निबन्धनाः सर्गादौ प्रथमाध्यापक-नाम-निबन्धनाः । आनुपूर्वीति—उपक्रमोपसंहार-पर्यन्तानुपूर्वी-विशेष-निर्माणेन निबन्धनाः निबन्धाः । स्वतन्त्रेच्छेन भगवतैव कृता इति यावत् । एवं चेतिहास-मध्ये पुराण-लक्षण-सर्ग-प्रतिसरादि-वर्णन-सत्त्वेऽपि, पुराण-मध्ये पौराणिक-संवादादि-सत्त्वेऽपि, तयोर् नाम-भेद स्वेच्छामय-भगवत्-कृतत्वाद् उपपन्न इति । यद्यपि चतुर्लक्ष-समुदित-वाक्यस्यापौरुषेयत्वं यथा-श्रुतैतद्-ग्रन्थतो लभ्यते, तथापि नारदोपदेश-तद्-अधीन-वेद-व्यास-ग्रन्थ-करण-प्रस्तावादेः परमेश्वर-निःश्वसितत्वं न घटते, व्यास-प्रणय-पूर्वं प्रतीत-पुराणादेः प्रच्छन्नत्वेनादर्शनात् नारदोपदेशानन्तरं व्यासेन पुनः प्रणयनाद् इत्य्-आदि विवेचनेन प्रचरद्-रूप-पुराणादिकं व्यासन् सज्जीकृतम्, तत्राभिधेयार्थ-सङ्ग्रहोऽपौरुषेण वाक्य-जातेन कृतः । तत्-सङ्गत्य्-अर्थ-प्रसङ्गतश् च वाक्यान्तराण्य् उक्तानीति तथा व्याख्यातम् । अनित्यत्व-श्रवणं—व्यास-कृतत्व-श्रवण-निबन्धनम् । वेदत्वं सिद्धम् इति—अपौरुषेयत्व-रूप-वेदत्वं सिद्धम् इत्य् अर्थः । “व्यास-रूपम् अहं कृत्वा” इत्य् अनेन व्यासस्य भगवद्-अवतारत्व-कथनाद् व्यास-कृत-वेद-पुराणादि-सङ्ग्रहस्य स्वतः प्रमाणत्वम् अपि बोध्यम् । तथापि पुराणादौ वेदत्वेऽपि, “सूतादीनां” इति सूतादेर्विशेष-ग्रहणान् न शूद्र-सामान्यस्याधिकारः ।

> अध्येतव्यं न चान्येन ब्राह्मणं क्षत्रियं विना ।

श्रोतव्यम् इह शूद्रेण नाध्येतव्यं कदाचन ॥

इति पुराणम् अधिकृत्य भविष्य-पुराण-वचनात् सूतस्य च ब्राह्मणानुग्रहाद् अधिकारः । तथा हि प्रायश्चित्त-विवेक-धृत-पद्म-पुराणे सूत-वाक्यम्—

> न हि वेदेष्व् अधिकारः कश्चिच् छूद्रस्य जायते ।  
> पुराणेष्व् अधिकारो मे दर्शितो ब्राह्मणैर् इह ॥ इति ।

वेदेषु इत्य् अत्र वेद-पदम् ऋग्-आदि-चतुर्वेद-परम्—स्त्री-शूद्र-द्विज-बन्धूनां त्रयी न श्रुति-गोचरः [भा।पु। १.४.२५] इति प्रथमात् । तत्र त्रयीति—चतुर्वेदोपलक्षणम् । यथा शुक्राचार्याज्ञया तत्-कन्याया देवयान्या विवाहः क्षत्रियेणापि ययातिना कृतो न दोषाय जातः, तत् सन्तान-यदु-प्रभृतीनाम् उत्तमत्वं च—समयश् चापि साधूनां प्रमाणं वेदवद् भवेत् इत्य्-आदि-वचनात् । समयः प्रतिज्ञा, अत एव ब्राह्मण-वचनेन परशुराम-भयाद् ब्राह्मण-सभायां गूढ-स्थितस्य कस्यचित् क्षत्रियस्य ब्राह्मणत्वं जातम् इत्य् उक्तं महाभारते—


> तत्र कीर्तयतो विप्रा विप्रर्षेर् भूरि-तेजसा ।  
> अहं चाध्यगमं तत्र निविष्टस् तद्-अनुग्रहात् ॥ [भा।पु। १.३.४४]

इति प्रथमात् चतुर्-वेद-पाठस् तु सूतादीनाम् अप्य् अनधिकृतस् तत्र द्विजानाम् एवाधिकारात् । अत एव प्रथमे सूतं प्रति शौनक-वाक्यात्—मन्ये त्वां विषये वाचां स्नातम् अन्यत्र छान्दसात् [भा।पु। १.४.१३] इति । छान्दसात् वेदात् । तत्र हेतु-वचनम् उक्तं स्वामि-चरणैः—अत्रैवर्नीकत्वात् इति ।


> अहो वयं जन्म-भृतोऽद्य हास्म  
> वृद्धानुवृत्त्यापि विलोम-जाताः ।  
> दौष्कुल्यम् आधिं विधुनोति शीघ्रं \
महत्तमानाम् अभिधान-योगः ॥


> कुतः पुनर् गृणतो नाम तस्य  
> महत्तमैकान्त-परायणस्य ।  
> योऽनन्त-शक्तिर् भगवान् अनन्तो

महद्-गुणत्वाद् यम् अनन्तम् आहुः ॥ [भा।पु। १.१८.१८-१९]

टीका च—


> भागवत-व्याख्याने लब्ध-प्रसङ्गं महताम् आदर-पात्रम् आत्मानं श्लाघते द्वाभ्याम् । अहो इत्य् आश्चर्यम् । ह इति हर्षे । वयम् इति बहु-वचनं श्लाघायाम् । प्रतिलोम-जा अप्य् अद्य जन्म-भृतः स-फल-जन्मान आस्म जाताः । वृद्धानाम् अनुवृत्त्या आदरेण । ज्ञान-वृद्धः शुकस् तस्य सेवयेति वा । यतो दुष्कुलत्वं तन्-निमित्तम् आधिं च मनः-पीडां महत्तमानाम् अभिधान-योगो योगो लौकिकोऽपि संभाषण-लक्षणः संबन्धो विधुनोत्य् अपनयति ।  
> कुतः पुनः किं पुनर् वक्तव्यं तस्याननतस्य नाम गृणतः पुंसो महत्तानाआन-योगो दौष्कुल्यं विधुनोतीति । यद्वा नाम गृणतः पुनः कुतो दौष्कुल्यम् इति। यद् वा, गृणतः पुंसस् तस्य नाम दौष्कुल्यं विधुनोतीति किं वक्तव्यम् इति कैमुत्य-न्यायम् एवाह । अनन्ताः शक्तयो यस्य । स्वतोऽप्य् अनन्तः । किंच महत्सु गुणा यस्य स महद्-गुणः तस्य भावस् तस्मात् । यं गुणतोऽप्य् अनन्तम् आहुः ॥इति ।

विलोम-जातत्वं ब्राह्मण्यां क्षत्रियात् सूतः इत्य् उक्त-लक्षणम् । अत एव भगवन्-नाम-कथनादिनाप्य् अधिकारी ज्ञापितः । एवं च सूतादीनाम् इति आदि-पदेन भगवद्-भक्ति-योगादि-लक्षण-गुणवताम् अन्येषां परिग्रहः । तथा इनां भारते नहुषं प्रति युधिष्ठिर-वाक्यम्—


> सत्यं दानं क्षमा शीलम् आनृशांस्यं तपो घृणा ।  
> दृश्यते यत्र नागेन्द्र स ब्राह्मण इति स्मृतः ॥  
> यत्रैतन् न भवेत् सर्प तं शूद्रम् इति निर्दिशेत् ॥ इति ।

तेषां पूर्वेषाम् । अवरजः अर्वाचीनाः । एवम् अत्र वक्ष्यमाणानि न शूद्रा भगवद्-भक्ताः इत्य्-आदि-बहु-वचनानि तथाधिकारे द्रष्टव्यानीति । यत् तु—


> विप्रोऽधीत्याप्नुयात् प्रज्ञां राजन्योदधि-मेखलाम् ।  
> वैश्यो निधि-पतित्वं च शूद्रः शुद्ध्यति पातकान् ॥ [भा।पु। १२.१२.६५]

इति द्वादश-स्कन्ध-वचनात् शूद्र-मात्रस्याधिकार इति वदन्ति, तन् न—श्रोतव्यम् इह शूद्रेण इत्य्-आदि-वचन-विरोधात् । सुगतिम् आप्नुयात् श्रवणाच् च शूद्र-योनिः इति हरि-वंशीयाच् च । उदधि-मेखलां पृथ्वीम् । सन्धिर् आर्ष इति । शूद्रोऽधीत्य इत्य् अस्य चान्तर्-भूत-ण्य्-अन्त-क्रियया । पाठयित्वा इत्य् अर्थः । पञ्चभिर् हलैः कर्षति गृही इत्यादिवत् । भक्तिर् अत्र प्रेम-लक्षणा । सामाय-भक्तिम् अभिप्रेत्य त्व् आह—माध्व-भाष्य-धृत-व्योम-संहिता-वचनम्—


> अन्त्यजा अपि ये भक्ता नाम-ज्ञानाधिकारिणः ।  
> स्त्री-शूद्र-द्विज-बन्धूनां तन्त्र-ज्ञानेऽधिकारिता ॥  
> एक-देशोपरक्ते तु न तु ग्रन्थ-पुरः-सरे ।  
> त्रैवर्णिकानां वेदोक्तं सम्यग्-भक्तिमतां हरौ ।  
> आहुर् अप्य् उत्तमन्त्रीणाम् अधिकारं तु वैदिके ॥ इति ।

तन्त्र-पदं वेदातिरिक्त-शास्त्र-परम् । एकदेशोपरक्ते मन्त्र-पूजादौ । वेद-मन्त्र-वर्ज्यं शूद्रस्य इति छन्दोगाह्निक-धृत-स्मृतौ वेदेति विशेषणात् । स्मार्तं शूद्रः समाचरेत् इति मल-मास-तत्त्व-धृत-पिपान-कारिका-श्रवणात् ।


> चतुर्णाम् अपि वर्णानां यानि प्रोक्तानि श्रेयसे ।  
> धर्म-शास्त्राणि राजेन्द्र शृणु तानि नृपोत्तम ॥  
> विशेषतस् तु शूद्राणां पावनानि मनीषिभिः ।  
> अष्टादश पुराणानि चरितं राघवस्य च ।  
> रामस्य कुरुशार्दूल धर्म-कामार्थ-सिद्धये ॥

इत्य् अत्र मोक्षानुक्तिः । प्राग्-वचने श्रेयसे इत्य् अनेन मोक्षस्य प्रधानतया स्वातन्त्रेण कथनात् । एवं च स्त्री-शूद्रादीनां तन्त्रोक्त-मन्त्र-पूजादिना लब्ध-भगवद्-भावाः संसारं तरन्तीति सूचनाय शूद्राणां पुराणाधिकारे दृष्टान्तम् आह—कृष्ण-नामवद् इति । कृष्ण-नाम्नो वेदोपरि-भागत्वेऽपि तत्-कीर्तनादौ प्रमाण-वशान् नर-मात्राधिकारः । तत्-कीर्तनादिना नर-मात्रस्य संसार-तरणम्, तथा पुराणादौ प्रमाण

+++

**गौर-किशोर-गोस्वामी :**

—ओ)०(ओ—

[१६]

स्कान्दे**—**


> **व्यास-चित्त-स्थिताकाशाद् अवच्छिन्नानि कानिचित् ।**  
> **अन्ये व्यवहरन्त्य् एतान्य् उरीकृत्य गृहाद् इव ॥ इति ।**

**तथैव दृष्टं** श्री-विष्णु-पुराणे **पराशर-वाक्यम्—**


> **ततोऽत्र मत्-सुतो व्यास अष्टाविंशतिमेऽन्तरे ।**  
> **वेदम् एकं चतुष्पादं चतुर्धा व्यभजत् प्रभुः ॥**  
> **यथात्र तेन वै व्यस्ता वेद-व्यासेन धीमता ।**  
> **वेदस् तथा समस्तैस् तैर् व्यासैर् अन्यैस् तथा मया ॥**  
> **तद् अनेनैव व्यासानां शाखाभेदान् द्विजोत्तम ।**  
> **चतुर्युगेषु रचितान् समस्तेष्व् अवधारय ॥**  
> **कृष्ण-द्वैपायनं व्यासं विद्धि नारायणं प्रभुम् ।**  
> **कोऽन्यो हि भुवि मैत्रेय महाभारत-कृद् भवेत् ॥ [वि।पु। ३.४.२-५] इति ।**

**स्कान्द एव—**


> **नारायणाद् विनिष्पन्नं ज्ञानं कृत-युगे स्थितम् ।**  
> **किञ्चित् तद् अन्यथा जातं त्रेतायां द्वापरेऽखिलम् ॥**  
> **गौतमस्य ऋषेः शापाज् ज्ञाने त्व् अज्ञानतां गते ।**  
> **सङ्कीर्ण-बुद्धयो देवा ब्रह्म-रुद्र-पुरःसराः ॥**  
> **शरण्यं शरणं जग्मुर् नारायणम् अनामयम् ।**  
> **तैर् विज्ञापित-कार्यस् तु भगवान् पुरुषोत्तमः ॥**  
> **अवतीर्णो महायोगी सत्यवत्यां पराशरात् ।**  
> **उत्सन्नान् भगवान् वेदान् उज्जहार हरिः स्वयम् ॥ इति ।**

**वेद-शब्देनात्र पुराणादि-द्वयम् अपि गृह्यते । तद् एवम् इतिहास-पुराण-विचार एव श्रेयान् इति सिद्धम् । तत्रापि पुराणस्यैव गरिमा दृश्यते । उक्तं हि** नारदीये**—**


> **वेदार्थाद् अधिकं मन्ये पुराणार्थं वरानने ।**  
> **वेदाः प्रतिष्ठिताः सर्वे पुराणे नात्र संशयः ॥**  
> **पुराणम् अन्यथा कृत्वा तिर्यग्-योनिम् अवाप्नुयात् ।**  
> **सुदान्तोऽपि सुशान्तोऽपि न गतिं क्वचिद् आप्नुयात् ॥ इति ॥१६॥**

**सर्व-संवादिनी : _न व्याख्यातम्।_**

**बलदेवः :** व्यासेति । बादरायणस्य ज्ञानं महाकाशम् । अन्येषां ज्ञानानि तु तद्-अंश-भूतानि खण्डाकाशानीति तस्येश्वरत्वात् सार्वज्ञ्यम् उक्तम् । ततोऽत्र मत्-सुतः इत्य् आदौ च व्यासान्तरेभ्यःपाराशर्यस्येश्वरत्वान् महोत्कर्षः । नारायणात् इत्य् आदौ चेश्वरत्वं प्रस्फुटम् उक्तम् । गौतमस्य शापात् इति । वरोत्पन्न-नित्यधान्य-राशिर् गौतमो महति दुर्भिक्षे विप्रान् अभोजयत् । अथ सुभिक्षे गन्तुकामांस् तान् हठेन न्यवासयत् । ते च मायानिर्मिताया गो-गौतम-स्पर्शेन मृताया हत्याम् उक्त्वा गताः । ततः कृत-प्रायश्चित्तोऽपि गौतमस् तन्-मायां विज्ञाय शशाप । ततस् तेषां ज्ञान-लोप इति वाराहे कथास्ति । अधिकम् इति । निःशन्देहत्वाद् इति बोध्यम् । अन्यथा कृत्वा अवज्ञाय ॥१६॥

—ओ)०(ओ—

[१७]

स्कान्द-प्रभास-खण्डे**— \**



> **वेदवन् निश्चलं मन्ये पुराणार्थं द्विजोत्तमाः ।**  
> **वेदाः प्रतिष्ठिताः सर्वे पुराणे नात्र संशयः ॥**  
> **बिभेत्य् अल्प-श्रुताद् वेदी माम् अयं चालयिष्यति ।**  
> **इतिहास-पुराणैस् तु निश्चलोऽयं कुतः पुरा ॥**  
> **यन् न दृष्टं हि वेदेषु तद् दृष्टं स्मृतिषु द्विजाः ।**  
> **उभयोर् यन् न दृष्टं हि तत् पुराणैः प्रगीयते ॥**  
> **यो वेद चतुरो वेदान् साङ्गोपनिषदो द्विजाः ।**  
> **पुराणं नैव जानाति न च स स्याद् विचक्षणः ॥ [२.९०-९३] इति ।**

**अथ पुराणानाम् एवं प्रामाण्ये स्थितेऽपि तेषाम् अपि सामस्त्येनाप्रचरद्-रूपत्वात् नानादेवताप्रतिपादक-प्रायत्वाद् अर्वाचीनैः क्षुद्र-बुद्धिभिर् अर्थो दुरधिगम इति तद्-अवस्थ एव संशयः । यद् उक्तं** मात्स्ये—


> **पञ्चाङ्गं च पुराणं स्याद् आख्यानम् इतरत् स्मृतम् ।**  
> **सात्त्विकेषु च कल्पेषु माहात्म्यम् अधिकं हरेः ॥**  
> **राजसेषु च माहात्म्यम् अधिकं ब्रह्मणो विदुः ।**  
> **तद्वद् अग्नेश् च माहात्म्यं तामसेषु शिवस्य च ।**  
> **सङ्कीर्णेषु सरस्वत्याः पितॄणां च निगद्यते ॥ इति ।**

**अत्राग्नेस् तत्-तद्-अगनु प्रतिपाद्यस्य तत्-तद्-यज्ञस्येत्य् अर्थः । शिवस्य चेति चकाराछ् छिवायाश् च । सङ्कीर्णेषु सत्त्व-रजस्-तमोमयेषु कल्पेषु बहुषु । सरस्वत्याः नानावाण्यात्मक-तद्-उपलक्षिताया नानादेवताया इत्य् अर्थः । पितॄणां कर्मणा पितृलोकः [बृ।आ।उ। १.५.१६] इति । श्रुतेस् तत् प्रापक-कर्मणाम् इत्य् अर्थः ॥१७॥**

**सर्व-संवादिनी : _न व्याख्यातम्।_**

**बलदेवः :** वेदवद् इति । पुराणार्थो वेदवत् सर्व-सम्मत इत्य् अर्थः । ननु पण्डितैः कृताद् वेद-भाष्यात् तद्-अर्थो ग्राह्य इतिचेत् तत्राह बिभेतीति । अकृते भाष्ये सिद्धे किं तेन कृत्रिमेणेति भावः । अथेति अस्न्दिग्धार्थतया पुराणानाम् एव प्रामाण्ये प्रमाकरणत्व इत्य् अर्थः । अर्वाचीनैः क्ष्द्र-बुद्धिभिर् इति । यस्य विभूतयोऽपीदृश्यः स हरिर् एव सर्व-श्रेष्ठ इति तदैकार्थ्यम्—


> वेद रामायणे चैव पुराणे भारते तथा ।  
> आदाव् अन्ते च मध्ये च हरिः सर्वत्र गीयते ॥ [ह।वं। १३२.९५][^१५]

इति हरिवंशोक्तम् अजानद्भिर् इत्य् अर्थः ॥१७॥

[^१५]:
    अल्तेर्नतिवे रेअदिन्ग्- वेद रामायणे पुण्ये भारते भरतर्षभ । आदाव् चान्ते च मध्ये च हरिः सर्वत्र गीयते ॥


> —ओ)०(ओ—

[१८]

**तद् एवं सति तत्-तत्-कल्प-कथामयत्वेनैव मात्स्य एव प्रसिद्धानां तत्-तत्-पुराणानां व्यवस्था ज्ञापिता । तारतम्यं तु कथं स्यात् येनेतर-निर्णयः क्रियेत ? सत्त्वादि-तारतम्येनैवेति चेत्, सत्त्वात् सञ्जायते ज्ञानं [गीता १४.१७] इति,सत्त्वं यद् ब्रह्म-दर्शनम् [भा।पु। १.२.२४]इति च न्यायात् सात्त्विकम् एव पुराणादिक परमार्थ-ज्ञानाय प्रबलम् इत्य् आयातम् । तथापि परमार्थेऽपि नाना-भङ्ग्या विप्रतिपद्यमानानां समाधानाय किं स्यात् । यदि सर्वस्यापि वेदस्य पुराणस्य चार्थ-निर्णयाय तेनैव श्री-भगवता व्यासेन ब्रह्म-सूत्रं कृतं तद्-अवलोकनेनैव सर्वोऽर्थो निर्णये इत्य् उच्यते । तर्हि नान्य-सूत्रकार-मुन्य्-अनुगतैर् मन्येत । किं च, अत्यन्त-गूढार्थानाम् अल्पाक्षराणां तत्-सूत्राणाम् अन्यार्थत्वं कश्चिद् आचक्षीत । ततः कतरद् इवात्र समाधानम् ? तद् एव समाधेयं यद्य् एकतमम् एव पुराण-लक्षणम् अपौरुषेयं शास्त्रं सर्व-वेदेतिहास-पुराणानाम् अर्थ-सारं ब्रह्म-सूत्रोपजीव्यं च भवद् भुवि सम्पूर्णं प्रचरद्-रूपं स्यात् ।** 

**सत्यम् उक्तम्, यत एव च सर्व-प्रमाणानां चक्रवर्ति-भूतम् अस्मद्-अभिमतं श्रीमद्-भागवतम् एवोद्भावितं भवता ॥१८॥**

**सर्व-संवादिनी :** ननु ब्रह्म-सूत्रस्यापि वेदान्तर्-भूतत्वं श्रूयते इत्य् आशङ्क्याह—किं चात्यन्त- [मू। १] इति ॥१८॥ 

**बलदेवः :** तद् एवम् इति । मात्स्य एवेति । पुराण-सङ्ख्या-तद्-दान-फल-कथनाञ्चितेऽध्याय इति बोध्यम् । तारतम्यम् इति । अपकर्षोत्कर्ष-रूपं येनेतरस्योत्कृष्टस्य पुराणस्य निर्णयः स्याद् इत्य् अर्थः । सात्त्विक-पुराणम् एवोत्कृष्टम् इति भावेन स्वयम् आह सत्त्वाद् इति । पृच्छति तथापीति, परमार्थ-निर्णयाय सात्त्विक-शास्त्राङ्गीकारेऽपीत्य् अर्थः । नाना-भङ्ग्येति।सगुणं निर्गुणं ज्ञान-गुणकं जडम् इत्य्-आदिकं कुटिल-युक्ति-कदम्बैर् निरूपयताम् इत्य् अर्थः । नाना-सूत्र-कारेति । गौतमाद्य्-अनुसारिभिर् इत्य् अर्थः । ननु ब्रह्म-सूत्र-शास्त्रे स्थिते कापेक्षा तद्-अन्य-सूत्राणाम् इति चेत् तत्राह किं चात्यन्तेति । पृष्टः प्राह तद् एवेति । ब्रह्म-सूत्रोपजीव्यम् इति । येन ब्रह्म-सूत्रं स्थिरार्थं स्याद् इत्य् अर्थः । पृष्टस्य हृद्-गतं स्फुटयति सत्यम् उक्तम् इत्य्-आदिना ॥१८॥

> —ओ)०(ओ—

[१९]

**यत् खलु सर्व-पुराण-जातम् आविर्भाव्य, ब्रह्म-सूत्रं च प्रणीयाप्य् अपरितुष्टेन तेन भगवता निज-सूत्राणाम् अकृत्रिम-भाष्य-भूतं समाधि-लब्धम् आविर्भावितं, यस्मिन्न् एव सर्व-शास्त्र-समन्वयो दृश्यते, सर्व-वेदार्थ-लक्षणां गायत्रीम् अधिकृत्य प्रवर्तितत्वात् । तथा हि तत्-स्वरूपं मात्स्ये—**


> **यत्राधिकृत्य गायत्रीं वर्ण्यते धर्म-विस्तरः ।**  
> **वृत्रासुर-वधोपेतं तद्-भागवतम् इष्यते ॥ [म।पु। ५३.२०]**  
> **लिखित्वा तच् च यो दद्याद् धेम-सिंह-समन्वितम् ।**  
> **प्रौष्ठ-पद्यां पौर्णमास्यां स याति परमां गतिम् ।**  
> **अष्टादश-सहस्राणि पुराणं तत् प्रकीर्तितम् ॥ [म।पु। ५३.२२] इति ।**

**अत्र _गायत्री_-शब्देन तत्-सूचक-तद्-अव्यभिचारि-_धीमहि_-पद-संवलित-तद्-अर्थम् एवेष्यते, सर्वेषां मन्त्राणाम् आदि-रूपायास् तस्याः साक्षात्-कथनानर्हत्वात् । तद्-अर्थता च जन्माद्य् अस्य यतः [भा।पु। १.१.१], तेन ब्रह्म हृदा इति सर्व-लोकाश्रयत्व-बुद्धि-वृत्ति-प्रेरकत्वादि-साम्यात् । _धर्म-विस्तर_ इत्य् अत्र धर्म-शब्दः परम-धर्म-परः,धर्मः प्रोज्झित-कैतवोऽत्र परमः [भा।पु। १.१.२] इत्य् अत्रैव प्रतिपादितत्वात् । स च भगवद्-ध्यानादि-लक्षण एवेति पुरस्ताद् व्यक्तीभविष्यति ॥१९॥**

**सर्व-संवादिनी : _न व्याख्यातम्।_**

**बलदेवः :** श्री-भागवतं स्तौति—यत् खल्व् इत्य्-आदि । अपरितुष्टेनेति—पुराण-जाते ब्रह्म-सूत्रे च भगवत्-पारमैश्वर्य-माधुर्ययोः सन्दिग्धतया गूढतया चोक्तेस् तत्र तत्र चापरितोषः । श्री-भागवते तु तयोस् तद्-विलक्षणतयोक्तेस् तत्र परितोष इति बोध्यम् । तद्-अर्थता गायत्र्य्-अर्थता । स च भगवद्-ध्यानादि-लक्षण इति । विशुद्ध-भक्ति-मार्ग-बोधक इत्य् अर्थः ॥१९॥

> —ओ)०(ओ—

[२०]

**एवं स्कान्दे प्रभास-खण्डे [२.३९-४२] च,यत्राधिकृत्य गायत्रीम् इत्य्-आदि ।** 


> **सारस्वतस्य कल्पस्य मध्ये ये स्युर् नरामराः ।**   
> **तद्-वृत्तान्तोद्भवं लोके तच् च भागवतं स्मृतम् ॥**

**लिखित्वा तच् चैत्य्-आदि । अष्टादश-सहस्राणि पुराणं तत् प्रकीर्तितम् इति च । तद् एवम् अग्नि-पुराणे च वचनानि वर्तन्ते । टीका-कृद्भिः प्रमाणी-कृते पुराणान्तरे च—**


> **ग्रन्थोऽष्टादश-साहस्रो द्वादश-स्कन्ध-सम्मितः ।**  
> **हयग्रीव-ब्रह्म-विद्या यत्र वृत्र-वधस् तथा ।**  
> **गायत्र्या च समारम्भस् तद् वै भागवतं विदुः ॥ इति ।**

**अत्र _हयग्रीव-ब्रह्म-विद्या_ इति _वृत्र-वध_-साहचर्येण नारायण-वर्मैवोच्यते । हयग्रीव-शब्देनात्राश्वशिरा दधीचिर् एवोच्यते । तेनैव च प्रवर्तिता नारायण-वर्माख्या ब्रह्म-विद्या । तस्याश्व-शिरस्त्वं च** षष्ठे**यद् वा अश्व-शिरो नाम [भा।पु। ६.९.५२] इत्य् अत्र प्रसिद्धं नारायण-वर्मणो ब्रह्म-विद्यात्वं च—**


> **एतच् छ्रुत्वा तथोवाच दध्यङ् आथर्वणस् तयोः ।**  
> **प्रवर्ग्यं ब्रह्म-विद्यां च सत्-कृतोऽसत्य-शङ्कितः ॥** 

**इति टीकोत्थापित-वचनेन चेति । श्रीमद्-भागवतस्य भगवत्-प्रियत्वेन भागवताभीष्टत्वेन च परम-सात्त्विकत्वम् । यथा पाद्मे अम्बरीषं प्रति गौतम-प्रश्नः—**


> **पुराणं त्वं भागवतं पठसे पुरतो हरेः ।**  
> **चरितं दैत्य-राजस्य प्रह्लादस्य च भूपते ॥ [प।पु। ६.२२.११५]**

**तत्रैव वञ्जुली-माहात्म्ये तस्य तस्मिन्न् उपदेशः—**


> **रात्रौ तु जागरः कार्यः श्रोतव्या वैष्णवी कथा ।**  
> **गीतानाम् असहस्रं च पुराणं शुक-भाषितम् ।**  
> **पठितव्यं प्रयत्नेन हरेः सन्तोष-कारणम् ॥ [प।पु।]**

**तत्रैवान्यत्र—**


> **अम्बरीष शुक-प्रोक्तं नित्यं भागवतं शृणु ।**  
> **पठस्व स्व-मुखेनैव यदीच्छसि भव-क्षयम् ॥ [प।पु।]**

स्कान्दे **प्रह्लाद-संहितायां द्वारका-माहात्म्ये—**


> **श्रीमद्-भागवतं भक्त्या पठते हरि-सन्निधौ ।**  
> **जागरे तत्-पदं याति कुल-वृन्द-समन्वितः ॥२०॥**

**सर्व-संवादिनी :** श्री-भागवत-स्वरूप-ज्ञाने प्रमाणान्तरम् आह—एवं स्कान्द इति । “यत्र” इत्य्-आदिकं च पद्यं यथा मात्स्यम् एव ज्ञेयम् । सारस्वतस्य इति तत्-कल्प-मध्ये या भगवल्-लीलास् तत्-सम्बन्धिनः । 

“ये स्युर् नरामराः” [स्कान्धे प्रभास-खण्डे] इति कल्पान्तर-भगवत्-कथा तु तत्र प्रायिक्य् एवेत्य् अर्थः । सा च पाद्म-कल्पम् अथो शृणु इत्य् आद्या । यत्र विशेष-वाक्यम्, तत्रान्यत्र क्वचिद् एवेति ज्ञेयम् । अत्र प्रभास-खण्डे यद् अष्टादश-पुराणाविर्भावानन्तरम् एव भारतं प्रकाशितम् इति श्रूयते, तद् भागवत-विरोधात्, भारतार्थ-विनिर्णयः [गारुडोक्तौ] इति श्री-भागवत-माहात्म्य-विरोधाच् च । पूर्वं कृतम् अपि भारतं तत्-पश्चाज् जनमेजयादिषु प्रचारितम् इत्य् अपेक्ष्यैव ज्ञेयम् । तद् एवं प्रमाण-प्रकरणं व्याख्यातम् ॥२०॥

**बलदेवः :** ग्रन्थ इत्य् आदौ हयग्रीवादि-शब्दयोर् भ्रान्तिं निराकुर्वन् व्याचष्टे । अत्र हयग्रीवेत्य् आदिना । एतच् छ्रुत्वेति । दध्यङ् दधीचिः । प्रवर्ग्यम् इति प्राण-विद्याम् । ननु पाद्मादीनि सात्त्विकानि पञ्च सन्ति । तैर् अस्तु विचार इति चेत् तत्राह श्रीमद् इति । एतस्य परम-सात्त्विकत्वे पाद्मादि-वचनान्य् उदाहरति पुराणं त्वम् इत्य्-आदिना । कुल-वृन्देति तत्-कर्तृक-श्रवण-महिम्ना तत्-कुलस्य च हरि-पद-लाभ इत्य् अर्थः ॥२०॥

> —ओ)०(ओ—

[२१]

**गारुडे च—**


> **॥। पूर्णः सोऽयम् अतिशयः ।**  
> **अर्थोऽयं ब्रह्म-सूत्राणां भारतार्थ-विनिर्णयः ॥**  
> **गायत्री-भाष्य-रूपोऽसौ वेदार्थ-परिबृंहितः ।**  
> **पुराणानां साम-रूपः साक्षाद्-भगवतोदितः ॥**  
> **द्वादश-स्कन्ध-युक्तोऽयं शत-विच्छेद-संयुतः ।**  
> **ग्रन्थोऽष्टादश-साहस्रः श्रीमद्-भागवताभिधः ॥ इति ।**

**ब्रह्म-सूत्राणाम् अर्थस् तेषाम् अकृत्रिम-भाष्य-भूत इत्य् अर्थः । पूर्वं सूक्ष्मत्वेन मनस्य् आविर्भूतं, तद् एव सङ्क्षिप्य सूत्रत्वेन पुनः प्रकटितं, पश्चाद् विस्तीर्णत्वेन साक्षाच्-छ्री-भागवतम् इति । तस्मात् तद्-भाष्य-भूते स्वतः-सिद्धे तस्मिन् सत्यर्वचीनम् अन्यद् अन्येषां स्व-स्व-कपोल-कल्पितं तद्-अनुगतम् एवादरणीयम् इति गम्यते ।** 

**भारतार्थ-विनिर्णयः—**


> **निर्णयः सर्व-शास्त्राणां भारतं परिकीर्तितम् ।**  
> **भारतं सर्व-वेदाश् च तुलाम् आरोपिताः पुरा ।**  
> **देवैर् ब्रह्मादिभिः सर्वैर् ऋषिभिश् च समन्वितैः ॥**  
> **व्यासस्यैवाज्ञया तत्र त्वत्यरिच्यत भारतम् ।**  
> **महत्त्वाद् भारवत्त्वाच् च महाभारतम् उच्यते ॥**

**इत्य् आद्य्-उक्त-लक्षणस्य भारतस्यार्थ-विनिर्णयो यत्र सः । श्री-भगवत्य् एव तात्पर्यं तस्यापि । तद् उक्तं मोक्ष-धर्मे नारायणीये श्री-वेद-व्यासं प्रति जनमेजयेन—**


> **इदं शत-सहस्राद् धि भारताख्यान-विस्तरात् ।**  
> **आमथ्य मति-मन्थेन ज्ञानोदधिम् अनुत्तमम् ॥**  
> **नवनीतं यथा दध्नो मलयाच् चन्दनं यथा ।**  
> **आरण्यकं च वेदेभ्य ओषधिभ्योऽमृतं यथा ॥**  
> **समुद्धृतम् इदं ब्रह्मन् कथामृतम् अनुत्तमम् ।**  
> **तपो-निधे त्वयोक्तं हि नारायण-कथाश्रयम् ॥ [म।भा। १२.३३१.२-४] इति ॥२१॥**

**सर्व-संवादिनी : _न व्याख्यातम्।_**

**बलदेवः :** गारुड-वचनैश् च परम-सात्त्विकत्वं व्यञ्जयन् ब्रह्म-सूत्राद्य्-अर्थ-निर्णीयकत्वं गुणम् आह अर्थोऽयम् इति । गारुड-वाक्य-पदानि व्याचष्टे ब्रह्म-सूत्राणाम् इत्य्-आदिना । तस्मात् तद्-भाष्येत्य् आदि अन्यद् वैष्णवाचार्य-रचितम् आधुनिकं भाष्यं तद्-अनुगतं श्री-भागवताविरुद्धम् एवादर्तव्यम् । तद्-विरुद्धं शङ्कर-भट्ट-भास्करादि-रचितं तु हेयम् इत्य् अर्थः । भारतार्थेति पदं व्याकुर्वन् भारत-वाक्येनैव भारत-स्वरूपं दर्शयति निर्णयः सर्वेति । भारतं किं तात्पर्यकम् इत्य् आह श्रीभगवत्य् एवेति । तस्य भारतस्यापीत्य् अर्थः । भारतस्य भगवत्-तात्-पर्यकत्वे नारायणीय-वाक्यम् उदाहरति इदं शतेत्य् आदि ॥२१॥

—ओ)०(ओ—

[२२]

**तथा चतृतीये—**


> **मुनिर् विवक्षुर् भगवद्-गुणानां**  
> **सखापि ते भारतम् आह कृष्णः ।**  
> **यस्मिन् नृणां ग्राम्य-सुखानुवादैर्**  
> **मतिर् गृहीता नु हरेः कथायाम् ॥ [भा।पु। ३.५.१२] इति ।**

**तस्माद् गायत्री-भाष्य-रूपोऽसौ । तथैव हि विष्णु-धर्मोत्तरादौ तद्-व्याख्याने भगवान् एव विस्तरेण प्रतिपादितः । अत्र जन्माद्यस्य इत्य् अस्य व्याख्यानं च तथा दर्शयिष्यते ।** 

**वेदार्थ-परिबृंहितः । वेदार्थस्य परिबृंहणं यस्मात् । तच् चोक्तम्,इतिहास-पुराणाभ्याम् इत्य्-आदि । पुराणानां साम-रूपः । वेदेषु सामवत् स तेषु श्रेष्ठ इत्य् अर्थः । अतएव स्कान्दे—**


> **शतशोऽथ सहस्रैश् च किम् अन्यैः शास्त्र-सङ्ग्रहैः ।**  
> **न यस्य तिष्ठते गेहे शास्त्रं भागवतं कलौ ॥**  
> **कथं स वैष्णवो ज्ञेयः शास्त्रं भागवतं कलौ ।**  
> **गृहे न तिष्ठते यस्य स विप्रः श्वपचाधमः ॥**  
> **यत्र यत्र भवेद् विप्र शास्त्रं भागवतं कलौ ।**  
> **तत्र तत्र हरिर् याति त्रिदशैः सह नारद ॥**  
> **यः पठेत् प्रयतो नित्यं श्लोकं भागवतं मुने ।**  
> **अष्टादश-पुराणानां फलं प्राप्नोति मानवः ॥ इति ।**

<p style="text-align: right">
<strong>[विष्णु-खण्डे मार्ग-शीर्ष-माहात्म्ये १६.४०,४२,४४,३३]</strong></p>


**शत-विच्छेद-संयुतः । पञ्चत्रिंशद्-अधिक-शत-त्रयाध्याय-विशिष्ट इत्य् अर्थः । स्पष्टार्थम् अन्यत् ।** 

**तद् एवं परमार्थ-विवित्सुभिः श्री-भागवतम् एव साम्प्रतं विचारणीयम् इति स्थितम् । हेमाद्रेर्व्रत-खण्डे—**


> **स्त्री-शूद्र-द्विजबन्धूनां त्रयी न श्रुति-गोचरा ।**  
> **कर्म-श्रेयसि मूढानां श्रेय एवं भवेद् इह ।**  
> **इति भारतम् आख्यानं कृपया मुनिना कृतम् ॥ [भा।पु। १.४.२५]**

**इति वाक्यं श्री-भागवतीयत्वेनोत्थाप्य भारतस्य वेदार्थ-तुल्यत्वेन निर्णयः कृत इति । तन्-मतानुसारेण त्व् एवं व्याख्येयं भारतार्थस्य विनिर्णयः । वेदार्थ-तुल्यत्वेन विशिष्य निर्णयो यत्रेति । यस्माद् एवं भगवत्-परस् तस्माद् एव यत्राधिकृत्य गायत्रीम् इति कृत-लक्षण-श्रीमद्-भागवत-नामा ग्रन्थः श्री-भगवत्-पराया गायत्र्या भाष्य-रूपोऽसौ । तद् उक्तं _यत्राधिकृत्य गायत्रीम्_ इत्य्-आदि ।** 

**तथैव ह्य् अग्नि-पुराणेतस्य व्याख्याने विस्तरेण प्रतिपादितः । तत्र तदीय-व्याख्या-दिग्-दर्शनं यथा—**

**तज्-ज्योतिः परमं ब्रह्म भर्गस् तेजो यतः स्मृतः । [अ।पु। २१६.३]**

**इत्य् आरभ्य पुनर् आह—**


> **तज्-ज्योतिर् भगवान् विष्णुर् जगज्-जन्मादि-कारणम् ॥**   
> **शिवं केचित् पठन्ति स्म शक्ति-रूपं पठन्ति च ।**  
> **केचित् सूर्यं केचिद् अग्निं दैवतान्य् अग्नि-होत्रिणः ॥**  
> **अग्न्य्-आदि-रूपो विष्णुर् हि वेदादौ ब्रह्म गीयते ।[अ।पु। २१६.७-८]**

**अत्र जन्माद्यस्य इत्य् अस्य व्याख्यानं च तथा दर्शयिष्यते । कस्मै येन विभासितोऽयं इत्य् उपसंहार-वाक्ये च तच्-छुद्धं [भा।पु। १२.१३.१९] इत्य्-आदि-समानम् एवाग्नि-पुराणे तद् व्याख्यानम् ।**


> **नित्यं शुद्धं परं ब्रह्म नित्य-भर्गम् अधीश्वरम् ।**  
> **अहं ज्योतिः परं ब्रह्म ध्यायेम हि विमुक्तये ॥ [अ।पु। २१६.६]इति ।**

**अत्राहं ब्रह्मेति “नादेवो देवम् अर्चयेत्” इति न्यायेन योग्यत्वाय स्वस्य तादृक्त्व-भावना दर्शिता । ध्यायेमेति अहं तावत् ध्यायेयं, सर्वे च वयं ध्यायेमेत्य् अर्थः । तद् एतन्-मते तु मन्त्रेऽपि भर्ग-शब्दोऽयम् अद्-अन्त एव स्यात् । सुपां सुलुक् [पा। ७.१.३९] इत्य्-आदिना छान्दस-सूत्रेण तु द्वितीयैक-वचनस्यामः सु-भावो ज्ञेयः ।**

**यत् तु द्वादशे ॐ नमस् ते [भा।पु। १२.६.६७] इत्य्-आदि गद्येषु तद्-अर्थत्वेन सूर्यः स्तुतः, तत् परमात्म-दृष्ट्यैव, न तु स्वातन्त्र्येणेत्य् अदोषः ।**

**तथैवाग्रे श्री-शौनक-वाक्ये,ब्रूहि नः श्रद्दधानानां व्यूहं सूर्यात्मनो हरेः [भा।पु। १२.११.२८] इति । न चास्य भर्गस्य सूर्य-मण्डल-मात्राधिष्ठानत्वम् । मन्त्रे वरेण्य-शब्देनात्र च ग्रन्थे पर-शब्देन परमैश्वर्य-पर्यन्तताया दर्शितत्वात् ।** 

**तद् एवम् अग्नि-पुराणेऽप्य् उक्तम्—**


> **ध्यानेन पुरुषोऽयं च द्रष्टव्यः सूर्य-मण्डले ।**  
> **सत्यं सदा-शिवं ब्रह्म विष्णोर् यत् परमं पदम् ॥ इति ।**

**त्रिलोकी-जनानाम् उपासनार्थं प्रलये विनाशिनि सूर्य-मण्डले चान्तर्यामितया प्रादुर्भूतोऽयं पुरुषो ध्यानेन द्रष्टव्य उपासितव्यः । यत् तु विष्णोस् तस्य महा-वैकुण्ठ-रूपं परमं पदम् । तद् एव सत्यं काल-त्रयाव्यभिचारि, सदा-शिवम् उपद्रव-शून्यं यतो ब्रह्म-स्वरूपम् इत्य् अर्थः । तद् एतद् गायत्रीं प्रोच्य पुराण-लक्षण-प्रकरणे यत्राधिकृत्य गायत्रीम् इत्य्-आद्य् अप्य् उक्तम् अग्नि-पुराणे। तस्मात्,**


> **अग्नेः पुराणं गायत्रीं समेत्य भगवत्-पराम् ।**  
> **भगवन्तं तत्र मत्वा जगज्-जन्मादि-कारणम् ॥**  
> **यत्राधिकृत्य गायत्रीम् इति लक्षण-पूर्वकम् ।**  
> **श्रीमद्-भागवतं शश्वत् पृथ्व्यां जयति सर्वतः ॥**

**तद् एवम् अस्य शास्त्रस्य गायत्रीम् अधिकृत्य प्रवृत्तिर् दर्शिता ।**

**यत् तु सारस्वत-कल्पम् अधिकृत्येति पूर्वम् उक्तम् । तच् च गायत्र्या भगवत्-प्रतिपादक-वाग्-विशेष-रूप-सरस्वतीत्वाद् उपयुक्तम् एव । यद् उक्तमग्नि-पुराणे**—


> **गायत्र्य्-उक्थानि शास्त्राणि भर्गं प्राणांस् तथैव च ॥**   
> **ततः स्मृतेयं गायत्री सावित्री यत एव च ।**   
> **प्रकाशिनी सा सवितुर् वाग्-रूपत्वात् सरस्वती ॥** [**अ।पु। २१६.१-२**]

**अथ क्रम-प्राप्ता व्याख्या,वेदार्थ-परिबृंहित इति । वेदार्थानां परिबृंहणं यस्मात्**। **तच् चोक्तम् इतिहास-पुराणाभ्याम् इति । पुराणानां साम-रूप इति वेदेषु सामवत् पुराणेषु श्रेष्ठ इत्य् अर्थः । पुराणान्तराणां केषांचिद् आपाततो रजस्-तमसी जुषमाणैस् तत्-परत्वाप्रतीतत्वेऽपि वेदानां काण्ड-त्रय-वाक्यैक-वाक्यतायां यथा साम्ना, तथा तेषां श्री-भागवतेन प्रतिपाद्ये श्री-भगवत्य् एव पर्यवसानम् इति भावः । तद् उक्तम्—**


> **वेदे रामायणे चैव पुराणे भारते तथा ।**  
> **आदाव् अन्ते च मध्ये च हरिः सर्वत्र गीयते ॥ [ह।वं। १३२.९५]इति ।**

**प्रतिपादयिष्यते च तद् इदं परमात्म-सन्दर्भे । साक्षाद् भगवतोदितम् इति । कस्मै येन विभासितोऽयं [भा।पु। १२.१३.१९] इत्य् उपसंहार-वाक्यानुसारेण ज्ञेयम् । शत-विच्छेद-संयुत इति । विस्तार-भिया न विविरियते । तद् एवं श्रीमद्-भागवतं सर्व-शास्त्र-चक्रवर्ति-पदम् आप्तम् इति स्थिते हेम-सिंह-समन्वितम् इत्य् अत्र हेम-सिंहासनम् आरूढम् इति टीकाकारैर् यद् व्याख्यातं, तद् एव युक्तम् ।**

**अतः श्रीमद्-भागवतस्यैवाभ्यासावश्यकत्वं श्रेष्ठत्वं च स्कान्दे निर्णीतम्—शतशोऽथ सहस्रैश् च किम् अन्यैः शास्त्र-सङ्ग्रहैः [विष्णु-खण्डे मार्ग-शीर्ष-माहात्म्ये १६.४०] । तद् एवं परमार्थ-विवित्सुभिः श्री-भागवतम् एव साम्प्रतं विचारणीयम् इति स्थितम् ॥२२॥**

**सर्व-संवादिनी : _न व्याख्यातम्।_**

**बलदेवः :** ननु श्री-भागवतस्य भारतार्थ-निर्णायकत्वं कथं प्रतीतम् इति चेत् तत्राह तथा तृतीय इति । मुनिर् इति मैत्रेयं प्रति विदुरोक्तिः । ते मैत्रेयस्य गुरु-पुत्रत्वात् सखा कृष्णो व्यासः । ग्राम्या गृहिधर्मकर्तव्यतादि-लक्षणा व्यावहारिकी मूषिक-विडाल-गृध्र-गोमायु-दृष्टान्तोपेता च कथा । तत्-तत्-स्वार्थ-कौतुक-कथा-श्रवणाय भारत-सदसि समागतानां नॄणां श्री-गीतादि-श्रवणेन हरौ मतिर् गृहीता स्याद् इति तत्-कथानुवाद एव । वस्तुतो भगवत्-परम् एव भारतम् इति श्री-भागवतेन निर्णीतम् इत्य् अर्थः ।सामवेदवदस्य श्रैष्ठ्यं स्कान्द-वाक्यं शतशोऽथेत्यादि प्रकटार्थम् । तद् एवम् इति । उक्त-गुण-गणे सिद्धे सतीत्य् अर्थः ॥२२॥

> —ओ)०(ओ—

[२३]

**अतएव सत्स्व् अपि नाना-शास्त्रेष्व् एतद् एवोक्तम्—कलौ नष्ट-दृशाम् एष पुराणार्को ऽधुनोदितः [भा।पु। १.३.४५] इति । अर्कता-रूपकेण तद् विना नान्येषां सम्यग्-वस्तु-प्रकाशकत्वम् इति प्रतिपद्यते ।** 

**यस्यैव श्रीमद्-भागवतस्य भाष्य-भूतं श्री-हयशीर्ष-पञ्चरात्रे शास्त्र-प्रस्तावे गणितं तन्त्र-भागवताभिधं तन्त्रम्, यस्य साक्षाच् छ्री-हनुमद्भाष्य-वासनाभाष्य-सम्बन्धोक्ति-विद्वत्कामधेनु-तत्त्वदीपिका-भावार्थदीपिका-परमहंसप्रिया-शुकहृदयादयो व्याख्या-ग्रन्थाः । तथा मुक्ताफल-हरिलीला-भक्तिरत्नावल्य्-आदयो निबन्धाश् च विविधा एव तत्-तन्-मत-प्रसिद्ध-महानुभाव-कृता विराजन्ते । यद् एव च हेमाद्रि-ग्रन्थस्य [चतुर्वर्ग-चिन्तामणेः] दान-खण्डे पुराण-दान-प्रस्तावे मत्स्य-पुराणीय-तल्-लक्षण-धृत्या प्रशस्तम् । हेमाद्रि-परिशेष-खण्डस्य काल-निर्णये च कलि-युग-धर्म-निर्णये,कलिं सभाजयन्त्य् आर्याः [भा।पु। ११.५.३६] इत्य्-आदिकं यद्-वाक्यत्वेनोत्थाप्य यत्-प्रतिपादित-धर्म एव कलाव् अङ्गीकृतः ।** 

**अथ यद् एव कैवल्यम् अप्य् अतिक्रम्य भक्ति-सुख-व्याहारादि-लिङ्गेन निज-मतस्याप्य् उपरि विराजमानार्थं मत्वा, यद् अपौरुषेयं वेदान्त-व्याख्यानं भयाद् अचालयतैव शङ्करावतारतया प्रसिद्धेन वक्ष्यमाण-स्वगोपनादि-हेतुक-भगवद्-आज्ञा-प्रवर्तिताद्वय-वादेनापि तन्-मात्र-वर्णित-विश्व-रूप-दर्शन-कृत-व्रजेश्वरी-विस्मय-श्री-व्रज-कुमारी-वसन-चौर्यादिकं गोविन्दाष्टकादौ वर्णयता तटस्थीभूय निज-वचः-साफल्याय स्पृष्टम् इति ॥२३॥**

**सर्व-संवादिनी : _न व्याख्यातम्।_**

बलदेवः **:** अतएवेति वर्णित-लक्षणाद् उत्कर्षाद् एव हेतोर् इत्य् अर्थः । पुरातनानाम् ऋषीणाम् आधुनिकानां च विद्वत्तमानाम् उपादेयम् इदं श्री-भागवतम् इत्य् आह यस्यैवेति । विराजन्ते सम्प्रति प्रचरन्तीत्य् अर्थः । धर्म-शास्त्र-कृतां चोपादेयम् एतद् इत्य् आह यद् एव च हेमाद्रीत्य् आदि । तत्-प्रतिपादितो धर्मः कृष्ण-सङ्कीर्तन-लक्षणः । ननु चेद् ईदृशं श्री-भागवतं तर्हि शङ्कराचार्यः कुतस् तन् न व्याचष्टेति चेत् तत्राह । अथ यद् एव कैवल्यम् इत्य्-आदि । अयं भावः प्रलयाधिकारी खलु हरेर् भक्तोऽहम् उपनिषद्-आदि व्याख्याय तत्-सिद्धान्तं विलाप्य तस्याज्ञां पालितवान् एवास्मि । अथ तद् अतिप्रिये श्री-भागवतेऽपि चालिते स प्रभुर् मयि कुप्येद् अतो न तच् चाल्यम् । एवं सति मे सारज्ञता सुख-सम्पच् च न स्याद् अतः कथञ्चित् तत् स्पर्शनीयम् इति तन्-मात्रोक्तं विश्व-रूप-दर्शनादि-स्व-काव्ये निबबन्धेति तेन चादृत तद् इति सर्व-मान्यं श्री-भागवतम् इति ॥२३॥

> —ओ)०(ओ—

[२४]

**यद् एव किल दृष्ट्वा श्री-मध्वाचार्य-चरणैर् वैष्णवान्तराणां तच्-छिष्यान्तर-पुण्यारण्यादि-रीतिक-व्याख्या-प्रवेश-शङ्कया तत्र तात्पर्यान्तरं लिखद्भिर् वर्त्मोपदेशः कृत इति च सात्वता वर्णयन्ति । तस्माद् युक्तम् उक्तं तत्रैव प्रथम-स्कन्धे—**


> **तद् इदं ग्राहयामास सुतम् आत्मवतां वरम् ।**  
> **सर्व-वेदेतिहासानां सारं सारं सुमुद्धृतम् ॥ [भा।पु। १.३.४१-४२]**

द्वादशे**—**


> **सर्व-वेदान्त-सारं हि श्री-भागवतम् इष्यते ।**  
> **तद्-रसामृत-तृप्तस्य नान्यत्र स्याद् रतिः क्वचित् ॥ [भा।पु। १२.१३.१५]**

**तथा** प्रथमे—


> **निगम-कल्प-तरोर् गलितं फलं**  
> **शुक-मुखाद् अमृत-द्रव-संयुतम् ।**  
> **पिबत भागवतं रसम् आलयं**  
> **मुहुर् अहो रसिका भुवि भावुकाः ॥ [भा।पु। १.१.३]**

**अत एव तत्रैव—**


> **यः स्वानुभावम् अखिल-श्रुति-सारम् एकम्**  
> **अध्यात्म-दीपम् अतितितीर्षतां तमोऽन्धम् ।**  
> **संसारिणां करुणयाह पुराण-गुह्यं**  
> **तं व्यास-सूनुम् उपयामि गुरुं मुनीनाम् ॥ [भा।पु। १.२.३]**

**श्री-भागवत-मतं तु सर्व-मतानाम् अधीश-रूपम् इति सूचकम् । सर्व-मुनीनां सभा-मध्यम् अध्यास्योपदेष्टृत्वेन तेषां गुरुत्वम् अपि तस्य तत्र सुव्यक्तम् ॥२४॥** 

**सर्व-संवादिनी : _न व्याख्यातम्।_**

**बलदेवः :** श्री-मध्व-मुनेस् तु परमोपास्यं श्री-भागवतम् इत्य् आह—यद् एव किलेति । शङ्करेण नैतद् विचालितं किन्त्व् आदृतम् एवेति विभाव्येत्य् अर्थः, किन्तु तच्-छिष्यैः पुण्यारण्यादिभिर् एतद् अन्यथा व्याख्यातं तेन वैष्णवानां निर्गुण-चिन्मात्र-परम् इदम् इति भ्रान्तिः स्याद् इति शङ्कया हेतुना तद्-भ्रान्ति-च्छेदाय तत्र तात्पर्यान्तरं भगवत्-परता-रूपं ततोऽन्यत् तात्पर्यं लिखद्भिस् तस्य व्याख्यान-वर्त्मोपदिष्टं वैष्णवान् प्रतीति । मध्वाचार्य-चरणैर् इति अत्यादर-सूचक-बहुत्व-निर्देशः । स्व-पूर्वाचार्यत्वाद् इति बोध्यम् । वायुदेवः खलु मध्व-मुनिः सर्वज्ञोऽतिविक्रमी यो दिग्-विजयिनं चतुर्दश-विद्यं चतुर्दशभिः क्षणैर् निर्जित्यासनानि तस्य चतुर्दश जग्राह । स च तच्-छिष्यः पद्मनाभाभिधानो बभूवेति प्रसिद्धम् । तस्माद् इति प्रोक्त-गुणकत्वाद् धेतोर् इत्य् अर्थः । आलयम् इति मोक्षम् अभिव्याप्येत्य् अर्थः । य इति अन्धं तमोऽविद्याम् अतितितीर्षतां संसारिणां करुणया यः पुराण-गुह्यं श्री-भागवतम् आहेत्य् अन्वयः । स्वानुय्भावम् असाधारण-प्रभावम् इत्य् अर्थः ॥२४॥

> —ओ)०(ओ—

**यतः—**


> **तत्रोपजग्मुर् भुवनं पुनाना**  
> **महानुभावा मुनयः स-शिष्याः ।**  
> **प्रायेण तीर्थाभिगमापदेशैः**  
> **स्वयं हि तीर्थानि पुनन्ति सन्तः ॥**  
> **अत्रिर् वसिष्ठश् च्यवनः शरद्वान्**  
> **अरिष्टनेमिर् भृगुर् अङ्गिराश् च ।**  
> **पराशरो गाधि-सुतोऽथ राम**  
> **उतथ्य इन्द्रप्रमदेध्मवाहौ ॥**  
> **मेधातिथिर् देवल आर्ष्टिषेणो**  
> **भारद्वाजो गौतमः पिप्पलादः ।**  
> **मैत्रेय और्वः कवषः कुम्भयोनिर्**  
> **द्वैपायनो भगवान् नारदश् च ॥**  
> **अन्ये च देवर्षि-ब्रह्मर्षि-वर्या**  
> **राजर्षि-वर्या अरुणादयश् च ।**  
> **नानार्षेय-प्रवरान् समेतान्**  
> **अभ्यर्च्य राजा शिरसा ववन्दे ॥**  
> **सुखोपविष्टेष्व् अथ तेषु भूयः**  
> **कृत-प्रणामः स्व-चिकीर्षितं यत् ।**  
> **विज्ञापयाम् आस विविक्त-चेता**  
> **उपस्थितोऽग्रेऽभिगृहीत-पाणिः ॥ [भा।पु। १.१९.८-१२] इत्य् आद्य्-अनन्तरम्—**  
> **ततश् च वः पृच्छ्यम् इमं विपृच्छे**  
> **विश्रभ्य विप्रा इति कृत्यतायाम् ।**  
> **सर्वात्मना म्रियमाणैश् च कृत्यं**  
> **शुद्धं च तत्रामृशताभियुक्ताः ॥ [भा।पु। १.१९.२४]** 

**इति पृच्छति राज्ञि—**


> **तत्राभवद् भगवान् व्यास-पुत्रो**  
> **यदृच्छया गाम् अटमानोऽनपेक्षः ।**  
> **अलक्ष्य-लिङ्गो निज-लाभ-तुष्टो**  
> **वृतश् च बालैर् अवधूत-वेषः ॥ [भा।पु। १.१९.२५]** 

**ततश् च—प्रत्युत्थितास् ते मुनयः स्वासनेभ्यः [भा।पु। १.१९.२८] इत्य्-आद्य्-अन्ते** 


> **स संवृतस् तत्र महान् महीयसां**  
> **ब्रह्मर्षि-राजर्षि-देवर्षि-सङ्घैः ।**  
> **व्यरोचतालं भगवान् यथेन्दुर्**  
> **ग्रहर्क्ष-तारा-निकरैः परीतः ॥ [भा।पु। १.१९.३०] इत्य् उक्तम् ॥२५॥**

**सर्व-संवादिनी : _न व्याख्यातम्।_**

**बलदेवः :** मुनीनां गुरुम् इत्युक्तम् । तत् कथम् इत्य् अत्राह यत इति । यत इत्य् अस्य इत्य् उक्तम् इति परेण सम्बन्धः । और्व इति विप्र-वंशं विनाशयद्भ्यो दुष्टेभ्यः क्षत्रियेभ्यो भयाद् गर्भाद् आकृष्योरौ तन्-मात्रा स्थापितस् ततो जातः क्षत्रियांस् तान् स्वेन तेजसा भस्मीचकार इति भारतेकथास्ति[^१६] । निगृहीत-पाणि-योजिताञ्जलि-पुटः । एवं कर्तव्यस्य भाव इतिकर्तव्यता । तस्यां विषये सर्वावस्थायां पुंसः किं कृत्यम् । तत्रापि म्रियमाणैश् च किं कृत्यम् । तच् च शुद्धं हिंसा-शून्यम्, तत्रामृशत यूयम् । गां पृथिवीम् । अनपेक्षो निःस्पृहः । निजस्य शुद्धि-पूर्ति-कर्तुः स्व-स्वामिनः कृष्णस्य लाभेन तुष्टः । तत्र सभायाम् ॥२५॥

[^१६]:
    आरुषी तु मनोः कन्या तस्य पत्नी मनीषिणः । और्वस् तस्यां समभवद् ऊरुं भित्त्वा महा-यशाः ॥ [म।भा। १.६६.४६]


—ओ)०(ओ—

[२६]

**अत्र यद्यपि तत्र श्री-व्यास-नारदौ तस्यापि गुरु-परम-गुरू, तथापि पुनस् तन्-मुख-निःसृतं श्री-भागवतं तयोर् अप्य् अश्रुत-चरम् इव जातम् । इत्य् एवं श्री-शुकस् ताव् अप्य् उपदिदेश देश्यम् इत्य् अभिप्रायः । यद् उक्तं,शुक-मुखाद् अमृत-द्रव्य-संयुतं [१.१.३] इति । तस्माद् एवम् अपि श्री-भागवतस्यैव सर्वाधिक्यम् । मात्स्यादीनां यत् पुराणाधिक्यं श्रूयते तत् त्व् आपेक्षिकम् इति । अहो किं बहुना, श्री-कृष्ण-प्रतिनिधि-रूपम् एवेदम् । यत उक्तंप्रथम-स्कन्धे—**


> **कृष्णे स्व-धामोपगते धर्म-ज्ञानादिभिः सह ।**  
> **कलौ नष्ट-दृशाम् एष पुराणार्कोऽधुनोदितः ॥ [भा।पु। १.३.४५] इति ।**

**अत एव सर्व-गुण-युक्तत्वम् अस्यैव दृष्टं धर्मः प्रोज्झित-कैतवोऽत्र [१.१.२] इत्य्-आदिना,** 


> **वेदाः पुराणं काव्यं च प्रभुर् मित्रं प्रियेव च ।**  
> **बोधयन्तीति हि प्राहुस् त्रिवृद् भागवतं पुनः ॥**

**इति मुक्ता-फले हेमाद्रि-कार-वचनेन च****[^१७] । तस्मान् मन्यन्तां वा केचित् पुराणान्तरेषु वेद-सापेक्षत्वं, श्री-भागवते तु तथा सम्भावना स्वयम् एव निरस्तेत्य् अपि स्वयम् एव लब्धं भवति । अतएव परम-श्रुति-रूपत्वं तस्य । यथोक्तम्—**

[^१७]:
    थिस् इस् अच्तुअल्ल्य् हरि-लीला, १.९।



> **कथं वा पाण्डवेयस्य राजर्षेर् मुनिना सह ।**  
> **संवादः समभूत् तात यत्रैषा सात्वती श्रुतिः ॥ [भा।पु। १.४.७] इति ।**

**अथ “यत् खलु सर्व-पुराण-जातम् आविर्भाव्य” [§१९] इत्य्-आदिकं पूर्वम् उक्तं, तत् तु प्रथम-स्कन्ध-गत-श्री-व्यास-नारद-संवादेनैव प्रमेयम् ॥२६॥**

**सर्व-संवादिनी : _न व्याख्यातम्।_**

**बलदेवः :** वक्तव्यं योजयत्य् अत्र यद्यपीत्य्-आदिना । तस्माद् एवम् इति तद्-वक्तुः श्री-शुकस्य सर्व-गुरुत्वेनापीत्य् अर्थः । आपेक्षिकम् इति एतद्-अन्य-पुराणापेक्षयेत्य् अर्थः । अथ परमोत्कर्षम् आह अहो किम् इति # अतएवेति कृष्ण-प्रतिनिधित्वात् कृष्णवत् सर्व-गुण-युक्तत्वम् इत्य् अर्थः । प्रियेव कान्तेव । त्रिवृत् वेदादि-त्रय-गुण-युक्तम् इत्य् अर्थः । तस्माद् इति वेद-सापेक्षत्वं वेद-वाक्येन पुराण-प्रामाण्यम् इत्य् अर्थः । अतएवेति परमार्थावेदकत्वाद् वेदान्तस्येव भागवतस्य परम-श्रुति-रूपत्वम् इत्य् अर्थः । यत्र संवादे । सात्वती वैष्णवीत्य् अर्थः । अर्थेति—इदं भगवता पूर्वम् इत्य्-आदि-द्वादशोक्तेर् ब्रह्म-नारायण-संवाद-रूपम् अष्टादशसु मध्ये प्रकटितम्, व्यास-नारद-संवाद-रूपं तत्रैव प्रवेशितम्, तद्-उभयस्य लक्षण-सङ्ख्ये तु मात्स्यादाव् उक्ते इति बोध्यम् इत्य् अर्थः । एवम् एव भारतोपक्रमेऽपि दृष्टम् । आदाव् आख्यानैर् विना चतुर्विंशति-सहस्रं भारतं ततस् तैः सहितं पञ्चाशत्-सहस्रं ततस् तैस् ततोऽप्य् अधिकम् इतोऽप्य् अधिकम् इति तद्वत् ॥२६॥

—ओ)०(ओ—

[२८]

**तद् एवं परम-निःश्रेयस-निश्चयाय श्री-भागवतम् एव पौर्वापर्याविरोधेन विचार्यते। तत्रास्मिन् सन्दर्भ-षट्कात्मके ग्रन्थे सूत्र-स्थानीयम् अवतारिका-वाक्यं, विषय-वाक्यं श्री-भागवत-वाक्यम् । भाष्य-रूपा तद्-व्याख्या तु सम्प्रति मध्य-देशादौ व्याप्तान् अद्वैत-वादिनो नूनं भगवन्-महिमानम् अवगाहयितुं तद्-वादेन कर्बुरित-लिपीनां परम-वैष्णवानां श्रीधर-स्वामि-चरणानां शुद्ध-वैष्णव-सिद्धान्तानुगता चेत्, तर्हि यथावद् एव विलिख्यते । क्वचित् तेषाम् एवान्यत्र-दृष्ट-व्याख्यानुसारेण द्रविडादि-देश-विख्यात-परम-भागवतानां तेषाम् एव बाहुल्येन तत्र वैष्णवत्वेन प्रसिद्धत्वात् । श्री-भागवत एव, क्वचित् क्वचिन् महाराज द्रविडेषु च भूरिशः [भा।पु। ११.५.३९] इत्य् अनेन प्रथित-महिम्नां साक्षाच् छ्री-प्रभृतितः प्रवृत्त-सम्प्रदायानां श्री-वैष्णवाभिधानां श्री-रामानुज-भगवत्-पाद-विरचित-श्री-भाष्यादि-दृष्ट-मत-प्रामाण्येन, मूल-ग्रन्थ-स्वारस्येन चान्यथा च । अद्वैत-व्याख्यानं तु प्रसिद्धत्वान् नातिवितायते ॥२७॥**

**सर्व-संवादिनी : _न व्याख्यातम्।_**

**बलदेवः :** तद् एवम् इति । ननु वेद एवास्माकं प्रमाणम् इति प्रतिज्ञाय पुराणम् एव तत् स्वीकरोतीति किम् इदं कौतुकम् इति चेन् मैवं भ्रमितव्यम् । एवं वा अरेऽस्य महतो भूतस्य [बृ।आ।उ। २.४.१०] इत्य्-आदि-श्रुत्यैव पुराणस्य वेदत्वाभिधानात् । वेदेषु वेदान्तस्यैव पुराणेषु श्री-भागवतस्य श्रैष्ठ्य-निर्णयाच् च तद् एव प्रमाणम् इति किम् असङ्गतम् उक्तम् इति । अथ ब्रह्म-सूत्र-भाष्य-रीत्या सन्दर्भस्यास्य प्रवृत्तिर् इत्य् आह तत्रस्मिन्न् इति । विचारार्हवाक्यं विषय-वाक्यम् । भाष्य-रूपा तद्-व्याख्येति । अयम् अर्थः श्रीधर-स्वामिनो वैष्णवा एव, तट्-टीकासु भगवद्-विग्रह-गुण—विभूति-धाम्नां तत्-पार्षद-तनूनां च नित्यत्वोक्तेः । भगवद्-भक्तेः सर्वोत्कृष्ट-मोक्षानुवृत्त्योर् उक्तेश् च तथापि क्वचित् क्वचिन् मायावादोल्लेखस् तद्-वादिनो भगवद्-भक्तौ प्रवेशयितुं बडिशामिषार्पण-न्यायेनैवेति विदितम् इति । शुद्ध-वैष्णवेति यथा साङ्ख्यादि-शास्त्राणाम् अविरुद्धांशः सर्वैः स्वीकृतस् तद्वद् इदं बोध्यम् । क्वचित् तेषाम् एवेति क्वचित् स्थलान्तरीय-स्वामि-व्याख्यानुसारेणश्री-भाष्यादि-दृष्ट-मत-प्रामाण्येन मूल-श्री-भागवत-स्वारस्येन चान्यथा च भाष्य-रूपा तद्-व्याख्या मया लिख्यत इतिमत्-कपोल-कल्पनं किञ्चिद् अपि नास्तीति प्रमाणोपेतात्र टीकेत्य् अर्थः । ननु पूर्व-पक्ष-ज्ञानायाद्वैतं च व्याख्येयम् इति तत्राह अद्वैतेति ॥२७॥

> —ओ)०(ओ—

[२८]

**अत्र च स्व-दर्शितार्थ-विशेष-प्रामाण्यायैव, न तु श्रीमद्-भागवत-वाक्य-प्रामाण्याय, प्रमाणानि श्रुति-पुराणादि-वचनानि यथा-दृष्टम् एवोदाहरणीयानि । क्वचित् स्वयम् अदृष्टाकराणि च तत्त्व-वाद-गुरूणाम् अनाधुनिकानां प्रचुर-प्रचारित-वैष्णव-मत-विशेषाणां दक्षिणादि-देश-विख्यात-शिष्योपशिष्यीभूत-विजयध्वज-व्यासतीर्थादि-वेद-वेदार्थ-विद्-वराणां श्री-मध्वाचार्य-चरणानां भागवत-तात्पर्य-भारत-तात्पर्य-ब्रह्म-सूत्र-भाष्यादिभ्यः सङ्गृहीतानि । तैश् चैवम् उक्तं भारत-तात्पर्ये—**


> **शास्त्रान्तराणि संजानन् वेदान्तस्य प्रसादतः ।**  
> **देशे देशे तथा ग्रन्थान् दृष्ट्वा चैव पृथग्-विधान् ॥**  
> **यथा स भगवान् व्यासः साक्षान् नारायणः प्रभुः ।**  
> **जगाद भारताद्येषु तथा वक्ष्ये तद्-ईक्षया ॥ इति ।** 

**तत्र तद्-उद्धृता श्रुतिश्** चतुर्वेद-शिखाद्या**, पुराणं च गारुडादीनां सम्प्रति सर्वत्राप्रचरद्-रूपम् अंशादिकम् । संहिता च** महा-संहिता**दिका तन्त्रं च** तन्त्र-भागवता**दिकं** ब्रह्म-तर्का**दिकम् इति ज्ञेयम् ॥२८॥**

**सर्व-संवादिनी : _न व्याख्यातम्।_**

**बलदेवः :** अत्रेति । इह ग्रन्थे यानि श्रुति-पुराणादि-वचनानि मया ध्रियन्ते तानि स्वदर्शितार्थ-विशेष-प्रामाण्यैव । न तु श्री-भागवत-वाक्य-प्रामण्याय, तस्य स्वतः प्रमाणत्वात् । तानि च यथा-दृष्टम् एवोदाहरणीयानि मूल-ग्रन्थान् विलोक्योत्थापितानीत्य् अर्थः । कानिचिद् वाक्यानि तु मद्-अदृष्टाकराण्य् अस्मद्-आचार्य-श्री-मध्वमुनि-दृष्टाकराण्य् एव क्वचिन् मया ध्रियन्त इत्य् आह क्वचिद् इति । मद्-व्याख्यानं क्वचिद् अर्थ-विशेषे प्रामाण्याय श्री-मध्वाचार्य-चरणानां भागवत-तात्पर्यादिभ्यो ग्रन्थेभ्यः सङ्गृहीतानि श्रुति-पुराणादि-वचनानि ध्रियन्त इत्य् अनुषङ्गः । अत्रास्य ग्रन्थ-कर्तुः सत्यवादित्वं ध्वनितम् । कौमार-ब्रह्मचर्यवान् नैष्ठिको यः सत्य-तपोनिधिः स्वप्नेऽप्य् अनृतं नोचे चेति प्रसिद्धम् । तेषां कीदृशानाम् इत्य् आह तत्त्वेति । सर्वं वस्तु सत्यम् इति वादस् तत्त्व-वादस् तद्-उपदेष्टॄणाम् इत्य् अर्थः । अनाधुनिकानाम् अतिप्राचीनानां केनचिच् छाङ्करेण सह विवादे मध्वस्य मतं व्यासः स्वीचक्रे । शङ्करस्य तु तत्याजेत्यैतिह्यम् अस्ति । प्रचारितेति भक्तानां विप्राणाम् एव मोक्षः । देवा भक्तेषु मुख्याः । विरिञ्चस्यैव सायुज्यम् । लक्ष्म्या जीवकोटित्वम् इत्य् एवं मत-विशेषः । दक्षिणादिदेशेति तेन गौडेऽपि माधवेन्द्रादयस् तद्-उपशिष्याः कतिचिद् बभूवुर् इत्य् अर्थः । शास्त्रान्तराणीति तेन स्वस्य दृष्ट-सर्वाकरता व्यज्यते दिग्-विजयित्वं चेत्य् उपोद्घातो व्याख्यातः ॥२८॥

॥ इति प्रमाण-प्रकरणम् ॥

> —ओ)०(ओ—


## प्रमेय-प्रकरणम्
अथ प्रमेय-प्रकरणम्

[१]

**अथ नमस्कुर्वन्न्****[^१८] एव तथाभूतस्य श्रीमद्-भागवतस्यतात्पर्य-तद्-वक्तुर् हृदय-निष्ठा-पर्यालोचनया सङ्क्षेपतस् तावन् निर्धारयति—**

[^१८]:
    अत्र श्री-गुरु-सद्-भक्त-भगवत्-स्मरणं शुभम् । ग्रन्थरम्भे तु कर्तव्यं मङ्गलं शिष्ट-सम्मतम् ॥ इति युक्तम् उक्तं एकस्मिन् संस्करणे सम्पादकैः कानाइ-लाल-अधिकारि-महोदयैः । अत्र-प्रभृति समुदयो षट्-सन्दर्भ एव _प्रमेय-_प्रकरणं मन्तव्यम् ॥ तस्मात् ग्रन्थोऽत्रैवारभ्यते ॥



> **स्व-सुख-निभृत-चेतास् तद्-व्युदस्तान्य-भावोऽप्य्**   
> **अजित-रुचिर-लीलाकृष्ट-सारस् तदीयम् ।**  
> **व्यतनुत कृपया यस् तत्त्व-दीपं पुराणं**  
> **तम् अखिल-वृजिन-घ्नं व्यास-सूनुं नतोऽस्मि ॥** [भा।पु। १२.१२.६८]

**टीका च श्रीधर-स्वामि-विरचिता—श्री-गुरुं नमस्करोति । स्व-सुखेनैव निभृतं पूर्णं चेतो यस्य सः । तेनैव व्युदस्तोऽन्यस्मिन् भावो भावना यस्य तथाभूतोऽप्य् अजितस्य रुचिराभिर् लीलाभिर् आकृष्टः सारः स्व-सुख-गतं धैर्यं यस्य सः । तत्त्व-दीपं परमार्थ-प्रकाशकं श्री-भागवतं यो व्यतनुत तं नतोऽस्मि इत्य् एषा ।** 

**एवम् एव द्वितीये तद्-वाक्यम् एव प्रायेण मुनयो राजन् [भा।पु। २.१.७] इत्य्-आदि-पद्य-त्रयम् अनुसन्धेयम् । अत्र “अखिल-वृजिनं” तादृश-भावस्य प्रतिकूलम् उदासीनं च ज्ञेयम् । तद् एवम् इह सम्बन्धि-तत्त्वं ब्रह्मानन्दाद् अपि प्रकृष्टो रुचिर-लीला-विशिष्टः श्रीमान् अजित एव । स च पूर्णत्वेन मुख्यतया श्री-कृष्ण-संज्ञ एवेति श्री-बादरायण-समाधौ व्यक्तीभविष्यति । तथा प्रयोजनाख्यः पुरुषार्थश् च तादृश-तद्-आसक्ति-जनकं तल्-लीला-श्रवणादि-लक्षणं तद्-भजनम् एवेत्य् आयातम् । अत्र “व्यास-सूनुम्” इति ब्रह्म-वैवर्तानुसारेण श्री-कृष्ण-वराज् जन्मत एव मायया तस्यास्पृष्टत्वं सूचितम् ॥** 

**॥ १२.१२ ॥ श्री-सूतः श्री-शौनकम् ॥१॥**

**सर्व-संवादिनी :** अथ [मूले] _प्रमेय-_प्रकरणारम्भेऽथ नमस्कुर्वन्न् एवेति सूत्र-स्थानीयस्याभास-वाक्यस्य विषय-स्थानीय-श्री-भागवत-वाक्य-समाप्ताव् अङ्क-विन्यासस् तद्-वाक्य-सङ्गति-गणना-परः । स च श्री-क्रम-सन्दर्भानुकुलो भविष्यति । तत्र तत्र व्याख्या-समाप्तौ त्व् अङ्क-विन्यास-विशेषस्यायम् अर्थः । [“स्व-सुख-निभृत-” इति पद्यस्य वक्ता] द्वादश-स्कन्धे द्वादशाध्याये श्री-सूतः ॥२९॥

**बलदेवः :** अथ यस्य ब्रह्मेति [अत्र मङ्गलाचरणे ८] पद्योक्तं सम्बन्धि-कृष्ण-तत्त्वम्, तद्-भक्ति-लक्षणम् अभिधेयम्, तत्-प्रेम-लक्षणं पुमर्थं च निरूपतया पद्येन तावद्ग्रन्थं प्रवर्तयन् ग्रन्थ-कृद् अवतारयति । अथेति मङ्गलार्थम् । यस्मिन् शास्त्र-वक्तुर् हृदय-निष्ठा प्रतीयते तद् एव शास्त्र-प्रतिपाद्य-वस्तु, न त्व् अन्यद् इत्य् अर्थः । स्वेति **तदीयम्** अजित-निरूपकं **पुराणम्** इत्य् अर्थः । 

टीका चेति—स्व-सुखेनेति । स्वम् असाधारणं जीवानान्दाद् उत्कृष्टम् । गुडाद् इव मधु, यद्-अनभिव्यक्त-संस्थान-गुण-विभूति-लीलम् आनन्द-रूपं स्व-प्रकाशं ब्रह्म-शब्द-व्यपदेश्यं वस्तु, तेनेत्य् अर्थः । **रुचिराभिर्** इति पारमैश्वर्य-समवेत-माधुर्य-सम्भिन्नत्वान् मनोज्ञाभिर् आनन्दैक-रूपाभिः पानक-रस-न्यायेन स्फुरद्-अजित-तत्-परिकरादिभिर् **लीलाभिर्** इत्य् अर्थः । अत्राखिलेति । प्रतिकूलं प्रत्याख्यायकम् । उदासीनं त्याजकम् इत्य् अर्थः । अङ्क-युग्मं स्कन्धाध्याययोर् ज्ञापकम् । श्री-सूतः श्री-शौनकं प्रति निर्धारयतीत्य् अवतारिक-वाक्येन सम्बन्धः । एवम् उत्तरत्र सर्वत्र बोध्यम् ॥२९॥

> —ओ)०(ओ—

[२]

**तादृशम् एव तात्पर्यं करिस्यमाण-तद्-ग्रन्थ-प्रतिपाद्य-तत्त्व-निर्णय-कृते तत्-प्रवक्तृ-श्री-बादरायण-कृते समाधाव् अपि सङ्क्षेपत एव निर्धारयति—**


> **भक्ति-योगेन मनसि सम्यक् प्रणिहितेऽमले ।**  
> **अपश्यत् पुरुषं पूर्णं मायां च तद्-अपाश्रयम् ॥**  
> **यया सम्मोहितो जीव आत्मानं त्रि-गुणात्मकम् ।**  
> **परोऽपि मनुतेऽनर्थं तत्-कृतं चाभिपद्यते ॥**  
> **अनर्थोपशमं साक्षाद् भक्ति-योगम् अधोक्षजे ।**  
> **लोकस्याजानतो विद्वांश् चक्रे सात्वत-संहिताम् ॥**  
> **यस्यां वै श्रूयमाणायां कृष्णे परम-पूरुषे ।**  
> **भक्तिर् उत्पद्यते पुंसः शोक-मोह-भयापहा ॥**  
> **स संहितां भागवतीं कृत्वानुक्रम्य चात्म-जम् ।**  
> **शुकम् अध्यापयाम् आस निवृत्ति-निरतं मुनिः ॥ [भा।पु। १.७.४-८]**

**तत्र—**


> **स वै निवृत्ति-निरतः सर्वत्रोपेक्षको मुनिः ।**  
> **कस्य वा बृहतीम् एताम् आत्मारामः समभ्यसत् ॥ [भा।पु। १.७.९]**

**इति शौनक-प्रश्नानन्तरं च—**


> **आत्मारामाश् च मुनयो निर्ग्रन्था अप्य् उरुक्रमे ।**  
> **कुर्वन्त्य् अहैतुकीं भक्तिम् इत्थम्-भूत-गुणो हरिः ॥**  
> **हरेर् गुणाक्षिप्त-मतिर् भगवान् बादरायणिः ।**  
> **अध्यगान् महद् आख्यानं नित्यं विष्णु-जन-प्रियः ॥[भा।पु। १.७.१०-११]**

**भक्ति-योगेन प्रेम्णा ।** 


> **अस्त्व् एवम् अङ्ग भगवान् भजतां मुकुन्दो**  
> **मुक्तिं ददाति कर्हिचित् स्म न भक्ति-योगम् ॥ [भा।पु। ५.६.१८]**

**इत्य् अत्र प्रसिद्धेः । प्रणिहिते समाहिते समाधिनानुस्मर तद्-विचेष्टितं [भा।पु। १.५.१३] इति तं प्रति श्री-नारदोपदेशात् । पूर्ण-पदस्य मुक्त-प्रग्रहया वृत्त्या—**


> **भगवान् इति शब्दोऽयं तथा पुरुष इत्य् अपि ।**  
> **वर्तते निरुपाधिश् च वासुदेवेऽखिलात्मनि ॥**

**इति** पाद्मोत्तर-खण्ड**-वचनावष्टम्भेन, तथा—**


> **काम-कामो यजेत् सोमम् अकामः पुरुषं परम् ॥**  
> **अकामः सर्व-कामो वा मोक्ष-काम उदार-धीः ।**  
> **तीव्रेण भक्ति-योगेन यजेत पुरुषं परम् ॥ [भा।पु। २.३.९-१०]**

**इत्य् अस्य वाक्य-द्वयस्य पूर्व-वाक्ये पुरुषं परमात्मानं प्रकृत्य्-एकोपाधिम् उत्तर-वाक्ये पुरुषं पूर्णं निरुपाधिम् इति टीकानुसारेण च पूर्णः पुरुषोऽत्र स्वयं भगवान् उच्यते ॥२अ॥**[^१९]

**सर्व-संवादिनी :** “भक्ति-योगेन” [भा।पु। १.७.४] इत्य्-आदि शौनकं प्रति निर्धारयतीति चूर्णिका-वाक्यस्यान्वयात् । एवम् उत्तरत्रापि ज्ञेयम् ॥२अ॥ (३०)

[^१९]:
    इ wओउल्द् जोइन् सेच्तिओन् ३१ हेरे, अस् इत् इस् अल्ल् चोम्मेन्तर्य् ओन् १.७.४। सेच्तिओन् ३२ स्तर्त्स् चोम्मेन्तर्य् ओन् १.७.५।


**बलदेवः :** ग्रन्थ-वक्तुः शुकस्य यत्र निष्ठावधारिता । तत्रैव ग्रन्थ-कर्तुर् व्यासस्यापि निष्ठाम् अवधारयितुम् अवतारयति तादृशम् एवेति । निवृत्ति-निरतं ब्रह्मानन्दाद् अन्यस्मिन् स्पृहा-विरहितम् । कस्येति संहिताभ्यासस्य किं फलम् इत्य् अर्थः । अध्यगाद् अधीतवान् । मुक्त-प्रग्रहयेति यथाश्वः प्रग्रहे मुक्ते बलावधि धावत्य् एवं पूर्ण-शब्दः प्रवृत्तः पूर्णत्वावधि प्रवर्तेतेति वक्तुं तद्-अवधिश् च स्वयं-भगवत्य् एवेति तथोच्यत इत्य् अर्थः ॥२अ॥ (३०)

> —ओ)०(ओ—

[२ब्]

**पूर्वम् इति पाठे पूर्वम् एवाहम् इहासम्, इति तत्-पुरुषस्य पुरुषत्वम् इति श्रौत-निर्वचन-विशेष-पुरस्कारेण च स एवोच्यते । तम् अपश्यत् श्री-वेद-व्यास इति स्वरूप-शक्तिमन्तम् एवेत्य् एतत् स्वयम् एव लब्धं पूर्णं चन्द्रम् अपश्यद् इत्य् उक्ते कान्तिमन्तम् अपश्यद् इति लभ्यते। अत एव—**


> **त्वम् आद्यः पुरुषः साक्षाद्**   
> **ईश्वरः प्रकृतेः परः ।**  
> **मायां व्युदस्य चिच्-छक्त्या**   
> **कैवल्ये स्थित आत्मनि ॥ [भा।पु। १.७.२३] इत्य् उक्तम् ।**

**अत एव मायां च तद्-अपाश्रयाम् इत्य् अनेन तस्मिन् अप अपकृष्ट आश्रयो यस्याः । निलीय स्थितत्वाद् इति मायाया न तत्-स्वरूप-भूतत्वम् इत्य् अपि लभ्यते । वक्ष्यते च—माया परैत्य् अभिमुखे च विलज्जमाना [भा।पु। २.७.४७] इति । स्वरूप-शक्तिर् इयम् अत्रैव व्यक्तीभविष्यति अनर्थोपशमं साक्षाद् भक्ति-योगम् अधोक्षजे [भा।पु। १.७.६] इत्य् अनेन, आत्मारामाश् च [भा।पु। १.७.१०] इत्य् अनेन च । पूर्वत्र हि भक्ति-योग-प्रभावः खल्व् असौ मायाभिभावकतया स्वरूप-शक्ति-वृत्तित्वेनैव गम्यते । परत्र च ते गुणा ब्रह्मानन्दस्याप्य् उपरिचरतया स्वरूप-शक्तेः परम-वृत्तिताम् एवार्हन्तीति । मायाधिष्ठातृ-पुरुषस् तु तद्-अंशत्वेन, ब्रह्म च तदीय-निर्विशेषाविर्भावत्वेन, तद्-अन्तर्भाव-विवक्षया पृथङ् नोक्ते इति ज्ञेयम् । अतोऽत्र पूर्ववद् एव सम्बन्धि-तत्त्वं निर्धारितम् ॥२ब्॥ (३१)**

**सर्व-संवादिनी : _न व्याख्यातम्।_**

**बलदेवः :** पाठान्तरेणापि स एवार्थ इति व्याख्यातुम् आह पूर्वम् इति । ईश्वरस्यैव पूर्व-वर्तित्वात् पुरुषत्वम् इत्य् अर्थः । स एवेति स्वयं भगवान् एव । स्वरूप-शक्तिमत्त्वे प्रमाणम् आह त्वम् इति । श्रुतिश् चात्रास्ति । परास्य शक्तिर् विविधैव श्रूयते स्वाभाविकी ज्ञान-बल-क्रिया च [श्वे।उ। ६.८] इति । एषैव ह्लादिनी सन्धिनीत्य् आदिना स्मर्यते। इत्य् उक्तम् इति कण्ठतः पाठितम् अर्जुनेनेत्य् अर्थः । मायातोऽन्येयं बोध्येत्य् आह अतएवेत्य् आदिना । मूल-वाक्येन स्वरूप-भूता चिच्-छक्तिर् इयं बोधितास्तीय् आह अतएवेत्य् आदिना । पट्ट-महिषीव स्वरूप-शक्तिः, बहिर् द्वार-सेविकेव माया-शक्तिर् इत्य् उभयोर् महद्-अन्तरं बोध्यम् । भगवद्-भक्तेर् भगवद्-गुणानां च स्वरूप-शक्ति-सारांशत्वं सयुक्तिकम् आह पूर्वत्र हीत्यादिना । ब्रह्मानन्दस्येति अनभिव्यक्त-संस्थानादि-विशेषस्येति बोध्यम् । ननु परमात्म-रूपस् तादृश-ब्रह्म-रूपश् चाविर्भावः कुतो व्यासेन न दृष्ट इति चेत् तत्राह मायाधिष्ठात्र् इति ॥२ब्॥ (३१)

[२च्]

**अथ प्राक्-प्रतिपादितस्यैवाभेध्यस्य प्रयोजनस्य च स्थापकं जीवस्य स्वरूपत एव परमेश्वराद् वैलक्षण्यम् अपश्यद् इत्य् आह—यया मायया सम्मोहितो जीवः स्वयं चिद्-रूपत्वेन त्रिगुणात्मकाज् जडात् परोऽप्य् आत्मानं त्रिगुणात्मकं जडं देहादि-सङ्घातं मनुते । तन्-मनन-कृतम् अनर्थं संसार-व्यसनं चाभिपद्यते । तद् एवं जीवस्य चिद्-रूपत्वेऽपि यया सम्मोहित इति मनुते इति च स्वरूप-भूत-ज्ञान-शालित्वं व्यनक्ति प्रकाशैक-रूपस्य तेजसः स्वपर-प्रकाशन-शक्तिवत् । अज्ञानेनावृतं ज्ञानं तेन मुह्यन्तिजन्तवः [गीता ५.२५] इति श्री-गीताभ्यः । तद् एवम् उपाधेर् एव जीवत्वं तन्-नाशस्यैव मोक्षत्वम् इति मतान्तरं परिहृतवान् । अत्र यया सम्मोहितः इत्य् अनेन तस्या एव तत्र कर्तृत्वं भगवतस् तत्रोदासीनत्वं मतम् । वक्ष्यते च—**


> **विलज्जमानया यस्य स्थातुम् ईक्षा-पथेऽमुया**   
> **विमोहिता विकत्थन्ते ममाहम् इति दुर्धियः ॥ [भा।पु। २.५.१३] इति ।**

**अत्र विलज्जमानया इत्य् अनेनेदम् आयाति, तस्या जीव-सम्म्होहनं कर्म श्री-भगवते न रोचत इति यद्यपि सा स्वयं जानाति, तथापि भयं द्वितीयाभिनिवेशतः स्याद् ईशाद् अपेतस्य [भा।पु। ११.२.३७] इति दिशा जीवानाम् अनादि-भगवद्-अज्ञान-मय-वैमुख्यम् असहमाना स्वरूपावरणम् अस्वरूपावेशं च करोति ॥२च्॥ (३२)**

**सर्व-संवादिनी : _न व्याख्यातम्।_**

**बलदेवः :** जीवो येन्श्वरं भजेत् भक्त्या च तस्मिन् प्रेमाणं विन्देत् ततो मायया विमुक्तः स्यात् तम् ईश्वराज् जीवस्य वास्तवं भेदम् अपश्यद् इति व्याचष्टे, अथ प्राग् इत्य्-आदिना । जीवस्येति वैलक्षण्यम् इति सेवकत्व-सेव्यत्वाणुत्व-विभुत्व-रूप-नित्य-धर्म-हेतुकं भेदम् इत्य् अर्थः । ननु चिन्-मात्रो जीवः यो विज्ञाने तिष्ठन् [बृ।आ।उ। ३.७.२२], विज्ञानं यज्ञं तनुते [तै।उ।२.५.१] इत्य् आदौ चिद्-धातुत्व-श्रवणात्, न तस्य धर्म-भूतं नित्यं ज्ञानम् अस्ति येन मोह-मनने वर्णनीये । तस्मात् सत्त्वा सञ्जायते ज्ञानं [गीता १४.१७] इत्य्-आदि-वाक्यात्, सत्त्वे या चैतन्यस्य च्छाया, तद् एव सत्त्वोपहितस्य तस्य ज्ञानं येन मोह-मनने व्यासेन दृष्टे स्याताम् इति चेत् तत्राह तद् एवम् इत्य्-आदिना । छायाभावाच् च न तत्-कल्पनं युक्तम् इति भावः । ननु स्वरूप-भूतं ज्ञानं कथम् इति चेत् तत्राह पर्काशैकेति । अहि-कुण्डलाधिकरणे [ब्र।सू। ३.२.२८] भाषितम् एतद् द्रष्टव्यम् । तृतीय-सन्दर्भे विस्तरीष्याम एतत् । तद् एवम् उपाधेर् इति अन्तःकरणं जीवः अन्तः-करण-नाशो जीवस्य मोक्ष इति शङ्कर-मतं दूसितम् । तथा सति परोऽपीत्य् आदि-व्याकोपाद् इति भावः । अत्रेति तत्र जीव-मोहने कर्मणि । तस्या मायायाः। विलज्जेति ब्रह्म-वाक्यम् । अमुया मायया । असहमानेति दास्या उचितम् एतत् कर्म यत् स्वामि-विमुखान् दुःखाकरोतीति । ईश-वैमुख्येन पिहितं जीवं माया पिधत्ते, घटेनावृतं दीपं यथा तम आवृणोतीति ॥२च्॥ (३२)

> —ओ)०(ओ—

[२द्]

**श्री-भगवांश् चानादित एव भक्तायां प्रपञ्चाधिकारिण्यां तस्यां दाक्षिण्यं लङ्घितुं न शक्नोति । तथा तद्-भयेनापि जीवानां स्व-साम्मुख्यं वाञ्छन्न् उपदिशति— \**



> **दैवी ह्य् एषा गुण-मयी मम माया दुरत्यया ।**  
> **माम् एव ये प्रपद्यन्ते मायाम् एतां तरन्ति ते ॥  [गीता ७.१४] इति,**  
> **सतां प्रसङ्गान् मम वीर्य-संविदो**  
> **भवन्ति हृत्-कर्ण-रसायनाः कथाः ।**  
> **तज्-जोषणाद् आश्व् अपवर्ग-वर्त्मनि**  
> **श्रद्धा रतिर् भक्तिर् अनुक्रमिष्यति ॥ [भा।पु। ३.२५.२५] इति च ।**

**लीलया श्रीमद्-व्यास-रूपेण तु विशिष्टया तद्-उपदिष्टवान् इत्य् अनन्तरम् एवायास्यति । “अनर्थोपशमं साक्षाद्” इति । तस्माद् द्वयोर् अपि तत् तत् समञ्जसं ज्ञेयम् ।**

**ननु माया खलु शक्तिः । शक्तिश् च कार्य-क्षमत्वम् । तच् च धर्म-विशेषः । तस्याः कथं लज्जादिकम् ? उच्यते—एवं सत्य् अपि भगवति तासां शक्तीनाम् अधिष्ठातृ-देव्यः श्रूयन्ते, यथा केनोपनिषदि महेन्द्र-माययोः संवादः ॥२द्॥ (३३)**

**बलदेवः :** नन्व् ईश्वरः कथं तन् मोहनं सहते । तत्राह भगवांश् चेति । तर्हि कृपालुता-क्सिः । तत्राह तथेति । तद्-भयेनापीति मायातो यज्-जीवानां भयं तेनापि हेतुनेत्य् अर्थः । ततश् च न तत्-क्सतिर् इत्य् अर्थः । दैवीति प्रपत्तिश् चेयं सत्-प्रसङ्ग-हेतुकैव तद्-उपदिष्टा यया साम्मुख्यं स्यात् तद् विद्धि प्रणिपातेन [गीता ४.३४] इत्य्-आदि तद्-वाक्यात् । सतां प्रसङ्गात् इत्य् आद्य्-अग्रिम-वाक्याच् च । लीलयेति लीलावतारेण । विशिष्टतयेति आचार्य-रूपेणेत्य् अर्थः । तस्माद् इति द्वयोर् माया-भगवतोर् अपि । तत् तद् इति । मोहनं साम्मुख्य-वाञ्छा चेत्य् अर्थः । ननु मायाया मोहन-लज्जन-कर्तृत्वम् उक्तं तत् कथं जडायास् तस्याः सम्भवेद् इति शङ्कते—ननु मायेति । धर्म-विशेष उत्साहादिवद् इत्य् अर्थः । सिद्धान्तयति उच्यत इति । अधिष्ठातृ-देव्य इति । विन्ध्यादि-गिरीणां यथाधिष्ठातृ-मूर्तयस् तद्वत् । केनेति तस्यां ब्रह्म ह देवेभ्यो विजिग्ये [केन।उ। ३.१] इत्य्-आदि-वाक्यम् अस्ति । तत्राग्नि-वायु-मघोनः स-गर्वान् वीक्ष्य तद्-गर्वम् अपनेतुं परमात्माविरभूत् । तम् अजानन्तस् ते जिज्ञासयामासुः । तेषां वीर्यं परीक्षमाणः स तृणं निदधौ । सर्वं दहेयम् इत्य् अग्निः । सर्वम् आददीयेति वायुश् च ब्रुवंस् तन्-निर्दग्धुम् आदयेतुं च नाशकत् । ज्ञातुं प्रवृत्तान् मधोनस् तु स तिरोऽधत्त । तद्-आकाशे मघवा हैमवतीम् उमाम् आजगाम । किम् एतद् इति पप्रच्छ । सा च ब्रह्मैतद् इत्य् उवाचेतिनिष्कृष्टम् ॥३३॥

> —ओ)०(ओ—

[२ए] 

**तद् आस्ताम्, प्रस्तुतं प्रस्तूयते । तत्र जीवस्य तादृश-चिद्-रूपत्वेऽपि परमेश्वरतो वैलक्षण्यं “तद्-अपाश्रयम्” इति, “यया सम्मोहित” इति च दर्शयति ॥२ए॥ (३४)**

**बलदेवः :** तत्र जीवस्येति मायां च तद्-अपाश्रयाम् इतीश्वरस्य माया-नियन्तृत्वं यया सम्मोहितो जीव इति जीवस्य माया-नियम्यत्वं च । तेन स्वरूपत ईशाज् जीवस्य भेद-पर्यायं वैलक्षण्यं दृष्टवान् इति प्रस्फुटम् । अपश्यत् इत्य् अनेन कालोऽप्य् आनीतः । तद् एवम् ईश्वर-जीव-माया-कालाख्यानि चत्वारि तत्त्वानि समाधौ श्री-व्यासेन दृष्टानि । तानि नित्यान्य् एव । अथ ह वाव नित्यानि पुरुषः प्रकृतिर् आत्मा कालः इत्य् एवं भाल्लवेय-श्रुतेः । नित्यो नित्यानां चेतनश् चेतनानाम् एको बहूनां यो विदधाति कामान् [क।उ। २.२.१३] इति काठकात् । 


> अजाम् एकां लोहित-शुक्ल-कृष्णां   
> बह्वीः प्रजाः सृजमानां सरूपाः ।   
> अजो ह्य् एको जुषमाणोऽनुशेते   
> जहात्य् एनां भुक्त-भोगाम् अजोऽन्यः ॥ इति श्वेताश्वतराणां [४.५] मन्त्राच् च ।  
> अविकाराय शुद्धाय नित्याय पर्मात्मने ।  
> सदैक-रूप-रूपाय विष्णवे सर्व-जिष्णवे ॥ [वि।पु। १.२.१]  
> प्रधानं पुरुषं चापि प्रविश्यात्मेच्छया हरिः ।  
> क्षोभयामास सम्प्राप्ते सर्ग-काले व्ययाव्ययौ ॥ [वि।पु। १.२.२९]  
> अव्यक्तं कारणं यत् तत् प्रधान ऋषि-सत्तमैः ।  
> प्रोच्यते प्रकृतिः सूक्ष्मा नित्यं सद्-असद्-आत्मकम् ॥ [वि।पु। १.२.१९]  
> अनादिर् भगवान् कालो नान्तोऽस्य द्विज विद्यते ।  
> अव्युच्छिन्नास् ततस् त्व् एते सर्ग-स्थित्य्-अन्त-संयमाः ॥ [वि।पु। १.२.२६]

इति श्री-वैष्णवाच् च । तेष्व् ईश्वरः शक्तिमान् स्वतन्त्रः जीवादयस् तु तच्-छक्तयोऽस्वतन्त्राः । 


> विष्णु-शक्तिः परा प्रोक्ता क्षेत्रज्ञाख्या तथापरा ।  
> अविद्या-कर्म-संज्ञान्या तृतीया शक्तिर् इष्यते ॥ [वि।पु। ६.७.६१]

इति श्री-वैष्णवात् । स यावद् उर्व्या भरम् ईश्वरेश्वरः स्वकाल-शक्त्या क्षपयंश् चरेद् भुवि [भा।पु। १०.१.२२] इति श्री-भागवताच् च । तत्र विभुविज्ञानम् ईश्वरः, अणु-विज्ञानं जीवः । उभयं नित्य-ज्ञान-गुणकम् । सत्त्वादि-गुण-त्रय-विशिष्टं जडं द्रव्यं माया । गुण-त्रय-शून्यं भूत-वर्तमानादि-व्यवहार-कारणं जडं द्रव्यं तु कालः । कर्माप्य् अनादि विनाशि चास्ति न कर्माविभागाद् इति चेन् नानादित्वात् [वे।सू। २.१.३५] इति सूत्राद् इति वस्तु-स्थितिः श्रुति-स्मृति-सिद्धा वेदितव्या ॥३४॥

[२फ़्]

**यर्ह्य् एव यद् एकं चिद्-रूपं ब्रह्म मायाश्रयता-वलितं विद्या-मयं, तर्ह्य् एव तन्-माया-विषयतापन्नम् अविद्या-परिभूतं चेत्य् उक्तम् इति जीवेश्वर-विभागोऽवगतः । ततश् च स्वरूप-सामर्थ्य-वैलक्षण्येन तद् द्वितयं मिथो विलक्षण-स्वरूपम् एवेत्य् आगतम् ॥२फ़्॥ (३५)**

**सर्व-संवादिनी :** एतद्-व्याख्यान्ते [मू। २] यर्ह्य् एव यद् एकम् इत्य्-आदिकं श्री-परमात्म-सन्दर्भे [§७१] विवरणीयम् ॥२फ़्॥ (३५)

**बलदेवः :** यत् तु एकम् एवाद्वितीयं [छा।उ। ६.२.१], विज्ञानम् आनन्दं ब्रह्म [बृ।आ।उ। ३.९.२८], नेह नानास्ति किञ्चन [बृ।आ।उ। ४.४.१९] इत्य्-आदि-श्रुतिभ्यो निर्विशेष-चिन्-मात्राद्वैतं ब्रह्म वास्तव्यम् । अथ सद्-असद्-विलक्षणत्वाद् अनिर्वचनीयेन विद्याविद्या-वृत्तिकेनाज्ञानेन सम्बन्धात् तस्माद् विद्योपहितम् ईश्वर-चैतन्यम् अविद्योपहितं जीव-चैतन्यं चाभूत् । स्वरूप-ज्ञानेन निवृत्ते त्व् अज्ञाने न तत्रेश्वर-जीव-भावः, किन्तु निर्विशेषाद्वितीय-चिन्मात्र-रूपावस्थितिर् भवेद् इत्य् आह—मायी शङ्करः । तत्राह—यर्ह्य् एव यद् एकम् इति विस्फुटार्थम् । इत्य् उक्तम् इति—युगपद् एवाकस्माद् एवाज्ञान-योगाद् एकस्य भागस्य विद्याश्रयत्वम् अन्यस्याविद्या-पराभूतिर् इति । 

किम् अपराद्धं तेन ब्रह्मणा, येन विविध-विक्षेप-क्लेशानुभवभाजनताभूत्? पुनर् अप्य् आकस्मिकाज्ञान-सम्बन्धस्याशक्यत्वाद् वक्तुम् इति न तद् उक्त-रीत्या तद्-विभागो वाच्यः किन्तु श्री-व्यास-दृष्ट-रीत्यैव सोऽस्माभिर् अवगत इत्य् अर्थः ॥२फ़्॥ (३५)

[२ग्]

**न चोपाधि-तारतम्यमय-परिच्छेद-प्रतिबिम्बत्वादि-व्यवस्थया तयोर् विभागः स्यात् ॥२ग्॥ (३६)**

**बलदेवः :** यत् तु इन्द्रो मायाभिः पुरु-रूप ईयते [ऋ।वे। ६.४७.१८, बृ।आ।उ। २.५.१९] इत्य्-आदि-श्रुतेस् तस्याद्वितीयस्य ब्रह्मणो मायया परिच्छेदाद् ईश्वर-जीव-विभागः स्यात् । तत्र विद्यया परिच्छिन्नो महान् खण्ड ईश्वरः । अविद्यया परिच्छिन्नः कनीयान् खण्डस् तु जीवः । यथा घटेनावच्छिन्नः शरावेणावच्छिन्नश् चाकाश-खण्डो महद्-अल्पता-व्यपदेशं भजति ।


> यथा ह्य् अयं ज्योतिर् आत्मा विवस्वान्  
> अपो भित्त्वा बहुधैकोऽनुगच्छन् ।  
> उपाधिना क्रियते भेद-रूपो  
> देवः क्षेत्रेष्व् एवम् अजोऽयम् आत्मा ॥ [श्रुति?] 

इत्य्-आदिषु ब्रह्मणस् तस्य प्रतिबिम्ब-श्रवणात् तद्-विभागः स्यात् । विद्यायां प्रतिबिम्ब ईश्वरः । अविद्यायां प्रतिबिम्बस् तु जीवः । यथा सरसि रवेः प्रतिबिम्बः यथा च घटे प्रतिबिम्बो महद्-अल्पत्व-व्यपदेशं भजते तद्वद् इत्य् आह शङ्करः । तद् इदं निरसनाय दर्शयति न चेति । अनया रीत्या तयोर् विभागो न च स्याद् इत्य् अन्वयः ॥३६॥

[२ह्]

**तत्र यद्य् उपाधेर् अनाविद्यकत्वेन वास्तवत्वं तर्ह्य् अविषयस्य तस्य परिच्छेद-विषयत्वासम्भवः । निर्धर्मकस्य व्यापकस्य निरवयवस्य च प्रतिबिम्बत्वायोगोऽपि, उपाधि-सम्बन्धाभावात् बिम्ब-प्रतिबिम्ब-भेदाभावात्, दृश्यत्वाभावाच् च । उपाधि-परिच्छिन्नाकाशस्थ-ज्योतिर्-अंशस्यैव प्रतिबिम्बो दृश्यते, न त्व् आकाशस्य दृश्यत्वाभावाद् एव ॥२ह्॥ (३७)**

**बलदेवः :** कुतो न वाच्य इति तद्-अनुपपत्तेर् एवेत्य् आह तत्र यद्य् उपाधेर् इति । परिच्छेद-पक्षं निराकरोति अनाविद्यकत्वेन रज्जु-भुजङ्गवद्-अज्ञान-रचितत्वाभावेन वस्तु-भूतत्वे सतीत्य् अर्थः । अविषयस्येति अगृह्यो न हि गृह्यते इति [बृ।आ।उ। ३.९.२६] श्रुतेः सर्वास्पृश्यस्य तस्य ब्रह्मण इत्य् अर्थः । इदम् अत्र बोध्यम्—न च टङ्क-च्छिन्न-पाषाण-खण्डवद्-वास्तवोपाधि-च्छिन्नो ब्रह्म-खण्ड-विशेष ईश्वरो जीवश् च । ब्रह्मणोऽच्छेद्यत्वाद् अखण्डत्वाभ्युपगमाच् च । आदिमत्त्वापत्तैश् चेश्वर-जीवयोः । यत एकस्य द्विधा त्रिधा विधानं छेदः । नाप्य् अच्छिन्न एवोपाधि-संयुक्तो ब्रह्म-प्रदेश-विशेष एव स सः । उपाधौ चलत्य् उपाधि-संयुक्ति-ब्रह्म-प्रदेश-चलनायोगात् प्रतिक्षणम् उपाधि-संयुक्त-ब्रह्म-प्रदेश-भेदाद् अनुक्षणम् उपहितत्वानुपहितत्वापत्तेः । न च कृत्स्नं ब्रह्मैवोपहितं स सः । अनुपहित-ब्रह्म-व्यपदेशासिद्धेः । नापि ब्रह्माधिष्ठानम् । उपाधिर् एव स सः ।मुक्तावीश-जीवाभावापत्तेर् इति तुच्छः परिच्छेद-वादः ।

अथ प्रतिबिम्ब-पक्षं निराकरोति निर्धर्मकस्येत्य् आदिना । निर्धर्मकस्योपादि-सम्बन्धाभावात् । व्यापकस्य बिम्ब-प्रतिबिम्ब-भेदाभावात् । निरवयवस्य दृश्यत्वाभावाच् च ब्रह्मणङ् प्रतिबिम्ब ईश्वरो जीवश् च नेत्य् अर्थः । रूपादि-धर्म-विशिष्टस्य परिच्छिन्नस्य सावयवस्य च सूर्यादेस् तद्-विदूरे जलाद्य्-उपाधौ प्रतिबिम्बो दृष्टः तद्-विलक्षणस्य ब्रह्मणः स न शक्यो वक्तुम् इत्य् अर्थः । नन्व् आकाशस्य तादृशस्यापि प्रतिबिम्ब-दर्शनाद् ब्रह्मणः स भविष्यतीति चेत् तत्राह उपाधीति ग्रह-नक्षत्र-प्रभा-मण्डलस्येत्य् अर्थः । अन्यथा वायुकाल-दिशाम् अपि स दर्शनीयः । यत् तु ध्वनेः पर्तिध्वनिर् इव ब्रह्मणः प्रतिबिम्बः स्याद् इत्य् आह तन् न चारु । अर्थान्तरत्वाद् इति प्रतिबिम्ब-वादोऽप्य् अतितुच्छः ॥३७॥

> —ओ)०(ओ—

[२इ]

**तथा वास्तव-परिच्छेदादौ सति सामानाधिकरण्य-ज्ञान-मात्रेण न तत्-त्यागश् च भवेत्। तत्-पदार्थ-प्रभावस् तत्र कारणम् इति चेद् अस्माकम् एव मतं सम्मतम् ॥३८॥** 

**बलदेवः :** ब्रह्मैवाहम् इति ज्ञान-मात्रेण तद्-रूपावस्थितिः स्याद् इति यद्-अभिमतं तत् खलूपाधेर् वास्तवत्व-पक्षे न सम्भवतीत्य् आह तथा वास्तवेति । आदिना प्रतिबिम्बो ग्राह्यः । न खलु निगडितः कश्चिद् दीनो राजैवाहम् इति ज्ञान-मात्राद् राजा भवन् दृष्ट इति भावः । ननु ब्रह्मानुसन्धि-सामर्थ्याद् भवेद् इति चेत् तत्राह तत्-पदार्थेति । तथा च त्वन्-मत-क्षतिर् इति ॥३८॥

> —ओ)०(ओ—

[२ज्]

**उपाधेर् आविद्यकत्वे तु तत्र तत्-परिच्छिन्नत्वादेर् अप्य् अघटमानत्वाद् आविद्यकत्वम् एवेति घटाकाशादिषु वास्तवोपाधिमय-तद्-दर्शनया न तेषाम् अवास्तव-स्वप्न-दृष्टान्तोपजीविनां सिद्धान्तः सिध्यति, घटमानाघटमानयोः सङ्गतेः कर्तुम् अशक्यत्वात् । ततश् च तेषां तत् तत् सर्वम् अविद्याविलसितम् एवेति स्वरूपम् अप्राप्तेन तेन तेन तत् तद् व्यवस्थापयितुम् अशक्यम् ॥२ज्॥ (३९)**

**बलदेवः :** अथोपाधेर् आविद्यकत्व-पक्षे परिच्छेदादि-वाद-द्वयं निराकरोति उपाधेर् इति । आविद्यकत्वे रज्जु-भुजङ्गादिवन् मिथ्यात्वे सतीत्य् अर्थः । तत्रोपाधि-परिच्छिन्नत्व-तत्-प्रतिबिम्बत्वयोर् अप्य् अनुपपद्यमानत्वान् मिथ्यात्वम् एवेति हेतोः । घटाकाशादिष् घट-परिच्छिन्नाकाशे घटाम्बु-प्रतिबिम्बाकाशे च वास्तवोओपाधिमय-तद्-उभय-दृष्टान्त-दर्शनया तेषां चिन्मात्राद्वैत्नाम् एकजीववाद-परिनिष्ठत्वाद् अवास्तव-स्वप्न-दृष्टान्तोपजीविनां सिद्धान्तो न सिध्यति । 

उपाधेर् मिथ्यात्वे तेन परिच्छेदःप्रतिबिम्बश् च ब्रह्मणो मिथैव स्यात् । अतो मिथ्योपाधि-दृष्टान्तत्वेन सत्य-घट-घटाम्बुनोः प्रदर्शनम् असमञ्जसम् एव । घट-घटाम्बु-दृष्टान्त-प्रदर्शनं घटमानम्, विद्याविधा-वृत्ति-रूप-दार्ष्टान्तिक-प्रदर्शनं स्व-घट-मानम् । तयोः सङ्गतिः सादृश्य-विलक्षणा कर्तुम् अशक्यैव सादृश्याभावात् । ततश् चेति तत् तत् सर्वं परिच्छेद-प्रतिबिम्ब-कल्पनम् अविद्याविलसितम् अज्ञान-विजृम्भितम् एव । इति एवम्-उक्त-रीत्या । स्वरूपम् अप्राप्तेन असिद्धेन । तेन परिच्छेदवादेन । तेन प्रतिबिम्बवादेन च । तत्-तद्-व्यवस्थापयितुं प्रतिपादयितुम् अशक्यम् । ततश् च हन्तृ-हत-न्यायेन व्यास-दृष्ट-प्रकारकस् तद्-विभागो ध्रुवः ॥३९॥

> —ओ)०(ओ—

[२क्]

**इति ब्रह्माविद्ययोः पर्यवसाने सति यद् एव ब्रह्म चिन्-मात्रत्वेनाविद्या-योगस्य अत्यन्ताभावास्पदत्वाच् छुद्धं, तद् एव तद्-योगाद् अशुद्ध्या जीवः । पुनस् तद् एव जीवाविद्या-कल्पित-मायाश्रयत्वाद् ईश्वरः, तद् एव च तन्-माया-विषयत्वाज् जीव इति विरोधस् तद्-अवस्थ एव स्यात् । तत्र च शुद्धायां चित्य् अविद्या । तदविद्या-कल्पितोपाधौ तस्याम् ईश्वराख्यायां विद्येति, तथा विद्यावत्त्वेऽपि मायिकत्वम् इत्य् असमञ्जसा च कल्पना स्याद् इत्य्-आद्य् अनुसन्धेयम् ॥२क्॥ (४०)**

**बलदेवः :** ननु परिच्छेदादि-वाद-द्वये नास्माकं तात्पर्यं तस्याज्ञ-बोधनाय कल्पितत्वात् । किन्त्व् एक-जीव-वाद एव तद् अस्ति । 


> स एव माया परिमोहितात्मा   
> शरीरम् आस्थाय करोति सर्वम् ।  
> स्त्रियन्न-पानादि-विचित्र-भोगैः   
> स एव जाग्रत् परितुष्टिम् एति ॥ [कैवल्य।उ। १२] 

इत्य्-आदि-कैवल्योपनिषदि तस्यैवोपपादितत्वात् । तद्-वादश् चेत्थम् एकम् एवाद्वितीयम् इत्य् आद्य् उक्त-श्रुतिभ्योऽद्वितीय-चिन्-मात्रो ह्य् आत्मा । स चात्मन्य् अविद्यया गुणमयीं मायां तद्-वैषम्यजां कार्य-संहितं च कल्पन्यन्न् अस्मद्-अर्थम् एकं युष्मद्-अर्थांश् च बहून् कल्पयति । तत्रास्मद्-अर्थः स्व-स्वरूपः पुरुषः । युष्मद्-अर्थश् च महद्-आदीनि भूम्य्-अन्तानि जडानि । स्व-तुल्यानि पुरुषान्तराणि, सवश्वराख्यः पुरुष-विशेषश् चेत्य् एवं त्रिविधः । जीवेशाव् आभासेन करोति माया चाविद्या च स्वयम् एव भवति [नृ।ता।उ। २.९] इति श्रुत्य्-अन्तराच् च । गुण-योगाद् एव कर्तृत्व-भोक्तृत्वे तत्रात्मन्य् अध्यस्ते । यथा स्वप्ने कश्चिद् राजधानीं राजानं तत्-प्रजाश् च कल्पयति, तन्-नियम्यम् आत्मानं च मन्यते, तद्वत् । जाते च ज्ञाने, जागरे च सति, ततोऽन्यन् न किञ्चिद् अस्तीति चिन्मात्रम् एकम् आत्म-स्वस्त्व् इति ।

तम् इमं वादं निराकर्तुम् आह इति ब्रह्मेति । इति एवं पूर्वोक्त-रीत्या परिच्छेदादि-वाद-द्वयस्य प्रत्याख्याने जाते, ब्रह्म चाविद्या चेति द्वयोः पर्यवसाने सतीत्य् अर्थः । अत्यन्ताभावास्पदत्वाद् इति अगृह्यो न हि गृह्यते [बृ।आ।उ। ३.९.२६] इत्य्-आदि श्रुतेर् एवेत्य् अर्थः । विरोधस् तद्-अवस्थ इति वोरोधत्वाद् एवाशक्य-व्यवस्थापन इत्य् अर्थः । तव च शुद्धायाम् इति शुद्धे ब्रह्मण्य् अकस्माद् अविद्या-सम्बन्धस् तत्-सम्बन्धात् तस्य जीवत्वम् । तेन जीवेन कल्पिताया मायाया आश्रयो भूत्वा तद् ब्रह्मैवेश्वरः । तस्येश्वरस्य मायया परिभूतं ब्रह्मैव तज्-जीवः । इत्य्-आदि विप्रलापोऽयम् अविदुषाम् एव, न तु विदुषाम् इति भावः । मायिकत्वं प्रतारकत्वम् इत्य् अर्थः । स एव माया इति श्रुतिस् तु ब्रह्मायत्त-वृत्तिकत्व-ब्रह्म-व्याप्यत्वाभ्यां ब्रह्मणोऽनतिरिक्तो जीव इत्य् एव निवेदयन्ती गतार्था । जीवेशौ इति श्रुतिस् तु माया-विमोहित-तार्किकादि-परिकल्पित-जीवेश-परतया गत्âर्थेति न किञ्चिद् अनुपपन्नम् ॥२क्॥(४०)

> —ओ)०(ओ—

[२ल्]

**किं च, यद्य् अत्राभेद एव तात्पर्यम् अभविष्यत्, तर्ह्य् एकम् एव ब्रह्माज्ञानेन भिन्नम्, ज्ञानेन तु तस्य भेद-मयं दुःखं विलीयत इत्य् “अपश्यद्” इत्य् एवावक्ष्यत् । तथा श्री-भगवल्-लीलादीनां वास्तवत्वाभावे सति श्री-शुक-हृदय-विरोधश् च जायते ॥२ल्॥ (४१)**

**सर्व-संवादिनी :** अत्र श्री-शुक-हृदय-विरोधश् चैवम्—यदि भगवतोऽप्य् अविद्या-मयम् एव वैभवं स्यात् तदा श्री-शुकस्य तल्-लीलाकृष्टत्वं न स्याद् इति मूले चैवम् अग्रतो श्री-भगवत्-सन्दर्भे [८४] सुष्ठु विचारयिष्यति ॥२ल्॥ (४१) 

**बलदेवः :** अनुपपत्त्य्-अन्तरम् आह किं चेति । अत्र श्री-भागवते शास्त्रे । इत्य् एवेति पूर्णः पुरुषः कश्चिद् अस्ति तद्-आश्रितया मायया जीवो विमोहितोऽनर्थं भजति । तद्-अनर्थोपशमनी च पूर्णस्य तस्य भक्तिः इत्य् अपश्यत् । इत्य् एवं नावक्ष्यद् इत्य् अर्थः ॥४१॥

> —ओ)०(ओ—

[२म्]

**तस्मात् परिच्छेद-प्रतिबिम्बत्वादि-प्रतिपादक-शास्त्राण्य् अपि कथञ्चित् तत्-सादृश्येन गौण्यैव वृत्त्या प्रवर्तेरन् । अम्बुवद् अग्रहणात् तु न तथात्वं [वे।सू। ३.२.१९], वृद्धि-ह्रास-भाक्त्वम् अन्तर्-भावाद् उभय-सामञ्जस्योदेवं [वे।सू। ३.२.२०] इति पूर्वोत्तर-पक्ष-मय-न्यायाभ्याम् ॥२म्॥ (४२)**

**बलदेवः :** तस्माद् इति । तत्-सादृश्येन परिच्छिन्न-प्रतिबिम्ब-तुल्यत्वेनेत्य् अर्थः । सिंहो देवदत्तः इत्य् अत्र यथा गौण्या वृत्त्या सिंह-तुल्यत्वं देवदत्तस्योच्यते, न तु सिंहत्वं तद्वद् इत्य् अर्थः । नन्व् एवं केन निर्णीतम् इति चेत् । सूत्रकृता श्री-व्यासेनैवेति तत् सूत्र-द्वयं दर्शयति ।

तत्रैकेन तद्वाद-द्वयम् असम्भवान् निरस्यति अम्बुवद् इति । यथाम्बुना भू-खण्डस्य परिच्छेदः, एवम् उपाधिना ब्रह्म-प्रदेशस्य स स्यात् । न, अम्बुना भूखण्डस्येवोपाधिना ब्रह्म-प्रदेशस्य ग्रहणाभावात् । अगृह्यो न हि गृह्यते [बृ।आ।उ। ३.९.२६] इति हि श्रुतिः । अतो न तथात्वं ब्रह्मण उपाधि-परिच्छिन्नत्वं नेत्य् अर्थः ।

यद् वा, अम्बुनि यथा रवेः पर्तिबिम्बः परिच्छिन्नस्य गृह्यते, एवम् उपाधौ ब्रह्मणः प्रतिबिम्बो व्यापकस्य न गृह्यते । अतो न तथात्वं तस्य प्रतिबिम्बो नेत्य् अर्थः । तर्हि शास्त्र-द्वयं कथं सङ्गच्छते । तत्राह, वृद्धीति द्वितीयेन । तद् द्वयं न मुख्य-वृत्त्या प्रवर्तते । किन्तु वृद्धि-ह्रास-भाक्त्वं गुणांशम् आदायैव । यथा महद्-अल्पौ भू-खण्डौ, यथा च रवि-तत्-प्रतिबिम्बौ वृद्धि-ह्रास-भाजौ, तथा परेश-जीवौ स्याताम् । कुतः? अन्तर्भावात् । एतस्मिन्न् अंशे शास्त्र-तात्पर्य-पूर्तेः । एवं सत्य् उभयोर् दृष्टान्तान्तिकयोः सामञ्जस्यात् सङ्गतेर् इत्य् अर्थः । पूर्व-न्यायेन परिच्छेदादि-वाद-द्वयस्य खण्डनम्, उत्तर-न्यायेन तु गौण-वृत्त्या तस्य व्यवस्थापनम् इति । ब्रह्मणः खण्डःय् प्रतिबिम्बो वा जीव एवेति सूत्र-कृतां मतम् । ईशोऽपि ब्रह्मणः खण्डः प्रतिबिम्बो वेति मायिनाम् ईश-विमुखानां मतम् इति बोधव्यम् ॥४२॥

> —ओ)०(ओ—

[२न्]

**तत एवाभेद-शास्त्राण्य् उभयोश् चिद्-रूपत्वे जीव-समूहस्य दुर्घट-घटना-पटीयस्या स्वाभाविक-तद्-अचिन्त्य-शक्त्या स्वभावत एव तद्-रश्मि-परमाणु-गुण-स्थानीयत्वात् तद्-व्यतिरेकेणाव्यतिरेकेण च विरोधं परिहृत्याग्रे मुहुर् अपि तद् एतद्-व्यास-समाधि-लब्ध-सिद्धान्त-योजनाय योजनीयानि ॥२न्॥ (४३)**

**बलदेवः :** तत इति परिच्छेदादि-शास्त्र-द्वयस्य तत्-सादृश्यार्थकत्वेन नीतत्वाद् एव हेतोः । त्वं वा अहम् अस्मि भगवो देव, अहं वै त्वम् असि तत्त्वम् असि इत्य् आदीन्य् अभेद-शास्त्राणि । तद् एतद् व्यास-समाधि-सिद्धान्त-योजनाय मुहुर् अप्य् अग्रे योजनीयानीति सम्बन्धः । केन हेतुनेत्य् आह उभयोर् ईश-जीवयोश् चिद्-रूपत्वेन हेतुना । यथा गौर-श्यामयोस् तरुण-कुमारयोर् वा विप्रयोर् विप्रत्वेनैक्यम् । ततश् च जात्यैवाभेदो, नतु व्यक्तोर् इत्य् अर्थः । तथा जीव-समूहस्य दुर्घट-घटना-पटीयस्या तद्-अचिन्त्य-शक्त्या स्वभावत एव तद्-रश्मि-परमाणु-गुण-स्थानीयत्वात् तद्-व्यतिरेकेण, अव्यतिरेकेण च हेतुना विरोधं परिहृत्येति । परेशस्य खलु स्वरूपानुबन्धिनी पराख्या शक्तिर् उष्णतेव रवेर् अस्ति । परास्य शक्तिर् विविधैव श्रूयते स्वाभाविकीज्ञान-बल-क्रिया च [श्वे।उ। ६.८] इति मन्त्र-वर्णात् । विष्णु-शक्तिः परा प्रोक्ता [वि।पु। ६.७.६१] इति स्मरणाच् च । सा हि तद्-इतरान् निखिलान् नियमयति । यस्मात् तद् अन्ये सर्वेऽर्थाः स्वस्वभावम् अत्यजन्तो वर्तन्ते । प्रकृतिः कालः कर्म च स्वान्तः-स्थितम् अपीश्वरं स्पर्ष्टुं न शक्नोति । किन्तु ततो बिभ्येद् एव स्वस्वभावे तिष्ठति । जीव-गणाश् च तत्-सजातीयोऽपि न तेन सम्पर्चितुं शक्नोति किन्तु तमाश्रयन्न् एव वृत्तिं लभते । मुख्य-प्राणम् इव श्रोत्रादिर् इन्द्रिय-गण इति । तथा यद्-अत्तिर् यद्-अधीना स तद्-रूपः इत्य् अभेद-शास्त्रस्यापि भेद-शास्त्रेण सार्धम् अविरोधोऽयं श्री-व्यास-समाधि-लब्ध-सिद्धान्त-सव्यपेक्ष इति । तथा चात्रेश-जीवयोः स्वरुऊपाभेदो नास्तीति सिद्धम् ॥४३॥

> —ओ)०(ओ—

[२ओ]

**तद् एवं मायाश्रयत्व-माया-मोहितत्वाभ्यां स्थिते द्वयोर् भेदे तद्-भजनस्यैव अभिधेयत्वम् आयातम् ॥४४॥**

तद् एवम् इति स्फुटार्थम् । तद्-भजनस्य माया-निवारकस्येत्य् अर्थः ॥४४॥

> —ओ)०(ओ—

[२प्]

**अतः श्री-भगवत एव सर्व-हितोपदेष्टृत्वात्, सर्व-दुःख-हरत्वात्, रश्मीनां सूर्यवत् सर्वेषां परम-स्वरूपत्वात्, सर्वाधिक-गुण-शालित्वात्परम-प्रेम-योगत्वम् इति प्रयोजनं च स्थापितम् ॥४५॥** 

**बलदेवः :** माया-मोह-निवारकत्वाद् यस्य भजनम् अभिधेयम्, स भगवान् एव भजतां प्रेम-योग्य इत्य् अर्थाद् आगतम् इत्य् आह अत इति । अतो मायामोह-निवारक-भजनत्वाद् भगवत एव परम-प्रेम-योग्यत्वम् इति सम्बन्धः । जीवात्मा प्रेम-योग्यः, परमात्मा भगवांस् तु परम-प्रेम-योग्य इत्य् अर्थः । कुत इत्य् अपेक्षायां हेतु-चतुष्टयम् आह सर्वेति । रश्मीनाम् इत्य्-आदि—सूर्यो यथा रश्मीनां स्वरूपं न, किन्तु परम-स्वरूपम् एव भवत्य् एवं जीवानां भगवान् इति स्वरूपैक्यं निरस्तम् । अन्तर्यामि-ब्राह्मणात् सौबाल-ब्राहमणाच् च जीवात्मनः परमात्मनः शरीराणि भवन्ति, स तु तेषां शरीरी इति भेदः प्रस्फुटो ज्ञातः । अतः सर्वाधिकेति ॥४५॥

> —ओ)०(ओ—

[२क़्]

**तत्राभिधेयं च तादृशत्वेन दृष्टवान् अपि, यतस् तत्-प्रवृत्त्य्-अर्थं श्री-भागवताख्याम् इमां सात्वत-संहितां प्रवर्तितवान् इत्य् आह—अनर्थेति । भक्ति-योगः श्रवण-कीर्तनादि-लक्षणः साधन-भक्तिः, न तु प्रेम-लक्षणः । अनुष्ठानं ह्य् उपदेशापेक्षं, प्रेम तु तत्-प्रसादापेक्षम् इति । तथापि तस्य तत्-प्रसाद-हेतोस् तत्-प्रेम-फल-गर्भत्वात् साक्षाद् एवानर्थोपशमनत्वम्, न त्व् अन्य-सापेक्षत्वेन । यत् कर्मभिर् यत् तपसा ज्ञान-वैराग्यतश् च यत् [भा।पु। ११.२०.३२] इत्य् आदौ, सर्वं मद्-भक्ति-योगेन मद्-भक्तो लभतेऽञ्जसा । स्वर्गापवर्गं [भा।पु। ११.२०.३३] इत्य् आदेः । ज्ञानादेस् तु भक्ति-सापेक्षत्वम् एव,श्रेयः-सृतिं भक्तिं [भा।पु। १०.१४.४] इत्य् आदेः ।**

**अथवा, अनर्थस्य संसार-व्यसनस्य तावत् साक्षाद्-अव्यवधानेनोपशमनं सम्मोहादि-द्वयस्य तु प्रेमाख्य-स्वीय-फल-द्वारेत्य् अर्थः । अतः पूर्ववद् एवात्राभिधेयं दर्शितम् ॥४६॥**

**बलदेवः :** तत्राभीति । तादृशत्वेन मायानिवारकत्वेन । दृष्टवान् अपि श्री-व्यासः । अनुष्ठानं कृति-साध्यम् । तत्-प्रसादेति भगवद्-अनुग्रहेत्य् अर्थः । तस्य श्रवणादि-लक्षणस्य । अन्य-सापेक्षत्वेन कर्मादि-परिकरत्वेन । ज्ञानादेस् त्व् इति ज्ञानम् अत्र यस्य ब्रह्म [पगे ६] इत्य् उक्त-ब्रह्म-विषयकम् । सम्मोहादीयादि-पदाद् आत्मनो जड-देहादि-रूपता-मननं ग्राह्यम् । अत इति । अत्र अनर्थेति वाक्ये ॥४६॥

> —ओ)०(ओ—

[२र्]

**अथ पूर्ववद् एव प्रयोजनं च स्पष्टयितुं पूर्वोक्तस्य पूर्ण-पुरुषस्य च श्री-कृष्ण-स्वरूपत्वं व्यञ्जयितुं ग्रन्थ-फल-निर्देश-द्वारा तत्र तद्-अनुभवान्तरं प्रतिपादयन्न् आह—“यस्याम्” इति । भक्तिः प्रेमा, श्रवण-रूपया साधन-भक्त्या साध्यत्वात्। “उत्पद्यते” आविर्भवति ।** 

**तस्यानुषङ्गिकं गुणम् आह—“शोक-” इति । अत्रैषां संस्कारोऽपि नश्यतीति भावः,प्रीतिर् न यावन् मयि वासुदेवे न मुच्यते देह-योगेन तावत् [भा।पु। ५.५.६] इति श्री-ऋषभ-देव-वाक्यात् । “परम-पुरुषे” पूर्वोक्त-पूर्ण-पुरुषे ।** 

**किम्-आकारः ? इत्य् अपेक्षायाम् आह—“कृष्णे” । कृष्णस् तु भगवान् स्वयम्  [भा।पु।१.३.२८] इत्य्-आदि शास्त्र-सहस्र-भावितान्तः-करणानां परम्परया तत्-प्रसिद्धि-मध्य-पातिनां चासाङ्ख्य-लोकानां तन्-नाम-श्रवण-मात्रेण यः प्रथम-प्रतीति-विषयः स्यात्, तथा तन्-नाम्नः प्रथमाक्षर-मात्रं मन्त्राय कल्पमानं यस्याभिमुख्याय स्यात्, तद्-आकार इत्य् अर्थः । आहुश् च नाम-कौमुदी-काराः—कृष्ण-शब्दस्य तमाल-श्यामल-त्विषि यशोदायाः स्तनन्धये पर-ब्रह्मणि रूढिः इति ॥२र्॥ (४७)**

**बलदेवः :** अथेति । प्रयोजनं भगवत्-प्रेम-लक्षणम् । तत्रेति तत्र समाधौ श्री-व्यासस्यान्यम् अनुभवम् इत्य् अर्थः । आविर्भवतीति प्रेम्णः परासारांशत्वेनोत्पत्त्य्-असम्भवाद् इत्य् अर्थः । तस्येति प्रेम्णः । अत्र प्रेम्णि सति । कृष्णस् तु भगवान् स्वयम् इति श्री-सूतादीनां श्री-जयदेवादीनां चासङ्ख्य-लोकानाम् इत्य् अर्थः । तन्-नाम इति तन्-नाम्नः इति चोभयत्र कृष्णेति नाम बोध्यम् । रूढिर् इति प्रकृति-प्रत्यय-सम्बन्धं विनैव यशोदा-सुते प्रसिद्धिर् मण्डप-शब्दस्येव गृह-विशेष इत्य् अर्थः ॥४७॥

[२स्]

**अथ तस्यैव प्रयोजनस्य ब्रह्मानन्दानुभवाद् अपि परमत्वम् अनुभूतवान् । यतस् तादृशं शुकम् अपि तद्-आनन्द-वैशिष्ट्य-लम्भनाय ताम् अध्यापयामासेत्य् आह—“स संहिताम्” इति । “कृत्वानुक्रम्य च” इति प्रथमतः स्वयं सङ्क्षेपेण कृत्वा, पश्चात् तु श्री-नारदोपदेशाद् अनुक्रमेण विवृत्येत्य् अर्थः ।** 

**अतएव श्रीमद्-भागवतं भारतानन्तरं यद् अत्र श्रूयते, यच् चान्यत्राष्टादश-पुराणानन्तरं भारतम् इति तद्-द्वयम् अपि समाहितं स्यात् । ब्रह्मानन्दानुभव-निमग्नत्वात् “निवृत्ति-निरतं” सर्वतो निवृत्तौ निरतम्, तत्राव्यभिचारिणम् अपीत्य् अर्थः ॥२स्॥ (४८)**

**बलदेवः :** अथेति ब्रह्मानन्दाद् यस्य ब्रह्मेत्य् उक्त-वस्तु-सुखाद् अपि । परमत्वम् उत्कृष्टत्वम् अनुभूतवान् श्री-व्यासः । तादृशं तद्-आनन्दानुभवैनम् अपि । तद्-आनन्देति कृष्ण-प्रेमानन्द-प्रापणायेत्य् अर्थः । अत एवेति । यद् अत्रेति अत्र श्री-भागवते । अन्यत्र मात्स्यादौ—अष्टादश-पुराणानि कृत्वा सत्यवती-सुतः । चक्रे भारतम् आख्यानं वेदार्थैर् उपबृंहितम् इत्य् अनेनेत्य् अर्थः । तत्रेति निवृत्ताव् इत्य् अर्थः ॥४८॥

> —ओ)०(ओ—

[२त्]

**तम् एतं श्री-वेद-व्यासस्य समाधि-जातानुभवं श्री-शौनक-प्रश्नोत्तरत्वेन विशदयन् सर्वात्मारामानुभवेन स-हेतुकं संवादयति—“आत्मारामाश् च” [१.७.१०] इति । “निर्ग्रन्था” विधि-निषेधातीता निर्गताहङ्कार-ग्रन्थयो वा । “अहैतुकीं” फलानुसन्धि-रहिताम् । अत्र सर्वाक्षेप-परिहारार्थम् आह—“इत्थम्भूत” आत्मारामाणाम् अप्य् आकर्षण-स्वभावो “गुणो” यस्य स इति ।** 

**तम् एवार्थं श्री-शुकस्याप्य् अनुभवेन संवादयति—“हरेर् गुण-” [१.७.११] इति । श्री-व्यासदेवाद् यत्-किञ्चिच्-छ्रुतेन गुणेन पूर्वम् “आक्षिप्ता मतिर्” यस्य सः । पश्चाद् “अध्यगात्”“महद्” विस्तीर्णम् अपि । ततश् च तत्-सङ्कथा-सौहार्देन “नित्यं”“विष्णु-जनाः प्रिया” यस्य तथा-भूतो वा, तेषां प्रियो वा स्वयम् अभवद् इत्य् अर्थः ।**

**अयं भावः—ब्रह्म-वैवर्तानुसारेण पूर्वं तावद् अयं गर्भम् आरभ्य श्री-कृष्णस्य स्वैरितया माया-निवारकत्वं ज्ञातवान् । तत्र श्री-वेद-व्यासस् तु तं वशीकर्तुं तद्-अनन्य-साधनं श्री-भागवतम् एव ज्ञात्वा, तद्-गुणातिशय-प्रकाश-मयांस् तदीय-पद्य-विशेषान् कथञ्चिच् छ्रावयित्वा, तेनाक्षिप्त-मतिं कृत्वा, तद् एव पूर्णं तम् अध्यापयामास इति श्री-भागवत-महिमातिशयः प्रोक्तः ।** 

**तद् एवं दर्शितं वक्तुः श्री-शुकस्य वेदव्यासस्य च समान-हृदयम् । तस्माद् वक्तुर् हृदयानुरूपम् एव सर्वत्र तात्पर्यं पर्यालोचनीयं, नान्यथा । यद् यत् तद् अन्यथा पर्यालोचनम्, तत्र तत्र कुपथ-गामितैवेति निष्टङ्कितम् ॥२त्॥ (४९)**

॥ १.७ ॥ श्री-सूतः ॥ २ ॥

**बलदेवः :** समाधि-दृष्टस्यार्थस्य सर्व-तत्त्वज्ञ-सम्मतत्वम् आह—**तम्** इत्य्-आदिना । निर्गताहङ्कारेति । महत्-तत्त्वाज् जातोऽयम् अहङ्कारः, न तु स्वरूपानुबन्धीति बोध्यम्, द्वितीये सन्दर्भे एवम् एव निर्णेष्यमाणत्वात् । तदीय-पद्य-विशेषान् इति पूतना-धात्री-गति-दान-पाण्डव-सारथ्य-प्रतीहारत्वादि-प्रदर्शकान् कतिचिच् छ्लोकान् इत्य् अर्थः । ब्रह्म-वैवर्ते शुको योनि-जातः, भारते त्व् अयोनि-जातः कथ्यते । दार-ग्रहणं कन्या-सन्ततिश् चेति । तद् एतत् सर्वं कल्प-भेदेन सङ्गमनीयम् ॥४९॥

> —ओ)०(ओ—

[३]

**अथ क्रमेण विस्तरतस् तथैव तात्पर्यं निर्णेतुं सम्बन्धाभिधेय-प्रयोजनेषु षड्भिः सन्दर्भैर् निर्णेष्यमाणेषु प्रथमं यस्य वाच्य-वाचकता-सम्बन्धीदं शास्त्रं, तद् एव धर्मः प्रोज्झित-कैतवः इत्य्-आदि-पद्ये सामान्याकारतस् तावद् आह—**


> **वेद्यं वास्तवम् अत्र वस्तु** [भा।पु।१.१.२] इति ॥

**टीका च—अत्र श्रीमति सुन्दरे भागवते वास्तवं परमार्थ-भूतं वस्तु वेद्यम्, न तु वैशेषिकादिवद् द्रव्य-गुणादि-रूपम् इत्य् एषा ॥३॥ (५०)**

**॥१.१॥ वेद-व्यासः ॥ ३ ॥**

**बलदेवः :** सङ्क्षेपेणोक्तं सम्बन्धादिकं विस्तरेण दर्शयितुम् उपक्रमते अथेत्यादि । तथैवेति श्री-शुकादि-हृदयानुसारेणेत्य् अर्थः । सामान्यत इति अनिर्दिष्ट-स्वरूप-गुण-विभूति-कथनायेत्य् अर्थः । वैशेषिकादिवद् इति कणाद-गौतमोक्त-शास्त्रवद् इत्य् अर्थः ॥५०॥

[४]

**अथ किं-रूपं तद्वस्तु-तत्त्वम् ? इत्य् अत्राह—**

**वदन्ति तत् तत्त्व-विदस् तत्त्वं यज् ज्ञानम् अद्वयं [भा।पु। १.२.११] इति ।** 

**“ज्ञानं” चिद्-एक-रूपम् । “अद्वयत्वं” चास्य स्वयं-सिद्ध-तादृशातादृश-तत्त्वान्तराभावात् स्व-शक्त्य्-एक-सहायत्वात्, परमाश्रयं तं विना तासाम् असिद्धत्वाच् च । “तत्त्वम्” इति परम-पुरुषार्थता-द्योतनया परम-सुख-रूपत्वं तस्य बोध्यते । अत एव तस्य नित्यत्वं च दर्शितम् ॥**

**॥ १.२ ॥ श्री-सुतः ॥ ४ ॥**

**बलदेवः :** स्वरूप-निदेश-पूर्वकं तत्त्वं वक्तुम् अवतारयति अथ किम् इति । स्वयं सिद्धेति आत्मनैव सिद्धं खलु स्वयं सिद्धम् उच्यते । स्वयं दासास् तपस्विनः इत्य् अत्र तपस्व्-दास्यम् आत्मना तपस्विनैव सिद्धं प्रतीयते तद्वत् । तादृशं च परेश-वस्त्व् एव, न तु तादृशम् अपि जीव-चैतन्यम्, न त्व् अतादृशं प्रकृति-काल-लक्षणं जड-वस्तु । तद्-अभावाद् अद्वयत्वम् । तयोः स्वयंसिद्धत्वाभावः कुतः । इत्य् अत्राह परमाश्रयं तं विनेति । स्व-शक्त्येक-सहायेऽप्य् अद्वय-पदं प्रयुज्यते धनुर् द्वितीयः पाण्डुर् इति ।

ननु वेदान्ते व्ज्ञानम् आनन्दं ब्रह्म इति । विज्ञानानद-स्वरूपं ब्रह्म पठ्यते, इह ज्ञानम् इति कथम् । तत्राह तत्त्वम् इति । इदम् अत्र तत्त्वम् इत्य् उक्ते सारे वस्तुनि तत्त्व-शब्दो नीयते । सारं च सुखम् एव सर्वेषाम् उपायानां तद्-अर्थत्वात् । तथा च सुख-रूपत्वम् अपि तस्यागतम् । ननु ज्ञानं सुखं चानित्यं दृष्टं तत्राह अतएवेति । स्वयंसिद्धत्वेन व्याख्यानान् नित्यं तद् इत्य् अर्थः । सद्-अकारणं यत् तन् नित्यम् इति हि तीर्थकाराः । एवं च तादृश-ब्रह्म-सम्बन्धीदं शास्त्रम् इत्य् उक्तम् ॥४॥ (५१)

> —ओ)०(ओ—

[५]

**ननु नील-पीताद्य्-आकारं क्षणिकम् एव ज्ञानं दृष्टम्, तत् पुनर् अद्वयं नित्यं ज्ञानं कथं लक्ष्यते, यन्-निष्ठम् इदं शास्त्रम् ? इत्यत्राह—**

**सर्व-वेदान्त-सारं यद् ब्रह्मात्मैकत्व-लक्षणम् ।** 

**वस्त्व् अद्वितीयं तन्-निष्ठं कैवल्यैक-प्रयोजनम् ॥ [भा। १२.१३.१२] इति ।**

**सत्यं ज्ञानम् अनन्तं ब्रह्म [तै।उ। २.१.१] इति यस्य स्वरूपम् उक्तम्, येनाश्रुतं श्रुतं भवति [छा।उ।६.१.३] इति यद्-विज्ञानेन सर्व-विज्ञानं प्रतिज्ञातम्,सद् एव सौम्येदम् अग्र आसीत् [छा।उ। ६.२.१] इत्य्-आदिना निखिल-जगद्-एक-कारणता,तद् ऐक्षत बहु स्यां [छा।उ। ६.२.३] इत्य् अनेन सत्य-सङ्कल्पता च यस्य प्रतिपादिता, तेन ब्रह्मणा स्वरूप-शक्तिभ्यां सर्व-बृहत्तमेन सार्धम्,अनेन जीवेनात्मना [छा।उ। ६.३.२] इति तदीयोक्ताविदन्ता-निर्देशेन ततो भिन्नत्वेऽप्य् आत्मता-निर्देशेन तद्-आत्मांश-विशेषत्वेन लब्धस्य बादरायण-समाधि-दृष्ट-युक्तेर् अत्यभिन्नता-रहितस्य जीवात्मनो यद् एकत्वं तत्त्वम् असि [छा।उ। ६.८.७] इत्य् आदौ ज्ञाता**,**तद्-अंश-भूत-चिद्-रूपत्वेन समानाकारता । तद् एव लक्षणं प्रथमतो ज्ञाने साधकतमं यस्यतथाभूतम्, यत् सर्व-वेदान्त-सारम् अद्वितीयं वस्तु तन्-निष्ठं तद्-एक-विषयम् इदं श्री-भागवतम् इति प्राक्तन-पद्य-स्थेनानुषङ्गः ।** 

**यथा जन्म-प्रभृति कश्चिद् गृह-गुहावरुद्धः सूर्यं विविदिषुः कथञ्चिद् गवाक्ष-पतितं सूर्यांशु-कणं दर्शयित्वा केनचिद् उपदिश्यते “एष सः” इति । “एतत् तद्-अंश-ज्योतिः-समानाकारतया तन्-महा-ज्योतिर्-मण्डलम् अनुसन्धीयताम्” इत्य् अर्थः । तद्वज् जीवस्य तथा तद्-अंशत्वं च तच्-छक्ति-विशेष-सिद्धत्वेनैव परमात्म-सन्दर्भे[§§१९-४७]स्थापयिष्यामः । तद् एतज्जीवादि-लक्षणांश-विशिष्टतयैवोपनिषदस् तस्य सांशत्वम् अपि क्वचिद् उपदिशन्ति, निरंशत्वोपदेशिका श्रुतिस् तु केवल-तन्-निष्ठा ।** 

**अत्र “कैवल्यैक-प्रयोजनम्” इति चतुर्थ-पादश् च कैवल्य-पदस्य शुद्धत्व-मात्र-वचनत्वेन । शुद्धत्वस्य च शुद्ध-भक्तित्वेन पर्यवसानेन प्रीति-सन्दर्भे [§१] व्याख्यास्यते ॥**

॥१२.१३॥ श्री-सूतः ॥ ५ ॥

**बलदेवः :** आर्थिकं नित्यत्वं स्थिरं कुर्वन्, शास्त्रस्य विशिष्ट-ब्रह्म-सम्बन्धित्वम् आह—ननु नीलेत्य् आदिना । अनेन जीवेनेत्य् आदि । तदीयोक्तौ परदेवता-वाक्ये । तद्-आत्मांश-विशेषत्वेन तद्-विभिन्नांशत्वेन, न तु मत्स्यादिवत्स्वांशत्वेनेत्य् अर्थः । जीवात्मनो यद् एकत्वम् इति जीवस्य चिद्-रूपत्वेन जात्या यद्-ब्रह्म-समानाकारत्वं तद् एव तस्य ब्रह्मणा सहैक्यम् इति व्यक्ति-भेदः प्रस्फुटः । एवम् एव यथेत्यादि-दृष्टान्तेनापि दर्शितः । तद् एतद् इति उपनिषदः सोऽकामयत बहु स्याम् इत्य् आद्याः । निरंशत्वोपदेशिकेति सत्यं ज्ञानम् अनन्तं [तै।उ।२.१], निष्कलं निष्रियं शान्तं निरवद्यं निरञ्जनं [श्वे।उ। ६.१९] इत्य् आद्या श्रुतिस् तु केवल-तन्-निष्ठा विशेष्य-मात्र-परेत्य् अर्थः । अनभिव्यक्त-संस्थान-गुणकं ब्रह्म वदतीति यावत् ॥५२॥

> —ओ)०(ओ—

[६]

**तत्र यदि त्वम्-पदार्थस्य जीवात्मनो ज्ञानत्वं नित्यत्वं च प्रथमतो विचार-गोचरः स्यात्, तदैव तत्-पदार्थस्य तादृशत्वं सुबोधं स्याद् इति । तद् बोधयितुम् अन्यार्थश् च परामर्शः [वे।सू। १.३.२०] इति न्यायेन जीवात्मनस् तद्-रूपत्वम् आह—**


> **नात्मा जजान न मरिष्यति नैधतेऽसौ**  
> **न क्षीयते सवन-विद्व्यभिचारिणां हि ।**  
> **सर्वत्र शश्वद् अनपाय्य् उपलब्धि-मात्रं**  
> **प्राणो यथेन्द्रिय-बलेन विकल्पितं सत् ॥ [भा।पु। ११.३.३८]**

**“आत्मा”[^२०] शुद्धो जीवः । “न जजान” न जातः, जन्माभावाद् एव तद्-अनन्तरास्तिता-लक्षणो विकारोऽपि नास्ति । “नैधते” न वर्धते, वृद्ध्य्-अभावाद् एव विपरिणामोऽपि निरस्तः । “हि” यस्मात् । “व्यभिचारिणाम्” आगमापायिनां बाल-युवादि-देहानां देव-मनुष्याद्य्-आकार-देहानां वा । “सवन-वित्” तत्-तत्-काल-द्रष्टा, नह्य् अवस्थावतां द्रष्टा तद्-अवस्थो भवतीत्य् अर्थः ।** 

[^२०]:
    टीका च। 


**निरवस्थः कोऽसाव् आत्मा ? अत आह—“उपलब्धि-मात्रं” ज्ञानैक-रूपम् । कथम्-भूतम् ?“सर्वत्र” देहे, “शश्वत्” सर्वदा अनुवर्तमानम् इति ।** 

**ननु, नील-ज्ञानं नष्टं पीत-ज्ञानं जातम् इति प्रतीतेर् न ज्ञानस्यानपायित्वम् ? तत्राह—“इन्द्रिय-बलेन” इति । सद् एव ज्ञानम् एकम् इन्द्रिय-बलेन विविधं कल्पितम् । नीलाद्य्-आकारा वृत्तय एव जायन्ते नश्यन्ति च, न ज्ञानम् इति भावः । अयम् आगमापायितद्-अवधि-भेदेन प्रथमस् तर्कः । द्रष्टृ-दृश्य-भेदेन द्वितीयोऽपि तर्को ज्ञेयः । व्यभिचारिष्व् अवस्था-व्यभिचारे दृष्टान्तः—“प्राणो यथा” इति ॥६॥ (५४)**

**बलदेवः :** जीवात्मनि ज्ञाते परमात्मा सुज्ञातः स्याद् इत्य् उक्तम् । तद् अर्थं जीवात्मानं निरूपयिष्यन्न् अवतारयति तत्र यदीत्य् आदिना । अन्यार्थश् चेति ब्रह्म-सूत्रम् । दहर-विद्या छान्दोग्ये पठ्यते यद् इदम् अस्मिन् ब्रह्म-पुरे दहरं पुण्डरीकं वेश्म दहरोऽस्मिन्न् अन्तर्-आकाशस् तस्मिन् यद्-अन्तस् तद् अन्वेष्टव्यं[छा।उ। ८.१.१] इति । अत्रोपासकस्य शरीरं ब्रह्म-पुरम्, तत्र हृत्-पुण्डरीक-स्थो दहरः परमात्मा ध्येयः कथ्यते। तत्रापहत-पाप्मत्वादि-गुणाष्टकम् [छा।उ। ८.७.१]अन्वेष्टव्यम् उपदिश्यत इति सिद्धान्तितम् । तद्-वाक्य-मध्ये,स एष सम्प्रसादोऽस्माच् छरीरात् समुत्थाय परं ज्योतिर् उपसम्पद्य स्वेन रूपेणाभिनिष्पद्यते, स उत्तमः पुरुषः [छा।उ।८.१२.३] इति वाक्यं पठितम् । अत्र सम्प्रसादो लब्ध-विज्ञानो जीवस् तेन यत् परं ज्योतिर् उपपन्नं स एव पुरुषोत्तम इत्य् अर्थः । दहर-वाक्यान्तराले जीव-परामर्शः किम् अर्थम् इति चेत् तत्राह अन्यार्थ इति । तत्र जीव-परामर्शोऽन्यार्थः । यं प्राप्य जीवः स्व-स्वरूपेणाभिनिष्पद्यते स परमात्मेति परमात्म-ज्ञानार्थ इत्य् अर्थः । न जजानेति जायतेऽस्ति वर्धते विपरिणमतेऽपक्षीयते नश्यति च इति भाव-विकाराः षट् पठिताः । ते जीवस्य न सन्ति इति समुदायार्थः । ननु नील-ज्ञानम् इत्य्-आदि ज्ञान-रूपम् आत्मवस्तु ज्ञातृ भवति । प्रकाश-वस्तु सूर्यः प्रकाशयिता यथा । ततश् च स्वरूपानुबन्धित्वाज् ज्ञानं तस्य नित्यम्, तस्येन्द्रिय-प्रणाल्या नीलादि-निष्ठा या विषयता वृत्ति-पद-वाच्या सैव नीलाद्यपगमे नश्यतीति ॥५३॥

[७]

**दृष्टान्तं[^२१] विवृण्वन्न् इन्द्रियादि-लयेन निर्विकारात्मोपलब्धिं दर्शयति—**

[^२१]:
    टीका च ।


> **अण्डेषु पेशिषु तरुष्व् अविनिश्चितेषु**   
> **प्राणो हि जीवम् उपधावति तत्र तत्र ।**  
> **सन्ने यद् इन्द्रिय-गणेऽहमि च प्रसुप्ते**   
> **कूटस्थ आशयम् ऋते तद् अनुस्मृतिर् नः ॥[भा।पु। ११.३.३९]**

**_अण्डेषु_ अण्डजेषु । _पेशिषु_जरायुजेषु । _तरुषु_उद्भिज्जेषु । _अविनिश्चितेषु_स्वेदजेषु । _उपधावति_ अनुवर्तते । एवं दृष्टान्ते निर्विकारत्वं प्रदर्श्य, दार्ष्टान्तिकेऽपि दर्शयति । कथम् ? तदैवात्मा स-विकार इव प्रतीयते यदा जागरे इन्द्रिय-गणः, यदा च स्वप्ने तत्-संस्कारवान् अहङ्कारः, यदा तु प्रसुप्तं, तदा तस्मिन् _प्रसुप्तैन्द्रिय-गणे सन्ने_ लीने,_अहमि_ अहङ्कारे च सन्ने लीने। _कूटस्थो_ निर्विकार एवात्मा । कुतः ? _आशयम् ऋते_ लिङ्ग-शरीरम् उपाधिं विना, विकार-हेतोर् उपाधेर् अभावात् इत्य् अर्थः ।** 

**नन्व् अहङ्कार-पर्यन्तस्य सर्वस्य लये शून्यम् एवावशिष्यते । क्व तदा कूटस्थ आत्मा ? अत आह—_तद्-अनुस्मृतिर् नः_ । तस्याखण्डात्मनः सुष्प्ति-साक्षिणः स्मृतिः नः अस्माकं जाग्रद्-द्रष्टॄणां जायते,“एतावन्तं कालं सुखम् अहम् अस्वाप्सं न किञ्चिद् अवेदिषम्” इति। अतोऽननुभूतस्य तस्यास्मरणाद् अस्त्य् एव सुष्प्तौ ताद्र्ग्-आत्मानुभवः । विषय-सम्बन्धाभावाच् च न स्पष्ट इति भावः । अतः स्व-प्रकाश-मात्र-वस्तुनः सूर्यादेः प्रकाशवद् उपलब्धि-मात्रस्याप्य् आत्मन उपलब्धिः स्वाश्रयेऽस्त्य् एवेत्य् आयातम् ।**  

**तथा च** श्रुतिः—**यद् वै तन् न पश्यति पश्यन् वै द्रष्टव्यान् न पश्यति, न हि द्रष्टुर् दृष्टोर्विपरि-लोपो विद्यते [बृ।आ।उ। ४.३.२३] इत्य् एषा ।** 

**अयं साक्षि-साक्ष्य-विभागेन तृतीयस् तर्कः । दुःखि-प्रेमास्पदत्व-विभागेन चतुर्थोऽपि तर्कोऽवगन्तव्यः ॥७॥ (५४)**

**बलदेवः :** दृष्टान्तम् इति प्राणस्य नाना-देहेष्व् ऐकरूप्यान् निर्विकारत्वम् इत्य् अर्थः । तस्मिन्न् आत्मनि । उपाधेर् लिङ्ग-शरीरस्य । अभावाद् विश्लेषाद् इत्य् अर्थः । तदाप्य् अतिसूक्ष्माया वासनायाः सत्त्वान् मुक्तेर् अभाव इति ज्ञेयम् । प्राकृताहङ्कारे लीनेऽपि स्वरूपानुबन्धिनोऽहम् अर्थस्य सत्त्वात् तेन सुखम् अहम् अस्वाप्सम् इति विमर्शो भवतीति प्रतिपादयितुम् आह नन्व् इत्य्-आदि । शून्यम् एवेति अहं-प्रत्यय्ं विनात्मनोऽप्रतीतेर् इति भावः । अखण्डात्मन इति । अणु-रूपत्वाद् विभागानर्हस्येत्य् अर्थः । 

ननु स्वापाद् उत्थितस्यात्मनो,हङ्कारेण योगात् सुखम् अहम् अस्वाप्सम् इति विमर्शो जागरे सिध्यति । सुषुप्तौ तु चिन्-मात्रः स इति चेत् तत्राह अतोऽननुभूतस्येति। अनुभव-स्मरणयोः सामानाधिकरण्याद् इत्य् अर्थः । तस्मात् तस्याम् अप्य् अनुभवितैवात्मेति सिद्धम् । ननूपलब्धि-मात्रम् इत्य् उक्तम् । तस्योपलब्धृत्वं कथम् । तत्राह अत इत्य्-आदि । यद् वै इति । तद्-आत्म-चैतन्यं कर्तृ । सुषुप्तौ न पश्यतीति यद् उच्यते तत् खलु द्रष्टव्य-विषयाभावाद् एव, न तु द्रष्टृत्वाभावाद् इत्य् अर्थः । स्फुटम् अन्यत् ॥५४॥

> —ओ)०(ओ—

[७ब्]

**तद् उक्तं—**


> **अन्वय-व्यतिरेकाख्यस् तर्कः स्याच् चतुरात्मकः ।**  
> **आगमापायितदवधि-भेदेन प्रथमो मतः ॥**  
> **द्रष्टृ-दृश्य-विभागेन द्वितीयोऽपि मतस् तथा ।**  
> **साक्षि-साक्ष्य-विभागेन तृतीयः सम्मतः सताम् ॥**  
> **दुःखि-प्रेमास्पदत्वेन चतुर्थः सुख-बोधकः ॥ इति ॥७ब्॥ (५५)**

**॥११.३॥ इति श्री-पिप्पलायनो निमिम् ॥६-७॥**

**बलदेवः :** पद्ययोर् व्याख्याने चत्वारस् तर्का योजितास् तान् अभियुक्तोक्ताभ्यां सार्धकारिकाभ्यां निर्दिशति अन्वयेति । तर्क-शब्देन तर्काङ्गकम् अनुमानं बोध्यम् । आगमापायिनो दृश्यात् साक्ष्याद् दुःखास्पदाच् च देहादेर् आत्मा भिद्यते । तद्-अवधित्वात्, तद्-द्रष्टृत्वात्, तत्-साक्षित्वात्, प्रेमास्पदत्वाच् चेति क्रमेण हेतवो नेयाः । व्यतिरेकश् चोह्यः॥५५॥

> —ओ)०(ओ—

[८] 

**एवम्-भूतानां जीवानां चिन्-मात्रं यत् स्वरूपं, तयैवाकृत्या तद्-अंशित्वेन च तद्-अभिन्नं यत् तत्त्वं तद् अत्र वाच्यम् इति व्यष्टि-निर्देश-द्वारा प्रोक्तम् । तद् एव ह्य् आश्रय-संज्ञकं महापुराण-लक्षण-रूपैः सर्गादिभिर् अर्थैः समष्टि-निर्देश-द्वारापि लक्ष्यत इत्य् अत्राह द्वाभ्याम्—**


> **अत्र सर्गो विसर्गश् च स्थानं पोषणम् ऊतयः ।**  
> **मन्वन्तरेशानुकथा निरोधो मुक्तिर् आश्रयः ॥**  
> **दशमस्य विशुद्ध्य्-अर्थं नवानाम् इह लक्षणम् ।**  
> **वर्णयन्ति महात्मानः श्रुतेनार्थेन चाञ्जसा ॥ [भा।पु। २.१०.१-२]**

**मन्वन्तराणि चेशानुकथाश् च मन्वन्तरेशानुकथाः । अत्र सर्गादयो दशार्था लक्ष्यन्त इत्य् अर्थः । तत्र च दशमस्य विशुद्ध्य्-अर्थं तत्त्व-ज्ञानार्थं नवानां लक्षणं स्वरूपं वर्णयन्ति । नन्व् अत्र नैवं प्रतीयते ? अत आह श्रुतेन श्रुत्या कण्ठोक्त्यैव स्तुत्य्-आदि-स्थानेषु, अञ्जसा साक्षाद् वर्णयन्ति । अर्थेन तात्पर्य-वृत्त्या च तत्-तद्-आख्यानेषु ॥८।**।

**बलदेवः :** ईश्वर-ज्ञानार्थं जीव-स्वरूप-ज्ञानं निर्णीतम् । अथ तत्-सादृश्येनेश्वर-स्वरूपं निर्णेतुं पूर्वोक्तं योजयति एवम्भूतानाम् इत्य्-आदिना । चिन्-मात्रं यत् स्वरूपम् इति चेतयितृ चेति बोध्यं पूर्व-निरूपणात् । ततहिवाकृत्येति चिन्मात्रत्वे सति चेतयितृत्वं याकृतिर् जातिस् तयेत्य् अर्थः । आकृतिस् तु स्त्रियां रूपे सामान्य-वपुषोर् अपि इति मेदिनी । तद्-अंशित्वेन जीवांशित्वेन चेत्य् अर्थः । तद्-अभिन्नं जीवाभिन्नं यद् ब्रह्म-तत्त्वम् । अंशः खल्व् अंशिनो न भिद्यते व्यष्टिर् इत्य् अर्थः । जीवादि-शक्तिमद् ब्रह्म समष्टिः । जीवस् तु व्यष्टिः । तादृश-समष्टि-ब्रह्म-निरूपणेन तस्य तथात्वं वक्तव्यम् इत्य् अर्थः । दशमस्य चेश्वरस्य । अवशिष्टः स्फुटार्थः ॥५६॥

> —ओ)०(ओ—

[९-११]

**तम् एव दशमं विस्पष्टयितुं तेषां दशानां व्युत्पादिकां सप्त-श्लोकीम् आह—-**


> **भूत-मात्रेन्द्रिय-धियां जन्म सर्ग उदाहृतः**  
> **ब्रह्मणो गुण-वैषम्याद् विसर्गः पौरुषः स्मृतः ॥ [भा।पु। २.१०.३]**

**भूतानि खादीनि । मात्राणि च शब्दादीनि इन्द्रियाणि च । धी-शब्देन महद्-अहङ्कारौ । गुणानां वैषम्यात् परिणामात् । ब्रह्मणः परमेश्वरात् कर्तृ-भूतादीनां जन्म सर्गः । पुरुषो वैराजो ब्रह्मा, तत्-कृतः पौरुषश् चराचर-सर्गो विसर्ग इत्य् अर्थः ।**


> **स्थितिर् वैकुण्ठ-विजयः पोषणं तद्-अनुग्रहः**  
> **मन्वन्तराणि सद्-धर्म ऊतयः कर्म-वासनाः**  
> **अवतारानुचरितं हरेश् चास्यानुवर्तिनाम्**  
> **पुंसाम् ईश-कथाः प्रोक्ता नानाख्यानोपबृंहिताः ॥ [भा।पु। २.१०.४-५]**

**वैकुण्ठस्य भगवतो विजयः सृष्टानां तत्-तन्-मर्यादा-पालनेनोत्कर्षः । स्थितिः स्थानम् । ततः स्थितेषु स्वभक्तेषु तस्यानुग्रहः पोषणम् । मन्वन्तराणि तत्-तन्-मन्वन्तर-स्थितानां मन्वादीनां तद्-अनुगृहीतानां सतां चरितानि, तान्य् एव धर्मस् तद्-उपासनाख्यः सद्-धर्मः । तत्रैव स्थितौ नाना-कर्म-वासना ऊतयः । स्थिताव् एव हरेर् अवतारानुचरितम् अस्यानुवर्तिनां च कथा ईशानुकथाः प्रोक्ता इत्य् अर्थः ।**


> **निरोधोऽस्यानुशयनम् आत्मनः सह शक्तिभिः ।**  
> **मुक्तिर् हित्वान्यथा रूपं स्व-रूपेण व्यवस्थितिः ॥[भा।पु। २.१०.६]**

**स्थित्य्-अनन्तरं चात्मनो जीवस्य शक्तिभिः स्वोपाधिभिः सहास्य हरेर् अनुशयनम्, हरि-शयनानुगतत्वेन शयनं निरोध इत्य् अर्थः । तत्र हरेः शयनं प्रपञ्चं प्रति दृष्टि-निमीलनम् । जीवानां शयनं तत्र लय इति ज्ञेयम् । तत्रैव निरोधेऽन्यथारूपम् अविद्याध्यस्तम् अज्ञत्वादिकं हित्वा स्वरूपेण व्यवस्थितिर् मुक्तिः ॥९-११॥ (५७)**

**बलदेवः :** सर्गादीन् दश व्युत्पादयति तद् एवम् इत्य्-आदिना । ब्रह्मणः परमेश्वराद् इति । कारण-सृष्टिः पारमेश्वरी । कार्य-सृष्टिस् तु वैरिञ्चीत्य् अर्थः । मुक्तिर् इति भगवद्-वैमुख्यानुगतयाऽविद्यया रचितम् अन्यथा-रूपं देवम् आनवादिभावं हित्वा तत्-साम्मुख्यानुप्रवृत्तया तद्-भक्त्या विनाश्य, स्वरूपेणापहत-पाप्मत्वादि-गुणाष्टक-विशिष्टेन जीव-स्वरूपेण जीवस्य व्यवस्थितिर् विशिष्टा पुनर् आवृत्ति-शून्या पुनर् आवृत्ति-शून्या भगवत्-सन्निधौ स्थितिर् मुक्तिर् इत्य् अर्थः ॥५७॥

> —ओ)०(ओ—

[१२]


> **आभासश् च निरोधश् च यतोऽस्त्य् अध्यवसीयते** ।  
> **स आश्रयः परं ब्रह्म परमात्मेति शब्द्यते ।**।**[भा।पु। २.१०.७]**

**आभासः सृष्टिः । निरोधो लयश् च यतो भवति । अध्यवसीयत उपलभ्यते जीवानां ज्ञानेन्द्रियेषु प्रकाशते च । स ब्रह्मेति परमात्मेति प्रसिद्ध आश्रयः कथ्यते । इति-शब्दः प्रकारार्थः । तेन भगवान् इति च । अस्य विवृतिर् अग्रे विधेया ॥१२॥ (५८)**

**बलदेवः :** अथ नवभिः सर्गादिभिर् लक्षणीयम् आश्रय-तत्त्वम् आह आभासश् चेति । यत इति हेतौ पञ्चमी ॥५८॥

> —ओ)०(ओ—

[१३]

**स्थितौ च तत्राश्रय-स्वरूपम् अपरोक्षानुभवेन व्यष्टि-द्वारापि स्पष्टं दर्शयितुम् अध्यात्मादि-विभागम् आह—**


> **योऽध्यात्मिकोऽयं पुरुषः सोऽसाव् एवाधिदैविकः ।**  
> **यस् तत्रोभय-विच्छेदः पुरुषो ह्य् आधिभौतिकः ॥**  
> **एकम् एकतराभावे यदा नोपलभामहे ।**  
> **त्रितयं तत्र यो वेद स आत्मा स्वाश्रयाश्रयः ॥ [भा।पु। २.१०.८-९]**

**योऽयम् आध्यात्मिकः पुरुषश् चक्षुर्-आदि-करणाभिमानी द्रष्टा जीवः । स एवाधिदैविकश् चक्षुर्-आद्य्-अधिष्ठाता सूर्यादिः । देह-सृष्टेः पूर्वं करणानाम् अधिष्ठानाभावेनाक्षमतया करण-प्रकाश-कर्तृत्वाभिमानि-तत्-सहाययोर् उभयोर् अपि तयोर् वृत्ति-भेदानुदयेन जीवत्व-मात्राविशेषात् । ततश् चोभयः करणाभिमानि-तद्-अधिष्ठातृ-देवता-रूपो द्विरूपो विच्छेदो यस्मात् । स आधिभौतिकश् चक्षुर्-गोलकाद्य्-उपलक्षितो दृश्यो देहः पुरुष इति पुरुषस्य जीवस्योपाधिः । स वा एष पुरुषोऽन्न-रस-मयः [तै।उ।२.१] इत्य्-आदि श्रुतेः ॥१३॥ (५९)**

**बलदेवः :** ननु करणाभिमानिनो जीवस्य करण-प्रवर्तक-सूर्यादित्वम् अत्र कथम् । तत्राह देह-सृष्टेः पूर्वम् इति करणानाम् इति । अधिष्ठानाभावेन चक्षुर्-गोलकाद्य्-अभावेनेत्य् अर्थः । उभयोर् अपि तयोर् वृत्ति-भेदानुदयेनेति करणानां विषय-ग्रहणं वृत्तिः । देवतानां तु तत्र प्रवर्तकत्वं वृत्तिः । अयम् अत्र निष्कर्षः देहोत्पत्तेः पूर्वम् अपि जीवेन सार्धम् इन्द्रियाणि तद्-देवताश् च सन्त्य् एव । तदा तेषां वृत्त्य्-अभावाज् जीवेऽन्तर्भावो विवक्षितः । उत्पन्ने तु देहे तयोर् विभागो यद्-भवतीत्य् आह ततश् चोभय इति ॥५९॥

> —ओ)०(ओ—

[१३ब्]

**एकम् एकतराभाव इत्य् एषाम् अन्योन्य-सापेक्ष-सिद्धत्वे नानाश्रयत्वं दर्शयति । तथा हि दृश्यं विना तत्-प्रतीत्य्-अनुमेयं करणं न सिध्यति । नापि द्रष्टा न च तद् विना करण-प्रवृत्त्य्-अनुमेयस् तद्-अधिष्ठाता सूर्यादिः । न च तं विना करणं प्रवर्तते । न च तद् विना दृश्यम् इत्य् एकतरस्याभाव एकं नोपलभामहे । तत्र तदा तत्-त्रितयम् आलोचनात्मकेन प्रत्ययेन । यो वेद साक्षितया पश्यति स परमात्मा आश्रयः । तेषाम् अपि परस्परम् आश्रयत्वम् अस्तीति तद्-व्यवच्छेदार्थं विशेषणं स्वाश्रयोऽनन्याश्रयः । स चासाव् अन्येषाम् आश्रयश् चेति । तत्रांशांशिनोः शुद्ध-जीव-परमात्मनोर् अभेदांश-स्वीकारेणैवाश्रय उक्तः । अतः परोऽपि मनुतेऽनर्थं [भा।पु। १.७.५] इति ।** 


> **जाग्रत्-स्वप्न-सुषुप्तं च गुणतो बुद्धि-वृत्तयः ।**  
> **तासां विलक्षणो जीवः साक्षित्वेन विवक्षितः ॥ [भा।पु। ११.१३.२७] इति ।**

**शुद्धो विचष्टे ह्य् अविशुद्ध-कर्तुः [भा।पु। ५.११.१२] इत्य् आद्य् उक्तस्य साक्षि-संज्ञिनः शुद्ध-जीवस्याश्रयत्वं न शङ्कनीयम् । अथवा नन्व् आध्यात्मिकादीनाम् अप्य् आश्रयत्वम् अस्त्य् एव । सत्यम् । तथापि परस्पराश्रयत्वान् न तत्राश्रयताकैवल्यम् इति ते त्व् आश्रय-शब्देन मुख्यतया नोच्यन्त इत्य् आह एकम् इति । तर्हि साक्षिण एवास्ताम् आश्रयत्वम् । तत्राह त्रितयम् इति । स आत्मा साक्षी जीवस् तु यः स्वाश्रयोऽनन्याश्रयः परमात्मा स एवाश्रयो यस्य तथाभूत इति । वक्ष्यते च हंस-गुह्य-स्तवे सर्वं पुमान् वेद गुणांश् च तज्-ज्ञो न वेद सर्वज्ञम् अनन्तम् ईडे [भा।पु। ६.४.२५] इति । तस्मात् आभासश् च [भा।पु। २.१०.७] इत्य्-आदिनोक्तः परमात्मैवाश्रय इति ॥१३ब्॥ (६०)**

**॥ २.१० ॥ श्री-शुकः ॥ ८-१३॥**

**बलदेवः :** आध्यात्मिकादीनां त्रयाणां मिथः सापेक्षत्वेन सिद्धेस् तेषाम् आश्रयत्वं नास्तीति व्याचष्टे एकम् एकतरेत्य् आदिना । त्रितयम् आध्यात्मिकादि-त्रितयम् । ननु शुद्धस्य जीवस्य देहेन्द्रियादि-साक्षित्वाभिधानेनान्यान् अपेक्षत्व-सिद्धेस् तस्याश्रयत्वं कुतो न ब्रूस तत्राह अत्रांशांशिनोर् इति । अंशिनांशोऽपीह गृहीत इत्य् अर्थः । असन्तोषाद् व्याख्यान्तरम् अथवेति । तर्हीति साक्षिणः शुद्ध-जीवस्य । सर्वम् इति पुमान् जीवः ॥६०॥

> —ओ)०(ओ—

[१४]

**अस्य श्री-भागवतस्य महा-पुराणत्व-व्यञ्जक-लक्षणं प्रकारान्तरेण च वदन्न् अपि तस्यैवाश्रयत्वम् आह द्वयेन—**


> **सर्गोऽस्याथ विसर्गश् च वृत्ती रक्षान्तराणि च ।**  
> **वंशो वंशानुचरितं संस्था हेतुर् अपाश्रयः ॥**  
> **दशभिर् लक्षणैर् युक्तं पुराणं तद्-विदो विदुः ।**  
> **केचित् पञ्च-विधं ब्रह्मन् महद्-अल्प-व्यवस्थया ॥[भा।पु। १२.७.९-१०]**

**अन्तराणि मन्वन्तराणि । पञ्च-विधम्—**


> **सर्गश् च प्रतिसर्गश् च वंशो मन्वन्तराणि च ।**  
> **वंशानुचरितं चेति पुराणं पञ्च-लक्षणम् ॥ इति केचिद् वदन्ति ।**

**सर्गोऽस्येत्य् आदिकं द्वितीय-स्कन्ध [भा।पु। २.१०.१-७] एव व्याख्यातम् । अस्य श्री-भागवतस्य महा-पुराणत्व-व्यञ्जक-लक्षणं प्रकारान्तरेण च वदन्न् अपि तस्यैवाश्रयत्वम् आह द्वयेन—सर्ग इति । अन्तराणि मन्वन्तराणि । पञ्च-विधम्—**


> **सर्गश् च प्रतिसर्गश् च वंशो मन्वन्तराणि च ।**  
> **वंशानुचरितं चेति पुराणं पञ्च-लक्षणम् ॥ इति केचिद् वदन्ति ॥**

**स च मत-भेदो महद्-अल्प-व्यवस्थया महा-पुराणम् अल्प-पुराणम् इति भिन्नाधिकरणत्वेन । यद्यपि विष्णु-पुराणादावपि दशापि तानि लक्ष्यन्ते, तथापि पञ्चानाम् एव प्राधान्येनोक्तत्वाद् अल्पत्वम् । अत्र दशानाम् अर्थानां स्कन्धेषु यथा-क्रमं प्रवेशो न विवक्षितः, तेषां द्वादश-सङ्ख्यत्वात् । द्वितीय-स्कन्धोक्तानां तेषां तृतीयादिषु यथा-सङ्ख्यं न समावेशः । निरोधादीनां दशमादिष्व् अष्टम-वर्जम् । अन्येषाम् अप्य् अन्येषु यथोक्त-लक्षणतया समावेशनाशक्यत्वाद् एव । तद् उक्तं श्री-स्वामिभिर् एव—**


> **दशमे कृष्ण-सत्-कीर्ति-वितानायोपवर्ण्यते ।**  
> **धर्म-ग्लानि-निमित्तस् तु निरोधो दुष्ट-भूभुजाम् ।**  
> **प्राकृतादि-चतुर्धा यो निरोधः स तु वर्णितः ॥ इति ॥**

**अतोऽत्र स्कन्धे श्री-कृष्ण-रूपस्याश्रयस्यैव वर्णन-प्राधान्यं तैर् विवक्षितम् । उक्तं च स्वयम् एव—दशमे दशमं लक्ष्यम् आश्रिताश्रय-विग्रहम् इति । एवम् अन्यत्राप्य् उन्नेयम् । अतः प्रायशः सर्वेऽर्थाः सर्वेष्व् एव स्कन्धेषु गुणत्वेन वा मुख्यत्वेन वा निरूप्यन्त इत्य् एव तेषाम् अभिमतम् । श्रुतेनार्थेन चाञ्जसा [भा।पु। २.१०.२] इत्य् अत्र च तथैव प्रतिपन्नं सर्वत्र तत्-तत्-सम्भवात् । ततश् च प्रथम-द्वितीययोर् अपि महा-पुराणतायां प्रवेशः स्यात् । तस्मात् क्रमो न गृहीतः ॥१४॥ (६१)**

**सर्व-संवादिनी :** सर्गोऽस्येत्य् आदि । अतः प्रायशः सर्वेऽर्थाः इति । तत्र मुख्यत्वेन (१) **सर्गः—**द्वितीय-तृतीय-स्कन्धयोः, (२) **विसर्गः—**द्वितीय-तृतीय-चतुर्थ-स्कन्धयोः, (३) कामाद् **वृत्तिः—**जगृहुर् यक्ष-रक्षांसि रात्रि-क्षुत्-तृट्-समुद्भवां [भा।पु। ३.२०.१९] इत्य्-आदि वाक्यतः तृतीय-स्कन्धेऽपि । चोदना-**वृत्तिस्** तु सप्तमैकादशयोः स्कन्धयोर् वर्णाश्रमाचार-कथने [भा।पु। ७.११, ११.१७-१८] । (४) **रक्षा—**सर्वत्रैव, (५) **मन्वन्तर—**अष्टम-स्कन्धादिषु, (६) **वंशो** (७) **वंशानुचरितं—**चतुर्थ-नवम-स्कन्धादिषु, (८) **संस्था—**एकादश-द्वादश-स्कन्धयोः, (९) **हेतुः—**श्री-कपिल-देवादि-वाक्यतः तृतीयैकादश-स्कन्धादिषु, (१०) **अपाश्रयह्**—दशम-स्कन्धादिषु ज्ञेयः ॥६१॥

**बलदेवः :** अस्येति । प्रकारान्तरेणेति क्वचिन्-नामान्तरत्वाद् अर्थान्तरत्वाच् चेत्य् अर्थः । एतानि दश-लक्षणानि केचित् तृतीयादिषु क्रमेण स्थूल-धियो योजयन्ति । तान् निराकुर्वन्न् आह द्वितीय-स्कन्धोक्तानाम् इति । अष्टादश-सहस्रित्वं द्वादश-स्कन्धित्वं च भागवत-लक्षणं व्याकुप्येत । अध्याय-पूर्तौ भागवतत्वोक्तिश् च न सम्भवेद् इति च बोध्यम् । शुक-भाषितं चेद् भागवतं तर्हि प्रथमस्य द्वादश-शेषस्य च तत्त्वानापत्तिः । तस्माद् अष्टादश-सहस्रि तत्-पितुर् आचार्याच् छुकेनाधीतं कथितं चेति साम्प्रतं संवादास् तु तथैवानादि-सिद्धा इति साम्प्रतम् ॥६१॥

**राधामोहन-गोस्वामी :** तस्यैवेति ब्रह्मणः एवेत्य् अर्थः । तद्-विदः पुराण-विदः । महा-पुराणाल्प-पुराण-भिन्नाधिकरणत्वेनेति—महा-पुराणाल्प-पुराणयोर् भेदेन भिन्नम् अधिकरणं य्योस् तत्त्वेन दश-लक्षण-पञ्च-लक्षणेति लक्षण-द्वयम् इत्य् अर्थः । तेषां स्कन्धानाम् ।

ननु द्वितीय-स्कन्ध-शेषे लक्षणान्य् उक्तानि, ततः क्रमेण तृतीयादिषु किम्-उक्तानि ? इत्य् आशङ्क्याह—द्वितीय-स्कन्धोक्तानाम् अपि । तेषाम् इति तेषां दश-लक्षणानाम् । तेषाम् अपि मतं श्रीधर-स्वामिनाम् अपि मतम् । प्रायशः स्याद् इति तृतीयादिषु क्रमेणैव दश-लक्षण-वर्णनेति द्वितीय-तृतीययोस् तल्-लक्षणाक्रान्त-पुराणता न स्याद् इति भावः । तस्मात् क्रम-वर्णनस्यासम्भवात् क्रमो न विवक्षित इति । तथा चाश्रयस्य पर-ब्रह्मणः कृष्णस्य मुख्यत्वेन वर्णनीयतया उपक्रमे तस्यैवादौ वर्णनम् उपक्रान्तम्, मध्ये मध्ये अन्ते च तस्यैव वर्णनं कृतम्, तत्-प्रसङ्गात् तदाधिक्य-तात्पर्याद् वा यथा-योगम् इतराणि लक्षणानि वर्णितानीति भावः । तथोक्तं—

> उपक्रमोपसंहाराव् अभ्यासोऽपूर्वता फलम् ।

अर्थ-वादोपपत्ती च लिङ्गं तात्पर्य-निर्णये ॥ 

इति क्रमेण श्री-कृष्ण-परम् इदं शास्त्रम् इति भावः ॥६१॥

**गौर-किशोर-गोस्वामी-** प्राक्-महा-पुराणस्य लक्षणम् उक्तम् । अथ मतान्तरीयं तल्-लक्षणं पुनः निर्दिश्य श्री-भागवतस्य महा-पुराणत्वं विवृत्य परमात्मनः श्री-भगवत एव आश्रयत्वं परिशेषेण निर्णयति, “सर्गोऽस्याथः” इति विविध-सन्देह-निराकरणार्थं विस्तारेण व्याख्या-ग्रन्थम् आह—केचिद् इति । परमात्मनः भगवतः श्री-कृष्णस्यैवाश्रयत्वं निर्देष्टुम् आह—अतो अत्र स्कन्धे इति । एतेन रस-राज-श्री-गौराङ्ग-महाप्रभोर् अपि आश्रयत्वम् अविसंवादेन प्रतिपन्नम् । आसन् वर्णाः इत्य्-आदिना श्री-कृष्णेन लक्षणानि दर्शयति अव्याकृत इति ॥६०-६१॥

> —ओ)०(ओ—

[१५-२४]

**अथ सर्गादीनां लक्षणम् आह—**


> **अव्याकृत-गुण-क्षोभान् महतस् त्रिवृतोऽहमः ।**  
> **भूत-मात्रेन्द्रियार्थानां सम्भवः सर्ग उच्यते ॥ [भा।पु। १२.७.११]**

**अथ सर्गादीनां लक्षणम् आह—अव्याकृतेति । प्रधान-गुण-क्षोभान् महान्, तस्मात् त्रिगुणोऽहङ्कारः । तस्माद् भूत-मात्राणां भूत-सूक्ष्माणाम् इन्द्रियाणां च, स्थूल-भूतानां च, तद्-उपलक्षित-तद्-देवतानां च सम्भवः सर्गः । कारण-सृष्टिः सर्ग इत्य् अर्थः।**


> **पुरुषानुगृहीतानाम् एतेषां वासनामयः ।**  
> **विसर्गोऽयं समाहारो बीजाद् बीजं चराचरम् ॥** [भा।पु। १२.७.१२]

**पुरुषः परमात्मा । एतेषां महद्-आदीनाम्, जीवस्य पूर्वकर्म-वासना-प्रधानोऽयं समाहारः । कार्य-भूतश् चराचर-प्राणि-रूपो बीजाद् बीजम् इव प्रवाहापन्नो विसर्ग उच्यते। व्यष्टि-सृष्टि-विसर्ग इत्य् अर्थः । अनेनोतिर् अप्य् उक्ता ।**


> **वृत्तिर् भूतानि भूतानां चराणाम् अचराणि च ।**  
> **कृता स्वेन नॄणां तत्र कामाच् चोदनयापि वा ॥** [भा।पु। १२.७.१३]

**चराणां भूतानां सामान्यतोऽचराणि, च-काराच् चराणि च, कामाद् वृत्तिः । तत्र तु नॄणां स्वेन स्वभावेन कामाच् चोदनयापि वा या नियता वृत्तिर् जीविका कृता, सा वृत्तिर् उच्यत इत्य् अर्थः ।**


> **रक्षाच्युतावतारेहा विश्वस्यानुयुगे युगे ।**  
> **तिर्यङ्-मर्त्यर्षिदेवेषु हन्यन्ते यैस् त्रयी-द्विषः ॥** [भा।पु। १२.७.१४]

**यैर् अवतारैः । अनेनेश-कथा । स्थानं पोषणं चेति त्रयम् उक्तम् ।**


> **मन्वन्तरं मनुर् देवा मनु-पुत्राः सुरेश्वराः ।**  
> **ऋषयोऽंशावताराश् च हरेः षड्-विधम् उच्यते ॥** [भा।पु। १२.७.१५]

**मन्व्-आद्य्-आचरण-कथनेन सद्-धर्म एवात्र विवक्षित इत्य् अर्थः । ततश् च प्राक्तन-ग्रन्थेनैकार्थ्यम् ।**


> **राज्ञां ब्रह्म-प्रसूतानां वंशस् त्रैकालिकोऽन्वयः ।**  
> **वंश्यानुचरितं तेषां वृत्तं वंशधराश् च ये ॥** [भा।पु। १२.७.१६]

**तेषां राज्ञां ये च वंश-धरास् तेषां वृत्तं वंश्यानुचरितम् ॥१५-२०॥(६२)**

**सर्व-संवादिनी : _न व्याख्यातम्।_**

**बलदेवः :** उद्दिष्टानां सर्गादीनां क्रमेण लक्षणानि दर्शयितुम् आह—अथेत्यादि । अव्याकृतेति त्रिवृत्-पदं महतोऽपि विशेषणं बोध्यम् । सात्त्विकी राजसश् चैव तामसश् च त्रिधा महान् [वि।पु। १.२.३४] इति श्री-वैष्णवात् । पुरुषः परमात्मा विरिञ्चान्तःस्थ इति बोध्यम् । स्फुटार्थानि शिष्टानि ॥६२॥

**गौर-किशोर-गोस्वामी-** संस्थानादीनां लक्षणानि विवृणोति “नैमित्तिकः” इति । भुक्त-शिष्ट-कर्म-विशिष्टः जीवः अनुशायी, भोगावशिष्ट-कर्म हि अनुशयः स्फुटार्थानि इतराणि ॥६२॥

> —ओ)०(ओ—  
> **नैमित्तिकः प्राकृतिको नित्य आत्यन्तिको लयः ।**  
> **संस्थेति कविभिः प्रोक्तश् चतुर्धास्य स्वभावतः ॥** [भा।पु। १२.७.१७]

**अस्य परमेश्वरस्य । स्वभावतः शक्तितः । आत्यन्तिक इत्य् अनेन मुक्तिर् अप्य् अत्र प्रवेशिता ।**


> **हेतुर् जीवोऽस्य सर्गादेर् अविद्या-कर्म-कारकः ।**  
> **यं चानुशयिनं प्राहुर् अव्याकृतम् उतापरे ॥ [भा।पु। १२.७.१८]**

**हेतुर् निमित्तम् । अस्य विश्वस्य । यतोऽयम् अविद्यया कर्म-कारकः । यम् एव हेतुं केचिच् चैतन्य-प्राधानेनानुशयिनं प्राहुः । अपर उपाधि-प्राधान्येनाव्याकृतम् इति ।**


> **व्यतिरेकान्वयो यस्य जाग्रत्-स्वप्न-सुषुप्तिषु ।**  
> **मायामयेषु तद् ब्रह्म जीव-वृत्तिष्व् अपाश्रयः ॥** [भा।पु। १२.७.१९]

**श्री-बादरायण-समाधि-लब्धार्थ-विरोधाद् अत्र च जीव-शुद्ध-स्वरूपम् एवाश्रयत्वेन न व्याख्यायते किन्त्व् अयम् एवार्थः । जाग्रद्-आदिष्व् अवस्थासु, मायामयेषु माया-शक्ति-कल्पितेषु महद्-आदि-द्रव्येषु च । केवल-स्वरूपेण व्यतिरेकः परम-साक्षितयान्वयश् च यस्य तद् ब्रह्म जीवानां वृत्तिषु शुद्द-स्वरूपतया सोपाधितया च वर्तनेषु स्थितिष्व् अपाश्रयः । सर्वम् अत्य् अतिक्रम्याश्रय इत्य् अर्थः । अप इत्य् एतत् खलु वर्जने, वर्जनं चातिक्रमे पर्यवस्यतीति ।** 

**तद् एवम् अपाश्रयाभिव्यक्ति-द्वार-भूतं हेतु-शब्द-व्यपदिष्टस्य जीवस्य शुद्ध-स्वरूप-ज्ञानम् आह द्वाभ्याम् ।** 


> **पदार्थेषु यथा द्रव्यं तन्-मात्रं रूप-नामसु ।**  
> **बीजादि-पञ्चतां तासु ह्य् अवस्थासु युतायुतम् ॥**   
> **विरमेत यदा चित्तं हित्वा वृत्ति-त्रयं स्वयम् ।**  
> **योगेन वा तद्-आत्मानं वेदेहाया निवर्तते ॥** [भा।पु। १२.७.२०-२१]

**रूप-नामात्मकेषु पदार्थेषु घटादिषु यथा द्रव्यं पृथिव्य्-आदि-युतम् अयुतं च भवति । कार्य-दृष्टिं विनाप्य् उपलम्भात् । तथा तन्-मात्रं शुद्धं जीव-चैतन्य-मात्रं वस्तु गर्भाधानादि-पञ्चतान्तासु नवस्व् अप्य् अवस्थास्व् अविद्यया युतं स्वतस् त्व् अयुतम् इति शुद्धम् आत्मानम् इत्थं ज्ञात्वा निर्विण्णः सन्न् अपाश्रयानुसन्धान-योग्यो भवतीत्य् आह विरमेतेति । वृत्ति-त्रयं जाग्रत्-स्वप्न-सुषुप्ति-रूपम् । आत्मानं परमात्मानम् । स्वयं वामदेवादेर् इव मायामयत्वानुसन्धानेन देवहूत्य्-आदेर् इवानिष्ठितेन योगेन वा । ततश् चेहायास् तद्-अनुशीलन-व्यतिरिक्त-चेष्टायाः ॥** 

**॥ १२.७ ॥ श्री-सूतः ॥ उद्दिष्टः सम्बन्धः ॥१५-२४॥**

**सर्व-संवादिनी :**प्रलय-लक्षणम् आह—नैमित्तिक [भा।पु। १२.७.१७] इति । एषां [प्रलयानां] लक्षणं द्वादशे चतुर्थाध्यायेऽनुसन्धेयं [भा।पु। १२.४.३-३८] । प्रलयस् तु मन्वन्तरान्तेऽपि भवति । यथा श्री-विष्णु-धर्मोत्तरे प्रथम-काण्डे, 


> वज्र उवाच—  
> मन्वन्तरे परिक्षीणे यादृशी द्विज जायते ।   
> समवस्था महाभाग तादृशी वक्तुमर्हसि ॥  
> मार्कण्डेय उवाच—  
> मन्वन्तरे परिक्षीणे देवा मन्वन्तरेश्वराः ।   
> महर्लोकमथासाद्य तिष्ठन्ति गतकल्मषाः ॥  
> मनुश् च सह शक्रेण देवाश् च यदुनन्दन ।   
> ब्रह्म-लोकं प्रपद्यन्ते पुनर्-आवृत्ति-दुर्लभम् ॥   
> ऋषयश् च तथा सप्त तत्र तिष्ठन्ति ते सदा ।   
> अधिकारं विना सर्वे सदृशाः परमेष्ठिनः ॥  
> भू-तलं सकलं वज्र तोय-रूपी महेश्वरः ।   
> ऊर्मि-माली महावेगः सर्वम् आवृत्य तिष्ठति ॥  
> भूर्-लोकम् आश्रितं सर्वं तदा नश्यति यादव ।   
> न विनश्यन्ति राजेन्द्र विश्रुताः कुल-पर्वताः ॥

अत्र कुल-पर्वता महेन्द्र-मलयेत्य्-आदयः ।


> शेषं विनश्यति जगत् स्थावरं जङ्गमं च यत् ।   
> नौर् भूत्वा तु मही देवी तदा यदु-कुलोद्भव ॥  
> धारयत्य् अथ बीजानि सर्वाण्य् एवाविशेषतः ।   
> आकर्षति तु तां नावं स्थानात् स्थानं तु लीलया ॥  
> कर्षमाणं तु तां नावं देव-देवं जगत्-पतिम् ।   
> स्तुवन्ति ऋषयः सर्व दिव्यैः कर्मभिर् अच्युतम् ॥   
> घूर्णमानस् तदा मत्स्यो जल-वेगोर्मि-सङ्कुले ।   
> घूर्णमानां तु तां नावं नयत्य् अमित-विक्रमः ॥   
> हिमाद्रि-शिखरे नावं बद्ध्वा देवो जगत्-पतिः ।   
> मत्स्यस् त्व् अदृश्यो भवति ते च तिष्ठन्ति तत्रगाः ॥   
> कृत-तुल्यं तदा कालं तावत् प्रक्षालनं स्मृतम् ।   
> आपः शमम् अथो यान्ति यथा-पूर्वं नराधिप ।   
> ऋषयः मनुश्चैव सर्वं कुर्वन्ति ते तदा ॥   
> मन्वन्तरान्ते जगताम् अवस्था   
> मयेरिता ते यदु-वृन्द-नाथ ।   
> अतः परं किं तव कीर्तनीयं   
> समासतस् तद् वद भूमि-पाल ॥ इति ।

एवं सर्व-मन्वन्तरेषु संहार इत्य्-आदि-प्रकरणं श्री-हरिवंशे तदीय-टीकासु च स्पष्टम् एव । अत एव पञ्चम-षष्ठ-मन्वन्तरान्ते श्री-भागवतेऽपि प्रलयो वर्ण्यते—


> चाक्षुषे त्व् अन्तरे प्राप्ते प्राक्-सर्गे काल-विद्रुते ।   
> य ससर्जे प्रजा इष्टाः स दक्षो दैवचोदितः ॥ [४.३०.४९] इत्य् आदौ ॥   
> रूपं स जगृहे मात्स्यं चाक्षुषान्तर-सम्प्लवे ।   
> नाव्यारोप्य महीमय्याम् अपाद् वैवस्वतं मनुम् ॥ [भा।पु। १.३.१५] इत्य् आदौ च ।

तथा च भारत-तात्पर्ये श्री-मध्वाचार्याः—मन्वन्तर-प्रलये मत्स्य-रूपो विद्या-मदान् मनवे देव-देव [३.४३] इति । द्वादशे शौनक-वाक्ये—


> स वा अस्मत्-कुलोत्पन्नः कल्पेऽस्मिन् भार्गवोत्तमः ।   
> नैवाधुनापि भूतानां संप्लवः कोऽपि जायते ॥ [भा।पु। १२.८.३]

इत्य् अत्र तद्-अस्वीकारस् तु कल्पान्त-प्रलय-विषय एव, येन ग्रस्तम् इदं जगद् [भा।पु। १२.८.२] इत्य् उक्तत्वात्, मन्वन्तर-प्रलये भावि-मन्वादीनाम् अपि स्थितेश् च । सष्ठे तु प्रलयोऽन्यस्मान् मन्वन्तराद् विलक्षणः, त्रैलोक्यस्यैव मज्जनात् । तथा चाष्टमे श्री-मत्स्य-देवेनोक्तम्—


> त्रिलोक्यां लीयमानायां संवर्ताम्भसि वै तदा ।   
> उपस्थास्यति नौः काचिद् विशाला त्वां मयेरिता ॥ [भा।पु। ८.२४.३३] इति ।

एतद् अपेक्षयैव तत्र शुकेनापि योऽसाव् अस्मिन् महा-कल्पे [भा।पु। ८.२४.११] इत्य् उक्तम् । कल्प-शब्दस्य प्रलय-मात्र-वाचित्वात् । महच्-छब्दस्य मन्वन्तरान्तर-प्रलयापेक्षत्वात्, सम्वर्त्तः प्रलयः कल्पः क्षयः कल्पान्त इत्य् अपि इत्य् अमरः । अतस् त्रैलोक्य-मज्जन-हेतोर् एव दैनन्दिन-प्रलयवद् ब्रह्मापि तदा सत्य-युग-समान-काले प्रलये श्री-नारायण-नाभि-कमले विश्राम्यति । यत एव तत्र विश्रमण-साम्यात्, यावद् ब्राह्मी निशा [भा।पु। ८.२४.३७] इति निशा-शब्दः प्रयुक्तः । तत्र च त्रैलोक्य-मज्जनेऽपि केषाञ्चिद् देवासुरादीनाम् असमाप्त-भोगानां स्थितिस् तां नावम् आलम्ब्यैव । यद् उक्तं श्री-मत्स्य-देवेनैव सत्यव्रतं प्रति—


> त्वं तावद् ओषधीः सर्वा बीजान्य् उच्चावचानि च ।   
> सप्तर्षिभिः परिवृतः सर्व-सत्त्वोपबृंहितः ॥ [भा।पु। ८.२४.३४] इति ।

तस्मात् सिद्धे मन्वन्तर-प्रलये, तस्यापि नैमित्तिकत्वाच् चतुष्टयानतिरिक्तत्वम् । अन्योऽप्य् अकस्मात् प्रलयः श्रूयते यथा स्वायम्भुव-मन्वन्तर-सृष्ट्य्-आरम्भे, यथा सष्ठ-मन्वन्तर-मध्ये प्राचेतस-दक्ष-दौहित्र-हिरण्याक्ष-वधे । उभयोर् ऐक्येन कथनं तु तृतीये लीला-साजात्येनैव ज्ञेयम् । यथा पाद्म-ब्राह्म-कल्पयोः क्वचित् क्वचित् साङ्कर्यम्, तद्वत् । तस्मात्—निरोधोऽस्यानुशयनम् आत्मनः सह शक्तिभिः [भा।पु। २.१०.६] इत्य् एतल्-लक्षणम् अप्य् उपलक्षणम् एव नित्य-प्रलयेऽपि तद्-अव्याप्तेः ॥१५-२४॥ (६३)

**बलदेवः :** पूर्वोक्तायां दश-लक्षण्यां मुक्तिर् एक-लक्षणम् । अस्यां तु चतुर्विधानां संस्थायाम् आत्यन्तिक-लय-शब्दिता मुक्तिर् आनीतेति । यं चानुशयिनम् इति भुक्त-शिष्ट-कर्म-विशिष्टो जीवोनुशयीत्य् उच्यते । रूपेति मूर्त्या संज्ञया चोपेतेष्व् इत्य् अर्थः । कार्य-दृष्टिम् इति घटादिभ्यः पृथग् अपि पृथ्व्यादेः प्राप्तेर् इत्य् अर्थः । अपाश्रयेति ईश्वर-ध्यान-योग्यो भवतीत्य् अर्थः । स्वयम् इति वामदेवः खलु गर्भस्य एव परमात्मानं बुबुधे, योगेन देवहूतीत्य् अर्थः ॥६३॥

**राधामोहन-गोस्वामी :** बादरायणेति । तत्-समाधि-लब्ध-ब्रह्म-जीव-भेदेन विरोधाद् इत्य् अर्थः । जाग्रद्-आदिषु जीव-वृत्तिषु माया-मयेषु देहादिषु जीव-स्वरूपस्योपाध्य्-उपाहितस्योपाधि-व्यतिरेकोऽस्ति, तेन तदानीमभिमानितेति । शुद्ध-जीवोऽपि श्लोकोऽत्र तात्पर्य-विषयो भवितुम् अर्हति, तथापि तस्य ब्रह्मत्वं न घटते । प्राग्-उक्त-समाधि-लब्धार्थ-विरोधात् सुषुप्ते निरुक्तान्वयासत्त्वाच् च न जीव-परतया व्याख्यायते इति भावः । केवल-स्व-स्वरूपेण निरुपाध्य्-अंशेन व्यतिरेक इति । तेन ब्रह्मणस् तुरीयत्वं परम-साक्षितया शुद्ध-जीवस्य साक्षाद्-दर्शन-शक्त्य्-उद्बोधकतयाऽन्वयश् चेति । शिवम् अद्वैतं चतुर्थं मन्यन्ते [नृपु। ४.२] इति श्रुतेः, तुरीयं त्रिषु सन्ततम् इति स्मृतेश् च । एकादशात् जीवोऽल्प-शक्तिर् अल्पज्ञः इत्य्-आदि श्रुत्या जीवस्य स्वतः-सिद्ध-ज्ञानाभावात्, बुद्धेश् चोदयिता यश् च चिद्-आत्मा पुरुषो विराट् इति गायत्र्य्-अर्थ-विवरण-याज्ञवल्क्य-वचनात् । को ह्य् एवान्यात् कः प्राण्यात् यद् एष आकाश आनन्दो न स्यात्, एष ह्य् एवानन्दयति जीवान् इति रामानुज-भाष्य-धृत-श्रुतेश् च । जीवस्य मुक्तता-दशायां दशा-त्रयातीतत्वेऽपि न तदानीं द्शा-त्रयान्वय इति तद्-व्यावृत्तिः । रूप-नामात्मकेषु रूप-नाम-युक्तेषु पञ्चता मरणम्, द्रव्यस्य पृथिव्यादेः । 

**गौर-किशोर-गोस्वामी-** 

श्री-गौरोरो-विलासिनी देवी विष्णु-प्रियाभिधा । 

अनुजो यादवानन्दः तस्या ज्ञेयः सुभक्तिमान् ॥

तद्-वंश-सम्भूतः श्रीमत्-कुञ्जलालो महामतिः ।

अहं तस्य सुतो ज्येष्ठो गौर-किशोर-संज्ञकः ॥

टीका विरचिता ह्य् एषा नाम्ना स्वर्ण-लता मया ।

वैष्णव-परितोषार्थं सन्दर्भार्थ-प्रबोधिनी ॥

श्रीमद्-गौराङ्ग-चन्द्रस्य विष्णु-प्रियान्वितस्य च ।

तद्-भक्त-जन-वर्गाणां कृपातः पूर्णताम् इता ॥

ग्रह-शर-गुरु-भूपे शकाब्दे कुम्भगे रवौ ।

मया प्रकाशिता टीका सन्दर्भेण समायुता ॥

वामे विष्णु-प्रिया यस्य सव्ये लक्ष्मीप्रिया सती ।

सम्मुखे यादवाचार्यः पश्चाच् च सेवकाः स्थिताः ॥

चरणं शरणं तस्य यातु स्वर्ण-लता मम ।

विजयते सदा चैवं गौरचन्द्रो महाप्रभुः ॥ 

इति श्री-गौरकिशोर-गोस्वामि-वेदान्त-तीर्थ-विरचिता तत्त्व-सन्दर्भ-टीका स्वर्ण-लता समाप्ता ॥

**इति श्री-कलि-युग-पावन-स्व-भजन-विभाजन-प्रयोजनावतार-श्री-श्री-भगवत्-कृष्ण-चैतन्य-देव-चरणानुचर-विश्व-वैष्णव-राज-सभाजन-भाजन-श्री-रूप-सनातनानुशासन-भारती-गर्भे श्री-भागवत-सन्दर्भे तत्त्व-सन्दर्भो नाम प्रथमः सन्दर्भः ॥**

**बलदेवः :** इति कलीति कलि-युग-पावनं यत् स्व-भजनं तस्य विभजनं विस्तरणं प्रयोजनं यस्य तादृशोऽवतारः प्रादुर्भावो यस्य, तस्य श्री-भगवत्-कृष्ण-चैतन्य-देवस्य चरणयोर् अनुचरौ, विश्वस्मिन् ये वैष्णव-राजास् तेषां सभासु यत् स-भाजनं सत्-कारस् तस्य भाजने पात्रे च यौ श्री-रूप-सनातनौ तयोर् अनुशासन-भारत्य उपदेश-वाक्यानि गर्भे मध्ये यस्य तस्मिन् ॥

टिप्पणी तत्त्व-सन्दर्भे विद्या-भूषण-निर्मिता ।

श्री-जीव-पाठ-संपृक्ता सद्भिर् एषा विशोध्यताम् ॥

इति श्रीमद्-बलदेव-विद्या-भूषण-विरचिता तत्त्व-सन्दर्भ-टिप्पणी समाप्ता ॥


## नोतेस्

