+++
title = "३ परमात्मा"

+++






ṣaṭ-sandarbha-nāmaka-  
śrī-bhāgavata-sandarbhe tṛtīyaḥ  
paramātma-sandarbhaḥ
sarva-saṁvādinī-samupetaḥ


<details><summary>English</summary>

Version 3.01

2006.06.23

Three texts were used in preparing this edition:



1. (ed.) Chinmayi Chatterjee (Calcutta: Jadavpur University, 1972). This edition is riddled with errors and does not appear to have used a reliable source. For this reason, not all of its readings have been noted.
2. With _Sarva-saṁvādinī_. (ed.) Haridas Shastri (Vrindavan: Gadai Gaurahari Press, 1983). This edition is based on (3)
3. (ed.) Puridāsa. Kalikata, 1951. This is a critical edition making use of 10 different texts, listed here.
* (ka) varāha-nagara-śrī-gaurāṅga-grantha-mandira-stha-1216-saṅkhyaka-kara-lipiḥ.
* (kha) śrī-vṛndāvana-vāsi-śrīmad-vanamāli-lāla-gosvāmi-mahodayasya granthāgāre rakṣitā kara-lipiḥ.
* (ga) 1716-tama-śakābde likhitā śrī-vṛndāvana-keśighāṭa-ṭhora-nivāsi-śrīmad-vaiṣṇava-caraṇa-dāsa-mahāśaya-sakāśāt prāptā karalipiḥ;
* (gha) purī-śrī-gaṅgā-mātā-maṭhastha-123-saṅkhyaka-karalipiḥ;
* (ṅa) ḍhākā-viśvavidyālaya-granthāgāra-sthā 2396-si-saṅkhyaka-karalipiḥ;
* (ca) baṅgīya-sāhitya-pariṣat-sthitā 1443-saṅkhyaka-karalipiḥ;
* (cha) śrī-gauḍa-maṇḍalataḥ prāptā karalipiḥ;
* (ja) 1299-tama-baṅgābde murśidābāda-barahamapurataḥ śrī-rāma-nārāyaṇa-vidyāratna-sampādito granthaḥ;
* (jha) 1307-tama-baṅgābde śrī-śyāmalāla-gosvāmi-sampādito granthaḥ;
* (ña) 1348-tama-baṅgābde śrī-rādhā-ramaṇa-gosvāmi-vedānta-bhūṣaṇena sampāditaḥ “Indian Research Institute” ity-ākhya-saṁsthayā śrī-bhāratī-granthamālāyāṁ prakāśito granthaḥ.

</details>


ṣaṭ-sandarbha-nāmaka-
śrī-bhāgavata-sandarbhe tṛtīyaḥ

paramātma-sandarbhaḥ

śrī-kṛṣṇa-caitanya-devo jayati |[^1]

tau santoṣayatā santau śrīla-rūpa-sanātanau |

[^1]:
     śrī-kṛṣṇo jayati (ga), śrī-kṛṣṇa-caitanyāya namaḥ (gha); śrī-vṛndāvana-candrāya namaḥ (cha)


dākṣiṇātyena bhaṭṭena punar etad vivicyate ||i||

tasyādyaṁ granthanālekhaṁ krānta-vyutkrānta-khaṇḍitam[^2] |

[^2]:
     krāntam utkrānta- (Jadavpur)


paryālocyātha paryāyaṁ kṛtvā likhati jīvakaḥ ||ii||

> 

**[1.1]**

atha paramātmā vivriyate | yadyapi paramātmatvaṁ vaikuṇṭhe’pi prabhor asti, tad api ca bhagavattāṅgaṁ, tat syād itthaṁ[^3] jagad-gataṁ vācyam |[^4] tatra taṁ jagad-gata-jīva-nirūpaṇa-pūrvakaṁ nirūpayati dvābhyām—

[^3]:
     _itītthaṁ_ iti krama-sandarbha-pāṭhaḥ.


[^4]:
     Sentence from _yadyapi_ not in Jadavpur.



> **kṣetrajña etā manaso vibhūtīr**  
> **jīvasya māyā-racitasya nityāḥ |**  
> **āvirhitāḥ kvāpi tirohitāś ca**  
> **śuddho vicaṣṭe hy aviśuddha-kartuḥ || **[bhā.pu. 5.11.12]  
> **kṣetrajña ātmā puruṣaḥ purāṇaḥ**  
> **sākṣāt svayaṁ jyotir ajaḥ pareśaḥ |**  
> **nārāyaṇo bhagavān vāsudevaḥ**  
> **sva-māyayātmany avadhīyamānaḥ || **[bhā.pu. 5.11.13]

yaḥ **śuddho**’pi māyātaḥ paro’pi **māyā-racitasya** vakṣyamāṇasya sarva-kṣetrasya[^5] māyayā[^6] kalpitasya **manaso**’ntaḥ-karaṇasya **etāḥ **prasiddhā **vibhūtīr** vṛttīr **vicaṣṭe** viśeṣeṇa paśyati, paśyaṁs tatrāviṣṭo bhavati, sa khalv asau jīva-nāmā sva-śarīra-dvaya-lakṣaṇa-kṣetrasya jñātṛtvāt **kṣetrajña** ucyate ity arthaḥ |

[^5]:
     sarva-kṣetrajñasya iti vividha-pāṇḍulipibhyaḥ purīdāsair dhṛtaḥ krama-sandarbha-pāṭhaḥ.


[^6]:
     bhagavato māyayā iti krama-sandarbhasya kha-[baṅgīya-sāhitya-pariṣat-sthita-137-sāṅkhyaka-]karalipeḥ pāṭhaḥ. purīdāsa-saṁskaraṇe draṣṭavyaḥ.


tad uktam—


> yayā saṁmohito jīva ātmānaṁ triguṇātmakaṁ |  
> paro’pi manute’narthaṁ tat-kṛtaṁ cābhipadyate || [bhā.pu. 1.7.5] iti |

tasya **manasaḥ** kīdṛśatayā māyā-racitasya ? tatrāha—**jīvasya** jīvopādhitayā jīva-tādātmyena **racitasya** | tataś ca tattayopacaryamāṇasyety arthaḥ | tataś ca kīdṛśasya ? **aviśuddhaṁ** bhagavad-bahirmukhaṁ karma karotīti tādṛśasya | kīdṛśīr **vibhūtīḥ** ? **nityā** anādita evānugatāḥ | atra ca kadā kīdṛśīḥ ? ity apekṣāyām āha—jāgrat-svapnayor **āvirbhūtāḥ** suṣuptau **tirohitāś** **ca** iti |[^7]

yas tu… 

[^7]:
     _yaḥ śuddho'pi… tirohitāś ceti_ ity atra kha-karalipeḥ paṭhāntaram—manaso mana-ādy-upādher jīvasyādhyātmikāvasthasya draṣṭuḥ, ata eva māyā-racitasya tayānyathātvam iva prāptasya, tasmād evāviśuddha-kartur aviśuddhaś cāsau kartā karma-sūtra-patiś ceti tasya, aviśuddhaṁ bhagavad-bahirmukhaṁ karma tat-kartur vā | nityāḥ pravāha-rūpeṇāvicchinnā jāgrat-svapnayor āvirbhūtā vibhūtīḥ paśyati, kvāpi suṣuptau tirohitāḥ paśyati | kevalaṁ paśyaty eva, na tu tatra tatra saṁsakto bhavatīti so'vasthā-traya-sākṣī, tasyaiva tūrya-rūpaḥ kṣetrajño jīvaḥ śuddha ity arthaḥ | ekasya yugapac chuddhatvam aśuddhatvaṁ ceti vyavasthā tu vastutas tasmin nāsti, kintv ajñānenaivāsau tad ātmani manyata ity abhiprāyeṇa tathoktaṁ śrī-bhagavatā, baddho mukta iti vyākhyā guṇato me na vastutaḥ [bhā.pu. 11.11.1] iti ||




* **purāṇo** jagat-kāraṇa-bhūtaḥ **puruṣaḥ,** ādyo’vatāraḥ puruṣaḥ parasya [bhā.pu. 2.6.41] ity-ādi dvitīyādau prasiddhaḥ, 
* **sākṣād** eva **svayaṁ-jyotiḥ** sva-prakāśaḥ, na tu jīvavad anyāpekṣayā; 
* **ajo** janmādi-śūnyaḥ; 
* **pareṣāṁ** brahmādīnāṁ ap**īśaḥ****;**[^8] 

[^8]:

     apīśvarasya (ja)



* **nāraṁ** jīva-samūhaḥ sva-niyamyatven**āyanaṁ **yasya saḥ; 
* **bhagavān** aiśvaryādy-aṁśavān, bhagavad-aṁśatvāt; 
* **vāsudevaḥ** sarva-bhūtānām āśrayaḥ; 

**sva-māyayā** sva-svarūpa-śaktyā **ātmani** sva-svarūpe **avadhīyamānaḥ** avasthāpyamānaḥ, karma-kartṛ-prayogaḥ; māyāyāṁ māyike’py antaryāmitvena[^9] praviṣṭo’pi svarūpa-śaktyā svarūpa-stha eva, na tu tat-saṁsakta ity arthaḥ, vāsudevatvena sarva-kṣetra-jñātṛtvāt, 

[^9]:
     antaryāmitayā (jha)


…so’paro māyā-mohito jīvo māyā-rahitaḥ śuddhaḥ[^10] **kṣetrajñaḥ** |** ātmā** paramātmeti |

[^10]:
     māyā-mohitāt jīvād anyaḥ, māyā-rahitaḥ śuddhaḥ | (jha; krama-sandarbha)


tad evam api mukhyaṁ kṣetrajñatvaṁ paramātmany eva | tad uktam—


> sarvaṁ pumān veda guṇāṁś ca taj-jño   
> na veda sarvajñam anantam īḍe [bhā.pu. 6.4.25] iti | 

**[1.2]**

śrī-gītopaniṣatsu—


> idaṁ śarīraṁ kaunteya kṣetram ity abhidhīyate |  
> etad yo vetti taṁ prāhuḥ kṣetrajña iti tad-vidaḥ ||  
> kṣetrajñaṁ cāpi māṁ viddhi sarva-kṣetreṣu bhārata |  
> kṣetra-kṣetrajñayor jñānaṁ yat taj jñānaṁ mataṁ mama || [gītā 13.1-2]

atra khalu_ kṣetrajñaṁ cāpi māṁ viddhi_ iti sarveṣv api kṣetreṣu māṁ ca kṣetrajñaṁ viddhi, na tu jīvam iva sva-sva-kṣetra evety evārthaṁ vahati[^11] | na ca jīveśayoḥ sāmānādhikaraṇyena nirviśeṣa-cid-vastv eva jñeyatayā nirdiśati, _sarva-kṣetreṣu_ ity asya vaiyarthyāpatteḥ,[^12] jñeyaṁ yat tat pravakṣyāmi [gītā 13.12] ity-ādinā, sarvataḥ pāṇi-pādaṁ tad sarvato’kṣi-śiro-mukham [gītā 13.13] ity-ādinā sa-viśeṣasyaiva[^13] nirdekṣyamāṇatvāt,[^14] amānitvam [gītā 13.7-11] ity-ādinā jñānasya ca tathopadekṣyamāṇatvāt | 

[^11]:
     evety evārthaṁ vahati (jha)


[^12]:
     vaiyarthyopapatteḥ (ṅa)


[^13]:
     sa-viśeṣatvasyaiva (krama-sandarbhaḥ)


[^14]:
     nirdeśyamāṇatvāt (kha), nirdiṣṭatvāt (krama-sandarbha,ṅa)


kiṁ ca, "kṣetrajñaṁ cāpi" ity atra tat tvam asi [chā.u. 6.8.7] itivat sāmānādhikaraṇyena tan-nirviśeṣa-jñāne vivakṣite, "kṣetrajñeśvarayor jñānam" ity evānūdyeta, na tu "kṣetra-kṣetrajñayor jñānam" iti | kintu kṣetra-kṣetrajñayor ity asyāyam arthaḥ—dvividhayor api kṣetra-kṣetrajñayor jñānaṁ, tan mamaiva jñānaṁ matam, anyārthas tu parāmarśaḥ [ve.sū. 1.3.20] iti nyāyena maj-jñānaika-tātparyakam ity arthaḥ, jñeyasyaikatvenaiva nirdiṣṭatvāt, yogyatvāc ca |

na ca nirīśvara-sāṅkhyavat kṣetra-kṣetrajña-mātra-vibhāgād atra jñānaṁ mataṁ, _mām_ ity[^15] aneneśvarasyāpekṣitatvāt |

[^15]:
     mamety (Jādavpur)


na ca vivarta-vādavad īśvarasyāpi bhrama-mātra-pratīta-puruṣatvam, tad-vacana-lakṣaṇa-sa-veda-gītādi-śāstrāṇām[^16] aprāmāṇyāt, bauddha-vādāpatteḥ| tasyāṁ ca satyāṁ bauddhānām iva vivarta-vādināṁ tad-vyākhyānāyukteḥ | 

[^16]:
     -lakṣaṇasya (ja)


na ca tasya satya-puruṣatve’pi nirviśeṣa-jñānam eva mokṣa-sādhanam iti tadīya-śāstrāntarataḥ samāhāryam, evaṁ satata-yuktā ye [12.1] ity-ādi-pūrvādhyāye nirviśeṣa-jñānasya heyatvena vivakṣitatvāt | tatraiva ca, ye tu sarvāṇi karmāṇi [12.6] ity-ādinānanya-bhaktān uddiśya, teṣām ahaṁ samuddhartā mṛtyu-saṁsāra-sāgarāt [12.7] ity anena taj-jñānāpekṣāpi nādṛteti[^17] | tad uktam ekādaśe svayaṁ bhagavatā—yat karmabhir yat tapasā[^18] [bhā.pu. 11.20.32-33] ity-ādi | mokṣa-dharme ca—

[^17]:
     na dṛśyate (cha)


[^18]:
     yat karmabhir yat tapasā jñāna-vairāgyataś ca yat |
    yogena dāna-dharmeṇa śreyobhir itarair api ||
    sarvaṁ mad-bhakti-yogena mad-bhakto labhate’ñjasā |



> yā vai sādhana-sampattiḥ puruṣārtha-catuṣṭaye |  
> tayā vinā tad āpnoti naro nārāyaṇāśrayaḥ || iti |[^19]

atra tu pūrvādhyāya-viślāghitaṁ tad evāvṛthā-kartuṁ sa-viśeṣatayā nirdiśya, 

[^19]:
     tatra mūle na prāptam.



> iti kṣetraṁ tathā jñānaṁ jñeyaṁ coktaṁ samāsataḥ |  
> mad-bhakta etad vijñāya mad-bhāvāyopapadyate || [gītā 13.18]

ity antena bhakti-saṁvalitatayā sukarārtha-prāyaṁ kṛtam | ata evātra vyaṣṭi-kṣetrajña eva bhaktatvena nirdiṣṭaḥ, samaṣṭi-kṣetrajñas tu jñeyatveneti kṣetra-jñānābhyāṁ saha jñeyasya pāṭhād anusmārya, tad-anantaraṁ ca tasya tasya ca jīvatvam īśvaratvaṁ ca kṣaraṁ neti darśitam | yataḥ—


> puruṣaḥ prakṛti-stho hi bhuṅkte prakṛti-jān guṇān |  
> kāraṇaṁ guṇa-saṅgo’sya sad-asad-yoni-janmasu || [gītā 13.21]

iti jīvasya prakṛti-sthatvaṁ nirdiśya, svatas tasyāprākṛtatva-darśanayā sphuṭam evākṣaratvaṁ jñāpitam |


> upadraṣṭānumantā ca bhartā bhoktā maheśvaraḥ |  
> paramātmeti cāpy ukto dehe’smin puruṣaḥ paraḥ || [gītā 13.22]

iti jīvāt paratvena nirdiṣṭasya paramātmākhya-puruṣasya tu kaimutyenaiva tad darśitam | 


> dvāv imau puruṣau loke kṣaraś cākṣara eva ca |  
> kṣaraḥ sarvāṇi bhūtāni kūṭa-stho’kṣara ucyate ||   
> uttamaḥ puruṣas tv anyaḥ paramātmety udāhṛtaḥ |  
> yo loka-trayam āviśya bibharty avyaya īśvaraḥ || [gītā 15.16-17]

ity atra jīvasyāpy akṣaratvaṁ kaṇṭhoktam eva | tatropadraṣṭā parama-sākṣī | anumantā tat-tat-karmānurūpaḥ pravartakaḥ | bhartā poṣakaḥ | bhoktā pālayitā| maheśvaraḥ sarvādhikartā | paramātmā sarvāntaryāmīti vyākhyeyam | 

uttara-padyayos tu kūṭastha eka-rūpatayā tu yaḥ kāla-vyāpī sa kūṭasthaḥ ity amara-koṣād avagatārthaḥ | asau śuddha-jīva eva, "uttamaḥ puruṣas tv anyaḥ" ity uttarāt | tad evam atrāpi kṣetra-kṣetrajña-sarva-kṣetrajñā uktāḥ | atra cottarayor "anyaḥ" ity anena bhinnayor eva sator akṣarayor na tat-tad-rūpatā-parityāgaḥ sambhaved iti, na kadācid api nirviśeṣa-rūpenāvasthitir iti darśitam | tasmān mad-bhāvāyopapadyate [gītā 13.18] iti yad uktaṁ, tad api tat-sārṣṭi-prāpti-tātparyakam<sup> </sup>| tad evaṁ dvayor akṣaratvena sāmye’pi jīvasya hīna-śaktitvāt prakṛty-āviṣṭasya tan-nivṛtty-artham īśvara eva bhajanīyatvena jñeya iti bhāvaḥ |

**[1.3]**

tasmād idaṁ śarīram [gītā_ _13.1]_ _ity-ādikaṁ punar itthaṁ vivecanīyam | "idam" iti sva-svāparokṣam ity arthaḥ | śarīra-kṣetrayor[^20] ekaikatvena grahaṇam atra vyakti-paryavasānena jāti-puraskāreṇaiveti gamyate, "sarva-kṣetreṣu" iti bahu-vacanenānuvādāt | "etad yo vetti" ity atra deho’savo’kṣā-manava ity ādau, sarvaṁ pumān veda-guṇāṁś ca taj-jñaḥ [bhā.pu. 6.4.25][^21] ity-ukta-diśā, **kṣetrajña etā manaso vibhūtīr** [bhā.pu. 5.11.12] ity-ukta-diśā ca jānātīty arthaḥ|

[^20]:
     śarīra-kṣetrajñayor (ja)


[^21]:
     deho’savo’kṣā manavo bhūta-mātrām
    ātmānam anyaṁ ca viduḥ paraṁ yat | 
    sarvaṁ pumān veda guṇāṁś ca taj-jño
    na veda sarva-jñam anantam īḍe ||


"kṣetrajñaṁ cāpi māṁ viddhi" ity atra māṁ svayaṁ bhagavantam eva sarveṣv api samaṣṭi-vyaṣṭi-rūpeṣu kṣetreṣu, na tu pūrva-kṣetrajñavat nija-nija-kṣetra eva, "kṣetrajñaṁ ca viddhi" iti | tad uktam—viṣṭabhyāham idaṁ kṛtsnam ekāṁśena sthito jagat [gītā 10.42] iti | yatra gaty-antaraṁ nāsti, tatraiva lakṣaṇā-maya-kaṣṭam āśrīyeta | tathāpi tena sāmānādhikaraṇyaṁ yadi vivakṣitaṁ syāt, tarhi "kṣetrajñaṁ cāpi māṁ viddhi" ity etāvad eva "taṁ ca māṁ viddhi" ity etāvad eva vā procyeta, na tu "sarva-kṣetreṣu bhārata" ity adhikam api | kintu kṣetrajña etā manaso vibhūtīr [bhā.pu. 5.11.12] ity-ādivat kṣetrajña-dvayam api vaktavyam eva syāt | tathā ca brahma-sūtraṁ—guhāṁ praviṣṭāv ātmānau hi tad-darśanāt [ve.sū. 1.2.11] iti |

tad dvaividhyam eva copasaṁhṛtam—puruṣaḥ prakṛti-stho hi [gītā 13.21] ity-ādinā | tasmād upakramārthasya upasaṁhārādhīnatvād eṣa evārthaḥ samañjasaḥ | yathoktaṁ brahma-sūtra-kṛdbhiḥ—asad-vyapadeśān neti cen, na, dharmāntareṇa vākya-śeṣāt [ve.sū. 2.1.17] iti |[^22]

atha "kṣetra-kṣetrajñayor jñānam" ity atra yat kṣetre jñānendriya-gataṁ tenāgataṁ[^23] ca jñānaṁ darśayiṣyate, yac ca pūrva-kṣetrajñe nija-nija-kṣetra-jñānaṁ darśitaṁ, tat tan maj-jñānāṁśasya kṣetreṣu cchāyā-rūpatvāt, kṣetrajñeṣu yat kiñcid aṁśāṁśatayā praveśān mamaiva jñānaṁ matam iti |

[^22]:
     atra śaṅkarācārya-bhagavat-pādānāṁ bhāṣye—"yad upakrame sandigdhārthaṁ vākyaṁ tac cheṣān niścīyate |" iti |


[^23]:
     cetanā-gataṁ iti krama-sandarbhe yādavapura-saṁskaraṇe'pi ca dhṛta-pāṭhaḥ.


tasmāt sādhūktaṁ mukhyaṁ kṣetrajñatvaṁ paramātmany eveti |

atra śrī-bhagavataḥ paramātma-rūpeṇāvirbhāvo’pi, ajani ca yan-mayaṁ tad avimucya niyantṛ bhavet [bhā.pu. 10.87.30] ity-ukta-diśā śakti-viśeṣāliṅgitād yasmād evāṁśāj jīvānām āvirbhāvaḥ, tenaiveti jñeyam | tad uktaṁ tatraiva—viṣṭabhyāham [gītā 10.42] ity-ādi | śrī-viṣṇu-purāṇe ca—


> yasyāyutāṁśāṁśe viśva-śaktir iyaṁ sthitā |  
> para-brahma-svarūpasya praṇamāma tam avyayam || [vi.pu. 1.9.53] iti |

pūrṇa-śuddha-śaktis tu kalā-kāṣṭhā-nimeṣādi- [vi.pu. 1.9.44][^24] ity anena darśitā | 

[^24]:
     kalā-kāṣṭhā-nimeṣādi-kāla-sūtrasya gocare |
    yasya śaktir na śuddhasya prasīdatu sa me hariḥ ||


tathā śrī-nārada-pañcarātre, nārada uvāca—


> śuddha-sargam ahaṁ deva jñātum icchāmi tattvataḥ |  
> sarga-dvayasya caivāsya yaḥ paratvena vartate ||

tatraitat-pūrvoktaḥ prādhānikaḥ śāktaś cety etat sarga-dvayasyeti jñeyam | 


> śrī-bhagavān uvāca—  
> yaḥ sarva-vyāpako devaḥ para-brahma ca śāśvatam |  
> cit-sāmānyaṁ jagaty asmin paramānanda-lakṣaṇam ||  
> vāsudevād abhinnaṁ tu vahny-arkendu-śata-prabham |  
> vāsudevo’pi bhagavāṁs tad-dharmā parameśvaraḥ ||  
> svāṁ dīptiṁ kṣobhayaty eva tejasā tena vai yutam |  
> prakāśa-rūpo bhagavān acyutaṁ cāsṛjad[^25] dvija ||  
> so’cyuto’cyuta-tejāś ca svarūpaṁ vitanoti vai |  
> āśritya vāsudevaṁ ca svastho megho jalaṁ yathā ||  
> kṣobhayitvā svam ātmānaṁ satya-bhāsvara-vigraham |  
> utpādayāmāsa tadā samudrormi-jalaṁ yathā ||  
> sa cinmayaḥ prakāśātmā utpādyātmānam ātmanā |  
> puruṣākhyam anantaṁ ca prakāśa-prasaraṁ mahat ||  
> sa ca vai sarva-jīvānām āśrayaḥ parameśvaraḥ |  
> antaryāmī ca teṣāṁ vai tārakāṇām ivāmbaram ||  
> sendhanaḥ pāvako yadvat sphuliṅga-nicayaṁ dvija |  
> anicchātaḥ prerayati tadvad eṣa paraḥ prabhuḥ ||  
> prāg-vāsanā-nibandhānāṁ bandhānāṁ ca vimuktaye |  
> tasmād viddhi tad-aṁśāṁs tān sarvāṁśaṁ tam ajam prabhum || iti |

[^25]:
     cāsakṛd iti yādavapura-pāṭhaḥ |


ata eva yat tu brahmādau śrī-pradyumnasya, manv-ādau śrī-viṣṇoḥ, rudrādau śrī-saṅkarṣaṇasyāntaryāmitvaṁ śrūyate, tan nānāṁśam ādāyāvatīrṇasya tasyaiva tat-tad-aṁśena tat-tad-antaryāmitvam iti mantavyam | ata eva rudrasya saṅkarṣaṇa-prakṛtitvaṁ puruṣa-prakṛtitvaṁ cety ubhayam apy āmnātaṁ, prakṛtim ātmanaḥ saṅkarṣaṇa-saṁjñāṁ… bhava upadhāvati[^26] [bhā.pu. 5.17.16] ity-ādau, ādāv abhūc chata-dhṛtir[^27] [bhā.pu. 11.4.5] ity-ādau ca| eṣa eva—

[^26]:
     bhavānī-nāthaiḥ strī-gaṇārbuda-sahasrair avarudhyamāno bhagavataś caturmūrter mahā-puruṣasya turīyāṁ tāmasīṁ mūrtiṁ prakṛtim ātmanaḥ saṅkarṣaṇa-saṁjñām ātma-samādhi-rūpeṇa sannidhāpyaitad abhigṛṇan bhava upadhāvati iti pūrṇa-vākyam | ātmanaḥ prakṛtim aṁśitvāt kāraṇam iti viśvanāthaḥ ||


[^27]:
     ādāv abhūc chata-dhṛtī rajasāsya sarge 
    viṣṇuḥ sthitau kratu-patir dvija-dharma-setuḥ |
    rudro’pyayāya tamasā puruṣaḥ sa ādya
    ity udbhava-sthiti-layaḥ satataṁ prajāsu || aṣṭamo'nucchedo draṣṭavyaḥ.



> bhūtātmā cendriyātmā ca pradhānātmā tathā bhavān |   
> ātmā ca paramātmā ca tvam ekaḥ pañcadhā sthitaḥ || [vi.pu. 5.18.50]

ity-ādau vivṛtaḥ | tasmāt sarvāntaryāmī puruṣa eva brahmeti paramātmeti [bhā.pu. 1.2.11] ity-ādau paramātmatvena nirdisṭa iti sthitam | vyākhyātaṁ ca svāmibhiḥ namas tubhyaṁ bhagavate brahmaṇe paramātmane [bhā.pu. 10.28.6] ity atra varuṇa-stutau—paramātmane sarva-jīva-niyantre iti | 

asya paramātmano māyopādhitayā puruṣatvaṁ tūpacaritam eva | tad uktaṁ vaiṣṇave eva—


> nānto’sti yasya na ca yasya samudbhavo’sti  
> vṛddhir na yasya pariṇāma-vivarjitasya |  
> nāpakṣayaṁ ca samupaitya vikalpa-vastu  
> yas taṁ nato’smi puruṣottamam ādyam īḍyam ||   
> tasyaiva yo’nu guṇa-bhug bahudhaika eva   
> śuddho’py aśuddha iva mūrti-vibhāga-bhedaiḥ |  
> jñānānvitaḥ sakala-sattva-vibhūti-kartā   
> tasmai nato’smi puruṣāya sadāvyayāya || [vi.pu. 6.8.60-61] iti |

atra tasyaiva **anu** pūrvoktāt parameśvarāt samanantaram | **bahudhā** brahmādi-rūpeṇa | **aśuddha iva** sṛṣṭy-ādiṣv āsakta iva | **mūrti-vibhāgānāṁ** dakṣādi-manv-ādi-rūpāṇāṁ bhedaiḥ | sarva-sattvānāṁ **vibhūti-kartā** vistāra-kṛt iti svāmī | tatra **guṇa-bhug** iti ṣāḍ-guṇyānanda-bhoktety arthaḥ |


> yat tat sūkṣmam avijñānam avyaktam acalaṁ dhruvam |   
> indriyair indriyārthaiś ca sarva-bhūtaiś ca varjitam ||  
> sa hy antarātmā bhūtānāṁ kṣetrajñaś ceti kathyate |  
> triguṇa-vyatirikto vai puruṣaś ceti kalpitaḥ || [ma.bhā. 12.321.28-29]

iti mokṣa-dharme’pi nārāyaṇīyopākhyāne | śrutayo’py enaṁ śuddhatvenaiva varṇayanti—


> eko devo sarva-bhūteṣu gūḍhaḥ  
> sarva-vyāpī sarva-bhūtāntarātmā |  
> karmādhyakṣaḥ sarva-bhūtādhivāsaḥ  
> sāksī cetāḥ kevalo nirguṇaś ca || [śve.u. 6.11] |  
> ajām ekāṁ lohita-śukla-kṛṣṇāṁ   
> bahvīḥ prajāḥ janayantīṁ[^28] sarūpāḥ |  
> ajo hy eko jūṣamāṇo’nuśete   
> jahāty enāṁ bhukta-bhogām ajo’nyaḥ || [śve.u. 4.5] ity-ādyāḥ |

[^28]:
     sṛjamānāṁ


tasmāt sādhu vyākhyātaṁ **kṣetrajña etā** ity-ādi-padya-dvayam ||

|| 5.11 || śrī-brāhmaṇo rahūgaṇam ||1||

**[2]**

atha tasyāvirbhāve yogyatā prāgvad bhaktir eva jñeyā | āvirbhāvas tu tridhā, yathā nāradīye tantre—[^29]


[^29]:
     In _Laghu-bhāgavatāmṛta_ 1.2.9, this is given as _Sātvata-tantra_.


> viṣṇos tu trīṇi rūpāṇi puruṣākhyāny atho viduḥ |  
> prathamaṁ[^30] mahataḥ sraṣṭṛ dvitīyaṁ tv aṇḍa-saṁsthitam |  
> tṛtīyaṁ sarva-bhūta-sthaṁ tāni jñātvā vimucyate || iti |

[^30]:
     ekaṁ tu (jha)


tatra **<u>prathamaḥ</u>**—yathāgneḥ kṣudrā visphuliṅgā vyuccaranti [bṛ.ā.u. 2.1.20], sa aikṣata [bṛ.ā.u. 1.2.5] ity-ādy-ukto mahā-samaṣṭi-jīva-prakṛtyor ekatāpannayor draṣṭety eka eva | ayam eva saṅkarṣaṇa iti, mahā-viṣṇur iti ca | brahma-saṁhitāyāṁ yathā—


> tal-liṅgaṁ bhagavān śambhur jyotī-rūpaṁ sanātanam | [bra.saṁ. 5.8]  
> tasminn āvirabhūl liṅge mahā-viṣṇur jagat-patiḥ || [bra.saṁ. 5.10]

sahasra-śīrṣā puruṣa [bra.saṁ. 5.11] ity ārabhya,


> nārāyaṇaḥ sa bhagavān āpas tasmāt sanātanāt |   
> āvirāsīt kāraṇārṇo-nidhiḥ saṅkarṣaṇātmakaḥ |  
> yoga-nidrāṁ gatas tasmin sahasrāṁśaḥ svayaṁ mahān ||   
> tad-roma-bila-jāleṣu bījaṁ saṅkarṣaṇasya ca |  
> haimāny aṇḍāni jātāni mahā-bhūtāvṛtāni tu || [bra.saṁ. 5.12-13] ity-ādi |

liṅgam iti | yasyāyutāyutāṁśāṁśe viśva-śaktir iyaṁ sthitā [vi.pu. 1.9.53] ity anusāreṇa tasya mahā-bhagavataḥ śrī-govindasya puruṣotpādakatvāl liṅgam iva liṅgaṁ, yaḥ khalv aṁśa-viśeṣaḥ, tad eva śambhuḥ, śambhu-śabdasya mukhyāyā vṛtter āśraya ity arthaḥ[^31] |

[^31]:
     liṅgam iti—yasyāyutāyutāṁśāṁśe viśva-śaktir iyaṁ sthitā [vi.pu. 1.9.53] iti viṣṇu-purāṇānusāreṇa prapañcātmanas tasya mahā-bhagavad-aṁśasya svāṁśa-jyotir-ācchannatvād aprakaṭa-rūpasya puruṣasya liṅgaṁ liṅga-sthānīyaḥ yaḥ prapañcotpādako’ṁśaḥ, sa eva śambhuḥ | anyas tu tad-āvirbhāva-viśeṣatvād eva śambhur ucyate ity arthaḥ | … tasmāl liṅga-rūpī prapañcotpādakas tad-aṁśo’pi śaktimān puruṣa ucyate, maheśvaro’py ucyate | tataś ca tasmin bhūta-sūkṣma-paryantatāṁ prāpte liṅge svayaṁ tad-aṁśī mahā-viṣṇur āvirabhūt prakaṭa-rūpeṇāvirbhavati | … iti brahma-saṁhitā-ṭīkāyāṁ śrī-jīva-gosvāmi-pādāḥ.


atha **<u>dvitīya-puruṣaḥ</u>**—tat sṛṣṭvā tad evānuprāviśat [tai.u. 2.6.2] ity-ādy uktaḥ samaṣṭi-jīvāntaryāmī | teṣāṁ brahmāṇḍātmakānāṁ bahu-bhedād bahu-bhedaḥ | tatraiva sūkṣmāntaryāmī pradyumnaḥ, sthūlāntaryāmy aniruddha iti kvacit | anena mahā-vaikuṇṭha-sthāḥ saṅkarṣaṇādayas tad-aṁśinaḥ | ye tu cittādy-adhiṣṭhātāro vāsudevādayas te tad-aṁśā evety-ādi vivecanīyam |

**<u>tṛtīyo’pi puruṣaḥ</u>**—


> dvā suparṇā sayujā sakhāyā  
> samānaṁ vṛkṣaṁ pariṣasvajāte |  
> ekas tayor khādati pippalānnam  
> anyo niraśnann abhicākaśīti ||[^32] [ṛg-veda 1.163.20, mu.u. 3.1.1, śve.u. 4.6]

[^32]:
     tayor anyaḥ pippalaṁ svādv atty
    anaśnann anyo’bhicākaśīti ||


ity-ādy-ukto vyaṣṭy-antaryāmī | teṣām bahu-bhedād bahu-bhedaḥ | 

tatra prathamasyāvirbhāvo yathā—

**ādyo’vatāraḥ puruṣaḥ parasya**

**kālaḥ svabhāvaḥ sad asan manaś ca |**

**dravyaṁ vikāro guṇa indriyāṇi**

**virāṭ svarāṭ sthāsnu cariṣṇu bhūmnaḥ ||****[^33] **[bhā.pu. 2.6.41] iti |

[^33]:
     Only the first line is given in the text.


ṭīkā ca—parasya bhūmnaḥ puruṣaḥ prakṛti-pravartakaḥ | yasya sahasra-śīrṣa- [ṛg-veda 10.90.1] ity-ādy ukto līlā-vigrahaḥ sa ādyo'vatāraḥ | ity eṣā || 

atra cānyatra cāvatāratvaṁ nāmaika-pāda-vibhūty-āvirbhāvatvaṁ jñeyam || 

|| 2.6 || śrī-brahmā nāradam ||2||

**[3]**

dvitīyasya yathā—


> **kālena so’jaḥ puruṣāyuṣābhi-**  
> **pravṛtta-yogena virūḍha-bodhaḥ |**  
> **svayaṁ tad antar-hṛdaye’vabhātam**  
> **apaśyatāpaśyata yan na pūrvam | **  
> **mṛṇāla-gaurāyata-śeṣa-bhoga-**  
> **paryaṅka ekaṁ puruṣaṁ śayānam || **[bhā.pu. 3.8.22-23]

ayaṁ garbhodaka-sthaḥ sahasra-śīrṣā pradyumna eva | **puruṣāyuṣā** vatsara-śatena | **yogo** bhakti-yogaḥ | 

etad agre’py avyakta-mūlam[^34] [bhā.pu. 3.8.29] ity atra avyaktaṁ pradhānaṁ mūlam adho-bhāgo yasyety arthaḥ | bhuvanāṅghripendram [bhā.pu. 3.8.29] iti | bhuvanāni caturdaśa tad-rūpā aṅghripāḥ, teṣām indraṁ tan-niyantṛtvena vartamānam ity arthaḥ ||

[^34]:
     parārdhya-keyūra-maṇi-praveka-
    paryasta-dor-daṇḍa-sahasra-śākham |
    avyakta-mūlaṁ bhuvanāṅghripendram
    ahīndra-bhogair adhivīta-valśam ||


|| 3.8 || śrī-maitreyo viduram ||3||

**[4]**

tṛtīyasyāvirbhāvo yathā—


> **kecit sva-dehāntar-hṛdayāvakāśe**  
> **prādeśa-mātraṁ puruṣaṁ vasantam |**  
> **catur-bhujaṁ kañja-rathāṅga-śaṅkha-**  
> **gadā-dharaṁ dhāraṇayā smaranti || **[bhā.pu. 2.2.8]

prādeśas tarjany-aṅguṣṭhayor vistāraḥ, tat-pramāṇaṁ, hṛdy apekṣayā manuṣyādhikāratvāt [ve.sū. 1.3.25] iti nyāyena ||[^35]

|| 2.2 || śrī-śukaḥ ||4||

[^35]:
     atha tatrāpy eka-deśināṁ matam āha—kecid ity-ādi-sārdha-catuṣkaiḥ vyaṣṭy-antaryāmiṇa eva dhāraṇeyam | garbhodaka-śāyi-rūpa-samaṣṭy-antaryāmi-dhāraṇā tu tṛtīya-skandhe tat-tad-varṇanānusāreṇa jñeyā | saiva sūcitā taṁ satyam ānanda-nidhiṁ bhajeta [bhā.pu. 2.1.39] ity aneneti || iti krama-sandarbhaḥ ||


**[5]**

evaṁ puruṣasyāneka-vidhatve’pi dṛṣṭāntenaikyam upapādayati—


> **yathānilaḥ sthāvara-jaṅgamānām**  
> **ātma-svarūpeṇa niviṣṭa īśet |**  
> **evaṁ paro bhagavān vāsudevaḥ**  
> **kṣetrajña ātmedam anupraviṣṭaḥ || **[bhā.pu. 5.11.14]

**ātma-svarūpeṇa** prāṇa-rūpeṇa, **niviṣṭa īśed** īśeta niyamayati | **idaṁ** viśvam | śrutiś ca—


> vāyur yathaiko bhuvanaṁ praviṣṭo   
> rūpaṁ rūpaṁ pratirūpo babhūva |  
> ekas tathā sarva-bhūtāntarātmā   
> rūpaṁ rūpaṁ pratirūpo bahiś ca || [ka.u. 2.2.10] iti kāṭhake ||

|| 5.11 || śrī-brāhmaṇo rahūgaṇam ||5||

**[6]**

tathā, 


> **eka eva paro hy ātmā sarveṣām eva dehinām |**  
> **nāneva gṛhyate mūḍhair yathā jyotir yathā nabhaḥ **|| [bhā.pu. 10.54.44]

dehināṁ jīvānām | ātmā paramātmā ||

|| 10.54 || śrī-baladevaḥ śrī-rukmiṇīm ||6||

**[7]**


> **evam eka eva paro hy ātmā **  
> **bhūteṣv ātmany avasthitaḥ |**  
> **yathendur uda-pātreṣu **  
> **bhūtāny ekātmakāni ca || **[bhā.pu. 11.18.32]

**bhūteṣu** jīveṣu **eka eva para ātmā,** na tv asau jīvavat tatra tatra lipto bhavati ity āha—**ātmani** sva-svarūpa eva **avasthitaḥ** | **bhūtāni** jīva-dehā api yena kāraṇa-rūpeṇaikātmakānīti ||

|| 11.18 || śrī-bhagavān uddhavam ||7||

**[8]**

evam ekasya puruṣasya nānātvam upapādya tasya punar aṁśā vivriyante | atra dvividhā aṁśā svāṁśā vibhinnāṁśāś ca | vibhinnāṁśās taṭastha-śakty-ātmakā jīvā iti vakṣyate | svāṁśās tu guṇa-līlādy-avatāra-bhedena vividhāḥ | tatra līlādy-avatārāḥ prasaṅga-saṅgatyā śrī-kṛṣṇa-sandarbhe vakṣyate |

**<u>guṇāvatārā</u>**[^36] yathā—

[^36]:
     tatra dvitīya-puruṣasya guṇāvatārā (kha, ca, cha).



> **ādāv abhūc chata-dhṛtī rajasāsya sarge**  
> **viṣṇuḥ sthitau kratu-patir dvija-dharma-setuḥ |**  
> **rudro’pyayāya tamasā puruṣaḥ sa ādya **  
> **ity udbhava-sthiti-layāḥ satataṁ prajāsu ||** [bhā.pu. 11.4.5]

**sa** yugapat guṇa-trayādhiṣṭhātā **ādyaḥ** **puruṣaḥ** pṛthak pṛthag api tat-tad-guṇādhiṣṭhāna-līlayaiva **ādau rajasā asya** jagataḥ **sarge** visarge kārye **śata-dhṛtir** brahmā **abhūt** | **sthitau viṣṇuḥ** sattveneti śeṣaḥ | tatra sākṣād-guṇānuktiś ca[^37] tasyātirohita-svarūpatayā tat-sambandhopacārasyāpy uṭṭaṅkanam ayuktam ity abhiprāyeṇa | pālana-kartṛtvena **kratu-patis** tat-phala-dātā | yajña-rūpas tu līlāvatāra-madhya eva śrī-brahmaṇā dvitīye gaṇitaḥ | **dvijānāṁ** **dharmānāṁ** ca **setuḥ** pālaka ity arthaḥ | **tamasā** tasya **āpyayāya rudro**’bhūt ity anena prakāreṇa **udbhava-sthiti-layā** bhavantīti | 

[^37]:
     viṣṇuḥ sattvenety anuktis tasya śuddha-sattva-rūpatvāt, sānnidhyenaiva sattva-guṇopakārakatvāc ca iti krama-sandarbhe |


atra brahma-rudrayor avatārāvasaro mokṣa-dharme vivikto’sti[^38] | yathā—

[^38]:
     vivṛtto'sti (yādavapūra)



> brāhme rātri-kṣaye prāpte tasya hy amita-tejasaḥ |  
> prasādāt prādurabhavat padmaṁ padma-nibhekṣaṇa ||  
> tatra brahmā samabhavat sa tasyaiva prasādajaḥ |  
> ahnaḥ kṣaye lalāṭāc ca suto devasya vai tathā |  
> krodhāviṣṭasya saṁjajñe rudraḥ saṁhāra-kārakaḥ || [ma.bhā. 12.328.15-16] iti |

śrī-viṣṇos tu tṛtīye dṛśyate—


> tal-loka-padmaṁ sa u eva viṣṇuḥ   
> prāvīviśat sarva-guṇāvabhāsam |  
> tasmin svayaṁ veda-mayo vidhātā  
> svayambhuvaṁ yaṁ sma vadanti so’bhūt || [bhā.pu. 3.8.15] iti |

asyārthaḥ—tal-lokātmakaṁ **padmam** | **sarva-guṇān** jīva-bhogyān arthān **avabhāsayatīti** tathā| tat yasmāj jātaṁ śrī-nārāyaṇākhyaḥ puruṣa eva **viṣṇu**-saṁjñaḥ san sthāpana-rūpāntaryāmitāyai **prāvīviśat** prakarṣenālupta-śaktitayaivāviśat | svārthe ṇic | **tasmin** śrī-viṣṇunā labdha-sthitau padmaṁ punaḥ sṛṣṭy-arthaṁ svayam eva brahmābhūt sthitasyaiva mṛd-āder ghaṭāditayā sṛṣṭeḥ | ata eva sthity-ādaye hari-viriñci-hareti saṁjñā [bhā.pu. 1.2.23] ity anyatrāpi ||

|| 11.4 || drumilo nimim **|| 8 ||**

**[9]**

evaṁ—**yo vā ahaṁ ca giriśaṁ ca vibhuḥ svayaṁ ca **[bhā.pu. 3.9.16] ity ādau **tripād** iti |[^39]

ṭīkā ca—yo vai ekas tripāt trayo brahmādayaḥ pādāḥ skandhā yasya ity eṣā | vṛkṣa-rūpatvena tad-varṇanād eṣāṁ skandhatvam ||

[^39]:
     yo vā ahaṁ ca giriśaś ca vibhuḥ svayaṁ ca
    sthity-udbhava-pralaya-hetava ātma-mūlam |
    bhittvā tri-pād vavṛdha eka uru-prarohas
    tasmai namo bhagavate bhuvana-drumāya ||


||3.9|| brahmā garbhoda-śāyinam **||9||**

**[10]**

teṣām āvirbhāvo yathā—


> **tapyamānaṁ tribhuvanaṁ prāṇāyāmaidhasāgninā |**  
> **nirgatena muner mūrdhnaḥ samīkṣya prabhavas trayaḥ ||**  
> **apsaro-muni-gandharva-siddha-vidyādharoragaiḥ |**  
> **vitāyamāna-yaśasas tad-āśrama-padaṁ yayuḥ || **[bhā.pu. 4.1.21-22] ity-ādi 

muner atreḥ | śrī-maitreyaḥ **||10||**

**[11]**

yathā vā—


> **sarasvatyās taṭe rājan ṛṣayaḥ satram āsate |**  
> **vitarkaḥ samabhūt teṣāṁ triṣv adhīśeṣu ko mahān || **[bhā.pu. 10.89.1]

ity-ādir itihāsaḥ | 

śrī-viṣṇoḥ sthānaṁ ca kṣīrodādikaṁ pādmottara-khaṇḍādau jagat-pālana-nimittaka-nivedanārthaṁ brahmādayas tatra muhur gacchatīti prasiddheḥ, viṣṇu-lokatayā prasiddheś ca| bṛhat-sahasra-nāmni ca kṣīrābdhi-mandira iti tan-nāma-gaṇe paṭhyate | śvetadvīpa-pateḥ kvacid aniruddhatayā khyātiś ca, tasya sākṣād evāvirbhāva ity apekṣayeti ||

evaṁ parīkṣayā[^40] tatra tridevyās tāratamyam api sphuṭam |

[^40]:
     parīkṣāyāṁ (ṅa, ja).


|| 10.89 || śrī-śukaḥ **||11||**

**[12]**

tathā cānyatra dvayenāha—


> **sattvaṁ rajas tama iti prakṛter guṇās tair**  
> **yuktaḥ paraḥ puruṣa eka ihāsya dhatte |**  
> **sthity-ādaye hari-viriñci-hareti saṁjñāḥ**  
> **śreyāṁsi tatra khalu sattva-tanor nṝṇāṁ syuḥ || **[bhā.pu. 1.2.23]

iha yadyapy **eka** eva **paraḥ pumān asya** viśvasya **sthity-ādaye** sṛṣṭi-sthiti-layārthaṁ **taiḥ** sattvādibhir **yuktaḥ** pṛthak pṛthak tat-tad-adhiṣṭhātā, tathāpi paras tat-tad-asaṁśliṣṭaḥ san **hari-viriñca-hareti saṁjñā** bhinnā **dhatte,** tat-tad-rūpeṇāvirbhavatīty arthaḥ | tatrāpi tatra teṣāṁ madhye **śreyāṁsi** dharmārtha-kāma-mokṣa-bhakty-ākhyāni śubha-phalāni **sattva-tanor** adhiṣṭhita-sattva-śakteḥ **śrī-viṣṇor** eva **syuḥ** | 

ayaṁ bhāvaḥ—upādhi-dṛṣṭyā tau dvau sevamāne rajas-tamasor ghora-mūḍhatvād bhavanto’pi dharmārtha-kāmā nāti-sukhadā bhavanti, tathopādhi-tyāgena sevamāne bhavann api mokṣo na sākṣān na ca jhaṭiti, kintu katham api paramātmāṁśa evāyam ity anusandhānābhyāsenaiva paramātmana eva bhavati | tatra tatra sākṣāt paramātmākāreṇāprakāśāt[^41] tasmāt tābhyāṁ śreyāṁsi na bhavanti |

[^41]:
     paramātmākāratvenāprakāśāt (ja)


athopādhi-dṛṣṭyāpi śrī-viṣṇuṁ sevamāne sattvasya śāntatvāt dharmārtha-kāmā api sukhadāḥ | tatra niṣkāmatvena tu taṁ sevamāne sattvāt sañjāyate jñānam [gītā 14.17] iti, kaivalyaṁ sāttvikaṁ jñānam [bhā.pu. 11.25.24] iti cokter mokṣaś ca sākṣāt |

ata uktaṁ skānde—


> bandhako bhava-pāśena bhava-pāśāc ca mocakaḥ[^42] |  
> kaivalyadaḥ paraṁ brahma viṣṇur eva sanātanaḥ || iti |

[^42]:
     mokṣakaḥ (ga, ja)


upādhi-parityāgena tu pañcama-puruṣārtho bhaktir eva bhavati, tasya paramātmākāreṇaiva prakāśāt | tasmāt śrī-viṣṇor eva śreyāṁsi syur iti | 

**[13]**

atra tu yat trayāṇām abheda-vākyenopajapta-matayo vivadante, tatredaṁ brūmaḥ—yadyapi tāratamyam idam adhiṣṭhāna-gatam eva, adhiṣṭhātā tu paraḥ puruṣa eka eveti bhedāsambhavāt | satyam evābheda-vākyaṁ, tathāpi tasya tatra tatra sākṣāttvāsākṣāttva-bhedena prakāśena tāratamyaṁ durnivāram eveti sa-dṛṣṭāntam āha—


> **pārthivād dāruṇo dhūmas**  
> **tasmād agnis trayīmayaḥ |**  
> **tamasas tu rajas tasmāt**  
> **sattvaṁ yad brahma-darśanam || **[bhā.pu. 1.2.24]

**pārthivāt,** na tu dhūmavad aṁśenāgneyāt, tata eva vedokta-karmaṇaḥ sākṣāt pravṛtti-prakāśa-rahitād **dāruṇo** yajñīyān mathana-kāṣṭhāt sakāśād aṁśenāgneyo **dhūmas trayīmayaḥ** pūrvāpekṣayā vedokta-karmādhikyāvirbhāvāspadam | tasmād api svayam **agnis** **trayīmayaḥ** sākṣāt tad-ukta-karmāvirbhāvāspadam |[^43] 

[^43]:
     sakāśād… tad-ukta-karmāvirbhāvāspadam ity atra kha-karalipeḥ pāṭhāntaram—sakāśād **dhūmaḥ pravṛtti-svabhāvas trayīmayo** vedokta-karma-pracura īṣat-karmāṅga-pratyāsatteḥ | tasmād api **agniḥ pravṛtti-prakāśa-svabhāvas** **trayīmayaḥ,** sākṣāt karmāvirbhāvāspadatvāt |


evaṁ kāṣṭha-sthānīyāt sattva-guṇa-vidūrāt **tamasaḥ** sakāśād dhūma-sthānīyaṁ kiñcit sattva-sannihitaṁ **rajo brahma-darśanaṁ**—vedokta-karma-sthānīyasya tat-tad-avatāriṇaḥ puruṣasya[^44] prakāśa-dvāram | **tu**-śabdena layātmakāt tamasaḥ sakāśād rajasaḥ sopādhika-jñāna-hetutveneṣad-guṇa-cchavi-prādurbhāva-rūpaṁ kiñcit brahma-darśana-pratyāsatti-mātram uktaṁ, na tu sarvathā, vikṣepakatvam | **yad** agni-sthānīyaṁ **sattvaṁ,** tat sākṣāt brahmaṇo darśanam | sākṣād eva samyak tat-tad-guṇa-rūpāvirbhāva-dvāraṁ, śānta-svaccha-svabhāvātmakatvāt | ato brahma-śivayor asākṣāttvaṁ, śrī-viṣṇau tu sākṣāttvaṁ siddham iti bhāvaḥ | 

[^44]:
     brahmaṇaḥ paratattvasya (kha)


tathā ca śrī-vāmana-purāṇe—


> brahma-viṣṇv-īśa-rūpāṇi trīṇi viṣṇor mahātmanaḥ |  
> brahmaṇi brahma-rūpaḥ sa śiva-rūpaḥ śive sthitaḥ |  
> pṛthag eva sthito devo viṣṇu-rūpī janārdanaḥ || iti |

tad uktaṁ brahma-saṁhitāyāṁ—


> bhāsvān yathāśma-śakaleṣu nijeṣu tejaḥ  
> svīyaṁ kiyat prakaṭayaty api tadvad atra |  
> brahmā ya eva jagad-aṇḍa-vidhāna-kartā  
> govindam ādi-puruṣaṁ tam ahaṁ bhajāmi || [bra.saṁ. 5.48]  
> kṣīraṁ yathā dadhi vikāra-viśeṣa-yogāt   
> sañjāyate na tu tataḥ pṛthag asti hetoḥ |  
> yaḥ śambhutām api tathā samupaiti kāryād  
> govindam ādi-puruṣaṁ tam ahaṁ bhajāmi || [bra.saṁ. 5.45]  
> dīpārcir eva hi daśāntaram abhyupetya  
> dīpāyate vivṛta-hetu-samāna-dharmā |  
> yas tādṛg eva hi ca viṣṇutayā vibhāti  
> govindam ādi-puruṣaṁ tam ahaṁ bhajāmi || [bra.saṁ. 5.46] ity ādi |

na ca dadhi-dṛṣṭāntena vikāritvam āyātam | tasya śrutes tu śabda-mūlatvāt [ve.sū. 2.1.27] iti nyāyena muhuḥ parihṛtatvāt | yathoktam—yata udayāsta-mayau vikṛter mṛd ivāvikṛtāt [bhā.pu. 10.87.15][^45] iti | 

[^45]:
     bṛhad upalabdham etad avayanty avaśeṣatayā
    yata udayāsta-mayau vikṛter mṛdi vāvikṛtāt |
    ata ṛṣayo dadhus tvayi mano-vacanācaritaṁ
    katham ayathā bhavanti bhuvi datta-padāni nṛṇām ||


dṛṣṭānta-trayeṇa tu krameṇedaṁ labhyate—sūrya-kānta-sthānīye brahmopādhau sūryasyeva tasya kiñcit prakāśaḥ | dadhi-sthānīye śambhūpādhau kṣīra-sthānīyasya na tādṛg api prakāśaḥ| daśāntara-sthānīye viṣṇūpādhau tu pūrṇa eva prakāśa iti || 

|| 1.2 || śrī-sūtaḥ ||13||

**[14]**

evam evāha tribhiḥ—


> **śivaḥ śakti-yutaḥ śaśvat triliṅgo guṇa-saṁvṛtaḥ |**  
> **vaikārikas taijasaś ca tāmasaś cety ahaṁ tridhā || **  
> **tato vikārā abhavan ṣoḍaśāmīṣu kañcana****[^46] |**  
> **upadhāvan vibhūtīnāṁ sarvāsām aśnute gatim || **  
> **harir hi nirguṇaḥ sākṣāt puruṣaḥ prakṛteḥ paraḥ |**  
> **sa sarva-dṛg upadraṣṭā taṁ bhajan nirguṇo bhavet || **  
> <p style="text-align: right">
[bhā.pu. 10.88.3-5] iti |</p>

[^46]:
     kiṁcana



**śaśvac chakti-yutaḥ** prathamatas tāvan nityam eva śaktyā guṇa-sāmyāvastha-prakṛtija-rūpopādhinā yuktaḥ, guṇa-kṣobhe sati **triliṅgo** guṇa-trayopādhiḥ | prakaṭaiś ca sadbhis tair guṇaiḥ **saṁvṛtaś** ca |

nanu tama-upādhitvam eva tasya śrūyate, kathaṁ tat-tad-upādhitvaṁ ? tatra vaikārika iti | **aham** ahaṁ-tattvaṁ hi tat-tad-rūpeṇa **tridhā** | sa ca tad-adhiṣṭhātety arthaḥ | mukhyatayā nāstāṁ nāmānyad guṇa-dvayaṁ, gauṇatayā tv āsta evety arthaḥ |

**tatas** tena bhagavat-pratinidhi-rūpeṇādhiṣṭhitād ahaṁ-tattvāt ṣoḍaśa-**vikārā** ye **abhavan,** **amīṣu** vikāreṣu madhye **sarvāsāṁ vibhūtīnāṁ** sambandhinaṁ **kañcana** **upadhāvan** tad-upādhikatvena tam upāsīno **gatiṁ** prāpyaṁ phalaṁ labhate | 

**hi** prasiddhau hetau vā | **haris** tu **prakṛter** upādhitaḥ **paras** tad-dharmair aspṛṣṭaḥ | ata eva **nirguṇo**’pi kutas triliṅgatvādikam iti bhāvaḥ | tatra hetuḥ—**sākṣād** eva **puruṣa** īśvaraḥ, na tu pratibimbavad vyavadhānenety arthaḥ | ato vidyāvidye mama tanū [bhā.pu. 11.11.3, §54] itivat tanu-śabdopādānāt kutracit sattva-śaktitva-śravaṇam api prekṣādi-mātreṇopakāritvād iti bhāvaḥ | ata eva sarveṣāṁ śiva-brahmādīnāṁ dṛk jñānaṁ yasmāt tathābhūtaḥ sann **upadraṣṭā** tad-ādi-sākṣī bhavati | ataḥ **sa taṁ bhajan nirguṇo bhaved** guṇātīta-phala-bhāg bhavatīti ||

|| 10.88 || śrī-śukaḥ **||14||**

**[15]**

ata eva viṣṇor eva parama-puruṣeṇa sākṣād abhedoktim āha—


> **sṛjāmi tan-niyukto’haṁ haro harati tad-vaśaḥ |**  
> **viśvaṁ puruṣa-rūpeṇa paripāti tri-śakti-dhṛk || **[bhā.pu. 2.6.31] iti |

ahaṁ brahmā | śrutiś cātra—


> sa brahmaṇā sṛjati sa rudreṇa vilāpayati |  
> so’nutpattir alaya eva hariḥ paraḥ paramānandaḥ || iti mahopaniṣadi [2.3.14][^47] ||

[^47]:
     Not found in my edition of Mahopaniṣad.


|| 2.6 || brahmā nāradam ||15||

**[16]**

tatraivāha—


> **atrānuvarṇyate’bhīkṣṇaṁ **  
> **viśvātmā bhagavān hariḥ |**  
> **yasya prasāda-jo brahmā **  
> **rudraḥ krodha-samudbhavaḥ || **[bhā. 12.5.1]

atra śrī-viṣṇur na kathita iti tena sākṣād abheda evety āyātam | tad uktam—sa u eva viṣṇur [bhā.pu. 3.8.15] iti | śrutiś ca, puruṣo vai nārāyaṇo’kāmayata atha nārāyaṇād ajo’jāyata yataḥ prajāḥ sarvāṇi bhūtāni [nā.u. 1] iti | 


> nārāyaṇaḥ paraṁ brahma   
> tattvaṁ nārāyaṇaḥ param |  
> ṛtaṁ satyaṁ paraṁ brahma   
> puruṣaṁ kṛṣṇa-piṅgalam || [ma.nā.u. 13.4] iti |  
> eko ha nārāyaṇa āsīn, na brahmā, na ca śaṅkaraḥ | sa munir bhūtvā samacintayat |  
> tata eva vyajāyanta viśvo hiraṇyagarbho’gnir varuṇa-rudrendrā[^48] iti ca |

[^48]:
     _Nārāyaṇa Pūrva-tāpanī_ _Upaniṣad_ 1.4 (according to Haridāsa Śāstrī's edition).


tasmāt tasyaiva varṇanīyatvam api yuktam |

|| 12.5 || śrī-sūtaḥ || 16 ||

**[17.1]**

nanu, trayāṇām eka-bhāvānāṁ yo na paśyati vai bhidāṁ [bhā.pu. 4.7.54], tathā na te mayy acyute’je ca bhidām aṇv api cakṣate [bhā.pu. 12.10.22] ity-ādāv abhedaḥ śrūyate, purāṇāntare ca viṣṇutas tayor bhede narakaḥ śrūyate ? 

satyaṁ, vayam api bhedaṁ na brūmaḥ, parama-puruṣasyaiva tat-tad-rūpam ity ekātmatvenaivopakrāntatvāt | śivo brahmā ca bhinna-svabhāvāditayā dṛśyamāno’pi pralaye sṛṣṭau ca tasmāt svatantra evānya īśvara iti na mantavyaṁ, kintu viṣṇv-ātmaka eva sa sa iti hi tatrārthaḥ | tad uktaṁ, brahmaṇi brahma-rūpaḥ saḥ [vāma.pu.][^49] ity-ādi | 

[^49]:
     brahma-viṣṇv-īśa-rūpāṇi trīṇi viṣṇor mahātmanaḥ | 
    brahmaṇi brahma-rūpaḥ sa śiva-rūpaḥ śive sthitaḥ ||
    pṛthag eva sthito devo viṣṇu-rūpī janārdanaḥ || iti [12.2 paricchedo draṣṭavyaḥ]


na ca prakāśasya sākṣād-asākṣād-rūpatvādi-tāratamyaṁ vayaṁ kalpayāmaḥ, paraṁ śāstram eva vadati[^50] | śāstraṁ tu darśitam | evaṁ bhagavad-avatārānukramaṇikāsu trayāṇāṁ bhedam aṅgīkṛtyaiva kevalasya śrī-dattasya gaṇanā soma-dūrvāsos tv agaṇanā | 

[^50]:
     vakti (jha)


kiṁ ca, brāhme brahma-vaivarte ca brahma-vākyaṁ—


> nāhaṁ śivo na cānye ca tac-chakty-ekāṅga-bhāginaḥ |  
> bāla-krīḍanakair yadvat krīḍate’smābhir acyutaḥ || iti |

ata eva śrutau—yaṁ kāmaye tam ugraṁ kṛṇomi taṁ brahmāṇaṁ tam ṛṣiṁ taṁ sumedhām ity uktvā, mama yonir apsv antaḥ [ṛg-veda 10.125.5,7] iti śakti-vacanam | _apsv antar_ iti kāraṇodaśāyī sūcyate, āpo nārā iti proktā [vi.pu. 1.4.6] ity-ādeḥ | yoniḥ kāraṇam | 

evam eva skānde—


> brahmeśānādibhir devair yat prāptuṁ naiva śakyate |  
> tadvat svabhāvaḥ kaivalyaṁ sa bhavān kevalo hare || iti |

tathā viṣṇu-sāmānya-darśino doṣaḥ śrūyate | yathā vaiṣṇava-tantre—


> na labheyuḥ punar bhaktiṁ harer aikāntikīṁ jaḍāḥ |  
> ekāgra-manasaś cāpi viṣṇu-sāmānya-darśinaḥ || iti |

anyatra–


> yas tu nārāyaṇaṁ devaṁ brahma-rudrādi-daivataiḥ |  
> samatvenaiva vīkṣeta sa pāṣaṇḍī bhaved dhruvam || [pa.pu. 6.235.9] iti |

tathā ca mantra-varṇaḥ—madhye vāmanam āsīnaṁ viśve-devā upāsate [kaṭha.u. 2.2.3] iti |

**[17.2]**

nanu kvacid anya-śāstre śivasyaiva parama-devatvam ucyate ? satyaṁ, tathāpi śāstrasya sārāsāratva-vivekena tad bādhitam iti | tathā ca pādma-śaivayor umāṁ prati śrī-śivena śrī-viṣṇu-vākyam anukṛtam—


> tvām ārādhyatayā śambho grahīṣyāmi varaṁ sadā |  
> dvāparādau yuge bhūtvā kalayā manuṣādiṣu ||  
> svāgamaiḥ kalpitais tvaṁ tu janān mad-vimukhān kuru |  
> māṁ ca gopaya yena syāt sṛṣṭir eṣottarottarā || iti |

vārāhe ca—


> eṣa mohaṁ sṛjāmy āśu yo janān mohayiṣyati |  
> tvaṁ ca rudra mahābāho moha-śāstrāṇi kāraya ||  
> atathyāni vitathyāni darśayasva mahābhuja |  
> prakāśaṁ kuru cātmānam aprakāśaṁ ca māṁ kuru || iti |

purāṇānāṁ ca madhye yad yat sāttvika-kalpa-kathā-mayaṁ, tat tat śrī-viṣṇu-mahimā-paraṁ, yad yat tāmasa-kalpa-kathāmayaṁ,[^51] tac chivādi-mahima-param iti | śrī-viṣṇu-pratipādaka-purāṇasyaiva[^52] samyag-jñāna-pradatvam, sattvāt sañjāyate jñānam [gītā 14.17] iti darśanāt | tathā ca mātsye—

[^51]:
     tāmasādi- (ga, cha, ja)


[^52]:
     -mahimasyaiva (ga)



> sāttvikeṣu ca kalpeṣu māhātmyam adhikaṁ hareḥ |  
> rājaseṣu ca māhātmyam adhikaṁ brahmaṇo viduḥ ||  
> tadvad agneś ca māhātmyaṁ tāmaseṣu śivasya ca |  
> saṅkīrṇeṣu sarasvatyāḥ pitṝṇāṁ ca nigadyate || iti |  
> vaiṣṇavaṁ nāradīyaṁ ca tathā bhāgavataṁ śubhe |  
> gāruḍaṁ ca tathā pādmaṁ vārāhaṁ śubha-dṛśe |  
> brahmāṇḍaṁ brahma-vaivartaṁ mārkaṇḍeyaṁ tathaiva ca |  
> bhaviṣyaṁ vāmanaṁ brāhmyaṁ rājasāni nigadyate |  
> mātsyaṁ kūrmaṁ tathā laiṅgaṁ śaivaṁ skāndaṁ tathaiva ca |  
> āgneyakaṁ tathaitāni tāmasāni nigadyate || ity-ādi | 

ata uktaṁ skānde ṣaṇmukhaṁ prati śrī-śivena—


> śiva-śāstreṣu tad grāhyaṁ bhagavac-chāstra-yogi yat |  
> paramo viṣṇur evaikas taj-jñānaṁ mokṣa-sādhanam |  
> śāstrāṇāṁ nirṇayas tv eṣa tad anyan mohanāya hi || iti | 

**[17.3]**

tathaiva ca draṣṭuṁ mokṣa-dharme nārāyaṇopākhyāne—


> sāṁkhyaṁ yogaṁ pañcarātraṁ vedāḥ pāśupataṁ tathā |  
> jñānāny etāni rājarṣe viddhi nānā-matāni vai ||1||  
> sāṁkhyasya vaktā kapilaḥ paramarṣiḥ sa ucyate |  
> hiraṇyagarbho yogasya vettā nānyaḥ purātanaḥ ||2||  
> apāntaratamāś caiva vedācāryaḥ sa ucyate |  
> prācīnagarbhaṁ tam ṛṣiṁ pravadantīha kecana ||3||  
> umāpatir bhūtapatiḥ śrīkantho brahmaṇaḥ sutaḥ |  
> uktavān idam avyagro jñānaṁ pāśupataṁ śivaḥ ||4||  
> pañcarātrasya kṛtsnasya vaktā tu bhagavān svayam |  
> sarveṣu ca nṛpa-śreṣṭha jñāneṣv eteṣu dṛśyate ||5||  
> yathāgamaṁ yathā-jñānaṁ niṣṭhā nārāyaṇaḥ prabhuḥ |  
> na cainam evaṁ jānanti tamo-bhūtā viśāṁ-pate ||6||  
> tam eva śāstra-kartāraḥ pravadanti manīṣiṇaḥ |  
> niṣṭhāṁ nārāyaṇam ṛṣiṁ nānyo’stīti vaco mama ||7||  
> niḥsaṁśayeṣu sarveṣu nityaṁ vasati vai hariḥ |  
> sa-saṁśayān hetu-balān nādhyāvasati mādhavaḥ ||8||  
> pañcarātra-vido ye tu yathā-krama-parā nṛpa |  
> ekānta-bhāvopagatās te hariṁ praviśanti vai ||9||  
> sāṁkhyaṁ ca yogaṁ ca sanātane dve  
> vedāś ca sarve nikhilena rājan |  
> sarvaiḥ samastair ṛṣibhir nirukto  
> nārāyaṇo viśvam idaṁ purāṇam ||10|| [ma.bhā. 12.337.59-68] iti |

atra _apāntaratamā_ iti śrī-kṛṣṇa-dvaipāyanasyaiva janmāntara-nāma-viśeṣa iti tatraiva jñeyam | 

atraivaṁ vyākhyeyam | pañcarātra-sammataṁ śrī-nārāyaṇam eva sarvottamatvena vaktuṁ nānā-mataṁ darśayati—_sāṅkhyam_ (1) iti | tatra pañcarātram eva gariṣṭham ācaṣṭe—

_pañcarātrasya_ ity-ādau, _bhagavān svayam_ (5) iti | 

atha—dvau bhūta-sargau loke’smin daiva āsura eva ca [gītā 16.6] iti śrī-gītāsu śrūyate | yad eva tāni _nānā-matāni_ (1) ity uktaṁ, tat tv āsura-prakṛty-anusāreṇeti jñeyam | daiva-prakṛtayas tu tat-tat-sarvāvalokena pañcarātra-pratipādye śrī-nārāyaṇa eva paryavasyantīty āha—_sarveṣu_ (5) iti| 

āsurāṁs tu nindati—_na cainam_ (6) iti | tad uktaṁ viṣṇu-dharmāgni-purāṇayoḥ—


> dvau bhūta-sargau loke’smin daiva āsura eva ca |  
> viṣṇu-bhakti-paro daiva āsuras tad-viparyayaḥ || [agni-purāṇa 381.39] iti |

nanu tatra tatra nānā-mataya eva dṛśyante, tatrāha—_tam eva_ (7) iti | pañcarātretara-_śāstra-kartāro_ hi dvi-vidhāḥ—kiñcij-jñāḥ sarva-jñāś ca | tatrādyā yathā—sva-sva-jñānānusāreṇa yat kiñcit tattvaika-deśaṁ vadanti, tat tu samudraika-deśa-varṇanaṁ samudra iva pūrṇa-tattve _śrī-nārāyaṇa_ eva paryavasyati iti te tam eva kiñcid vadanti | ye tu sarvajñās te caivam abhiprayanti—nāsmābhir āsurāṇāṁ mohanārtham eva kṛtāni śāstrāṇi, kintu daivānāṁ vyatirekeṇa bodhanārtham | te hi rajas-tamaḥ-śabalasya khaṇḍasya ca tattvasya tathā kleśa-bahulasya sādhanasya pratipādakāny etāni śāstrāṇi dṛṣṭvā, vedāṁś ca durgān dṛṣṭvā nirvidya, sarva-vedārtha-sārasya śuddhākhaṇḍa-tattva-śrī-nārāyaṇasya sukha-maya-tad-ārādhanasya ca suṣṭhu pratipādake pañcarātre eva gāḍhaṁ pravekṣyantīti | tad etad āha—_niḥsaṁśayeṣu_ (8) iti|

tasmāj jhaṭiti vedārtha-pratipattaye pañcarātram evādhetavyam ity āha—_pañcarātra-_ (9) iti |

yata evaṁ tata upasaṁharati—_sāṅkhyaṁ ca yogaś ca_ (10) iti | tad evaṁ pañcarātra-pratipādyasya śrī-bhagavata evam utkarṣe sthite, ātmārāmāś ca munayaḥ [bhā.pu. 1.7.10] ity-ādy asakṛd apūrvam upadiśatā śrī-bhāgavatena pratipādya-rūpasya tasya kim utety api vivecanīyam |

**[17.4]**

tad etad-uktānusāreṇa sadā-śiveśvara-tridevī-rūpa-vyūho’pi nirastaḥ | tasmād eva ca śrī-bhagavat-puruṣayor eva śaivāgame sadā-śivādi-saṁjñe tan-mahima-khyāpanāya dhṛta iti gamyate[^53] | sarva-śāstra-śiromaṇau śrī-bhāgavate tu tridevyām eva tat-tāratamya-jijñāsā, puruṣa-bhagavatos tu tat-prasaṅga eva nāsti |

[^53]:
     avagamyate (ga, cha)



> brahmādayo yat-kṛta-setu-pālā  
> yat-kāraṇaṁ viśvam idaṁ ca māyā |  
> ājñā-karī yasya piśāca-caryā  
> aho vibhūmnaś caritaṁ viḍambanam || [bhā.pu. 3.14.29]

ity atra tṛtīye guṇāvatāratvena parameśvarābheda-dṛṣṭyā tathātvam uktam iti jñeyam |[^54] 

[^54]:
     This verse and comment are not found in all editions.


nanu,


> na te giritrākhila-lokapāla-  
> viriñca-vaikuṇṭha-surendra-gamyam |   
> jyotiḥ paraṁ yatra rajas tamaś ca   
> sattvaṁ na yad brahma nirasta-bhedam || [bhā.pu. 8.7.31] 

ity atra tasya paratvaṁ śrūyate evāṣṭame ? maivam | mahimnā stūyamānā hi devā vīryeṇa vardhante iti vaidika-nyāyena tad-yukteḥ | sa hi stavaḥ kāla-kūṭa-nāśanārtha iti | tatraiva prīte harau bhagavati prīye’haṁ sacarācaraḥ [bhā.pu. 8.7.40] iti | tathā navame—


> vayaṁ na tāta prabhavāma bhūmni  
> yasmin pare’nye’py aja-jīva-koṣāḥ |  
> bhavanti kāle na bhavanti hīdṛśāḥ  
> sahasraśo yatra vayaṁ bhramāmaḥ || [bhā.pu. 9.4.56] iti |

ete vayaṁ yasya vaśe mahātmanaḥ sthitāḥ śakuntā iva sūtra-yantritāḥ [bhā.pu. 5.17.23] iti ca tad-vākya-virodhāt |

athavā yat śivasya jyotis tatra sthitaṁ paramātmākhyaṁ caitanyaṁ tat-samyag-jñāne tasyāpy akṣamatā yuktaiva | yad uktam—


> dyu-pataya eva te na yayur antam anantatayā  
> tvam api yad-antarāṇḍa-nicayā nanu sāvaraṇāḥ | [bhā.pu. 10.87.41] iti | 

brahma-saṁhitā-mate tu bhagavad-aṅga-viśeṣa[^55] eva sadā-śivo na tv anyaḥ | yathā tatraiva sarvādi-kāraṇa-govinda-kathane—

[^55]:
     aṁśa- (jha)



> niyatiḥ sā ramā-devī tat-priyā tad-vaśaṁvadā |  
> tal-liṅge bhagavān śambhur jyotī-rūpaḥ sanātanaḥ ||   
> yā yoniḥ sā parā śaktir [brahma-saṁhitā 5.7-8] ity-ādi,   
> tasmin āvirbhabhūl liṅge mahāviṣṇuḥ ity-ādy-antam ||

tad etad abhipretya sadā-śivatvādi-prasiddhim apy ākṣipyāha—


> **athāpi yat-pada-nakhāvasṛṣṭaṁ **  
> **jagad-viriñcopahṛtārhaṇāmbhaḥ |**  
> **seśaṁ punāty anyatamo mukundāt**  
> **ko nāma loke bhagavat-padārthaḥ || **[bhā.pu. 1.18.21]

spaṣṭam || 1.18 || śrī-sūtaḥ ||17||

**[18]**

tasmān nāhaṁ na ca śivo’nye ca tac-chakty-ekāṁśa-bhāginaḥ [bra.vai.pu.] ity evoktaṁ sādhv eva ity āha—**brahmā bhavo’ham api yasya kalāḥ kalāyāḥ **[bhā.pu. 10.68.37] iti | 

śeṣaṁ spaṣṭam || 10.68 || śrī-baladevaḥ ||18||

**[19]**

atha **<u>paramātma-parikareṣu jīvaḥ</u>** | tasya ca taṭastha-lakṣaṇaṁ kṣetrajña etāḥ [bhā.pu. 5.11.12] ity evoktaṁ[^56] | svarūpa-lakṣaṇaṁ pādmottara-khaṇḍādikam anusṛtya, śrī-rāmānujācārya-matācārya-vareṇa parama-vṛddha-śrī-vaiṣṇava-sampradāya-guruṇā[^57] śrī-jāmātṛ-muninopadiṣṭam | tatra praṇava-vyākhyāne pādmottara-khaṇḍaṁ, yathā—

[^56]:
     ity atroktaṁ (HDS). BhP 5.11.12 is quoted and discussed in section 1.


[^57]:
     śrī-rāmānujācāryād atiprācīnena śrī-vaiṣṇava-sampradāya-guruṇā (jha, jādavpura)



> jñānāśrayo jñāna-guṇaś cetanaḥ prakṛteḥ paraḥ |  
> na jāto nirvikāraś ca eka-rūpaḥ svarūpa-bhāk[^58] ||  
> aṇur nityo vyāpti-śīlaś cid-ānandātmakas tathā |  
> aham-artho’vyayaḥ kṣetrī bhinna-rūpaḥ sanātanaḥ ||

[^58]:
     eka-rūpa-svarūpa-bhāk


adāhyo’cchedyo hy akledyas tv aśoṣyo’kṣara eva ca |


> evam-ādi-guṇair yuktaḥ śeṣa-bhūtaḥ parasya vai ||  
> ma-kāreṇocyate jīvaḥ kṣetra-jñaḥ paravān sadā |  
> dāsa-bhūto harer eva nānyasyaiva kadācana || [pa.pu. 6.226.34-37] iti |

śrī-jāmātṛ-munināpy upadiṣṭaṁ, yathā—


> ātmā na devo na naro na tiryak sthāvaro na ca |  
> na deho nendriyaṁ naiva manaḥ prāṇo na nāpi dhīḥ ||1||  
> na jaḍo na vikārī ca jñāna-mātrātmako na ca |  
> svasmai svayaṁ-prakāśaḥ syād eka-rūpaḥ svarūpa-bhāk ||2||  
> cetano vyāpti-śīlaś ca cid-ānandātmakas tathā |  
> aham-arthaḥ prati-kṣetraṁ bhinno’ṇur nitya-nirmalaḥ ||3||  
> tathā jñātṛtva-kartṛtva-bhoktṛtva-nija-dharmakaḥ |  
> paramātmaika-śeṣatva-svabhāvaḥ sarvadā svataḥ ||4|| iti |

śrī-rāmānuja-bhāṣyānusāreṇa vyākhyā ceyam | tatra devāditvaṁ nirastam evāsti tattva-sandarbhe—[^59]


[^59]:
     draṣṭavyaṁ tattva-sandarbhe 7 (54).


> aṇḍeṣu peśiṣu taruṣv aviniściteṣu   
> prāṇo hi jīvam upadhāvati tatra tatra |   
> sanne yad indriya-gaṇe’hami ca prasupte   
> kūṭastha āśayam ṛte tad anusmṛtir naḥ || [bhā.pu. 11.3.39] ity anena ||

dehāditvaṁ nirasyann āha—


> **vilakṣaṇaḥ sthūla-sūkṣmād **  
> **dehād ātmekṣitā sva-dṛk |**  
> **yathāgnir dāruṇo dāhyād **  
> **dāhako’nyaḥ prakāśakaḥ ||** [bhā.pu. 11.10.8] 

vilakṣaṇatve hetuḥ—**īkṣitā** tasya draṣṭā, **prakāśakaś** ca, svayaṁ tu **sva-dṛk** sva-prakāśa iti ||

|| 11.10 || śrī-bhagavān ||19||

**[20]**

jaḍatvaṁ nirasyann āha—


> **jāgrat-svapna-suṣuptaṁ ca guṇato buddhi-vṛttayaḥ |**  
> **tāsāṁ vilakṣaṇo jīvaḥ sākṣitvena viniścitaḥ ||** [bhā.pu. 11.13.27]

yā tu mayi turye sthito jahyāt [bhā.pu. 11.13.28] ity-ādau parameśvare’pi turyatva-prasiddhiḥ, sānyathaiva | 


> virāṭ hiraṇyagarbhaś ca kāraṇaṁ cety upādhayaḥ |   
> īśasya yat tribhir hīnaṁ turīyaṁ tat-padaṁ viduḥ ||[^60] 

[^60]:
     This verse is first quoted in Śrīdhara’s commentary to bhā.pu. 11.15.16 and later at CC 1.2.53.


ity-ādy-ukter vāsudevasya catur-vyūhe turya-kakṣākrāntatvād vā ||

|| 11.13 || śrī-bhagavān ||20||

**[21]**

vikāritvaṁ nirasyann āha—


> **visargādyāḥ śmaśānāntā bhāvā dehasya nātmanaḥ |**  
> **kalānām iva candrasya kālenāvyakta-vartmanā ||** [bhā.pu. 11.7.48]

**candrasya** jala-maya-maṇḍalatvāt kalānāṁ sūrya-praticchavi-rūpa-jyotir-ātmatvāt yathā kalānām eva janmādyā nāśāntā bhāvāḥ, na tu candrasya, tathā **dehasyaiva** te bhāvā avyakta-vartmanā kālena bhavanti, **na** tv **ātmana** ity arthaḥ ||

|| 11.7 || śrī-dattātreyo yadum ||21||

**[22]**

jñāna-mātrātmako na ca [§18] iti kiṁ tarhi ? jñāna-mātratve’pi jñāna-śaktitvaṁ prakāśasya[^61] prakāśana-śaktitvavat, tādṛśatvam api[^62] 

[^61]:
     jñāna-śakti-prakāśa-vastunaḥ (ga)


[^62]:
     kiṁ tarhi jñāna-mātratve’pi jñātṛtvaṁ prakāśa-vastunaḥ prakāśa-mātratve'pi prakāśa-mātratvavat tādṛśatvam api iti ṅa-ja-karalipyoḥ pāṭhāntaram.



> nātmā jajāna na mariṣyati naidhate’sau   
> na kṣīyate savana-vid vyabhicāriṇāṁ hi |   
> sarvatra śaśvad anapāyy upalabdhi-mātraṁ   
> prāṇo yathendriya-balena vikalpitaṁ sat || [bhā.pu. 11.3.38] 

ity anena tattva-sandarbha eva darśitam[^63] | atra upalabdhi-mātratve’pi savanavittvenokteḥ[^64] spaṣṭam eva tādṛśa-jñāna-śaktitvam | ata eva śuddho vicaṣṭe hy aviśuddha-kartuḥ [bhā.pu. 5.11.12] ity uktam | prakārāntareṇāpi tad āha—

[^63]:
     nirastam (kha). This is the main verse in para. 6 of the GGM edition of _Tattva-sandarbha_, section 54 in most printed editions. 


[^64]:
     savanavittvenoktam (ja)



> **guṇair vicitrāḥ sṛjatīṁ sarūpāḥ prakṛtiṁ prajāḥ |**  
> **vilokya mumuhe sadyaḥ sa iha jñāna-gūhayā ||** [bhā.pu. 3.26.5]

atra **vilokya** ity anena, **mumuhe** ity anena, **jñāna-gūhayā** ity anena ca parāg-bhūtāyāḥ prakṛtes tat-kṛtād ajñānāc ca pratyag-bhūtaṁ yaj jñānaṁ, tat tasya svarūpa-śaktir eva syād iti gamyate | śrī-gītopaniṣadaś ca tathā—ajñānenāvṛtaṁ jñānaṁ tena muhyanti jantavaḥ [gītā 5.15] iti ||

|| 3.26 || śrī-kapiladevaḥ ||22||

**sarva-saṁvādinī**: tatra jīva-prakaraṇe **jñāna-mātrātmako na ca** ity asya vyākhyāyāṁ yuktiś ca darśyate | atra nirviśeṣa-vādina evaṁ manyante—dehādāv ātma-śabda-pratyayau na gauṇau | gauṇyādi hi sa-viśeṣa-vastūpajīvyam | yathā—“siṁho devadattaḥ” ity atra kraurya-śauryādi-viśeṣavān siṁhaḥ | tasmād viśeṣa-gandha-rahitasyātmano bhrāntyaiva tac-chabda-pratyayāv iti |

tad evaṁ sati vayaṁ brūmaḥ—nirvikalpa-pratyaye bhramābhāvād bhrāntir api sa-viśeṣatve pravartate, yathā śauklādi-samāna-viśeṣiṇi śukti-rajatādau, nīlaṁ nabha ity ādau ca sūryādy-aṁśe nabhasaś ca dṛṣṭyādy-avakāśa-prada-sūkṣma-vitata-samāna-deśa-sthitākāratva-lakṣaṇenaikena viśeṣeṇa jātād bhramāṁśād eva nabha iti pratītir jāyate | tatas tadīya-nīlādi-pratibhāso’pi nabhasy evāropyata iti sa-viśeṣatvopajīviny eva bhrāntir iti, tasmān na jñāna-mātrātmeti | 

kiṁ ca, upalabdhir hy anubhūtiḥ | anubhūtitvaṁ ca nāma vartamāna-daśāyāṁ sva-sattayaiva svāśrayaṁ prati prakāśamānatvaṁ vā bhavet, sva-sattayaiva sva-viṣaya-sādhanatvaṁ vā bhavet [ve.sū. 1.1.1, śrī-bhāṣya, anu. 57] | tatrobhayathaiva tan-mātra-vādi-mate’pi śaktimattvāpātaḥ | tathā—viṣaya-prakāśanatayaivopalabdher eva hi saṁvidaḥ svayaṁ-prakāśatā sādhitā | saṁvido viṣaya-prakāśanatā-svabhāva-virahe sati svayaṁ-prakāśatvāsiddher anubhavāntarānanubhavāntarānanubhāvyatvāc ca tucchataiva syāt | 

svāpa-mūrcchādiṣu—sukham aham asvāpsam ity ādy-anubhavena sa-śaktitvam eva sādhayiṣyāmaḥ [bhā.dī. 6.16.55] |

yad api nāsyā dṛśer dṛśi-rūpāyā dṛśyaḥ kaścid api dharmo’sti, dṛśyatvād eva teṣāṁ na dṛśi-dharmatvam iti tarkyate, tad api svābhyupagataiḥ pramāṇa-siddhair nityatva-svayaṁ-prakāśatvādi-dharmair anekāntakam… teṣām anityatva-jaḍatvādy-abhāva-rūpatāyām api tathā-bhūtair api caitanya-dharma-bhūtais tair anaikāntyam aparihāryam | saṁvidi tu svarūpātirekeṇa jaḍatvādi-pratyanīkatvam ity abhāva-rūpo bhāva-rūpo vā dharmo nābhyupetaś cet, tat-tan-niṣedhoktyā kim api noktaṁ syāt | 

kiṁ ca, saṁvit sidhyati vā na vā ? sidhyatīti cet, āyātā sa-dharmatāsyāḥ | no cet, tucchatāpattir gagana-kusumādivat | siddhir eva saṁvid iti cet, kasya kaṁ pratīti vaktavyam | yadi na kasyacit kañcit prati sā, tarhi na siddhiḥ | siddhir hi putratvam iva kasyacit kañcit prati bhavati | [śrī-bhāṣye 62-63] 

ātmana iti cet, ko’yam ātmā ? nanu saṁvid evety uktam iti cet, saṁvit-siddhyor bhedāvagamāt sā saṁvit tadīyā śaktir evety avasīyate, na tu svarūpam iti | tad evam āyātā jñāna-mātra-svarūpe’pi svabhāva-siddhā jñātṛtva-nityatvādi-dharmavattā | parābhidhyānāt [ve.sū. 3.2.5] ity etat sūtraṁ śaṅkara-mate’pi tasya śaktimattvaṁ sādhayati | tat punar īśvara-samāna-dharmatvādikam agre lekhyam |

athaikonaviṁśatitama-vākya-vyākhyāntam ārabhya, saptatriṁśa-vākyāvadhi-granthānuvyākhyā | svasmai svayaṁ-prakāśaḥ ity atraivam api vaktavyam | advaita-mate’py anubhūtitvaṁ nāma vartamāna-daśāyāṁ sva-sattayaiva svāśrayaṁ prati prakāśamānatvaṁ sva-sattayaiva sva-viṣaya-sādhanatvaṁ vā | te cānubhāvyatve’pi svānubhava-siddhe nāpagacchata iti nānubhūtitvam apagacchati | tato jīvasya parānumeyatve paramātmanubhāvyatve’py anubhūtitvaṁ nāpagacchati |

tad evaṁ, svasmai prakāśatve siddhe, jñāna-mātrātmako na ca iti puṣṭam | atra vijñāna-maya-prakaraṇe suṣuptim adhikṛtya śrutir bhavati—asuptaḥ suptān abhicākaśīti [bṛ.ā.u. 4.3.11], atrāyaṁ puruṣaḥ svayaṁ jyotir bhavati [bṛ.ā.u. 4.3.14], na hi vijñātur vijñāter viparilopo vidyate [bṛ.ā.u. 4.3.30] ity ādyā | 

eka-rūpaḥ svarūpa-bhāk ity atra śrutiś ca—sa yathā saindhava-ghano’nantaro’bāhyaḥ kṛtsno rasa-ghana eva | evaṁ vā are’yam ātmānantaro’bāhyaḥ kṛtsnaḥ prajñāna-ghana eva vijñāna-ghanaḥ [bṛ.ā.u. 4.5.13] iti | 

aham arthaḥ iti kevalasya sukhasyātmatvaṁ parihṛtam | jñāna-mātratve’pi jñātṛtvaṁ cātma5 pūrvaṁ sādhitaṁ, tac cāham-bhāvaṁ vinā na sidhyatīti pūrva-siddha evāsāv anūdyate spaṣṭhatārtham | ahaṁ-pratyaya-siddho hy asmad-arthaḥ | yuṣmat-pratyaya-viṣayo yuṣmad-arthaḥ | tatrāhaṁ jānāmīti siddho jñātā yuṣmad-artha iti vacanaṁ, “jananī me bandhyā” itivat vyāhatārthaṁ [śrī-bhāṣye 1.1.1, anu. 65] 

kiṁ ca, svasmai svayaṁ-prakāśaḥ evājaḍatvād ātmeti pratipāditam | kevalaṁ jñānaṁ sukhaṁ cānyasyaivāham arthasya jñātur avabhāsate—“ahaṁ jānāmi, ahaṁ sukhī” iti | tasmāt svātmānaṁ prati sva-sattayaiva sidhyan na jaḍo’ham artha evātmā |

tad evam artha-rūpe nirupādhi-priye tasmin jñāne yat tu jānāmy aham iti pṛthag jñānaṁ pratīyate, tad aham arthaṁ prabheva dīpaṁ viśinaṣṭi | jñāna-mātra ātmany aham artho’dhyasyata iti tu na yujyate | adhyāsakābhāvāt anahaṅkārasya jñāna-mātrasya jaḍasya cāhaṅkārasya tat-kartṛtvaṁ na sambhavatīti | na ca tasminn ahaṅkāre jñāna-cchāyāpattiḥ | ubhayor apy acākṣuṣatvāt | na cāntaḥ-piṇḍe vahni-samparka-kṛtauṣṇyavaj jñāna-mātra-samparka-kṛta-jñātṛtvaṁ tasminn ahaṅkāre mantavyam | auṣṇyavat tad dharmāsampratipatteḥ |

nanv asāv ahaṅkāraḥ svātmānusyūta-taj-jñānam abhivyañjayan jñātṛtva-bhāvam āpadyata iti cet ? tad apy ayuktam | ahaṅkārādi-dharmiṇas tasya dharmatvānupapatteḥ| svayaṁ jyotiṣa ātmano vyañjyatvāyogāt, vyaṅgyatve ca bhavatām ananubhūtitva-prasaṅgāt | tad-āyatta-prakāśenāhaṅkāreṇa tasya prakāśyatvāsambhavāc ca | na ca ravikarābhivyaṅgyena hastena ca ravikarā abhivyajyante | hasta-pratihata-gatayo hi te bāhulyāt svayam eva sphuṭataram upalabhyante | tasmāt svata eva jñātṛtayā sidhyan aham artha eva pratyag-ātmā, na jñapti-mātram |

evaṁ, “sukham aham asvāpsam” iti suṣupty-anantaraṁ parāmarśāt tatrāpy aham-arthatā, sukhitā jñātṛtā ca gamyate | tadānīṁ tamo-guṇābhibhavān na sphuṭo’vabodhaḥ | “etāvantaṁ kālaṁ nāham ajñāsiṣaṁ” iti tu parāg-viṣayakaḥ pratiṣedhaḥ | ajñāna-sākṣiṇo’ham arthasyānuvṛtteḥ | “mām ahaṁ na jñātavān” iti parāmarśe ca tadānīm eko’ham aṁśaḥ svājñāna-viṣayatvena pratīyate | anyas tu tat-sākṣitvena | tataḥ pūrvaṁ parāmarśa-koṭi-praviṣṭaṁ mahat-tattva-jaṁ deho’ham ity upādhyabhimāninam aham aṁśaṁ suṣuptau nilīnaṁ tadānīm anubhava-siddhas tataḥ paro’ham aṁśaḥ śuddhātmā na jñātavān ity evaṁ tatra vivekaḥ | jāgrad-ādy-avasthayor aham arthas tad-yugalasyāvivekaś ca paraspara-tādātmyāpatty-apekṣayā | tataḥ parāg-rūpasyaivāhaṅkārasya kṣetrāntaḥ-pātaḥ | asyaivāhaṅkārasyābhūt tad-bhāveṣv artheṣu cvi-pratyayam utpādya vyutpattir draṣṭavyā [ve.sū. 1.1.1, anu 75] |

tasmād aham arthas tad-anyas tadā sākṣitvenāvatiṣṭhata eva | tathaiva, suṣuptāv ātmā tatrājñāna-sākṣitvenāsta iti bhavadīyā prakriyā | sākṣitvaṁ ca sākṣāj jñātṛtvam eva | tathā ca bhagavān pāṇiniḥ—sākṣād draṣṭari saṁjñāyām iti | na cāyaṁ sākṣī “jānāmi” iti pratīyamāno’smad-artha eveti kutas tadānīm aham artho na pratīyeta ? mokṣa-daśāyām apy aham-artho nānuvartata iti ced asmac-chabdābhidheyasyātmano nāśa-bhayāt | tadā yā kācit saṁvid anuvartsyati, tatrāpy ātmatvenābhimānābhāvād apasarped evāsau mokṣa-prastāvād iti mokṣa-śāstra-vaiyarthyaṁ syāt |

kiṁ ca, sa ca pratyag-ātmā muktāv apy aham ity eva prakāśate, svasmai prakāśamānatvāt | yo yaḥ svasmai prakāśate, sa sa sarvo’ham ity eva prakāśate, yathā tathāvabhāsamānatvenobhaya-vādi-sammataḥ saṁsāry-ātmā | yaḥ punar aham iti na cakāsti, nāsau svasmai prakāśate, yathā ghaṭādiḥ | [ve.sū. 1.1.1, anu 74]

tato dehādi-vyatirikto’ham ity evātmanaḥ svarūpam iti tathā jñānaṁ nājñatvam utpādayati, api tu dehādy-ahaṁ-bhāva-virodhitvān mocayaty eva | ata eva labdha-vijñānānām apy aham-bhāvaḥ śrūyate—tad dhaitat paśyann ṛṣir vāma-devaḥ pratipede’haṁ manur abhavaṁ sūryaś ceti [bṛ.ā.u. 1.4.10], aham eva prathama-māsaṁ vartāmi ca bhaviṣyāmi [atharva-śirāḥ, 9] iti |

kiṁ ca, sakaletarājñāna-virodhinaḥ sac-chabda-pratyaya-mātra-bhājaḥ para-brahmaṇo’py abhimāno’py evam eva | yathā—hantāham imās tisro devatāḥ [chā.u. 6.3.2] iti, bahu syāṁ prajāyeya [tai.u. 6.2] iti, sa aikṣata lokān nu sṛjā [ai.u. 1.1.1] iti, yasmāt kṣaram atīto’haṁ [gītā 15.18] ity ādi ca bahutaram | tasmād aham-artha evātmā pratikṣetraṁ bhinna iti | 

tatrānye pratikṣetram abhedaṁ dvidhā varṇayanti | upādhi-pārthakyād vyavahāre pṛthag-abhimānino’pi tat-tad-upādheḥ kalpitatvād vastutas tv abhinnā eveti kecit | vyavahāre’py eka eva jīvo’bhimānī svapnavat tat-kalpitās tad-abhimāna-śūnyās tv apara iti kecit | tatrobhayam api mūlājñānāśraya-nirūpaṇāsāmarthyād eva nirastam asti | tathā paricchedābhāsa-pratibimba-vādeṣu saṁśayasya darśayiṣyamāṇatvān na prāg-uktam api mataṁ buddhi-gocaram | eko devaḥ [śve.u. 6.11] ity ādi-vākyaṁ tu paramātma-param | asyaikatva-viśeṣeṇa jīvasya tu bāhulyaṁ sūcyate | evam anyatrāpi vivecanīyam | agre tu jīva-paramātmanor eka-svarūpatve niṣiddhe svayam evābhedaḥ parāhanyeta |

athaika-jīva-vāde tu tan-mata-gurūṇām—“tvam eva sa eko jīvaḥ | pare tu jīveśvara-rūpā vikalpās tat-kalpitāḥ sthāṇu-puruṣa-kalpāḥ” iti | sarvaṁ praty evaṁ vadatāṁ vañcana-kāritvam eva lakṣyate | svasya cetanābhimāna-sattopalabdher anyo’pi tathā-vidho bhaved iti sambhava-pramāṇa-siddhaś ca jīvāntaram | tathānyatrāpi prāṇini svavat tat-tad-dharmopalabdher anumāna-siddhaṁ ca | bāṇa-kanyādāv aniruddhādivat sva-pradṛṣṭānām api kālpanikatva-vyabhicārāt tad-dṛṣṭānāṁ sarveṣām evākālpikatvena sthāpayiṣyamāṇatvāt, vaidharmyāc ca na svapnādivat [ve.sū. 2.2.29] iti nyāyāc ca dṛṣṭānta-vaikalyaṁ ca, tathā sahasradhā pṛthak pṛthak sukha-duḥkhābhimāni-jīvānantya-pratipādaka-śruti-purāṇāgama-smṛti-prabhṛti-śāstra-sahasra-kadarthanā ca| 

tac ca śāstram—ye vaike cāsmāl lokāt prayanti, candramasam eva te sarve gacchanti [kauṣī.u. 1.2] ity ādi | evam anādy-avidyā-yuktasya jīvasya svato jñānotpatty-asambhavāt sva-tarkāpratiṣṭhānād veda-gurūpadeśayoś ca tad-ajñāna-mātra-kalpitatvena sva-tarka-vacanāntare ca paryavasānāv anirmokṣa-prasaṅgaś ca jāyata iti | tasmāt pratikṣetraṁ bhinna eva jīvaḥ | 

tathaiva sva-muktikaṁ śrī-bhagavad-vākyam—


> anādy-avidyā-yuktasya puruṣasyātma-vedanam |  
> svato na sambhavād anyas tattva-jño jñāna-do bhavet || [bhā.pu. 11.22.10] iti |  
> 

naiṣā tarkeṇa matir āpaneyā prokto’nyenaiva sujñānāya preṣṭha [ka.u. 1.2.9] iti śruteḥ| 

**[23]**

śakty-antaraṁ cāhuḥ—

**sa yad ajayā tv ajām anuśayīta guṇāṁś ca juṣan **

**bhajati sarūpatāṁ tad anu mṛtyum apeta-bhagaḥ ||**

<p style="text-align: right">
[bhā.pu. 10.87.38] iti ||</p>


ṭīkā ca—**sa** tu jīvaḥ **yad** yasmād **ajayā** māyayā **ajām** avidyām **anuśayīta** āliṅgyeta, tato **guṇāṁś** ca dehendriyādīn **juṣan** sevamānaḥ ātmatayā adhyasyan, **tad-anu** tad-anantaraṁ **sa-rūpatāṁ** tad-dharma-yogaṁ ca juṣan **apeta-bhagaḥ** pihitānandādi-guṇaḥ san **mṛtyuṁ** saṁsāraṁ **bhajati** prāpnoti ity eṣā ||

|| 10.87 || śrutayaḥ ||23||

**[24]**

tathā—


> **tat-saṅga-bhraṁśitaiśvaryaṁ**  
> **saṁsarantaṁ kubhāryavat |**  
> **tad-gatīr abudhasyeha**  
> **kim asat-karmabhir bhavet || **[bhā.pu. 6.5.15] 

**tasyāḥ** puṁścalī-rūpāyā māyāyāḥ **saṅgena bhraṁśitam aiśvaryaṁ** kiñcit svīya-jñānādi-sāmarthyaṁ yasya tam | tasyā **gatīḥ** **saṁsarantaṁ** gacchantaṁ jīvaṁ sva-svarūpam **abudhasya** ajānata ity uttareṇānvayaḥ[^65] ||

[^65]:
     ity arthaḥ (jha, jadavapura)


|| 6.5 || haryaśvāḥ ||24||

**[25]**

tathā—


> **īśvarasya vimuktasya**  
> **kārpaṇyam uta bandhanam** || [bhā.pu. 3.7.9]

**īśvarasya** kiñcij-jñānādi-śaktimataḥ 

|| 3.7 || maitreyaḥ ||25||

**[26]**

tathā—


> **vipralabdho mahiṣyaivaṁ**  
> **sarva-prakṛti-vañcitaḥ |**  
> **necchann anukaroty ajñaḥ**  
> **klaibyāt krīḍā-mṛgo yathā || **[bhā.pu. 4.25.62]

**mahiṣyā** purañjanyā **vipralabdhaḥ** purañjanaḥ **sarvayā prakṛtyā** jñānādi-rūpayā **vañcitaḥ** tyājitaḥ san **necchan** tad-icchayaivety arthaḥ | **anukaroti** tad-dharmātmany adhyasyati | atra jīvasya śaktimattāyāṁ, parābhidhyānāt tu tirohitaṁ tato hy asya bandha-viparyayau [ve.sū. 3.2.5] ity etat sūtram apy anusandheyam ||

|| śrī-nāradaḥ prācīnabarhiṣam **||26||**

**[27.1]**

pūrvoktam evārthaṁ vyañjayituṁ svasmai svayaṁ-prakāśaḥ [§18] ity uktam | tathā-bhūtatvaṁ ca vilakṣaṇaḥ [bhā.pu. 11.10.8] ity-ādy-ukta-padya eva sva-dṛg ity anena vyaktam asti | 

tatra _prakāśas_ tāvad guṇa-dravya-bhedena dvividhaḥ | prathamo nijāśrayasya sphūrti-rūpaḥ | dvitīyaḥ sva-para-sphūrti-nidānaṁ vastu-viśeṣaḥ | tatrātmano dravyatvād ayam eva gṛhyate—yathā dīpaś cakṣuḥ prakāśayan sva-para-sphūrtiṁ[^66] svayam eva karoti, na tu ghaṭādi-prakāśavat tad-ādi-sāpekṣaḥ, tasmād ayaṁ svayaṁ-prakāśaḥ | tathāpi svaṁ prati na prakāśate, yata eva jaḍa ity ucyate | ātmā tu[^67] svaṁ paraṁ ca prakāśayan svātmānaṁ prati prakāśamānatvāt _svasmai svayaṁ-prakāśaḥ_, yata eva cid-rūpa ucyate |[^68] 

[^66]:
     svarūpa- (jha, jadavpur)


[^67]:
     tasmāt tu (jha, jadavpur)


[^68]:
     tatra prakāśa… cid-rūpa ucyate ity atra ka-kha-ga-ṅa-karalipīnāṁ tathā ja-granthasya ca pāṭhāntaram—prakāśo'pi nāma svasya parasya vyavahāra-yogyatāpādako vastu-viśeṣaḥ | sa ca padārthāntare (ghaṭādau) dīpādi-bhāsyamānatvād anyādhīna iti na svayaṁ-prakāśaḥ | ananyādhīna-prakāśatā tu sva-svattayaiva svāśrayaṁ prati prakāśamānatā yathā dīpādau na hi dīpādeḥ sva-bala-nirbhāsitatvenāprakāśatvam anyādhīna-prakāśatvaṁ vā | kintu tarhi dīpaḥ prakāśa-svabhāvaḥ svayam eva prakāśate, anyān api prakāśayati | evam api dīpādiḥ svayaṁ yat prakaśate, tan na svārthaṁ kintu parārtham eva yata eva jaḍo’sau | ātmā tu svayaṁ svātmānam praty api prakāśamānaḥ svasmai svayaṁ prakāśaḥ | ata evāsyājaḍatvam ||


tad uktam anyair api | svayaṁ-prakāśatvaṁ sva-vyavahāre parānapekṣatvam, avedyatve saty aparokṣa-vyavahāra-yogyatvaṁ veti[^69] | tatra pūrvatra parānapekṣyatva-svarūpa-lakṣaṇe dīpa-sādharmya-jaḍatva-vāraṇāya svasmaipadam apekṣyam, uttaratra tu spaṣṭatārtham[^70] | ataḥ sva-dṛk svasmai svayaṁ-prakāśa ity arthaḥ | 

[^69]:
     ceti (jadavpur)


[^70]:
     spaṣṭārtham (jha, jadavpur)


**[27.2]**

na cāsau paramātma-prakāśyatve ghaṭavat para-prakāśyaḥ, paramātmanas tat-parama-svarūpatvena para-prakāśyatvābhāvāt | evam evāha dvābhyām—


> **mamāṅga māyā guṇa-mayy anekadhā **  
> **vikalpa-buddhīś ca guṇair vidhatte |**  
> **vaikārikas trividho’dhyātmam ekam**  
> **athādhibhūtam adhidaivam anyat ||**  
> **dṛg rūpam ārkaṁ vapur atra randhre**  
> **parasparaṁ sidhyati yaḥ svataḥ khe |**  
> **ātmā yad eṣām aparo ya ādyaḥ **  
> **svayānubhūtyākhila-siddha-siddhiḥ || **[bhā.pu. 11.22.30-31]

**vikalpaṁ** bhedaṁ, tad-**buddhīś** ca | anekadhātvaṁ prapañcayati—**vaikārika** iti | aneka-vikāravān apy asau sthūla-dṛṣṭyā tāvat **trividhaḥ** | traividhyam āha—**adhyātmam** ity-ādinā | tāni krameṇāha—**dṛg**-ādi-trayeṇa | **vapur** aṁśaḥ | **atra** **randhre** dṛg-golake praviṣṭaṁ tat trayaṁ ca **parasparam** eva **sidhyati,** na tu svataḥ | yas tu **khe** ākāśe arko vartate, sa punaḥ **svataḥ** **sidhyati** | cakṣur-viṣayatve’pi sva-virodhinaḥ pratiyogy-apekṣābhāva-mātreṇa svata ity uktam | evaṁ yathā maṇḍalātmārkaḥ svataḥ sidhyati, tathātmāpīty āha—**yad** yataḥ pūrvokta-dṛṣṭānta-hetor **ātmā** **eṣām** adhyātmādīnāṁ **yo’para ādyas** teṣām āśrayaḥ, so’pi svataḥ sidhyati, kintu **svayānubhūtyā** iti cid-rūpatvād viśeṣaḥ | na kevalam etāvat, api tu **akhilānāṁ** paraspara-**siddhānāṁ siddhir** yasmāt, tathā-bhūtaḥ sann iti ||

|| 11.12 || śrī-bhagavān ||27||

**[28]**

yasmāt svarūpa-bhūtayaiva śaktyā tathā prakāśate, tasmād _eka-rūpa-svarūpa-bhāktvam_ api dīpavad eva | nātmā jajāna [bhā.pu. 11.3.37][^71] ity ādāv upalabdhi-mātram ity anenaivoktaṁ mātra-padaṁ tad-dharmāṇām api svarūpānatiriktatvaṁ dhvanayati | 

[^71]:
     Quoted above in section 21.


atha _cetanatvaṁ_ nāma svasya cid-rūpatve’py anyasya dehādeś cetayitṛtvaṁ dīpādi-prakāśasya prakāśayitṛtvavat | tad etad vilakṣaṇa [bhā.pu. 11.10.8] ity ādāv eva dṛṣṭāntenoktam | prakāśaka iti cetayitṛtve hetuḥ | 

_vyāpti-śīlatvam_ udāhariṣyamāṇa ātmā [bhā.pu. 7.7.19, §46] ity-ādau śrī-prahlāda-vākye, vyāpaka ity anenoktaṁ vyāpti-śīlatvam atisūkṣmatayā sarva-cetanāntaḥ-praveśa-svabhāvatvam, jñāna-mātrātmako na ca [§18] ity atra _cid-ānandātmaka_ ity api hetv-antaram | tatra tasya jaḍa-pratiyogitvena jñānatvaṁ, duḥkha-pratiyogitvena tu jñānatvam ānandatvaṁ ca | jñānatvaṁ tūdāhṛtam | ānandatvaṁ nirupādhi-premāspadatvena sādhayati—


> **tasmāt priyatamaḥ svātmā**  
> **sarveṣām eva dehinām |**  
> **tad-artham eva sakalaṁ**  
> **jagac caitac carācaram || **[bhā.pu. 10.14.54]

spaṣṭam || 10.14 || śrī-śukaḥ ||28||

**[29]**

tasmiṁś cānandātmake jñāne pratibimbaṁ[^72] yuṣmad-arthatvaṁ na bhavati, kintv ātmatvād asmad-arthatvam eva | tac cāsmad-arthatvam aham-bhāva eva | tato’ham ity etac- chabdābhidheyākāram eva jñānaṁ śuddha ātmā prakṛtyāveśo’nyathā nopapadyate | yata evāveśāt tadīya-saṅghāta evāham ity aham-bhāvāntaraṁ prāpnoti, tad etad abhipretya tasyāham-arthatvam āha—

[^72]:
     pratisvaṁ (jha, jadavapura)



> **evaṁ parābhidhyānena**  
> **kartṛtvaṁ prakṛteḥ pumān |**  
> **karmasu kriyamāṇeṣu**  
> **guṇair ātmani manyate ||** [bhā.pu. 3.26.6]

**parābhidhyānena** prakṛty-āveśena prakṛtir evāham iti mananena **prakṛter guṇaiḥ** **kriyamāṇeṣu karmasu** kartṛtvam **ātmani manyate** | 

atra niraham-bhāvasya parābhidhyānāsambhavāt parāveśa-jātāhaṅkārasya cāvarakatvād asty eva tasminn anyo’ham-bhāva-viśeṣaḥ | sa ca śuddha-svarūpa-mātra-niṣṭhatvān na saṁsāra-hetur iti spaṣṭam | etad evāhaṅkāra-dvayaṁ sanne yad indriya-gaṇe’hami ca prasupte kūṭastha āśayam ṛte tad-anusmṛtir na [bhā.pu. 11.3.39] ity atra darśitam[^73] | 

[^73]:
     Above, section 19.


upādhy-abhimānātmakasyāhaṅkārasya prasuptatvāt _tad-anusmṛtir naḥ_ ity anena "sukham aham asvāpsvam" ity ātmano’hatayaiva parāmarśāc ca, ata eva "mām ahaṁ nājñāsiṣam" ity atra parāmarśe’pi upādhy-abhimānino’nusandhānābhāvaḥ | anyasya tv ajñāna-sākṣitvenānusandhānam iti dik |

|| 3.26 || śrī-kapiladevaḥ ||29||

**[30]**

tathā—


> **nṛtyato gāyataḥ paśyan **  
> **yathaivānukaroti tān |**  
> **evaṁ buddhi-guṇān paśyann **  
> **anīho’py anukāryate || **[bhā.pu. 11.12.53]

pūrvavat ||

|| 11.12 || śrī-bhagavān ||30||

**[31]**

evam eva svapna-dṛṣṭāntam api ghaṭayann āha—


> **yad arthena vināmuṣya**  
> **puṁsa ātma-viparyayaḥ |**  
> **pratīyata upadraṣṭuḥ**  
> **sva-śiraś chedanādikaḥ ||** [bhā.pu. 3.7.10]

**upadraṣṭur** **amuṣya** iti svapna-draṣṭrā amunā jīvenety arthaḥ ||

|| 3.7 || śrī-maitreyaḥ ||31||

**[32]**

sādhite ca svarūpa-bhūte’ham-bhāve pratikṣetraṁ bhinnatvam api sādhitam | yat tu, 


> vastuno yady anānātvam   
> ātmanaḥ praśna īdṛśaḥ |   
> kathaṁ ghaṭeta vo viprā   
> vaktur vā me ka āśrayaḥ || [bhā.pu. 11.13.22]

ity-ādau jñāni-laukika-guru-rītiṁ[^74] tadīya-prākṛta-dṛṣṭiṁ vānusṛtya svasya jīvāntara-sādhāraṇya-kalpanā-maye śrī-haṁsa-deva-vākye jīvātmanām ekatvam, tat khalu aṁśa-bhede’pi jñānecchūn prati jñānopayogitvena tam avivicyaiva samānākāratvena | bheda-vyapadeśaḥ yathā tatraiva—

[^74]:
     jñānino (jha, jadavpur)



> pañcātmakeṣu bhūteṣu samāneṣv api vastutaḥ |   
> ko bhavān iti vaḥ praśno vācārambho hy anarthakaḥ || [bhā.pu. 11.13.23] iti |

tatrāpy aṁśa-bhedo’sty eva | ata uktaṁ svayaṁ bhagavatā—śuni caiva śvapāke ca paṇḍitāḥ samadarśinaḥ [gītā 5.18] iti, nirdoṣaṁ hi samaṁ brahma [gītā 5.19] ity-ādi ca | atra brahmeti jīva-brahmaivocyate | yathā, 


> yathāham etat sad-asat sva-māyayā   
> paśye mayi brahmaṇi kalpitaṁ pare [bhā.pu. 1.5.27] iti | 

**mayi** brahmaṇi dehātmakaṁ **pare brahmaṇi** ca jagad-ātmakaṁ **sad-asat** kārya-kāraṇa-saṅghātaṁ **sva**-viṣayaka-**māyayā** jīva-māyākhyayā deha evāhaṁ, tathā indra-candrādy-ātmakaṁ jagad eveśvara itīdaṁ **kalpitam** eva yayā matyā **paśye** paśyāmīty arthaḥ | samāna-kāraṇatvād eva pūrvavad anyatra ca so’haṁ sa ca tvam iti | 

tad evaṁ sarveṣām eva jīvānām ekākāratve sati,


> yāvat syād guṇa-vaiṣamyaṁ tāvan nānātvam ātmanaḥ |   
> nānātvam ātmano yāvat pāratantryaṁ tadaiva hi || [bhā.pu. 11.10.32]

ity-ādiṣu devādi-deha-bheda-kṛtāgantuka-nānātvaṁ nigadyate | 


> veṇu-randhra-vibhedena  
> bhedaḥ ṣaḍ-jādi-saṁjñataḥ |  
> abheda-vyāpinī vāyos   
> tathā tasya mahātmanaḥ || [vi.pu. 2.14.32] 

ity-ādikaṁ tu paramātma-viṣayakam eva | tad etat sarvam abhipretya jīvānāṁ pratikṣetraṁ bhinnatvaṁ sva-pakṣatvena nirdiśanti—**aparimitā dhruvās tanu-bhṛto yadi sarva-gatāḥ **[bhā.pu. 10.87.30] iti |

atra **yadi-**śabdāt pūrva-pāṭhena **aparimitatvaṁ dhruvatvaṁ** cāsandigdham iti | tatra sva-pakṣatvaṁ paścāt-pāṭhena **sarva-gatatvaṁ** tu sandigdham iti | tatra para-pakṣatvaṁ spaṣṭam eva | 

ata eva, eko devaḥ sarva-bhūteṣu gūḍhaḥ [śve.u. 6.11] ity-ādikaṁ paramātma-paraṁ vākyaṁ jīvānām anekatvaṁ[^75] bodhayati ||

[^75]:
     ānandātmakatvaṁ (ja)	


|| 10.87 || śrutayaḥ ||32||

**[33]**

prati-kṣetra-bhinnatve hetv-antaram—_aṇur_ iti | aṇuḥ paramāṇur ity arthaḥ | paramāṇuś ca yasya dig-bhede’py aṁśo na kalpayituṁ śakyate, sa evāṁśasya parā kāṣṭheti tad-vidaḥ | aṇor apy akhaṇḍa-deha-cetayitṛtvaṁ prabhāva-viśeṣa-rūpād[^76] guṇād eva bhavati | yathā śira-ādau dhāryamāṇasya jatu-jaṭitasyāpi mahauṣadhi-khaṇḍasyākhaṇḍa-deha-puṣṭīkaraṇādi-hetuḥ prabhāvaḥ | yathā vāyaskāntāder lauha-cālanādi-hetuḥ prabhāva eva, tadvat | tad etad aṇutvam āha—

[^76]:
     viśeṣād (jha,jadavpur)


**sūkṣmāṇām apy ahaṁ jīvaḥ **[bhā.pu. 11.16.11] iti |

tasmāt sūkṣmatā-parākāṣṭhā-prāpto jīva ity arthaḥ | durjñeyatvād yat sūkṣmatvaṁ, tad atra na vivakṣitam, mahatāṁ ca mahān ahaṁ sūkṣmāṇām apy ahaṁ jīvaḥ [bhā.pu. 11.16.11] iti paraspara-pratiyogitvena vākya-dvayasyānantaryoktau svārasya-bhaṅgāt | prapañca-madhye hi sarva-kāraṇatvān mahat-tattvasya mahattvaṁ nāma vyāpakatvaṁ, na tu pṛthivy-ādy-apekṣayā sujñeyatvaṁ yathā, tadvat prapañce jīvānām api sūkṣmatvaṁ paramāṇutvam eveti svārasyam | śrutayaś ca—eṣo’ṇur ātmā cetasā veditavyo yasmin prāṇaḥ pañcadhā saṁviveśa [mu.u. 3.1.9] iti | 


> bālāgra-śata-bhāgasya śatadhā kalpitasya ca |  
> bhāgo jīvaḥ sa vijñeyaḥ [śve.u. 5.9] iti |

ārāgra-mātro hy aparo’pi dṛṣṭaḥ [śve.u. 5.8] iti ca ||

|| 11.16 || śrī-bhagavān ||33||

**sarva-saṁvādinī**: **aṇuḥ **iti | ataḥ svayaṁ niravayava eva jīva iti | tac cāṇutvam utkrānti-gaty-āgatīnāṁ [ve.sū. 2.3.19] śravaṇāt tāvat pratīyate | sa yadāsmāc charīrād utkrāmati, sahaiva taiḥ sarvair utkrāmati [tai.u. 3.4] iti, ye vaike cāsmāl lokāt prayanti, candramasam eva te sarve gacchanti [kauṣī.u. 1.2] iti, tasmāl lokāt punar aity asmai lokāya karmaṇe [bṛ.ā.u. 4.4.6] iti ca śruteḥ | \


paricchinasyaiva tat-tat-sambhave sati deha-pramāṇatāyāṁ vikāritāpatter aṇutva eva paryavasānāt tad eva vyaktam |

atrotkrāntir vā vibhutve’py acalato’pi grāma-svāmy-anivṛtti-rūpā vyākhyāyeta | gaty-āgatī tu svātmanaiva sambhavataḥ | gameḥ kartṛ-stha-kriyātvāt | ato gameḥ karmaṇy akriyātvād ato gamer yāthārthye sati tat-sāhacaryeṇa sarvotkrama-sāhacaryeṇa cotkrānter api nānyathātvaṁ kalpyam | śruti-viruddhaiva ceyaṁ kalpanā—cakṣuṣṭo vā mūrdhno vānyebhyo vā śarīra-deśebhyaḥ [bṛ.ā.u. 4.4.2] ity-ādau tat-tad-aṅgāvadhika-viśleṣa-nirdeśāt pakṣivad utpatana-rūpaivotkrāntir ity āpatteḥ | ata eva śruty-ādiṣu jalūkād dṛṣṭo’pi ghaṭate |

nanu, sa vā eṣa mahān aja ātmā, yo’yaṁ vijñāna-mayaḥ prāṇeṣu [bṛ.ā.u. 4.4.22] ākāśavat sarva-gataś ca nityaḥ, satyaṁ jñānam anantaṁ brahma [tai.u. 2.1.2] ity ādau vyāptiḥ śrūyate | na pūrvatra arundhatī-darśanavaj jīvam anūdya brahmaiva nirdiśyate, vedānteṣu paramātmadhikārāt | ataḥ sarva-gatatvam uktvaiva satyam ity ādi-prasiddha-paramātma-lakṣaṇam uktam | mahac-chabdas tv agre vyākhyātavyaḥ | atra kutracid vyāptā hy ātmāna iti bahutva-nirdeśād iti jīvā na mantavyāḥ | atrāpi paramātmadhikārāt | sa ātmedaṁ sṛjati ity-ādy-ukteḥ | bahutvaṁ tv āvirbhāvāspada-bheda-vivakṣayā |

kiṁ ca, jīvasya sākṣād aṇutvam api śrūyate—eṣo’ṇur ātmā cetasā veditavyo yasmin prāṇaḥ pañcadhā saṁviveśa [mu.u. 3.1.9] iti prāṇa-sambandhokteḥ | ummānam api dṛśyate— bālāgra-śata-bhāgasya śatadhā kalpitasya ca | bhāgo jīvaḥ sa vijñeyaḥ [śve.u. 5.9] ity atra, ārāgra-mātro hy aparo’pi dṛṣṭa [śve.u. 5.8] ity atra ca |

nanv aṇutve saty ekadeśasthasya sakala-deha-gatopalabdhir virudhyate ? na, hari-candana-bindoḥ sakala-deha-hlādanavad ihāpy avirodhāt | na ca hari-candana-bindor eka-deśa-sthatvaṁ pratyakṣa-siddham, na tv ātmana iti dṛṣṭānta-vaiṣamyam | hṛdi hy eṣa ātmā [pra.u. 3.6], sa vā eṣa ātmā hṛdi [chā.u. 8.3.3], katama ātmeti yo’yaṁ vijñāna-mayaḥ prāṇeṣu hṛdy-antar-jyotiḥ puruṣaḥ [bṛ.ā.u. 4.3.7] ity-ādy-upadeśebhyas tasyāpi tathātva-siddheḥ | siddhāyāṁ cāṇutāyām ittham apy avirodhaḥ | cir-rūpasyāpi jīvasya cetayitṛtva-lakṣaṇa-cid-guṇa-vyāpter aṇor api sato nikhila-deha-vyāpitā syāt | loke dīpādayaḥ prakāśā hy eka-deśa-sthā api samyag-guhādikaṁ svakīyena prakāśākāreṇa guṇena prakāśayanti, tadvat | na ca dīpa-prabhā dīpād viśīrṇāḥ paramāṇava eva | parama-raktādi-cchavi-dukūlādīnāṁ mahā-hīrakādi-maṇīnāṁ ca raktādayo guṇā nija-paryanta-bhūmiṁ rañjayantīti dṛśyate | tatra guṇa-guṇinoḥ pṛthag-upalambhanād dukūlādy-anāśāt hīrake tu parāga-kṣaraṇātyantāsambhavāc ca | sati ca parāg-akṣaraṇe vāyu-prātikūlyena maṇy-ādi prabhāyā eva syāṁ diśi na visaraṇaṁ syāt | yasyāṁ tu diśi tad-ānukūlyam | tatra tu visaraṇa-bāhulyaṁ syād iti tadvad dīpādīnāṁ guṇa eva prabhā bhaviṣyati | ata evādravyatvād dīpādivad asau vāyv-ādibhir na vikṣipyate | śrī-gītopaniṣatsv api tathā dṛṣṭāntitam—


> yathā prakāśayaty ekaḥ kṛtsnaṁ lokam imaṁ raviḥ |  
> kṣetraṁ kṣetrī tathā kṛtsnaṁ prakāśayati bhārata || [gītā 13.33] iti ||

evam eva **aṇavaś ca **[ve.sū. 2.4.8] iti nyāya-siddhāṇutvānāṁ mana-ādīn indriyāṇāṁ prakāśo vyātato dṛśyate, manasā meruṁ gacchati ity ādau dūra-śravaṇa-darśanādi-siddhau ca | śrutiś ca—divīva cakṣur ātataṁ [ṛ.ve. 1.22.20] ity ādikā | tad evaṁ, aṇavaś ca ity atraiva mādhva-bhāṣyodāhṛti śāṇḍilya-śrutiḥ, sā yathā—na hy aṇu-cakṣuṣaḥ prakāśo vyātato’ṇur hy evaiṣa puruṣaḥ iti |

anyatra ca guṇo guṇi-samīpa-deśaṁ vyāpnotīti dṛśyate, yathā—puṣpādau gandhaḥ | gandhasyāpi sahaivāśrayāṁśena viśleṣa iti cet, na, mūla-dravyonmāna-hāni-prasaṅgāt | paramāṇūnām eva viśleṣān nālpa-kāle na māna-hānir iti cet ? teṣām atīndriyatvena tad-guṇa-grahaṇāyogāt sphuṭa-gandhas tu kastūry-ādiṣv iti | evaṁ kāya-vyūha-gandha-dṛṣṭānto jñeyaḥ | pṛthivī-gandhasya pṛthivī-vyatiriktaṁ jalādāv iva jīva-guṇasya dehāntara-vṛnde’pi vyāptiḥ sambhavati dṛṣṭānte, tad-gandhasya netā vāyur dārṣṭāntike tv īśvara eveti | tathaiva mādhva-bhāṣya-pramāṇita-śāṇḍilya-śrutiḥ—athaika eva sa gandhavad vyatiricyate, tathaikī-bhavaty atha bahvī bhavati | taṁ yatheśvaraḥ prakurute, tathā tathā bhavati, so’cintyaḥ paramo garīyān iti | 

tasmāj jīvaḥ sva-guṇenaiva vyāpnotīti | tathā, hṛdayāyatanatvam aṇu-parimāṇatvaṁ cātmano’bhidhāya tasyaiva ā lomebhya ā nakhāgrebhyaḥ [chā.u. 8.8.1] iti caitanyena guṇena[^77] samasta-śarīra-vyāpitvaṁ[^78] darśayati [ve.sū. 2.3.27, śaṅkara] |

[^77]:
     cetanā-guṇena


[^78]:
     sarva-


evaṁ prajñayā śarīraṁ samāruhya [kau.u. 3.6] iti cātma-prajñayoḥ kartṛ-karaṇa-bhāvena pṛthag-upadeśād guṇenaivāsya sarva-śarīra-vyāpitvaṁ gamyate [ve.sū. 2.3.28, śaṅkara] | 

atra yadi prajñā-śabdaṁ buddhau vartayet, tathāpi tasyā aṇutvābhyupagamāt tayā śarīra-vyāptir aśaktyā | prajñā-rūpe’pi jīve prajñayā iti, bheda-vyapadeśaḥ śilāputra-śarīravat[^79] ity atra tu śruty-arthaḥ kliṣṭaḥ syāt | tad-eka-mātre’pi śakti-sthāpanā tu muhur eva darśitā | tasmād aṇur eva jīva iti prāpte punar eva te hetavaḥ pratyavasthāpyante |

[^79]:
     vyapadeśa-mātraṁ vā—śilāputrakasya śarīram ity-ādivat ity evaṁ mūle dṛśyate.


nanūtkrānty-ādayo hy atropādhy-utkrānty-ādibhir eva vyapadiśyante ? na, utkrama-vākye, sahaivaitaiḥ [kau.u. 3.4] iti saha-śabda-śravaṇāt | saha-śabdau hi pradhānāpradhānayoḥ samānām eva kriyāṁ bodhayati | tataś ca gaty-āgaty api tathaiva bhavataḥ | acalane pramāṇāntarābhāvāt tad-utkrānti-śravaṇād eva ca ghaṭākāśavad abudha-dṛṣṭy-abhiprāyam iti na ca vaktavyam | śrī-gītopaniṣatsu dṛṣṭānta-viśeṣād grahy-upādānāc ca tasyaiva calanāgraṇītvaṁ bodhayanti—


> śarīraṁ yad avāpnoti yac cāpy utkrāmatīśvaraḥ |  
> gṛhītvaitāni saṁyāti vāyur gandhān ivāśayāt || [gītā 15.8] iti ||

evam eva ca sūtram upodbalayati—tad-antara-pratipattau raṁhati sampariṣvaktaḥ praśna-nirūpaṇābhyāṁ [ve.sū. 3.1.1] iti | prāṇas tu tad-ratha-sthānīyaḥ | yathoktaṁ śrutyā—kasmin nu aham utkrānta utkrānto bhaviṣyāmi ? kasmin vā pratiṣṭhite pratiṣṭhāsyāmīti [pra.u. 6.3] iti | ataḥ svayaṁ tatra sthita eva tṛṇa-jalaukāvac calati, na tu pakṣy-ādivad aṅgaṁ vikṣipann eva | ataḥ lelāyatīva [bṛ.ā.u. 4.3.7] iti śrutāv iva śabda-prayogaḥ | tathāpi tasyaiva tatrāgraṇītvaṁ rathivat | tac coktaṁ śrutyā—tam utkrāmantaṁ prāṇo’nūtkrāmati | sarve prāṇā anūtkrāmanti [bṛ.ā.u. 4.4.2] iti |

nanu eṣo’ṇur ātmā [mu.u. 3.1.1] ity ādau paramātma eva prakaraṇam, tato’ṇutvaṁ ca durjñeyatvenaiva vaktavyaṁ ? na, prāṇa-liṅgena prakaraṇa-bādhāt | śruti-liṅga-vākya-sthāna-prakaraṇa-samākhyānāṁ pāradaurbalyam artha-viprakarṣāt [pū.mī. 3.3.14] iti | gopa-vana-śrutāv api spaṣṭam evāhaitat—aṇur hy eṣa ātmāyaṁ vā ete sinītaḥ puṇyaṁ vāpuṇyaṁ ca [2.3.18-mādhva-bhāṣye dhṛtāyāṁ] iti |

nanu bālāgra-śata-bhāgasya [śve.u. 5.9] ity-ādy-ante, sa cānantyāya kalpate iti śravaṇād aupādhikam evāṇutvam, pāramārthikaṁ tu vibhutvam ity avagamyate ? na, ānantya-śabdasya mokṣe ṛuḍhatvāt | anto maraṇaṁ, tad-rāhityam ānantyam ity arthaḥ | brahma-praviṣṭasya tat-tādātmyāpattyā viśvadrīcīna-tac-chakti-sparśād vānantya-vyapadeśaḥ | sālokye tu tad-anugrahāt tat-sparśa iti | tad uktaṁ śrī-bhagavatā śrīmad-uddhavaṁ prati—


> jīvo jīvena nirmukto guṇaiś cāśaya-sambhavaiḥ |  
> mayaiva brahmaṇā pūrṇo na bahir nāntaraś caret || [bhā.pu. 11.25.36] iti ||4||

śruty-antare tu sūkṣma-rūpeṇopādhi-guṇena tad-rūpeṇaiva sva-guṇena cāṇutvam uktam—buddher guṇenātma-guṇena caiva, ārāgra-mātro hy avaro’pi dṛṣṭaḥ [śve.u. 5.8] iti |

nanv aṇoś candana-dṛṣṭāntena vyāpakatā na ghaṭate, candanasya sūkṣmāvayava-visarpaṇena sakala-dehāhlādayitṛtva-sambhavāt | tad yuktam—adṛṣṭa-kalpanāpatteḥ | tarhi katham iti cet ? acintyo hi maṇi-mantra-mahauṣadhīnāṁ prabhāva iti loka-prasiddhir eva bhaviṣyati | kvacij jatu-jaṭita-mahauṣadhy-ādi-dravyeṇa hastādi-baddhenāpi tat-tat-prabhāvo dṛśyate | sparśa-maṇinaika-deśa-sparśo’pi loha-lauṣṭrasya suvarṇatā ca | svīkṛtaṁ caitat pañcama-vedena [2.3.13-mādhva-bhāṣya-dhṛta-brahmāṇḍa-purāṇe]—


> aṇu-mātro’py ayayṁ jīvaḥ sva-dehaṁ vyāpya tiṣṭhati |  
> yathāvāpya śarīrāṇi hari-candana-vipruṣaḥ || iti || 

atra prabhāvātiśaya-bodhanāyaiva hi hari-candana-śabdaḥ prayuktaḥ |

nanu cetanā-guṇa-vyāpti-siddhānte guṇasya guṇi-deśatvād guṇinam anāśritasya guṇatvam eva hīyate | nāguṇasya tad-atirikta-vyāpitāyā dukūlādau darśitatvāt | atiricya sthitasyāpi guṇasya tam āśrityaivāvasthiti-pratipatteḥ | ata eva gandhasyāpi na svāśrayatva-vyabhicāraḥ | tata eva tat-pravāhāt | ata evoktaṁ śrī-kṛṣṇa-dvaipāyanena [ve.sū. 2.3.29-śaṅkara-dhṛtaḥ]—


> upalabhyāpsu ced gandhaṁ kecid brūyur anaipuṇāḥ |   
> pṛthivyām eva taṁ vidyād apo vāyuṁ ca saṁśritam || iti ||6||

tasmād aṇur eva jīvaḥ, cetanā-guṇena tu sva-śarīra-vyāpīti | atrāśaṅkate—sa vā eṣa mahān aja ātmā yo’yaṁ vijñāna-mayaḥ prāṇeṣu [bṛ.ā.u. 4.4.22] ity atra mahac-chabdān na sambhavaty aṇutvam iti ? ucyate—yukti-sambaddhenāṇutva-śravaṇena mahac-chabdasya vibhutāyāṁ prasiddhāv arthāntaropasthitāv aṇur apy utkarṣa-guṇena sāratvād eva mahān iti vyapadiśyate, mahā-ratnavat | yathaiva prājñaḥ paramātma vibhur api durjñeyatā-guṇenaiva, aṇor aṇīyān [ka.u. 1.2.20] ity ucyate | 

tad evaṁ tad-guṇa-sāratvāt tu tad-vyapadeśaḥ prājñavat [ve.sū. 2.3.29] ity api vyākhyātam | aparam idam eva vyācaṣṭe—sa-cetanā-lakṣaṇo yo guṇo mahauṣadhy-ādivad acintya-prabhāvaḥ, sa eva sāro vyabhicāra-rahito yatra, tathābhūtatvāt sarva-śarīra-vyāpitādi-nirdeśaḥ sambhavati | yathaiva prājñasya śrutāv acintya-śaktitvaṁ dṛśyate, tathaivāsyānurūpasyād ity asmin vyākhyāne mahac-chabdasyotkṛṣṭatā-mātraṁ vācyaṁ svayaṁ ūhyam | hari-candana-dṛṣṭāntena tādṛg artho na sūtre tasminn abhivyakta iti punaḥ sūtraṁ cedam ity api jñeyam |

kiṁ ca, teṣāṁ jīva-guṇānāṁ vahner auṣṇyādivad anādy-ananta-kālāvasthāpyātma-samāna-kālam eva vyāpya bhavana-śīlatvān na kadācid vyabhicārāśaṅkā | tathā ca darśayati śrutiḥ—na hi vijñātur vijñāter viparilopo vidyate [bṛ.ā.u. 4.3.30] ity ādyā | mokṣe tu teṣām abhivyaktir jāyate, yauvane puṁ-strī-bhāva-viśeṣavat | tad uktaṁ puṁstvādivat tv asya sato’bhivyakti-yogāt [ve.sū. 2.3.31] ity atra śaṅkara-śārīrake’pi—tat punar īśvara-samāna-dharmatvaṁ tirohitaṁ sat parameśvaram abhidhyāyatas timira-tiraskṛteva dṛk-śaktiḥ auṣadha-vīryād īśvara-prasādāt āvirbhavati | śrutiś ca—


> jñātvā devaṁ sarva-pāśāpahāniḥ   
> kṣīṇaiḥ kleśair janma-mṛtyu-prahāṇiḥ |   
> tasyābhidhyānāt tṛtīyaṁ deha-bhede   
> viśvaiśvaryaṁ kevala āpta-kāmaḥ || [śve.u. 1.11] ity evam-ādyā ||7||  
> balam ānandam ojaś ca saho jñānam anākulam |  
> svarūpāny eva jīvasya vyajyante paramād vibhoḥ ||8|| iti |

madhva-bhāṣye dṛṣṭā gopa-vana-śrutiś ca | yadi ca teṣāṁ jīve’nabhivyakty-abhivyakti-vyavasthā na kāryā, tadā teṣāṁ nityam eva tasminn upalabdhiḥ syān nityam eva vā na syād iti doṣa āpatet | anyeṣāṁ prākṛtānāṁ dehādi-vastūnāṁ tatra tatra pravṛttau jaḍatvāt pratibandha eva vā syāt | jīva-svarūpa guṇāmanane sati pravṛtti-hetv-abhāvāt | tasmāt svena jīvo’ṇuḥ, sva-guṇena tu deha-vyāpīti sthitam |

atra śrī-rāmānuja-pādās tu svayam evaṁ vyācakṣate—yathaikam eva tejo-dravyaṁ prabhā-prabhavad-rūpeṇāvatiṣṭhate, tathaivam eva caitanyaṁ tat-tad-rūpeṇātiṣṭhate | yadyapi prabhā dravya-guṇa-bhūtā, tathāpi tejo-dravyam eva, na śauklyādivad guṇaḥ | svāśrayād anyatrāpi vartamānatvād rūpavattvāc ca śauklyādi-vaidharmāt prakāśavattvāc ca tejo-dravyam eva, nārthāntaram | prakāśavattvaṁ ca—sva-svarūpasyānyeṣāṁ prakāśakatvāt | asyās (prabhāyāḥ) tu guṇatva-vyavahāro nitya-tad-āśrayatva-tac-cheṣatva-nibandhanaḥ | na cāśrayāvayavā eva viśīrṇāḥ pracarantaḥ prabhety ucyate, maṇi-dyumaṇi-prabhṛtīnāṁ vināśa-prasaṅgāt |

tasmād yathā dīpāder avyābhicāri-prabhā guṇavattvād guṇitva-vyapadeśas tathā jīvasyāpi tādṛśatvaṁ yuktamataḥ svayam aṇor jīvasya tena guṇenaiva vibhutvam | sa ca caitanya-guṇaḥ svayam avicchinna eva saṅkoca-vikāśāv avidyā-karma-saṁjñākhyayā śaktyā bhajatīti | 

atrādvaita-vādinām api paricchedo vā pratibimbo vābhāso vā jīvaḥ syāt—tridhāpy avibhur ity evāyāti | tatra ca buddhi-lakṣaṇa-tad-upādheḥ sūkṣmatvāṅgīkārāt sūkṣmatvam api sūcī-randhākāśavat, bālukā-kaṇa-pratiphalita-sūrya-tejovat, tad-ābhāsavac ca | yatra yatraivopādhayaś calanti, tatra tatraiva paricchinnatvenaivodayante tānītīttham eva svayaṁ tadāvāryeṇendriyāṇāṁ vibhutva-vādo dūṣitaḥ | sarva-gatānām api vṛtti-lābhaḥ śarīra-deśe syād iti cet, na, vṛtti-mātrasya karaṇatvopapatteḥ | yad eva hi upalabdhi-sādhanam—vṛttiḥ anyad vā—tasyaiva naḥ karaṇatvam, saṁjñā-mātre vivādaḥ iti karaṇānāṁ vyāpitva-kalpanā nirarthikā [ve.sū. 2.4.7 śaṅkara] ity anena |

kiṁ ca, svayaṁ tenaiva ca yasmin dyauḥ pṛthivī cāntarikṣaṁ [mu.u. 2.2.5] ity ādi-śrutau, dyu-bhv-ādy-āyatana- [ve.sū. 1.3.1] nyāyena brahmaivāṅgīkurvatā tad-āyatanatvābhāvān na jīvas tat pratipādya iti, prāṇabhṛc ca [ve.sū. 1.3.4] ity atra sūtre svīkṛtam—na copādhi-paricchinnasyāvibhoḥ prāṇa-bhṛto dyu-bhv-ādy-āyatanatvam api samyak sambhavati iti svayaṁ likhitaṁ ca | anyathā, tat-siddhānto hīyate | asantateś cāvyatikaraḥ [ve.sū. 2.3.48] ity atrāpi likhitam—upādhy-asantānāc ca nāsti jīva-santānaḥ iti | tasmād ubhaya-vādi-mate’py avibhur jīva iti | 

evam eva, pṛthag-upadeśāt [ve.sū. 2.3.28] ity atra mādhva-bhāṣyodāhṛtā sopapattika-kauśika-śrutiḥ—


> bhinno’cintyaḥ paramo jīva-saṅghāt  
> pūrṇaḥ paro jīva-saṅgho hy apūrṇaḥ |  
> yato’py asau nitya-mukto’py ahaṁś ca  
> bandhān mokṣaṁ tata evābhivāñchet || iti ||

tasmād aṇur eva jīvaḥ | tathā jñātṛtvety ataḥ pūrva-yuktyā jñātṛtvādayas tasyaiva dharmā ity arthaḥ | tatra nityatvaṁ cātmano nātmā śruteḥ [ve.sū. 2.3.17] iti vyapadeśena jñānāśrayatvaṁ ca svābhāvikam eveti | śrutayaś ca—vijñātāram are kena vijānīyāt [bṛ.ā.u. 2.4.14], na hi vijñātur vijñāter viparilopo vidyate [bṛ.ā.u. 4.3.30], jānāty evāyaṁ puruṣaḥ [rāmānuja, ve.sū. 1.1.1, anu 66], na paśyo mṛtyuṁ paśyati, na rogaṁ nota duḥkhatāṁ [chā.u. 7.26.2], sa uttamaḥ puruṣaḥ, nopajanaṁ smaratīdaṁ śarīraṁ [chā.u. 8.12.3], evam evāsya paridraṣṭur imāḥ ṣoḍaśa kalāḥ puruṣāyaṇāḥ puruṣaṁ prāpyās taṁ gacchanti [pra.u. 6.5] ity ādyāḥ |

tad evaṁ tasya svābhāvike jñātṛtve siddhe, yad avidyayā deho’ham ity ādikaṁ jñātṛtvaṁ, tad api tasyaiva, kintu avidyā-sambandhāt tasya tat svābhāvikaṁ na bhavati, api tu vikriyātmakam eva | etad apekṣyaiva śrutau—dhyāyatīva lelāyatīva [bṛ.ā.u. 4.3.7] ity atra “iva”-śabda-prayogaḥ kṛtaḥ | atas tat-tad-dehādy-upādhi svāsthya-tāratamyāt tasya jñātṛtvasya prakāśa-tāratamyaṁ bhavatīti jñeyam | śuddhasya jñātṛtvaṁ tūdāhṛtam eva |

tad evaṁ jñātṛtve siddhe, katṛtvam api tadvad eveti kartṛtvam āha—tac ca kartṛtvam | acetanasya svataḥ kartṛtvāsambhavāt, tathā caitanya-sāmānādhikarṇyenaiva tat-pratīteḥ—tasyaiva tad-dharmaḥ | kvacit tv acetanasya yad dṛśyate, tad api jīva-bhāva-vaśād antaryāmi-sambandhāc ca | yathā stanya-kṣaraṇādi, yathā ca—etasya vā akṣarasya praśāsane, gārgi, prācyo’nyā nadyaḥ syandante śvetebhyaḥ parvatebhyaḥ pratīcyo’nyā yāṁ yāṁ ca diśam anu [bṛ.ā.u. 3.8.9] ity ādau, na ṛte tvat kriyate kiṁ canāre [ṛ.ve. 10.112.9] ity ādau ca |

tasmāc caitanya-rūpasya jīvasyaiva kartṛtvaṁ dharmaḥ | etad eva—kartā śāstrārthavattvāt [ve.sū. 2.3.31] ity ārabhya samādhy-abhāvāt [ve.sū. 2.3.37] ity etat-paryantaṁ sūtra-kāreṇaiva yojitam | śrutiś ca—vijñānaṁ yajñaṁ tanute karmāṇi tanute’pi ca [tai.u. 2.5.1] iti | na cedaṁ buddhy-artham—eṣa hi draṣṭa spraṣṭā śrotā ghrātā rasayitā mantā boddhā kartā vijñānātmā puruṣaḥ [pra.u. 4.9] iti śruty-antaram | yo vijñāne tiṣṭhan [bṛ.ā.u. 3.7.22] ity antaryāmi-śrutau tasya vijñānatayātiprasiddheś ca | ata eva—tad eṣāṁ prāṇānāṁ vijñānena vijñānam ādāya [bṛ.ā.u. 2.1.17] ity atra, prāṇān gṛhītvā [bṛ.ā.u. 2.1.18] ity atra ca prāṇa-grahaṇa-vijñānād ānayoḥ kartṛtvaṁ tasya lauhākarṣaka-maṇivat kevalasyaiva gamyate | anya-grahaṇādau prāṇādi-karaṇam, prāṇādi-grahaṇādau tu nānyad astīti |

**[34]**

tathā—


> **aparimitā dhruvās tanu-bhṛto yadi sarva-gatās **  
> **tarhi na śāsyateti niyamo dhruva netarathā |**  
> **ajani ca yan-mayaṁ tad avimucya niyantṛ bhavet **  
> **samam anujānatāṁ yad amataṁ mata-duṣṭatayā || **[bhā.pu. 10.87.30]

ayam arthaḥ—paramātmano’ṁśatvaṁ tasmāj jāyamānatvaṁ ca jīvasya śrūyate | tatra mamaivāṁśo jīva-loke [gītā 15.7] ity-ādi-siddhe’ṁśatve tāvat tasya vibhutvam uktam ity āhuḥ—**aparimitāḥ,** vastuta evānanta-saṅkhyā nityāś ca ye **tanu-bhṛto** jīvāḥ, te yadi **sarva-gatā **vibhavaḥ syuḥ, **tarhi** teṣāṁ vyāpyatvābhāvena samatvāt **śāsyateti niyamo na** syāt | īśvaro niyantā jīvo niyamya iti veda-kṛta-niyamo na ghaṭata ity arthaḥ | he **dhruva** ! **itarathā** jīvasyāṇutvena vyāpya-bhāve tu sati, **na** tan-niyama iti na, api tu sa ghaṭata evety arthaḥ | 

atha yato vā imāni bhūtāni jāyante [tai.u. 3.1] iti jāyamānatvāvasthāyām api vyāpya-vyāpakatvenaiva niyamya-niyantṛtvaṁ bhavati | sarvatraiva kārya-kāraṇayos tathā-bhāva-darśanād ity āhuḥ—**ajani** iti | **yan-mayaṁ** yad-upādānakaṁ yad ajani jāyata ity arthaḥ, **tad** upādānaṁ kartṛ tasya jāyamānasya yan **niyantṛ bhavet,** **tad avimucya** kiñcid apy anuktvā vyāpyaivety arthaḥ | 

kiṁ ca, yad-upādāna-rūpaṁ paramātmākhyaṁ tattvaṁ kenāpy apareṇa **samaṁ** samānam ity **anujānatāṁ** yaḥ kaścit tathā vadati tatrānujñām api dadatām **amataṁ,** jñātaṁ na bhavatīty arthaḥ | tatra hetuḥ—**mata-duṣṭatayā** tasya matasyāśuddhatvena, tatrāśuddhatvaṁ śrutvā ca virodhāt | śrutiś ca, asamo vā eṣa paro na hi kaścid eva dṛśyate, sarve tv ete na vā jāyante ca mriyate, sarve hy apūrṇāś ca bhavanti iti caturveda-śikhāyām | na tat-samaś cābhyadhikaś ca dṛśyate [śve.u. 6.8] iti | atha kasmād ucyate brahmā bṛṁhati bṛṁhayati ca [a.śi.u. 3.5] iti cānyatra | bṛhattvād bṛṁhaṇatvāc ca yad brahma paramaṁ viduḥ [vi.pu. 1.12.57] iti śrī-viṣṇu-purāṇe | 

ataḥ paramātmana eva sarva-vyāpakatvam, eko devaḥ sarva-bhūteṣu gūḍhaḥ sarva-vyāpī sarva-bhūtāntarātmā [śve.u. 6.11] ity-ādau | tasmād aṇur eva jīva iti | 

yat tu śrī-bhagavad-gītāsu nityaḥ sarva-gataḥ sthāṇuḥ [gītā 2.24] ity-ādinā jīva-nirūpaṇaṁ, tatra sarva-gataḥ śrī-bhagavān eva, tat-sthas tad-āśritaś cāsāv aṇuś ca iti sarva-gataḥ sthāṇur jīvaḥ proktaḥ ||

|| 10.87 || śrutayaḥ ||34||

**sarva-saṁvādinī**: tad etac chuddhasyaiva kartṛtvaṁ dharmatvaṁ yojayituṁ punaḥ, yathā ca takṣobhayathā [ve.sū. 2.3.38] iti sūtrayitvā sa ca jīvaḥ karaṇa-yogena sva-śaktyā ca kartā bhavatīty aṅgīkṛtam | takṣā yathā takṣaṇe vāsyādi-karaṇena vāsyādi-dhāraṇe tu sva-śaktaiva kartā syād ity ubhayathaiva kartā bhavati, tadvad iti sūtrārthaḥ | kartā śāstrārthavattvāt [ve.sū. 2.3.31] ity ataḥ kartety anuvartamānatvāt | tatra jaḍātmaka-śarīrendriyādy-āveśena tair eva karaṇair yat kartṛtvaṁ, tac-chuddhāv eva puruṣāt pravartamānam api prakṛti-vṛtti-prācūryāt tat-tat-pradhānatvena tat-karaṇakatvam evety ucyate ity āha—**yat tv** iti | yat tu prāṇa-grahaṇādi-pūrvotkrāntyādi, tatra sva-kāraṇataiva sphuṭā | yathodāhṛtam—prāṇo hi jīvam upadhāvati tatra tatra [bhā.pu. 11.3.39] iti, etat sāma gāyann āste [tai.u. 3.10.5] iti | jakṣan krīḍan ramamāṇa [chā.u. 8.12.3] ity ādau muktānām api vihāra-lakṣaṇa-kartṛtva-śravaṇāt | na ca kartṛtva-mātrasya duḥkhāvahatvam eveti vācyam | kintu prakṛti-sambandhina eva kartṛtvasya|

tad evaṁ śuddhāt pravartamānam api tat-sambandhi-kartṛtvaṁ taṁ śuddhaṁ na malinayati, cic-chakti-prādhānyāt | ata evāsyaivaudāsīnyād akartṛtvādi-vyapadeśaś ca kvacid asti | ata eva śuddho vicaṣṭe hy aviśuddha-kartuḥ [bhā.pu. 5.11.12] ity uktam | 


> guṇāḥ sṛjanti karmāṇi guṇo’nusṛjate guṇān |  
> jīvas tu guṇa-saṁyukto bhuṅkte karma-phalāny asau || [bhā. 11.10.31] ity ādikaṁ ca |

śuddhasyaiva kartṛtva-śaktau ca yasyāpi brahmaṇi layas tasya brahmānandenāvaraṇāt karma-saṁyogāsaṁyogāc ca kartṛtva-śakter antar-bhāva evety abhyupagantavyaṁ, yasya ca bhagavad-bhakti-rūpa-cic-chaktyāviṣṭatā, cic-chaki-vṛtti-viśeṣa-pārṣada-deha-prāptir vā, tasya tat-sevā-kartṛtve tu na prakṛti-prādhānyam | pūrvatra tām upamardya cic-chakteḥ | prādhānyāt, aparatra kaivalyāc ca | 

**[35]**

atha śuddha-svarūpatvān **nitya-nirmalatvam** [§19] udāhṛtam eva, śuddho vicaṣṭe hy aviśuddha-kartuḥ [bhā.pu. 5.11.12,, §1] ity anena | 

tathā tenaiva śuddhasyāpi **jñātṛtvam** apy udāhṛtam | 

jñānaṁ ca nityasya svābhāvika-dharmatvān nityam, ata eva na vikriyātmakam api,tathā caitanya-sambandhena dehādeḥ **kartṛtva**-darśanāt | kvacid acetanasya kartṛtvaṁ ca | na ṛte tat kriyate kiñcanāre ity-ādāv antaryāmi-caitanya-sambandhena bhavatīty aṅgīkārāc ca śuddhād eva kartṛtvaṁ pravartate | tad uktam—dehendriya-prāṇa-mano-dhiyo’mī yad-aṁśa-viddhāḥ pracaranti karmasv [bhā.pu. 6.16.24] iti | tat tūpādhi-prādhānyena pravartamānam upādhi-dharmatvena vyapadiśyate | yathā—kārya-kāraṇa-kartṛtve kāraṇaṁ prakṛtiṁ viduḥ [bhā.pu. 3.26.8] ity-ādau | paramātma-prādhānyena pravartamānaṁ tu nirupādhikam evety āha—


> **sāttvikaḥ kārako’saṅgī**  
> **rāgāndho rājasaḥ smṛtaḥ |**  
> **tāmasaḥ smṛti-vibhraṣṭo**  
> **nirguṇo mad-apāśrayaḥ || **[bhā.pu. 11.25.26]

spaṣṭam || 11.25 || śrī-bhagavān ||35||

**[36]**

atha **bhoktṛtvaṁ** saṁvedana-rūpatvena yathā, tathā tatraiva cid-rūpe paryavasyatīty āha—


> **bhoktṛtve sukha-duḥkhānāṁ **  
> **puruṣaṁ prakṛteḥ param || **[bhā.pu. 3.26.8] iti | 

kāraṇam viduḥ[^80] iti pūrveṇaivānvayaḥ ||

[^80]:
     kārya-kāraṇa-kartṛtve kāraṇaṁ prakṛtiṁ viduḥ iti [§35].


|| 3.26 || śrī-kapila-devaḥ ||36||

**[37]**

atha **paramātmaika-śeṣatveti** vyākhyeyam | ekaḥ paramātmano’nyaḥ śeṣo’ṁśaḥ | sa cāsau sa ca eka-śeṣaḥ | paramātmana eka-śeṣaḥ paramātmaika-śeṣaḥ | tasya bhāvas tattvaṁ tad eva svabhāvaḥ prakṛtir yasya, sa paramātmaika-śeṣatva-svabhāvaḥ | tathā-bhūtaś cāyaṁ **sarvadā** mokṣa-daśāyām apīty arthaḥ | etādṛśatvaṁ cāsya **svataḥ** svarūpata eva, na tu paricchedādinā | tadīya-svābhāvikācintya-śaktyā svābhāvika-tadīya-raśmi-paramāṇu-sthānīyatvāt aupādhikāvathāyās tv aṁśena prakṛti-śeṣatvam api bhavati iti ca svata ity asya bhāvaḥ | 

śakti-rūpatvaṁ cāsya taṭastha-śakty-ātmakatvāt, tathā tadīya-raśmi-sthānīyatve’pi nitya-tad-āśrayitvāt, tad-vyatirekeṇa vyatirekāt | hetur jīvo’sya sargādeḥ [bhā.pu. 12.7.18] ity anusāreṇa jagat-sṛṣṭau tat-sādhanatvāt | dravya-svarūpatve’pi pradhāna-sāmyāc cāvagamyate | uktaṁ ca prakṛti-viśeṣatvena tasya śaktitvam—


> viṣṇu-śaktiḥ parā proktā kṣetrajñākhyā tathā aparā |  
> avidyā karma-saṁjñākhyā tṛtīyā śaktir ucyate || [vi.pu. 6.7.61] iti,  
> tayā tirohitatvāc ca śaktiḥ kṣetra-jña-saṁjñitā |  
> sarva-bhūteṣu bhūpāla tāratamyena vartate || [vi.pu. 6.7.63] iti ca viṣṇu-purāṇe |

bhūmir āpo’nalo vāyur [gītā 7.4] ity-ādau bhinnā prakṛtir aṣṭadhety anantaram | 


> apareyam itas tv anyāṁ prakṛtiṁ viddhi me parām |  
> jīva-bhūtāṁ mahābāho yayedaṁ dhāryate jagat || iti śrī-gītopaniṣatsu ca |

viṣṇu-śaktiḥ parā proktā ity-ādi viṣṇu-purāṇa-vacane tu tisṝṇām eva pṛthak śaktitva-nirdeśāt kṣetrajñasyāvidyā-karma-sambandhena śaktitvam iti parāstam, kintu svarūpenaivety āyātam | tathā ca gītam, mamaivāṁśa [gītā 15.7] iti | ata eva apareyam itas tv anyām [gītā 7.5] ity uktam | kṣetrajña etā manaso vibhūtīḥ [bhā.pu. 5.11.12, §1] ity-ādau kṣetrajña-śabdaś ca śuddhe’pi pravartate, kṣetra-śabdasyopalakṣaṇa-mātratvāt |

tad evaṁ śaktitve’py anyatvam asya taṭasthatvāt | taṭasthatvaṁ ca māyā-śakty-atītatvāt, asyāvidyā-parābhavādi-rūpeṇa doṣeṇa paramātmano lepābhāvāc cobhaya-koṭāv apraveśāt[^81] | tasya tac-chaktitve saty api paramātmanas tal-lepābhāvaś ca yathā kvacid eka-deśa-sthe raśmau chāyayā tiraskṛte’pi sūryasyātiraskāraḥ, tadvat | uktaṁ ca taṭasthatvaṁ śrī-nārada-pañcarātre—

[^81]:
     apraviṣṭāt (cha, ja)



> yat taṭasthaṁ tu cid-rūpaṁ sva-saṁvedyād vinirgatam |  
> rañjitaṁ guṇa-rāgeṇa sa jīva iti kathyate || ity-ādau |

ato viṣṇu-purāṇe’py antarāla eva paṭhito’sau | anyatvaṁ ca śrutau, asmān māyī sṛjate viśvam etat tasmiṁś cānyo māyayā saṁniruddhaḥ [śve.u. 4.9], tayor anyaḥ pippalaṁ svādv atti [mu.u. 3.1.1] ity-ādau | ata evoktaṁ vaiṣṇave—


> vibheda-janake'jñāne nāśam ātyantikaṁ gate |   
> ātmano brahmaṇo bhedam asantaṁ kaḥ kariṣyati || [vi.pu. 6.7.94] iti | 

devatva-manuṣyatvādi-lakṣaṇo _vi_śeṣato yo _bhedas_ tasya _janake_’py _ajñāne nāśaṁ gate_ _brahmaṇaḥ_ paramātmanaḥ sakāśād _ātmano_ jīvasya yo bhedaḥ svābhāvikas _taṁ bhedam asantaṁ kaḥ kariṣyati_ ? api tu santaṁ vidyamānam eva sarva eva kariṣyatīty arthaḥ | uttaratra pāṭhe nāsantam ity etasya vidheyatvād anyārthaḥ kaṣṭa-sṛṣṭa eveti mokṣadāyām api tad-aṁśatvāvyabhicāraḥ svābhāvika-śaktitvād eva | ata evāvidyā-vimokṣa-pūrvaka-svarūpāvasthiti-lakṣaṇāyāṁ muktau tal-līnasya tat-sādharmyāpattir bhavati, nirañjanaḥ paramaṁ sāmyam upaiti [mu.u. 3.1.3] ity-ādi-śrutibhyaḥ, 


> idaṁ jñānam upāśritya mama sādharmyam āgatāḥ|   
> svarge’pi nopajāyate pralaye na vyathanti ca || [gītā 14.2] iti śrī-gītopaniṣadbhyaś ca | 

ata eva brahma veda brahmaiva bhavati [mu.u. 3.2.9] ity-ādiṣu ca brahma-tādātmyam eva bodhayati, svābhāvyāpattir upapatteḥ [ve.sū. 3.1.23] itivat | 

tad evaṁ śaktitve siddhe, śakti-śaktimatoḥ parasparānupraveśāt śaktimad-vyatireke śakti-vyatirekāt cittvāviśeṣāc ca kvacid abheda-nirdeśa ekasminn api vastuni śakti-vaividhya-darśanād bheda-nirdeśaś ca nāsamañjasaḥ | 

śrī-rāmānujīyās tu adhiṣṭhānādhiṣṭhātror api jīveśayor abheda-vyapadeśo vyakti-jātyor gavādi-vyapadeśavad iti manyante | yathā śrī-viṣṇu-purāṇe—


> yo’yaṁ tavāgato deva samīpaṁ devatā-gaṇaḥ |  
> sa tvam eva jagat-sraṣṭā yataḥ sarva-gato bhavān || [vi.pu. 1.9.69] iti |

śrī-gītāsu ca—sarvaṁ samāpnoṣi tato’si sarvaḥ [gītā 11.40] iti | tatra jñānecchūn prati śāstram abhedam upadiśati, bhaktīcchūn prati tu bhedam eva | kvacit tu paramātma-pratibimbatvaṁ yad asya śrūyate, yathā—


> yathā puruṣa ātmānam ekam ādarśa-cakṣuṣoḥ |  
> dvidhā-bhūtam avekṣeta tathaivāntaram āvayoḥ || [bhā.pu. 4.28.63] iti, 

tad api jñānecchūn praty abheda-dṛṣṭi-poṣaṇārtham evocyate, na vāstava-vṛttyaiva pratibimbatvena | advaya-vāda-guru-mate’py ambuvad agrahaṇād[^82] [ve.sū. 3.2.19] iti nyāya-virodhāt, vṛddhi-hrāsa-bhāktvam antar-bhāvād ubhaya-sāmañjasyād evam [ve.sū. 3.2.20] iti nyāyena yathā-kathañcit pratibimba-sādṛśya-mātrāṅgīkārāc ca | tad etat tasya paramātmāṁśa-rūpatāyā nityatvaṁ śrī-gītopaniṣadbhir api darśitam, mamaivāṁśo jīva-loke jīva-bhūtaḥ sanātanaḥ [gītā 15.6] iti | tad evam aṁśatvaṁ tāvad āha tatra samaṣṭeḥ—

[^82]:
     ambuvad agrahaṇāt tu na tathātvam is the full sūtra.



> **eṣa hy aśeṣa-sattvānām**  
> **ātmāṁśaḥ paramātmanaḥ |**  
> **ādyo’vatāro yatrāsau**  
> **bhūta-grāmo vibhāvyate || **[bhā.pu. 3.6.8]

ṭīkā ca—**aśeṣa-sattvānām** prāṇinām **ātmā** vyaṣṭīnāṁ tad-aṁśatvāt **aṁśo** jīvaḥ | avatāroktis[^83] tasmin nārāyaṇāvirbhāvābhiprāyeṇa ity eṣā ||

[^83]:
     avatāratoktis (jha)


|| 3.6 || śrī-śukaḥ || 37 ||

**sarva-saṁvādinī**: ato guṇātītam api kartṛtvam uktam ity āha—**atha paramātmaika-**iti | kim aparaṁ vaktavyaṁ ? yato brahmānandam atikramyāpi tādṛśa-kartṛtva-sukhaṁ dṛśyate, yathā—yā nirvṛtis tanu-bhṛtāṁ [bhā.pu. 4.9.10] ity-ādau | tad etat prakṛtimatī tasyāpi kartṛtvam | tatraiva kleśa-hāni-pūrvakaṁ sukhaṁ ca takṣa-dṛṣṭāntenaiva sūcitam | takṣā hi vāsyādi-yogaṁ vināpi svayaṁ gṛhe bhojana-pānādi-kartṛtvaṁ bhajate | kleśa-hāni-pūrvikāṁ nirvṛtiṁ ca bhajata iti |

tad evaṁ bhoktṛtvam api siddham | tac ca prakṛti-sannidhānenāpi bhagavat-saṁvedana-rūpatvena jaḍātmaka-prakṛti-virodhi-rūpatvān na tat-prādhānyaṁ bhajate | kintu cid-ātmaka-puruṣa-prādhānyam eva | tad etad āha—atheti | svarūpa-saṁvedana-sukhādau tu prādhānyaṁ sutarāṁ siddham eva—svasmai svayaṁ-prakāśamānatvāt | tad uktaṁ—sva-dṛk [bhā.pu. 7.7.19] iti | tad etad vyākhyātaṁ jñātṛtvādi-trayam[^84] | śrutiś ca—atha yo vededaṁ jighrāṇīti sa ātmā [chā.u. 8.12.4], katama ātmā ? yo’yaṁ vijñāna-mayaḥ prāṇeṣu hṛdy antar-jyotiḥ puruṣaḥ [bṛ.ā.u. 4.3.7], eṣa hi draṣṭā śrotā rasayitā ghrātā mantā boddhā kartā vijñānātmā puruṣaḥ [pra.u. 4.9] ity ādi || 

[^84]:
     jñātṛtva-kartṛtva-bhoktṛtvam


atha parātmaika-śeṣatva-bhāvaḥ iti | etad uktaṁ bhavati—na tāvad vāstavopādhi-pariccheda-pakṣe tat-paricchinno brahma-khaṇḍo’ṇu-rūpo jīvaḥ | acchedyatvād akhaṇḍatvābhyupagamāc ca brahmaṇaḥ ādimattāpātāc ca jīvasya | yata ekasyaiva vastuno dvaidhī-karaṇaṁ chedanam |

athācchinna evāṇu-rūpopādhi-saṁyukto brahma-pradeśa-viśeṣa iti cet ? tarhi upādhau gacchaty upādhinā sva-saṁyuktā brahma-pradeśākarṣaṇāyogād anukṣaṇam upādhi-saṁyukta-brahma-pradeśa-bhedāt kṣaṇe kṣaṇe bandha-mokṣau syātām | 

athopādhi-saṁyuktaṁ brahma-svarūpam eva jīvaḥ ? tarhy anupahita-brahma-vyapadeśāsiddhiḥ syāt | jīvasyaikatvaṁ ca—ya ātmani tiṣṭhan [śa.pa.brā. 14.5.30] ity ādi-śruti-virodhaḥ | śabda-viśeṣāt [ve.sū. 1.2.5] ity ādi-nyāya-virodhaś ca sarvatra ||

atha brahmādhiṣthānam upādhir eva jīvaḥ ? tad evaṁ tarhi mokṣe jīva-nāśaḥ syāt | tasmān nāsau pakṣaḥ | tad evam avidyā-kalpitopādhi-paricchede tu na doṣāḥ kalpyante, kintu jīva-bhāva-kalpanā-hetos tasyā mūlāvidyāyāḥ | na ca jīva evāśrayaḥ, svāśrayādi-doṣāt | aiśvaryaṁ ca tayaiva kalpitam iti na ceśvaraḥ | tataḥ śuddhaṁ caitanyam evāvaśiṣṭam iti | tatraivāvidyāyāḥ kalpanīyatvam | tac cāghaṭamānaṁ cid-ekas tasya kathaṁ devadattasyevājñānaṁ sambhavet ? yasyājñānaṁ sa evājñānāśrayas tad-uparaktaś ca bhavatīti śuddhasāpy ajñāne cānirmokṣa-prasaṅgaḥ |

kiṁ ca, īśvarāvasthāyām etad ajñānaṁ na vidyate | tair eva—īkṣater nāśabdaṁ [ve.sū. 1.1.5] ity atra jñāna-pratibandhavān jīvaḥ, īśvaras tv apratibandha-svarūpa-bhūta-jñānaḥ [śaṅkara] iti siddhāntitam | yaḥ sarvajñaḥ ity ādi-śrutiś ca | ata evājñāna-kalpitopādhau pratibimbo jīva ābhāso vety api pūrvavat | kiṁ ca, teṣāṁ (kevalādvaita-vādināṁ mata-traya-vivecanam idam)—tatra (1) prathama-mate—tāvad avidyā nāma jīvāśrayā, jīvasya nānātvān nānā | tataś cāvidyā-tadātva-sambandha-jīva-tad-vibhāgānām anāditvāt tad-ajñāna-viṣayī-bhūtaṁ brahma śukti-rajatavaj jagad-rūpeṇa vivartate | 

tatrāparāvāhatuḥ—tathā cājñāna-viṣayī-bhūtaṁ—brahmaiveśvaraḥ ity antaryāmi-śruti-virodhāt yad ajñāna-kṛtam | tat tenaiva gṛhayata iti pratijīvaṁ jagat-kalpanā-bhayāc cana samyag avagamyate | na ca māyāvac chinna-caitanyam īśvaras tad-āśrayo māyeti vācyam | tasyāntaryāmitve dviguṇīkṛtya vṛtti-virodhāv iti | 

atra jīvatvaṁ cāvidyā-kṛtam evety avidyādīnām anāditve’py avidyāyā jīvāśrayatvāyoga eva | rajata-śukty-āde rajju-sarpāder vājñānāśrayatvāyogāt | anyasyaiva tad-yogāc ca | bīja-vṛkṣādivad ajñāna-paramparayā jīvatva-paramparā-janmani ca jīvasyādy-antavattvaṁ ca pratijanmaiva tat pārthakyaṁ ca prasajyeta | 

atha (2) dvitīya-mate—caitanyasyāvidyā-pratibimba īśvaraś caitanyābhāso jīvaḥ | sa ca mithyeti rajjuḥ sarpa itivad bādhāyāṁ sāmānādhikaraṇyam | niṣedha-pradhānā eva śrutayaḥ śuddha-samarpikā iti tāsām eva mahā-vākyatvam | suṣuptau sarvam eva vilīyate | utthito jīvaḥ punaḥ sampratipadyata ity ajñāta-sattvānaṅgīkāreṇa dṛṣṭir apy eṣā ceśvara-pratipādane’py aviruddhā | īśvareṇa jñāta-saṁskārānuvartanāt | 

atra cāparāvāhatuḥ—jīva-nāśasya mokṣatva-bhiyā na samyag apekṣyate tad iti | atra ca nityatvam eva vettṛ-sambandhinyā avidyāyā āśraya-nirūpaṇāśaktyatvāt tad-avastham eva | īśvara-kartṛtva-sārvajñyādi-saṅgha-vādas tu vedānteṣu pralāpa eva syāt | tad-agre vivecanīyam|

tathā (3) tṛtīya-mate—sattva-rajas-tamas-triguṇātmikāvidyā brahmāśrayā ca | saiva lāghavād āvaraṇa-vikṣepa-śaktibhyām avidyā māyeti gīyate | āvaraṇa-śaktyāṁ caitanyasya pratibimbo jīvaḥ | vikṣepa-śaktyāṁ pratibimba īśvaraḥ | upādhi-niṣṭhatvena bimbābhinnatvena ca pratīyamāno bimba eva pratibimbaḥ | pratibimba-pakṣapātitvād upādher itīśvaro’haṁ jagat karomīti jīvo’yam ahaṁ na jānāmīty adhyavasyati | na ca śuddhe sva-prakāśe brahmaṇy avidyā-sambandha-virodhaḥ | avirodhe vā sānanyāśrayaiva, nāśakāntarābhāvād iti vācyam | madhyandina-vartini savitary ulūka-kalpitāndhakāravat sva-para-nirvāhakatvenāvirodhāt | tathā sākṣiṇo ghātakatvābhāvāt, pratyuta bhāsakatvāt pramāṇa-vṛtteś ca dyotakatvād īśvarasya vaśe vartamānāyā avidyāyā anādi-jīvādṛṣṭa-vaśāt sattva-rajas-tamasāṁ pratyekādhikye sthiti-sarga-laya-kartṛtvam iti |

atrāpara āhuḥ—idam apy ayuktam iti | anādita evānanyāśrayatvena tayaiva jīvādi-dvaitaṁ kalpitam iti kalpakāntarābhāvena ca tasyās tat-svābhāvikatvena labdhāyāḥ kadācid apy agner auṣṇyavad atyāvyatayā sampratipatti-bhaṅgād brahmaṇaḥ svataḥ-śaktimattvābhāvena tad-itara-vastv-antarasyābhāvena śakteḥ śaktimad avinābhāvena ca, svābhāvikatvāropitatva-taṭasthatvānām ekatarasyāpy asambhāvitatayā tasyāḥ ṣaṣṭha-buddhīndriyādivad atyantābhāva-prasaṅgāt | advayasya śuddhasyaiva sataḥ pratibimbatvāpatti-svīkāre tasya ca kalpanā-kartṛtvādy-abhāve kalpanāpi tasyāvyavahita-cchaṭā-sambandhasyābhāvena pratibimbatvāyogāt | ata eva siddha eva brahmaṇ avidyā-sambandhe tat-pratibimbo jīvaḥ siddhyati | siddha eva jīve ca tat-kalpito brahmaṇy avidyā-sambandhaḥ sidhyatīti parasparāśraya-prasaṅgāt | tathā brahmaṣ tat-sambandhaṁ kalpayato brahma-svarūpasyaiva jīvasyāndhakāra-kalpakolūka-dṛṣṭivad avidyāntare labdhe tenaiva jīvatveśvaratvādi-vivarte siddhe punar api jīvādi-lakṣaṇa-bibmatvāpāda-kopo’py antara-kalpanāyā vaiyarthyāt | jñānavaty evājñānaṁ dṛṣṭaṁ sambhāvitaṁ ca | jñāna-mātre tu neti—tad atyanta-virodhāt | na ca maru-marīcikāyāṁ kalpita-jalavat kalpanā-mayopādhi-sambandhe pratibimbādarśanāt | atra hasta-parimita-mātraṁ kiṣku-parimitaṁ (eka-hastāt prādeśād dūra-vartīti vā) nabha iti nabhaso’py eka-deśa-lakṣaṇāvayava-svīkāreṇa sūryādi-raśmi-tādātmyāpannatayā tad-avyavahita-cchaṭā-sambandhe ca tasya pratibimbatā bhānaṁ nātyasambhavam iti niravayavasya nīrūpasya ca brahmaṇas tu pratibimbāsambhavāt | upādheś ca nairūpyeṇa tad-atyantāsambhavāt | deha-tādātmyāpannasya caitanyasya deha-pratibimbatvānupalambhāc ca | 

anyatra sukhādeḥ pratibimbasya ca dṛśyatve drasṭānyo bhavati | atra tu pratibimbasya jīvasyeśvarasya ca pratibimbatāṁ prāptasya vā draṣṭā kaḥ syāt ? ity-ādy-anupapatteḥ | pratibimbe vastuni nijopādheḥ kalpanāya nāśanāya cālaṁ-bhāvādarśanena jīva-kartṛka-prāmāṇya-jñānenāpi tad-upādhi-lakṣaṇāvidyāyā nāśanānupapannatvāt | tiṣṭhatu tāvat tat-padārthopādher nāśana-vārtā | pṛthag-adhiṣṭhānatayā pratyakṣata eva bhedopalambhanena pratibimba-kṣobhe bimbākṣobha-darśanena viparītatayodayena tasmād ābhāsa-jyotir-udayās tam adṛśyadbhir api dṛśyata iti | kevala-svaccha-vastu-saṁyukta-dṛṣṭi-pratigamanopalabdha-tad-vastu-mātratva-yogena ca pratibimbasya bimbatvābhāve tan-nāśasyaivātrāpy abhāsavan mokṣatā-prasaṅgāt, tatheśvarasya nitya-vidyā-mayatvena jīvasyānādita eva na jānāmīty abhimānavattvena brahmaṇi vikṣepa-rūpāvidyāṁśa-sambandha-kalpanāyām apy ayukter īśvarākāra-pratibimbānupapannatvāt, jīveśvarayoḥ pṛthak pṛthak nijopādhāv īśvarasya sarvāntaratva-śruti-virodhāt | kṣīra-nīravat [mahā-bhāṣye 1.2.32] paraspara-miśrī-bhūte ca tad-upādhi-dvaye pratibimbaikatvasyaiva sambhavāt | īśvarasya māyā-pratibibmākāratve śakty-antarābhāve ca vaśīkṛta-māyātvābhāvenaiśvaryāsiddhatvāt, pratyuta jala-candrādivad upādhi-ceṣṭānugatatvena tad-vaśyatvāpātāc ca | kiṁ bahunā ? śruti-purāṇādi-prasiddhasya parameśvara-svarūpaiśvaryasyāpi māyika-mātra-svīkāre tan-nindā-janita-durvāra-nirvacanīya-mahā-pātaka-koṭi-prasaṅgāc ceti |

ata eva śaṅkara-śārīrake’pi, ambuvad agrahaṇāt tu na tathātvaṁ [ve.sū. 3.2.19] ity anena nyāyena pratibimbatvaṁ virudhya, vṛddhi-hrāsa-bhāktvam antarbhāvād ubhaya-sāmañjasyād evaṁ [ve.sū. 3.2.20] iti nyāyena pratibimba-sādṛśyam eva sthāpyate | tac ca pratibimbatvam evābhāsīkaroti | ataḥ, ābhāsa eva ca [ve.sū. 2.3.50] ity atrāpi tadvad eva mantavyam | pratibimbābhāsas tu tat-tulyaḥ, na tu vastutaḥ pratibimba evety arthaḥ | tasmāt tat-tad-asad-bhāvād brahmaṇo bhinnāny eva jīva-caitanyānīty āyātam | ato—netaro’nupapatteḥ [ve.sū. 1.1.16] iti, bheda-vyapadeśāc ca [ve.sū. 1.1.16] itīme sūtre kalpanā-maya-bheda-vyākhyayā na saṅgacchate | vāstava-bhede tu, sa tapo’tapyata, sa tapas taptvā idaṁ sarvam asṛjata yad idaṁ kiṁ ca [tai.u. 2.6.2] ity-ādeḥ | raso vai saḥ, rasaṁ hy evāyaṁ labdhvānandī bhavati [tai.u. 2.6.2] ity ādeś ca viṣaya-vākyasya pīḍanaṁ na syāt | tapo’tapyata iti tapaḥ, bahu syām ity-ādi jñānaṁ prākāśyad ity arthaḥ | nānyo’to’sti draṣṭā [bṛ.ā.u. 3.7.23] ity-ādi-śrutis tu pūrvavat sambhāvitaṁ tad-ūrdhvam anyaṁ draṣṭāraṁ niṣedhati | sa kāraṇaṁ karaṇādhipādhipo na cāsya kaścij janitā na cādhipaḥ [śve.u. 6.9] itivad īśvarād anyaṁ prakṛti-sṛṣṭy-arthekṣaṇa-kartāraṁ vā niṣedhati | tad uktaṁaṁ śaṅkara-śārīrake’pi | yat tv īkṣaṇa-śravaṇam ap-tejasos tat parameśvarāveśa-vaśād eva draṣṭavyam | nānyo’to’sti draṣṭā [bṛ.ā.u. 3.7.23] itīkṣitr-antara-pratiṣedhāt, prakṛtatvāc ca | svata īkṣituḥ, tad aikṣata [chā.u. 6.2.3] ity atreti | evaṁ vivakṣita-guṇopapatteś ca [ve.sū. 1.2.2] iti, anupapattes tu na śārīraḥ [ve.sū. 1.2.3] ity anayoḥ pāramarthika eva jīvād adhikaḥ parameśvara vivakṣito guṇa-samudāya upapadyate | jīve tu nopapadyate | 

kiṁ ca, jīva eva svājñānena svātmā jagat kalpayatīti teṣāṁ siddhāntaḥ | jagat-kalpanānyathānupapattyā ca satya-saṅkalpatvādayo guṇāḥ svīkṛtāḥ | tato jīva eva te guṇā upapadyante | nānyasmiṁs tat-kalpitaiḥ | na vā nirguṇe brahmaṇīti sūtra-dvayam idam asaṅgataṁ syāt | sambhoga-prāptir iti cen, na, vaiśeṣyāt [ve.sū. 1.2.8] ity atrāpi pūrvavat | kiṁ ca, sambhoga-śabdasya sahabhoga evārthaḥ | saṁvādādivan nānyaḥ | tataś ca sahārthatvena jīveśvarayor bhedam aṅgīkṛtyaiva sūtritam | na tv aikyam | ata eva vaiśeṣyāt iti prastutayor jīva-parayor eva vaiśeṣyam aṅgīkṛtam | na tv ekasyaivātmano’vasthā-bhedena | evaṁ, guhāṁ praviṣṭāv ātmānau hi tad-darśanāt [ve.sū. 1.2.12] ity anena, tat sṛṣṭvā tad evānuprāviśat [tai.u. 2.6.2] ity atra | anena jīvenātmanānupraviśyety atra paramātmana evopādhi-praviṣṭasya sataḥ śarīratvam iti vyākhyā pratyākhyātā | ubhaya-rūpatvenaiva praveśāṅgīkārāt | śrutiś ca—


> ṛtaṁ pibantau sukṛtasya loke   
> guhāṁ praviṣṭau parame parārdhe |  
> chāyātapau brahma-vido vadanti  
> pañcāgneyo ye ca triṇāciketāḥ || [ka.u. 1.3.1] iti ||  
> dvā suparṇā sayujā sakhāyā  
> samānaṁ vṛkṣaṁ pariṣasvajāte |  
> tayor anyaḥ pippalaṁ svādv atty  
> anaśnann anyo’bhicākaśīti || [ṛg-veda 1.163.20, mu.u. 3.1.1] iti ca |

nanu paiṅgī-rahasya-brāhmaṇe—tayor anyaḥ pippalaṁ svādv atti [mu.u. 3.1.1] iti sattvam, anaśnann anyo’bhicakaśīti iti ca, anaśnan yo’bhipaśyati jñas tāv etau sattva-kṣetrajñau iti | tābhyāṁ śabdābhyām antaḥ-karaṇa-jīvāv eva vyākhyātau | ata eva tatraiva tad etat sattvaṁ yena svapnaṁ paśyaty atha yo’yaṁ śārīra upadraṣṭā, sa kṣetrajñas tāv etau sattva-kṣetrajñau ity uktaṁ ? maivam | tatrāpi sattva-śabdena jīva eva, kṣetrajña-śabdena paramātmaiva ceti vyākhyā saṅgatā | svādv attīti cetantvokti-pīḍāpatteḥ | karma-phalānaśanasya kṣetrajñeṣv asambhavāt | sattvādi-śabdābhyāṁ jīvādyoḥ prasiddheś ca | jīvasya ca sattva-śabdābhidheyatve kāraṇam | tad etat sattvam ity ādi-sattvam ādhiṣṭhānatvāt, so’pi sattvam ucyata ity arthaḥ | tathā pṛthivy-ādi-lakṣaṇa-śarīrāntaryāmitvāt paramātmani śārīra ucyata iti | yo’yaṁ śārīraḥ [bṛ.ā.u. 3.9.10] ity uktam | paramātmani hy evopadraṣṭṛ-śabda-prasiddheḥ, upadraṣṭānumantā ca bhartā bhoktā maheśvaraḥ [gītā 13.22] ity ādau | vyākhyāntare—sthity-adanābhyāṁ ca [ve.sū. 1.3.7] iti sūtraṁ ca jīva-paramātma-gatam—dvā suparṇā [mu.u. 3.1.1] ity-ādy-ukta-sthityādi-dvaya-vivecanaṁ virudhyate | vakṣyati cottara-granthe— prakāśādivan naivaṁ paraḥ [ve.sū. 2.3.46] ity-anantaraṁ, smaranti ca [ve.sū. 2.3.47] ity atra, tayor anyaḥ pippalam ity anayaiva śrutyā jīvasya karma-phala-pratipādanaṁ śaṅkara-śārīrake’pīti | tasmād anena jīvenātmanānupraviśyeti, sahārthe eva tṛtīyā | ātma-śabda-prayogaś ca śārīrasyāpy ātmatva-prasiddheḥ | kṣarātmānāv īśate deva ekaḥ [śve.u. 1.10] ity ādau | tatrāpi bheda-vivakṣayaivānenety uktam | athavā atrātma-śabdenātmāṁśa eva vācyaḥ |

evaṁ ca, śārīraś cobhaye’pi hi bhedenainam adhīyate [ve.sū. 1.2.20] ity atra ca pūrvavad bheda eva | tatra ca, yo vijñāne tiṣṭhan [bṛ.ā.u. 3.7.22] iti kāṇvāḥ | ya ātmani tiṣṭhan [śa.brā. 14.6.7.30] ity atra, mādhyandināś cāntaryāmiṇo bhedenainaṁ śārīraṁ pṛthivy-ādivad adhiṣṭhānatvena niyamyatvena cādhīyate ity adhikam | 

evaṁ viśeṣaṇa-bheda-vyapadeśābhyāṁ ca netarau [ve.sū. 1.2.22] ity ādiṣu, jagad-vācitvāt [ve.sū. 1.4.17] ity ādiṣu, parābhidhyānāt tu tirohitaṁ tato hy asya bandha-viparyayau [ve.sū. 3.2.5] ity ādiṣu ca jñeyam | śāstra-dṛṣṭyā tūpadeśo vāma-devavat [ve.sū. 1.4.17] ity atra tv evaṁ vyākhyeyam | prāṇo vā hy aham asmi puruṣaḥ ity ādikaṁ yat svasya parameśvaratvam ivopadiṣṭam indreṇa, tat tu, tat tvam asi [chā.u. 6.8.7] ity-ādy-abheda-pratipādaka-śāstra-dṛṣṭyā sambhavati, cid-ākāra-sāmyenaikyāt, kvacid adhiṣṭhānādhiṣṭhātror eka-śabda-pratyayābhyāṁ vā śarīra-śarīriṇor vā, yathaiva vāmadeva uvāca—ahaṁ manur abhavaṁ sūryaś ca [bṛ.ā.u. 1.4.10] ity ādi |

uttarāc ced āvirbhūta-svarūpas tu [bṛ.ā.u. 1.3.19] iti hy atrāpīya vyākhyā—pūrvaṁ dahara-śabdena parameśvara eva nirṇītaḥ | jīvas tu pratyākhyātaḥ | apahata-pāpmatvādi-dharmais tatrottara-granthe jīve’pi te dharmāḥ śrūyante | tata idam ucyate—āvirbhūta-svarūpas tu jīvas tatrocyate | muktau parameśvara-prasādena tat-sādhāraṇya-prāyāvirbhāvāt tasya | paramaṁ sāmyam upaiti [mu.u. 3.1.3] iti śruteḥ |

nanu tathāpi dahara-vākye parameśvaro vā mukta-jīvo vābhidhīyata iti sandehaḥ | ubhayābhidheyatve ca vākya-bheda ity āśaṅkya sūtrāntaraṁ—anyārthaś ca parāmarśaḥ [ve.sū 1.3.20] iti | parameśvara-svarūpa-darśanārtham eva taṭastha-lakṣaṇena jīva-svarūpaṁ punaḥ punaḥ parāmṛśyate | tatra kvacid aikyenābhidhānaṁ sādharmyāṁśa-jñānārtham eveti bhāvaḥ | ata eva, sa tatra paryeti jakṣat krīḍan ramamāṇaḥ [chā.u. 8.12.3] ity api muktāvasthāyām uktam | jīva-parayor bhedas tūkta eva tatra—eṣa samprasādo’smāc charīrāt samutthāya paraṁ jyotir upasampadya svena rūpeṇābhiniṣpadyate, sa uttama-puruṣaḥ [chā.u. 8.12.3] iti |

ata evāvirbhūta-svarūpa iti bahu-vrīhiṇā jīva evābhihitaḥ | atra mūla-pūrva-gaty-āśrayaṇam api kaṣṭam eva | tathā maitreyī-brāhmaṇe’pi yad idaṁ—na vā are sarvasya kāmāya sarvaṁ priyaṁ bhavati, ātmanas tu kāmāya sarvaṁ priyaṁ bhavati | ātmā vā are draṣṭavyaḥ [bṛ.ā.u. 2.4.5] ity ādinā jīvasyaiva draṣṭavyatvādikaṁ nirdiśat tasyaiva paramātmatvaṁ darśayatīti pratīyate ? tan na, parama-puruṣāvirbhūti-bhūtasya prāptur ātmanaḥ svarūpa-yāthārthya-vijñānam apavarga-sādhana-bhūta-parama-puruṣa-vedanopayogitayānūdya punaḥ, ātmā vā [bṛ.ā.u. 2.4.5] ity ādinā paramātmaivāmṛtatvopāyād draṣṭavyatayopadiśyate | evaṁ vā are’sya mahato bhūtasya niḥśvasitam, etad yad ṛg-vedo yajur-vedaḥ [bṛ.ā.u. 2.4.10] ity ādikaṁ hi tasyaiva liṅgam iti |

etad abhipretyaiva śrī-śrutukena svayaṁ vyākhyātam—tasmāt priyatamaḥ svātmā [bhā.pu. 10.14.52] ity uktvā, kṛṣṇam enam avehi tvam ātmānam akhilātmanāṁ [bhā.pu. 10.14.55] ity ādinā tato’pitasya priyatamatvam iti | tasmāt parameśvara-svarūpād bhinna-svarūpa evātmā | 

nanu bhinnatve sati, yāvad vikāraṁ tu vibhāgo lokavat [ve.sū. 2.3.7] iti nyāyena vikāratva-prāptiḥ syād ātmanaḥ ? na, vaidharmyāntarāt | tac ca vaidharmyaṁ pramāṇānapekṣa-siddhatvam | ātmā hi pramāṇādi-vikāra-vyavahārāśrayatvāt prāg eva tad-vyavahārāt sidhyati | ato vibhāga-yukti-labdha-nyāyasya nātrāvatāraḥ | nityatva-śrutiś cāsmākam atrāsti | yathā vaikuṇṭhādi-vastūnām api saiva nityatvaṁ śāstīti | nātmāśruter nityatvāc ca tābhyaḥ [ve.sū. 2.3.17] iti nyāyāntaraṁ ca taṁ nyāyam apasārayati | 

tad evam-ādi-śruti-nyāyābhyupagamād bhinna eva jīvaḥ | tatra ko mohaḥ kaḥ śoka ekatvam apaśyataḥ [ī.u. 7] ity-ādyāḥ śrutayas tu paramātmaikyāpekṣā eva | yathā, bahavaḥ puruṣā loke sāṅkhya-yoga-vicāraṇe [ma.bhā. 12.350.2] iti paramatam | sva-mate pāramparika-jīva-bhede sākṣitayopanyasya punas tad-vilakṣaṇaṁ paramātma-viṣayaṁ sva-matātiśayam āha—


> bahūnāṁ puruṣāṇāṁ hi yathaikā yonir ucyate |  
> tathā taṁ puruṣaṁ viśvam ākhyāmi guṇato’dhikam || [ma.bhā. 12.350.3] ity upakramya,  
> mamāntar ātmā tava ca ye cānye deha-saṁjñitāḥ |  
> sarveṣāṁ sākṣi-bhūto’sau na grāhyaḥ kenacit kvacit ||  
> viśva-mūrdhā viśva-bhujo viśva-pādākṣi nāsikaḥ |  
> ekaś carati kṣetreṣu svairacārī yathā-sukham || [ma.bhā. 12.350.4-5] iti |

na ca bhede sarva-jñāna-pratijñā hīyate, sarva-śaktimayatvād brahmaṇaḥ | tasmād asti jīva-parayor bhedaḥ |

tad evaṁ bheda-jñānenaiva muktiḥ śrūyate—bhoktā bhogyaṁ preritāraṁ ca matvā sarvaṁ proktaṁ trividhaṁ brahma me tat [śve.u. 1.12] iti, pṛthag ātmānaṁ preritāraṁ ca matvā juṣṭas tatas tenāmṛtatvam eti [śve.u. 1.6] iti, juṣṭaṁ yadā paśyaty anyam īśam asya mahimānam iti vīta-śokaḥ [mu.u. 3.1.2] ity-ādiṣu muktāv api bheda evopalabhyate | yathā vyākhyātaṁ, tad ananyatvam ārambhaṇa-śabdādibhyaḥ [ve.sū. 2.1.14] ity atra mādhva-bhāṣye—

karmāṇi vijñānamayaś cātmā pare’vyaye sarva ekībhavati [mu.u. 3.2.7] iti, brahmavid brahmaiva bhavati [mu.u. 3.2.9] iti ca mukta-jīvasya parāpattir ucyate’tas tayor avibhāgaḥ | ataḥ pūrvam api sa eva, na hy anyasyānyatvaṁ yujyata iti cet ? na, syāl lokavat | yathā loke udakam udakāntareṇaikībhūtam iti vyavahriyamāṇam api bhinna-vastutvāt tad-antarbhūtam eva bhavati, na tu tad eva bhavatīty evaṁ syād atrāpi | tathā ca śrutiḥ—


> yathodakaṁ śuddhe śuddham āsiktaṁ tādṛg eva bhavati |  
> evaṁ muner vijānata ātmā bhavati gautama || [ka.u. 2.1.15] iti |

skānde ca—


> udake tūdakaṁ siktaṁ miśram eva yathā bhavet |  
> tad vai tad eva bhavati yato buddhiḥ pravartate ||  
> evam evaṁ hi jīvo’pi tādātmyaṁ paramātmanā |  
> prāpto’pi nāsau bhavati svātantryādi-viśeṣaṇāt ||  
> brahmeśānādibhir devair yat prāptuṁ naiva śakyate |  
> tad yat svabhāva-kaivalyaṁ sa bhavān kevalo hare || iti | 

śrī-rāmānuja-bhāṣye’pi—nāpi sādhanānuṣṭhānena nirmuktāvidyasya pareṇa svarūpaikya-sambhavaḥ | avidyāśrayatva-yogyasya tad-arhatvāsambhavāt iti yuktiś ca darśitā | muktasya tu tad-dharmāpattir iti śrī-bhagavad-gītā-sūktam—


> idaṁ jñānam upāśritya mama sādharmyam āgatāḥ |  
> sarge’pi nopajāyante pralaye na vyathanti ca || [gītā 14.2] iti |

śrī-viṣṇu-purāṇe ca—


> tad-bhāva-bhāvam āpannas tadāsau paramātmanā |  
> bhavaty abhedī bhedaś ca tasyājñāna-vṛto bhavet || [vi.pu. 6.7.93] iti |

atra _tad-bhāvo_ brahma-svabhāvaḥ, na tu brahmatvam | dvitīya-bhāva-śabdānanvayāt ||

tatas tasyaiva bhāvo’pahata-pāpmatvādi-rūpaḥ svabhāvo yasyeti bahu-vrīho tad-bhāva-bhāvaṁ brahma-svabhāvakatvam ity arthaḥ | tatas tena svabhāvenaiva paramātmanā sahābhedī tulyo bhavatīti vivakṣitam | yatas tat-svabhāva-virodhī deva-manuṣyatvādi-lakṣaṇo bhedas tasyājñāna-kṛta eveti | ata eva āvirbhūta-svarūpas tu [ve.sū. 1.3.19] ity atrāpi—evam evaiṣa samprasādo’smāc charīrāt samutthāya paraṁ jyotir upasampadya svena rūpeṇābhiniṣpadyate [bṛ.ā.u. 8.12.3] iti darśitam | tadā vidvān puṇya-pāpe vidhūya nirañjanaḥ paramaṁ sāmyam upaiti [mu.u. 3.1.3] ity ādi ca śruty-antaram | punaś ca śrī-viṣṇu-purāṇe—


> ātma-bhāvaṁ nayatyena tad brahma-dhyāyinaṁ mune |  
> vikāryam ātmanaḥ śaktyā loham ākarṣako yathā || [vi.pu. 6.7.30] 

ity atra bheda evābhipretaḥ | yata ātma-bhāvam ātmany astitva-saṁyogaṁ nayati, brahma-dhyāyinaṁ pratīti śaktyeti cābhidhīyate | ity evam evākarṣa-dṛṣṭānto ghaṭate, na tv aikyena | tad evaṁ bheda-vākyeṣu satsu sa-yukti-vākyāviruddheṣu bheda-vādeṣu brahma-vādaḥ | brahmavid brahmaiva bhavati [mu.u. 3.2.9] ity atrāpi brahma-tādātmyam eva bodhayati—svābhāvyāpattir upapatter itivat | tatrāpi hi jīvānām ākāśatvādi-prāpti-śabdā anupapatter ākāśādi-dharmaṁ tad-atyantāśleṣayor āpattim eva bodhayanti, muktopasṛpya-vyapadeśāt [ve.sū. 1.3.2] ity api muktānām eva satām upasṛpyaṁ brahma yadi syāt tadaivākleśena saṅgacchate—muktānāṁ paramā gatiḥ ity ādi-vākyaṁ ca tathaiva | ata eva taittirīyopaniṣadi ca bhede eva muktāv āmnāyate—raso vai saḥ | rasaṁ hy evāyaṁ labdhvānandī bhavati [tai.u. 2.7] iti |

tasmāt sarvathā bheda eva jīva-parayoḥ | tathā ca śrutiḥ—asmān māyī sṛjate viśvame etat tasmiṁś cānyo māyayā sanniruddhaḥ [śve.u. 4.9] iti | jñājñau dvāv ajāv īśānīśau [śve.u. 1.9] iti, nityo nityānāṁ cetanaś cetanānām eko bahūnāṁ yo vidadhāti kāmān [śve.u. 6.13] iti, tayor anyaḥ pippalaṁ svādv atti [mu.u. 3.1.1] iti, ajo hy eko juṣamāṇo’nuśete jahāty enāṁ bhukta-bhogām ajo’nyaḥ [śve.u. 4.5] ity-ādyā | gītopaniṣac ca—ahaṁkāra itīyaṁ me bhinnā prakṛtir aṣṭadhā | apareyam itas tv anyāṁ prakṛtiṁ viddhi me parām | jīva-bhūtāṁ [gītā 7.4-5] iti, mama yonir mahad brahma tasmin garbhaṁ dadhāmy ahaṁ [gītā 14.3] iti, īśvaraḥ sarva-bhūtānāṁ hṛd-deśe’rjuna tiṣṭhati [gītā 18.61] iti ca | 

viśeṣaṇāc ca [ve.sū. 1.2.12] ity atra mādhva-bhāṣye śruti-smṛtī, yathā—satya ātmā satyo jīvaḥ satyaṁ bhidā satyaṁ bhidā satyaṁ bhidā maivāruṇyo maivāruṇyaḥ [paiṅgī-śrutiḥ] iti, ātmā hi parama-svatantro’dhika-guṇo jīvo’lpa-śaktir asvatantro’varaḥ [bhāllaveya-śrutiḥ] iti | 


> yatheśvarasya jīvasya bhedo satyo viniścayāt |  
> evam eva hi me vācaṁ kartum ihārhasi || iti ca |

tad evam abheda-vākyaṁ dvayoś cid-rūpatvādinaivaikākāratvaṁ bodhayaty upāsanā-viśeṣārthaṁ, na tu vastv aikyam |

tad itthaṁ nirdeśe’pi hetuṁ vadan prakaraṇam ārabhate—tad evaṁ śaktitve siddhe śakti-śaktimatoḥ iti saptatriṁśa-vākyābhāsādinānye āhuḥ—yathā yamunā-nirjharam uddiśya, tvaṁ kṛṣṇa-patny asi, tat-patnī saiṣā, sūrya-maṇḍalam uddiśya ca saṁjñā-patir asi, tat-patir ayam ity adhiṣṭhātr-adhiṣṭheyayor abhinnābhimāninor loka-vedeṣv eka-śabda-pratyayanābhyāṁ prayoga-sahasrāṇi dṛśyante, tad-adhiṣṭhātāram uddeṣṭum, tathā—tat tvam asi [chā.u. 6.8.7] ity-ādy api pṛthivī-jīva-prabhṛtīnāṁ tad-adhiṣṭhānatayā prasiddhis tu bṛhatī | yaḥ pṛthivyāṁ tiṣṭhan [bṛ.ā.u. 3.7.3], ya ātmani tiṣṭhan [śa.brā. 14.6.7.30] ity ādidiṣu | tato’pi na vastv-aikyam iti sthitam |

śrī-rāmānujīyās tv evam ācakṣate—tat tvam asy ādi-vākyeṣu sāmānādhikaraṇyaṁ na nirviśeṣa-vastv-aikya-param, tat-tvaṁ-padayoḥ sa-viśeṣa-brahmābhidhāyitvāt | sāmānādhikaraṇyasya prakāra-dvaya-parityāge pravṛtti-nimitta-bhedāsambhavena sāmānādhikaraṇyam eva tyaktaṁ syāt | dvayoḥ padayor lakṣaṇā ca | so’yaṁ devadattaḥ ity atrāpi na lakṣaṇā | bhūtaṁ vartamāna-kāla-sambandhatayaikya-pratīty-avirodhāt | deśa-bheda-virodhaś ca kāla-bhedena parihṛtaḥ | tad aikṣata bahu syāṁ [tai.u. 6.2.3] ity upakrama-virodhaś ca | eka-vijñānena sarva-vijñāna-parijñānaṁ ca na ghaṭate | jñāna-svarūpasya nirasta-nikhila-doṣasya sarvajñasya samasta-kalyāṇa-guṇātmakasyājñāna-tat-kāryānantāpuruṣārthāśrayatvaṁ ca sambhavati | bādhārthatve ca sāmānādhikaraṇyasya tat-tvaṁ-padayor adhiṣṭhāna-lakṣaṇā nivṛtti-lakṣaṇā ceti lakṣaṇādayas ta eva doṣāḥ | [ve.sū. 1.1.1 śrībhāṣye 111-tama-anucchedaḥ]

iyāṁs tu viśeṣaḥ | nedaṁ rajatam itivad apratipannasyaiva bādhasyāgatyā parikalpanam | tat-padenādhiṣṭhānātireki-dharmānupasthāpanena bādhānupapattiś ca | adhiṣṭhānaṁ tu prāk-tirohita-svarūpaṁ tat-padenopasthāpyate iti cet ? na, prāg-adhiṣṭhānāprakāśe tad-āśraya-bhrama-bādhayor asambhavāt | bhramāśrayam adhiṣṭhānam atirohitam iti cet ? tad evādhiṣṭhāna-svarūpaṁ bhrama-virodhīti tat-prakāśe sutarāṁ na tad-āśraya-bhrama-bādhau | ato’dhiṣṭhānātireka-pāramārthika-dharma-tat-tirodhānān abhyupagame bhrānti-bādhau durupapādau | adhiṣṭhāne hi puruṣa-mātrākāre pratīyamāne tad-atirekiṇi pāramārthike rājatve tirohite saty eva bādhatva-bhramaḥ | rājatvopadeśena ca tan-nivṛttir bhavati, nādhiṣṭhāna-mātropadeśena tasya prakāśamānatvenānupadeśyatvāt, bhramānupamarditvāc ca| tasmān nābheda-vādaḥ saṅgacchate ||

[aupacārika]-bhedābheda-vāde tu—brahmaṇy evopādhi-saṁsargāt tat-prayuktā jīva-gata-doṣā brahmaṇy eva prāduḥsyur iti nirasta-nikhila-doṣa-kalyāṇa-guṇātmaka-brahmātma-bhāvopadeśā hi virodhād eva parityaktāḥ syuḥ | 

svābhāvika-bhedābheda-vāde’pi—brahmaḥ svata eva jīva-bhāvābhyupagamād guṇavad doṣāś ca svābhāvikā bhaveyur iti nirdoṣa-brahma-tādātmyopadeśo viruddha eva | 

kevala-bheda-vādināṁ cātyanta-bhinnayoḥ kenāpi prakāreṇaikyāsambhavād eva brahmātma-bhāvopadeśā na sambhavantīti sarva-vedānta-parityāgaḥ syāt | 

nikhilopaniṣat-prasiddhaṁ kṛtsnasya brahma-śarīra-bhāvam ātiṣṭhamānaiḥ kṛtsnasya brahmātma-bhāvopadeśāḥ sarve samyag upapāditā bhavanti | jāti-guṇayor iva dravyāṇām api śarīra-bhāvena viśeṣaṇatvena, gaur aśvo manuṣyo devo jātaḥ puruṣaḥ karmabhiḥ iti sāmānādhikaraṇyaṁ loka-vedayor mukhyam eva dṛṣṭa-caram | jāti-guṇayor api dravya-prakāratvam eva ṣaṇḍo gauḥ, śuklaḥ paṭaḥ iti sāmānādhikaraṇya-nibandhanam | manuṣyatvādi-viśiṣṭa-piṇḍānām apy ātmanaḥ prakāratayaiva padārthatvāt, manuṣyaḥ puruṣaḥ ṣaṇḍo yoṣid ātmā jātaḥ iti sāmānādhikaraṇyaṁ sarvatrānugatam iti prakāratvam eva sāmānādhikaraṇya-nibandhanam | na paraspara-vyāvṛttyā jāty-ādayaḥ | sva-niṣṭhānām eva hi dravyāṇāṁ kadācit kvacid dravya-viśeṣaṇatve matv-arthīya-pratyayo dṛṣṭaḥ | daṇḍī kuṇḍalī iti | na pṛthak-pratipatti-sthity-anarhāṇāṁ dravyāṇām | teṣāṁ viśeṣaṇatvaṁ sāmānādhikaraṇyāvaseyam eva |

nanu niyamena gotvādivad ātmāśrayatathaivātmanā saha manuṣyādi-śarīraṁ dṛśyata ity ato manuṣya ātmeti sāmānādhikaraṇyaṁ lākṣaṇikam eva ? na, manuṣyādi-śarīrāṇām apy ātmaikāśrayatvam | tad-eka-prayojanatvaṁ, tat-prakāratvaṁ ca jāty-ādi-tulyam | tatrātmaikāśrayatvam ātma-viyoge śarīra-vināśād avagamyate | ātmaika-prayojanatvaṁ ca | tat-karma-phala-bhogārthatayaiva sad-bhāvāt | tat-prakāratvam api—devo manuṣyaḥ ity ātma-viśeṣaṇatayaiva pratīteḥ | 

etad eva hi gav-ādi-śabdānāṁ vyakti-paryantatve hetuḥ | etat-svabhāva-virahād eva daṇḍa-kuṇḍalādīnāṁ viśeṣaṇatve, daṇḍī kuṇḍalī iti matv-arthīya-pratyayaḥ | [ve.sū. 1.1.1 śrī-bhāṣye 112-113-tama-anucchedaḥ] iti ||

na ca śarīraṁ cākṣuṣam ity ātma-prakārakatvaṁ jāti-vyakty-ādivat tasya na sambhavatīti vācyam | tad-ekāśrayatvādi-bhāvād eva | yathā cakṣuṣā pṛthivyādeḥ svābhāvikam api gandhādikaṁ sāmarthyābhāvād eva na gṛhyate, tathātmāpi | naitāvatā śarīrasya tat-prakāratva-svabhāva-virahaḥ |

nanu ca śābde’pi vyavahāre śarīra-śabdena śarīra-mātraṁ gṛhyata iti nātma-paryantatā śarīra-śabdasya ? maivam | ātma-prakāra-bhūtasyaiva śarīrasya padārtha-viveka-pradarśanāya nirūpaṇān niṣkarṣaka-śabdo’yam | yathā, gotvaṁ śuklatvam ākṛtir guṇaḥ ity ādi-śabdāḥ | ato gavādi-śabdavad deva-manuṣyādi-śabdā ātma-paryantāḥ | evaṁ deva-manuṣyādi-piṇḍa-viśiṣṭānāṁ jīvānāṁ paramātma-śarīratayā tat-prakāratvāj jīvātma-vācinaḥ śabdāḥ paramātma-paryantāḥ |

cid-acid-vastu-śarīratvaṁ ca brahmaṇo—yasya pṛthivī śarīraṁ, yasyātmā śarīraṁ [bṛ.ā.u. 3.7.3-4] ity ādiṣu śruti-śateṣu prasiddham | saty api tac-charīratve vidyā-śaktimayatvāt paramātmanas tad-dharma-spṛṣṭatvaṁ tu na syāt | tad evaṁ tat tvam asi [chā.u. 6.8.7] ity atra, jīva-śarīraka-jagat-kāraṇa-brahma-paratve mukhya-vṛttaṁ pada-dvayam | prakāra-dvaya-viśiṣṭaika-vastu-pratipādanena sāmānādhikaraṇyaṁ ca siddhaṁ [ve.sū. 1.1.1 śrībhāṣye 111-tama-anucchedaḥ] tat-tad-viśeṣaṇa-viśiṣṭatayaiva sāmānādhikaraṇyaṁ ca [jyotiṣṭoma-yajña-mantra-varṇe] aruṇayaikahāyanyā piṅgākṣyā gavā sopaṁ krīṇāti ity ādau aṅgīkṛtam | loke ca nīlam utpalam ānaya ity ādau dṛśyate | tad evaṁ ca—nirasta-nikhila-doṣasya samasta-kalyāṇa-guṇātmakasya brahmaṇo jīvāntryāmitvam apy aiśvaryam aparaṁ pratipāditaṁ bhavati | upakramānukūlatā ca | eka-vijñānena sarva-vijñāna-pratijñopapattiś ca | sūkṣma-cid-acid-vastu-śarīrrasyaiva brahmaṇaḥ sthūla-cid-acid-vastu-śarīrratvena kāryatvāt |

kārya-kāraṇayor ananyatvāt sthūla-cid apy atrātmikāvastho jīvaḥ | tathā—tam īśvarāṇāṁ paramaṁ maheśvaraṁ [śve.u. 6.8], parāsya śaktir vividhaiva śrūyate [śve.u. 6.8], apahata-pāpmā satya-kāmaḥ [chā.u. 8.1.5] ity-ādy avirodhaś ca |

tat tvam asi ity atroddeśyopādeya vibhāgaḥ katham iti cet ? nātra kiñcid uddiśya kim api vidhīyate—aitadātmyam idaṁ sarvaṁ [chā.u. 6.8.7] ity anenaiva prāptatvāt | aprāpte hi śāstram arthavat [pū.mī. 6.2.18] idaṁ sarvaṁ jīva-jagan nirdiśya aitadātmyam iti, tasyaiva ātmeti tatra pratipādam | tatra hetur uktaḥ—san-mūlāḥ saumyemāḥ sarvā prajāḥ sadāyatanāḥ sat pratiṣṭhāḥ iti | sarvaṁ khalv idaṁ brahma taj jalān [chā.u. 3.14.1] iti śāntaḥ itivat | tathā śruty-antarāpi ca brahmaṇas tad-vyatiriktasya cid-acid-vastunaś ca śarīrrātma-bhāvam eva tādātmyaṁ vadanti—antaḥ-praviṣṭaḥ śāstā janānāṁ sarvātmā [tai.ā. 3.11], yaḥ pṛthivyāṁ tiṣṭhan [bṛ.ā.u. 3.7.4] ity ādikaṁ, ya ātmani tiṣṭhan [śa.pa.brā. 14.6.7.30] ity ādikaṁ cārabhya, yasya mṛtyuḥ śarīrraṁ, yaṁ mṛtyur na veda, eṣa sarva-bhūtāntarātmāpahata-pāpmā divyo deva eko nārāyaṇaḥ [subāla.u. 7] iti | tat sṛṣṭvā tad evānuprāviśat, tad anupraviśya sac ca tyac cābhavat [tai.u. 2.6.2] ity-ādīni |

ata eva, ātmeti tūpagacchanti grāhayanti ca [ve.sū. 4.1.3] iti sūtrakāraḥ | ātmety eva gṛhṇīyāt iti ca vākya-kāraḥ | atrāpi, anena jīvenātmanānupraviśya nāma-rūpe vyākaravāṇi [chā.u. 6.3.2] iti brahmātmaka jīvānupraveśenaiva sarveṣāṁ vastutvaṁ śabda-vācyatvaṁ ca pratipāditam | tad anupraviśya sac ca tyac cābhavat [tai.u. 2.6.2] ity anenaikārthyāj jīvasyāpi brahmātmakatvaṁ brahmānupraveśād evety avagamyate | tasmād brahma-vyatiriktasya kṛtsnasya tac-charīratvenaiva vastutvāt tasya pratipādakaḥ śabdas tat-paryantam eva svārtham abhidadhāti | ataḥ sarva-śabdānāṁ loka-vyutpatty-avagata-tat-padārtha-viśiṣṭa-brahmābhidhāyitvaṁ siddham iti | aitadātmyam idaṁ sarvam iti pratijñātārthasya tat tvam asi iti sāmānādhikaraṇyenāviśeṣa upasaṁhāraḥ | madhyama-puruṣas tu yuṣmac-chabda-yogena syād eveti |

**[38]**

atha vyaṣṭeḥ—


> **ekasyaiva mamāṁśasya**  
> **jīvasyaiva mahā-mate |**  
> **bandho’syāvidyayānāder**  
> **vidyayā ca tathetaraḥ ||** [bhā.pu. 11.11.4]

**itaro** mokṣaḥ | atra raśmi-paramāṇu-sthānīyo vyaṣṭiḥ | tatra sarvābhimānī kaścit samaṣṭir iti jñeyam |

|| 11.11 || śrī-bhagavān ||38||

**[39]**

tatra śaktitvenaivāṁśatvaṁ vyañjayanti—


> **sva-kṛta-pure’py amīṣv abahir-antar-asaṁvaraṇaṁ **  
> **tava puruṣaṁ vadanty akhila-śakti-dhṛto’ṁśa-kṛtam |**   
> <p style="text-align: right">
[bhā.pu. 10.87.20] iti |</p>


**abahir-antar-asaṁvaraṇaṁ** bahir bahir-aṅgāṇi kāraṇāni kāryāṇi antar antar-aṅgāni, tair asaṁvaraṇaṁ kārya-kāraṇair asaṁspṛṣṭam | **aṁśa-kṛtam** aṁśam ity arthaḥ | **akhila-śakti-dhṛtaḥ** sarva-śakti-dharasyeti viśeṣaṇaṁ jīva-śakti-viśiṣṭasyaiva tava jīvo’ṁśo na tu śuddhasyeti gamayitvā jīvasya tac-chakti-rūpatvenaivāṁśatvam ity anenaivāṁśatvam ity etad vyañjayanti | atha taṭasthatvaṁ ca sa yad ajayā tyajām anuśayīta [bhā.pu. 10.87.38, §23] ity-ādau vyaktam asti, ubhaya-koṭāv apraviṣṭatvād eva |

|| 10.87 || śrutayaḥ śrī-bhagavantam ||39||

**[40]**

atha jñānecchuṁ prati jīveśayor abhedam āha—


> **ahaṁ bhavān na cānyas tvaṁ**  
> **tvam evāhaṁ vicakṣva bhoḥ |**  
> **na nau paśyanti kavayaś**  
> **chidraṁ jātu manāg api || **[bhā.pu. 4.28.62]

spaṣṭaṁ || 4.28 || śrī-paramātmā purañjanam || 40 ||

**[41]**

tatra pūrvokta-rītyā prathamaṁ tāvat sarveṣām eva tattvānāṁ parasparānupraveśa-

vivakṣayaikyaṁ pratīyate ity evaṁ śaktimati paramātmani jīvākhya-śakty-anupraveśa-vivakṣaiva[^85] tayor aikya-pakṣe hetur ity abhipraiti śrī-bhagavān—

[^85]:
     vivakṣayaiva (ja)



> **parasparānupraveśāt**  
> **tattvānāṁ puruṣarṣabham |**  
> **paurvāparya-prasaṅkhyānaṁ**  
> **yathā vaktur vivakṣitam ||** [bhā.pu. 11.22.7]

ṭīkā ca—anyonyasminn **anupraveśād** **vaktur yathā vivakṣitaṁ**, tathā pūrvā alpa-saṅkhyā aparā adhika-saṅkhyā, tayor bhāvaḥ **paurvāparyaṁ**, tena **prasaṅkhyānaṁ** gaṇanam ity eṣā ||

|| 11.22 || śrī-bhagavān || 41 ||

**[42]**

athāvyatirekeṇa[^86] cid-rūpatvāviśeṣeṇāpi[^87] tayor aikyam upadiśati—

[^86]:
     atha vyatirekeṇa (ga)


[^87]:
     cid-rūpatvād viśeṣaṇāni (cha)



> **puruṣeśvarayor atra na vailakṣaṇyam aṇv api |**  
> **tad-anya-kalpanāpārthā jñānaṁ ca prakṛter guṇaḥ ||** [bhā.pu. 11.22.11] iti | 

ṭīkā ca—kathaṁ tarhi pañcaviṁśati-pakṣaḥ ? tatrāha—puruṣa- iti | **vailakṣaṇyaṁ** visadṛśatvaṁ nāsti, dvayor api cid-rūpatvāt | atas tayor atyantam **anya**tva**-kalpanāpārthā** ity eṣā | atra sadṛśatvānanyatvābhyāṁ tayoḥ śakti-śaktimattvaṁ darśitam | tenāvyatireko’pi[^88] ||

[^88]:
     tena vyatireko'pi (ja)


|| 11.22 || śrī-bhagavān ||42||

**[43]**

atha bhaktīcchuṁ prati tayor bhedam upadiśati—


> **yadā rahitam ātmānaṁ**  
> **bhūtendriya-guṇāśayaiḥ |**  
> **svarūpeṇa mayopetaṁ**  
> **paśyan svārājyam ṛcchati **|| [bhā.pu. 3.9.33] 

**ātmānaṁ** jīvaṁ **svarūpeṇa** tasyā jīva-śakter āśraya-bhūtena śaktimatā **mayā upetaṁ** yuktam | **svārājyaṁ** sārṣṭy-ādikam ||

|| 3.9 || garbhodaśāyī brahmāṇam ||43||

**[44]**

tatra bhede hetum āha—


> **anādy-avidyā-yuktasya **  
> **puruṣasyātma-vedanam |**  
> **svato na sambhavād anyas**  
> **tattvajño jñānado bhavet ||** [bhā.pu. 11.22.10]

ṭīkā ca—**svato na **sambhavati, anyatas tu **sambhavāt** | svataḥ sarvajñaḥ parameśvaro’nyo bhaved iti ṣaḍ-viṁśati-tattva-pakṣābhiprāyaḥ ity eṣā |

**jñānadatvam** atra jñānāj jñātuś ca vailakṣaṇyam īśvarasya bodhayaty eveti bhāvaḥ | evaṁ, tvatto jñānaṁ hi jīvānāṁ pramoṣas te’tra śaktitaḥ [bhā.pu. 11.22.28] ity uddhava-vākyaṁ cāgre |

atra yadi jīvājñāna-kalpitam eva tasya parameśvaratvaṁ syāt, tarhi sthāṇu-puruṣavat tasya jñāna-datvam api na syād ity ataḥ satya eva jīveśvara-bheda ity evaṁ śrīmad-īśvareṇaiva svayaṁ svasya pāramarthikeśvarābhimānitvenaivāstitvaṁ mūḍhān prati bodhitam iti spaṣṭam| bheda-vādinaś cātraiva prakaraṇe, yathā viviktaṁ yad vaktraṁ gṛhṇīmo yukti-sambhavāt [bhā.pu. 11.22.9] ity atra parama-vivekajas tu bheda eveti | tathā, māyāṁ madīyām udgṛhya vadatāṁ kiṁ nu durghaṭam [bhā.pu. 11.22.4] iti ca manyate |

nanu,


> śrutiḥ pratyakṣam aitihyam anumānaṁ catuṣṭayam |  
> pramāṇeṣv anavasthānād vikalpāt sa virajyate || [bhā.pu. 11.19.17] 

ity atra bheda-mātraṁ niṣidhyate, vikalpa-śabdasya saṁśayārthatvāt | saṁśayaṁ parityajya vastuny eva niṣṭhām karotīty arthaḥ | ata eva, 


> karmaṇāṁ pariṇāmitvād ā viriñcyād amaṅgalam |   
> vipaścin naśvaraṁ paśyed adṛṣṭam api dṛṣṭavat || [bhā.pu. 11.19.18]

ity atrāsyottara-śloke’pi viriñcam evāvadhiṁ kṛtvā naśvaratva-dṛṣṭir uktā,[^89] na tu vaikuṇṭhādikam apīti ||

[^89]:
     upadiṣṭā (ga)


|| 11.22 || śrī-bhagavān ||44||

**[45]**

anyatrāpi śrī-jāmātṛ-munibhir upadiṣṭasya jīva-lakṣaṇasyaivopajīvyatvena taṁ lakṣayati tribhiḥ—


> **ahaṁ mamābhimānotthaiḥ**  
> **kāma-lobhādibhir malaiḥ |**  
> **vītaṁ yadā manaḥ śuddham**  
> **aduḥkham asukhaṁ samam || **[bhā.pu. 3.25.16]  
> **tadā puruṣa ātmānaṁ**  
> **kevalaṁ prakṛteḥ param |**  
> **nirantaraṁ svayaṁ-jyotir**  
> **aṇimānam akhaṇḍitam || **[bhā.pu. 3.25.17]  
> **jñāna-vairāgya-yuktena**  
> **bhakti-yuktena cātmanā |**  
> **paripaśyaty udāsīnaṁ**  
> **prakṛtiṁ ca hataujasam****[^90] ||** [bhā.pu. 3.25.18]

[^90]:
     mahaujasaṁ (ga, cha)


spaṣṭaiva yojanā | tatra** aham** iti padyena sa ātmā nitya-nirmala iti | **ātmānam** ity anenaiva aham-artha iti, anyathā hy ātmatva-pratīty-abhāvaḥ syāt | **kevalam** ity anena eka-rūpa-svarūpa-bhāk iti | **prakṛteḥ param** ity anena vikāra-rahitaḥ [na vikāri] | **bhakti-yuktena** ity anena paramātma-prasādādhīna-tat-prakāśatvāt | **nirantaram** ity anena nityatvāt paramātmaika-śeṣatvam iti | **svayaṁ-jyotir** ity anena svasmai svayaṁ-prakāśa iti jñāna-mātrātmako na ca iti ca | **aṇimānam** ity anenāṇur eveti prati-kṣetraṁ bhinna iti ca | **akhaṇḍitam** ity anena vicchinna-jñānādi-śaktitvāt jñātṛtva-kartṛtva-bhoktṛtva-nija-dharmaka iti vyañjitam || 

|| 3.25 || śrī-kapiladevaḥ ||45||

**[46]**

tathedam api prāktana-lakṣaṇāviruddham—


> **ātmā nityo’vyayaḥ śuddha**  
> **ekaḥ kṣetra-jña āśrayaḥ |**  
> **avikriyaḥ sva-dṛg hetur**  
> **vyāpako’saṅgy anāvṛtaḥ || **[bhā.pu. 7.7.19]  
> **etair dvādaśabhir vidvān**  
> **ātmano lakṣaṇaiḥ paraiḥ |**  
> **ahaṁ mamety asad-bhāvaṁ**  
> **dehādau mohajaṁ tyajet || **[bhā.pu. 7.7.20]

**avyayaḥ** apakṣaya-śūnyaḥ | **ekaḥ,** na tu dehendriyādi-saṅghāta-rūpaḥ | **kṣetrajño** jñātṛtvādi-dharmakaḥ | indriyādīnām **āśrayaḥ** | svābhāvika-jñātṛtvād ev**āvikriyaḥ** | **sva-dṛk** svasmai svayaṁ-prakāśaḥ | **hetuḥ** sargādi-nimittam, yad uktaṁ śrī-sūtena—hetur jīvo’sya sargāder avidyā-karma-kārakaḥ [bhā.pu. 12.7.18] iti | 

**vyāpako** vyāpti-śīlaḥ | **asaṅgī anāvṛtaś** ca svataḥ-prakāśa-rūpatvāt | **ahaṁ-mamety asad-bhāvaṁ** **dehādau mohajaṁ tyajed** iti dehādy-adhikaraṇakasya mohajasyaiva tyāgo, na tu svarūpa-bhūtasyety aham-artha iti vyajyate | 

tad evaṁ jīvas tad-aṁśatvāt sūkṣma-jyotī-rūpa ity eke | tathaiva hi kaustubhāṁśatvena vyañjitam | tathā ca skānda-prabhāsa-khaṇḍe jīva-nirūpaṇe—


> na tasya rūpaṁ varṇā vā pramāṇaṁ dṛśyate kvacit |  
> na śakyaṁ kathituṁ vāpi sūkṣmaś cānanta-vigrahaḥ ||  
> bālāgra-śata-bhāgasya śatadhā kalpitasya ca |  
> tasmāt sūkṣmataro devaḥ sa cānantyāya kalpyate ||  
> āditya-varṇaṁ sūkṣmābham ab-bindum iva puṣkare |  
> nakṣatram iva paśyanti yogino jñāna-cakṣuṣā || iti ||

|| 7.9 || śrī-prahlādo’sura-bālakān ||46||

**[47]**

tad evam anantā eva jīvākhyās taṭasthāḥ śaktayaḥ | tatra tāsāṁ varga-dvayam | eko vargo’nādita eva bhagavad-unmukhaḥ, anyas tv anādita eva bhagavat-parāṅmukhaḥ, svabhāvatas tadīya-jñāna-bhāvāt, tadīya-jñānābhāvāc ca | atra prathamo’ntaraṅgā-śakti-vilāsānugṛhīto nitya-bhagavat-parikara-rūpo garuḍādikaḥ | yathoktaṁ pādmottara-khaṇḍe tripād-vibhūter lokās tv ity-ādau bhagavat-sandarbhodāhṛte (§67)[^91] | asya ca taṭasthatvaṁ jīvatva-prasiddher īśvaratva-koṭāv apraveśāt | 

[^91]:
     _tripād-vibhūter lokās tu asaṅkhyāḥ parikīrtitāḥ _
    _śuddha-sattva-mayāḥ sarve brahmānanda-sukhāhvayāḥ_
    _sarve nityā nirvikārā heya-rāga-vivarjitāḥ _
    _sarve hiraṇmayāḥ śuddhāḥ koṭi-sūrya-sama-prabhāḥ _
    _sarve vedamayā divyāḥ kāma-krodhādi-varjitāḥ _
    _nārāyaṇa-padāmbhoja-bhakty-eka-rasa-sevinaḥ_
    _nirantaraṁ sāma-gāna-paripūrṇa-sukhaṁ śritāḥ _
    _sarve pañcopaniṣat-sva-rūpayā veda-varcasaḥ_


aparasya tat-parāṅmukhatva-doṣeṇa labdha-cchidrayā māyayā paribhūtaḥ saṁsārī | yathoktaṁ haṁsa-guhya-stave—sarvaṁ pumān veda guṇāṁś ca taj-jño na veda sarvajñam anantam īḍe [bhā.pu. 6.4.25] iti | ekādaśe ca—bhayaṁ dvitīyābhiniveśataḥ syāt [bhā.pu. 11.2.37] iti | yathoktaṁ ca vaiṣṇave—


> tayā tirohitatvāc ca śaktiḥ kṣetra-jña-saṁjñitā |  
> sarva-bhūteṣu bhūpāla tāratamyena vartate || [vi.pu. 6.7.63] iti |

tad-varga-dvayam evoktaṁ śrī-vidureṇāpi—


> tattvānāṁ bhagavaṁs teṣāṁ katidhā prati-saṅkramaḥ |  
> tatremaṁ ka upāsīran ka u svid anuśerate || [bhā.pu. 3.7.37] ity anena |

tatra parameśvara-parāṅmukhānāṁ śuddhānām api tac-chakti-viśiṣṭāt parameśvarāt sopādhikaṁ janma bhavati | tac ca janma nijopādhi-janmanā nija-jnamābhimāna-hetukādhyātmikāvasthātva-prāptir[^92] eva | tad etad āhuḥ—

[^92]:
     hetukādhyātmikāvasthā- (jha, jadavpura)



> **na ghaṭata udbhavaḥ prakṛti-puruṣayor ajayor**  
> **ubhaya-yujā bhavanty asubhṛto jala-budbudavat | \
tvayi na ime tato vividha-nāma-guṇaiḥ parame**


> **sarita ivārṇave madhuni likhyur aśeṣa-rasāḥ ||** [bhā.pu. 10.87.31]

**prakṛtes** traiguṇyaṁ, **puruṣaḥ** śuddho jīvaḥ, tayor dvayor apy **ajatvād** **udbhavo na ghaṭate |** ye ca **asu-bhṛta** ādhyātmika-rūpāḥ sopādhayo jīvā jāyante, tat-tad-**ubhaya**-śakti-**yujā** paramātmanaiva kāraṇena jāyante | prakṛti-vikāra-pralayeṇa supta-vāsanatvāt śuddhās tāḥ paramātmani līnā jīvākhyāḥ śaktayaḥ sṛṣṭi-kāle vikāriṇīṁ prakṛtim āsṛjya kṣubhita-vāsanāḥ satyaḥ sopādhikāvasthāṁ prāpnuvantya eva vyuccarantīty arthaḥ | 

etad abhipretyaiva bhagavān eka āsedam [bhā.pu. 3.5.23] ity-ādi tṛtīya-skandha-prakaraṇe—


> kāla-vṛttyā tu māyāyāṁ guṇa-mayyām adhokṣajaḥ |  
> puruṣeṇātma-bhūtena vīryam ādhatta vīryavān || [bhā.pu. 3.5.26] 

ity anena vīrya-śabdoktasya jīvasya[^93] prakṛtāv ādhānam uktam | evaṁ śrī-gītopaniṣatsv api mama yonir mahad brahma tasmin garbhaṁ dadhāmy aham [gītā 14.3] ity atroktam | ṭīkā-kāraiś[^94] ca brahma-śabdena prakṛtir vyākhyātā, garbha-śabdena jīva iti| punar eṣa eva tṛtīye—

[^93]:
     bījasya (ga)


[^94]:
     **mama** madīyaṁ **kṛtsnasya jagato** yoni-bhūtaṁ **mahad brahma** yat **tasmin garbhaṁ dadhāmy aham** | bhūmir āpo’nalo vāyuḥ khaṁ mano buddhir eva ca | ahaṁkāra itīyaṁ me bhinnā prakṛtir aṣṭadhā || apareyam [7.4-5] iti nirdiṣṭa-cetanā prakṛtir mahad-ahaṁkārādi-vikārāṇāṁ kāraṇatayā _mahad brahma_ ity ucyate | śrutav api kvacit prakṛtir api brahma iti nirdiśyate | yaḥ sarvajñaḥ sarva-vit, yasya jñāna-mayaṁ tapaḥ, tasmād etad brahma nāma-rūpam annaṁ ca jāyate [mu.u. 1.1.9] iti | itas tv anyāṁ prakṛtiṁ viddhi me parām | jīva-bhūtām [7.5] iti cetana-puja-rūpā yā prakṛtir nirdiṣṭa, sā iha sakala-prāṇi-bījatayā _garbha_-śabdenocyate | tasmin acetane yoni-bhūte mahati brahmaṇi cetana-puñja-rūpaṁ garbhaṁ dadhāmi | acetana-prakṛtyā bhoga-kṣetra-bhūtayā bhoktṛ-varga-puñja-bhūtāṁ cetana-prakṛtiṁ saṁyojayāmīty arthaḥ | **tatas** tasmāt prakṛti-dvaya-saṁyogān mat-saṁkalpa-kṛtāt **sarva-bhūtānāṁ** brahmādi-stamba-paryantānāṁ **sambhavo** **bhavati** ||14.3|| iti rāmānujaḥ.



> daivāt kṣubhita-dharmiṇyāṁ svasyāṁ yonau paraḥ pumān |  
> ādhatta vīryaṁ sāsūta mahat tattvaṁ hiraṇmayam || [bhā.pu. 3.26.19]

ity atra vīryaṁ cic-chaktim iti ṭīkāyāṁ vyākhyātam, ataḥ śaktitvam asya ṭīkā-sammatam | 

**tato**’kasmād udbhava-mātrāṁśe dṛṣṭāntaḥ—**jala-budbudavad** iti | ataḥ punar api pralaya-samaye **ime** sopādhikā jīvās **tvayi** bimba-sthānīya-mūla-cid-rūpe raśmi-sthānīya-cid-eka-lakṣaṇa-śuddha-jīva-śaktimaye | tata eva svam apīto bhavati [chā.u. 6.8.1][^95] ity-ādi śrutau _sva_-śabdābhidheye **parame** paramātmani **vividha-nāma-guṇair** vividhābhir devādi-saṁjñābhir vividhaiḥ śubhāśubha-guṇaiś ca saha lilyur līyante | 

[^95]:
     uddālako hāruṇiḥ śvetaketuṁ putram uvāca svapnāntaṁ me somya vijānīhīti yatraitat puruṣaḥ svapiti nāma satā somya tadā sampanno bhavati, svam apīto bhavati, tasmād enaṁ svapitīty ācakṣate, svaṁ hy apīto bhavati ||6.8.1||


pūrvavat pralaye’pi dṛṣṭāntaḥ—**sarita ivārṇava** iti **aśeṣa-rasā iva madhuni** iti ca | atra deva-manuṣyādi-nāma-rūpa-parityāgena tasmin līne’pi svarūpa-bhedo’sty eva, tat-tad-aṁśa-sad-bhāvād ity abhiprāyaḥ | atra śrutayaḥ, hantemās tisro devatā anena jīvenātmanānupraviśya nāma-rūpe vyākaravāṇīti [chā.u. 6.3.2] iti, ajām ekām [śve.u. 4.5] ity-ādi |


> yathā nadyaḥ syandamānāḥ samudre  
> ’staṁ gacchanti nāma-rūpe vihāya |  
> tathā vidvān nāma-rūpād vimuktaḥ   
> parāt paraṁ puruṣam upaiti divyam || [mu.u. 3.2.8] iti |

yathā saumyemā madhu madhu-kṛto nistiṣṭhanti, nānā-rūpāṇāṁ[^96] vṛkṣāṇāṁ rasān samavahāram ekatāṁ rasaṁ gamayanti, te yathā vivekaṁ na labhante'muṣyāhaṁ vṛkṣasya raso’smy amuṣyāhaṁ vṛkṣasya raso’smīti, evam eva khalu saumyemāḥ sarvāḥ prajāḥ sati sampadya na viduḥ, sati sampadyāmahe [chā.u. 6.9.1-2] iti ||31||

[^96]:
     nānātyayānāṁ iti mūla-pāṭhe.


|| 10.87 || śrutayaḥ śrī-bhagavantam ||47||

**[48]**

tad evaṁ paramātmanas taṭasthākhyā śaktir vivṛtā | antarāṅgākhyā tu pūrvavad eva jñeyā | **<u>atha bahiraṅgākhyā vivriyate</u> |**


> **eṣā māyā bhagavataḥ**  
> **sṛṣṭi-sthity-anta-kāriṇī**  
> **tri-varṇā varṇitāsmābhiḥ**  
> **kiṁ bhūyaḥ śrotum icchasi || **[bhā.pu. 11.3.16]

**bhagavataḥ** svarūpa-bhūtaiśvaryādeḥ | paramātmana **eṣā** taṭastha-lakṣaṇena pūrvoktā jagat-**sṛṣṭy**-ādi-**kāriṇī** **māyā**khyā śaktiḥ | **trayo varṇā** yasyāḥ sā | tathā cātharvaṇikāḥ paṭhanti—sitāsitā ca raktā[^97] ca sarva-kāma-dughā vibhoḥ [cullikopaniṣat] iti | uktaṁ ca, daivī hy eṣā guṇamayī mama māyā duratyayā [gītā 7.14] ity atra _guṇa-mayi_ iti ||

[^97]:
     kṛṣṇā iti purī-saṁskaraṇe pāṭhaḥ. 


|| 11.3 || antarīkṣo videham ||48||

**[49]**

tasyā māyāyāś cāṁśa-dvayam | tatra guṇa-rūpasya māyākhyasya nimittāṁśasya drava-rūpasya pradhānākhyasyopādānāṁśasya ca parasparaṁ bhedam āha caturbhiḥ—


> **atha te sampravakṣyāmi**  
> **sāṅkhyaṁ pūrva-viniścitam |**  
> **yad vijñāya pumān sadyo**  
> **jahyād vaikalpikaṁ bhramam || **[bhā.pu. 11.24.1]

ṭīkā ca—advitīyāt paramātmano māyayā prakṛti-puruṣa-dvārā sarvaṁ dvaitam udeti, punas tatraiva līyate ity anusandadhānasya puruṣasya dvandva-bhramo nivartate iti vaktuṁ sāṅkhyaṁ prastauti—atheti | ity eṣā | atra pradhāna-paryāyaḥ _prakṛti_-śabdhaḥ ||49||

**[50]**


> **āsīj jñānam atho artha**  
> **ekam evāvikalpitam |**  
> **yadā viveka-nipuṇā **  
> **ādau kṛta-yuge yuge || **[bhā.pu. 11.24.2]

ṭīkā ca—**atho-**śabdaḥ kārtsnye | **jñānaṁ** draṣṭṛ, tena dṛśya-rūpaḥ kṛtsno’py **arthaś** ca vikalpa-śūnyam **ekam eva,** brahmaṇy eva līnam āsīd ity arthaḥ | ity eṣā | 

tṛtīya-skandhe ca—bhagavān eka āsedam agra ātmātmanāṁ vibhuḥ [bhā.pu. 3.5.23, §47] ity-ādau yad bhagavattvena śabdyate, tad evātra brahmatvena śabdyate iti vadanti [bhā.pu. 1.2.11] ity-ādivad ubhayatraikam eva vastu pratipādyam | ante tu, eṣa sāṅkhya-vidhiḥ proktaḥ ity-ādau parāvara-dṛśā mayā [bhā.pu. 11.24.29][^98] ity-antena bhagavad-rūpeṇāpy avasthitiḥ spaṣṭaiva |

[^98]:
     eṣa sāṅkhya-vidhiḥ proktaḥ saṁśaya-granthi-bhedanaḥ |
    pratilomānulomābhyāṁ parāvara-dṛśā mayā ||


kadā ? ity apekṣāyām āha—**yadā ādau kṛta-yuge viveka-nipuṇā** janā bhavanti, tasminn **ayuge** tat-pūrvasmin pralaya-samaya ity arthaḥ ||50||

**[51]**


> **tan-māyā-phala-rūpeṇa**  
> **kevalaṁ nirvikalpitam |**  
> **vāṅ-mano-gocaraṁ satyaṁ**  
> **dvidhā samabhavad bṛhat || **[bhā.pu. 11.24.3]

ṭīkā ca—tad **bṛhad** brahma **vāṅ-mano’gocaraṁ** yathā bhavati, tathā **māyā** dṛśyaṁ, **phalaṁ** tat-prakāśas tad-**rūpeṇa** māyā-rūpeṇa vilāsa-rūpeṇa vā **dvidhābhūt** || ity eṣā | 

atra _māyā dṛśyam_ iti, _phalaṁ tat-prakāśa_ iti chedaḥ | tena brahmaṇā yad dṛśyaṁ vastu, tan māyā | tasya brahmaṇo yaḥ prakāśa-viśeṣaḥ, sa phalam ity arthaḥ ||51||

**[52]**


> **tayor ekataro hy arthaḥ**  
> **prakṛtiḥ sobhayātmikā |**  
> **jñānaṁ tv anyatamo bhāvaḥ **  
> **puruṣaḥ so’bhidhīyate || **[bhā.pu. 11.24.4]

ṭīkā ca—**tayor** dvidhā-bhūtayor aṁśayor madhye **ubhayātmikā** kārya-kāraṇa-rūpiṇī | ity eṣā | 

evaṁ śrī-viṣṇu-purāṇe—viṣṇoḥ svarūpāt parato hi te’nye rūpe pradhānaṁ puruṣaś ca vipra [vi.pu. 1.2.24] ity atra teṣām eva ṭīkā ca—_parato_ nirupādher _viṣṇoḥ_ _svarūpāt_ _te_ prāg-ukte _pradhānaṁ puruṣaś ca_ iti dve _rūpe anye_ māyā-kṛte iti ||

|| 11.24 || śrī-bhagavān **||52||**

**[53]**

anyatra tayor upādāna-nimitta-rūpayor aṁśayor vṛtti-bhedena bhedān apy āha—


> **kālo daivaṁ karma jīvaḥ svabhāvo**  
> **dravyaṁ kṣetraṁ prāṇa ātmā vikāraḥ |**  
> **tat-saṅghāto bījaroha-pravāhas **  
> **tan-māyaiṣā tan niṣedhaṁ prapadye **|| [bhā.pu. 10.63.26]

ṭīkā ca—**kālaḥ** kṣobhakaḥ | **karma** nimittam | tad eva phalābhimukham abhivyaktaṁ **daivam** | **svabhāvas** tat-saṁskāraḥ | **jīvas** tadvān | **dravyaṁ** bhūta-sūkṣmāṇi | **kṣetraṁ** prakṛtiḥ | **prāṇaḥ** sūtram | **ātmā** ahaṅkāraḥ | **vikāra** ekādaśendriyāṇi mahā-bhūtāni ceti ṣoḍaśakaḥ | tat-saṅghāto dehaḥ | tasya ca **bīja-rohavat pravāhaḥ**, roho’ṅkuraḥ, dehād bīja-rūpaṁ karma, tato’ṅkura-rūpo dehaḥ, tataḥ punar evam iti pravāhaḥ | **tat** tvāṁ **niṣedhā**vadhi-bhūtaṁ **prapadye** bhaje iti | ity eṣā | 

atra **kāla-daiva-karma-svabhāvā** nimittāṁśāḥ, anye upādānāṁśāḥ | **tadvān** jīvas tūbhayātmakaḥ, tathopādāna-varge nimitta-śakty-aṁśo’py anuvartate | yathā jīvopādhi-lakṣaṇe’ham-ākhye tattve tadīyāham-bhāvaḥ sa hy avidyā-pariṇāma ity-ādi | yathoktaṁ tṛtīyasya ṣaṣṭhe—


> ātmānaṁ cāsya nirbhinnam   
> abhimāno’viśat padam |  
> karmaṇāṁśena yenāsau   
> kartavyaṁ pratipadyate || [bhā.pu. 3.6.25] iti |

atra _ātmānam_ ahaṅkāram, _abhimāno_ rudraḥ, _karmaṇā_ ahaṁ-vṛttyā iti ṭīkā ca | atra ca yan _nirbhinnaṁ_, tad adhiṣṭhānaṁ vāg-ādīndriyaṁ tṛtīyāntam adhyātmam iti prakaraṇa-nirṇayaṣ ṭīkāyām eva kṛto’sti |

karmaṇo bīja-rūpatvaṁ kāraṇatā-mātra-vivakṣayā | tad evam atrāpi mūla-māyāyāḥ sarvopādānāṁśa-mūla-bhūtaṁ kṣetra-śabdoktaṁ pradhānam apy aṁśa-rūpam ity adhigatam | jīvas tadvān ity anena śuddha-jīvasya māyātītatvaṁ bodhayati ||

|| 10.62 || jvaraḥ śrī-bhagavantam ||53||

**[54]**

atha nimitta-rūpāṁśasya prathame dve vṛttī āha—


> **vidyāvidye mama tanū **  
> **viddhy uddhava śarīriṇām |**  
> **bandha-mokṣa-karī ādye **  
> **māyayā me vinirmite || **[bhā.pu. 11.11.3]

ṭīkā ca—tanyete bandha-mokṣāv āvābhyām iti **tanū** śaktī **me māyayā vinirmite** | māyā-vṛtti-rūpatvād **bandha-mokṣa-karī** ity eka-vacanaṁ dvi-vacanārthe | nanu tat-kāryatve bandha-mokṣayor anāditva-nityatve na syātām ? tatrāha—**ādye** anādī | tato yāvad avidyāṁ prerayāmi, tāvad bandhaḥ | yadā vidyāṁ dadāmi tadā mokṣaḥ sphuratīty arthaḥ | ity eṣā |

atra māyā-vṛttitvād iti vastuto māyā-vṛttī eva te | vinirmitatvaṁ tv aparānanta-vṛttikayā tayā prakāśamānatvād evocyate | yato’nādī ity arthaḥ | tathā sphuratīty asya mokṣa ity anenaivānvayaḥ | jīvasya svato muktatvam eva | bandhas tv avidyā-mātreṇa pratītaḥ | vidyodaye tu tat prakāśate mātram | tato nitya eva mokṣa iti bhāvaḥ | 

na ca vācyam, **eṣā māyā** [bhā.pu. 11.3.16] ity-ādau sāmānya-lakṣaṇe mokṣa-pradatvaṁ tasyā noktam ity asamyaktvam iti, anta-kāritvenātyantika-pralaya-rūpasya[^99] mokṣasyāpy upalakṣitatvāt | atra vidyākhyā vṛttir iyaṁ svarūpa-śakti-vṛtti-viśeṣa-vidyā-prakāśe dvāram eva, na tu svayam eva seti jñeyam |

[^99]:
     atyanta- (jha)


athāvidyākhyasya bhāgasya dve vṛttī—āvaraṇātmikā vikṣepātmikā ca | tatra pūrvā jīva eva tiṣṭhantī tadīyaṁ svābhāvikaṁ jñānam āvṛṇvānā, uttarā ca taṁ tad-anyathā-jñānena sañjayantī vartata iti || 

|| 11.11 || śrī-bhagavān ||54||

**[55]**

atra nimittāṁśas tv evaṁ vivecanīyaḥ | yathā nimittāṁśa-rūpayā māyākhyayaiva prasiddhā śaktis tridhā dṛśyate, jñānecchā-kriyā-rūpatvena | tatra tasyāḥ parameśvara-jñāna-rūpatvaṁ yathā tṛtīye—


> sā vā etasya saṁdraṣṭuḥ śaktiḥ sad-asad-ātmikā |  
> māyā nāma mahā-bhāga yayedaṁ nirmame vibhuḥ || [bhā.pu. 3.5.25] iti | 

asya ṭīkāyām—**sā vai** dṛaṣṭṛ-dṛśyānusandhāna-rūpā, **sad** dṛśyam, **asad** adṛśyam ātmā svarūpam | sad-asator ātmā yasyās tad-ubhayānusandhāna-rūpatvād iti | 

tad-icchā-rūpatvaṁ yathā tatraiva | ātmecchānugatāv ātmā [bhā.pu. 3.5.23] ity asya ṭīkāyām ātmecchā māyā tasyānugatau laye sati iti | 

tat-kriyā-rūpatvaṁ caikādaśe, eṣā māyā bhagavata [bhā.pu. 11.3.16][^100] ity udāhṛta-vacane [§48] eva draṣṭavyam | yadi parameśvarasya sākṣāj jñānādikaṁ na māyā kintu svarūpa-śaktir eva, tathāpi taj jñānādikaṁ prākṛte kārye na tad-arthaṁ pravartate, kintu bhaktārtham eva pravartamānam anuṣaṅgenaiva pravartata ity agre [§xx] vivecanīyatvāt, tat pravṛtty-ābhāsa-saṁvalitaṁ yan māyā-vṛtti-rūpaṁ jñānādikam anyat, tad eva taj-jñānādi-śabdenocyate | 

[^100]:
     eṣā māyā bhagavataḥ sṛṣṭi-sthity-anta-kāriṇī |
    tri-varṇā varṇitāsmābhiḥ kiṁ bhūyaḥ śrotum icchasi ||


tathā-bhūtaṁ ca taj-jñānādikaṁ dvividham—svabhāva-siddhatvāt kevala-parameśvara-niṣṭhaṁ, tad-dattatvāt jīva-niṣṭhaṁ ca | tatra prathamaṁ draṣṭṛ-dṛśyānusandhāna-sisṛkṣā-kālādi-rūpaṁ, dvitīyaṁ vidyāvidyā-bhogecchā-karmādi-rūpam iti | 

athopādānāṁśasya pradhānasya lakṣaṇam—


> **yat tat tri-guṇam avyaktaṁ**  
> **nityaṁ sad-asad-ātmakam |**  
> **pradhānaṁ prakṛtiṁ prāhur**  
> **aviśeṣaṁ viśeṣavat ||** [bhā.pu. 3.26.10]

**yat **khalu **tri-guṇaṁ** sattvādi-guṇa-traya-samāhāraḥ, **tad** eva **avyaktaṁ** pradhānaṁ prakṛtiṁ ca prāhuḥ | tatrāvyakta-saṁjñatve hetuḥ—**aviśeṣaṁ,** guṇa-traya-sāmya-rūpatvād anabhivyakta-viśeṣam, ata evāvyākṛta-saṁjñaṁ ceti gamitam | pradhāna-saṁjñatve hetuḥ—**viśeṣavat,** svāṁśa-kārya-rūpāṇāṁ[^101] mahad-ādi-viśeṣāṇām āśraya-rūpatayā tebhyaḥ śreṣṭham | prakṛti-saṁjñatve hetuḥ—**sad-asad-ātmakaṁ,** sad-asatsu kārya-kāraṇa-rūpeṣu mahad-ādiṣu kāraṇatvād anugata ātmā svarūpaṁ yasya tat | tathā **nityaṁ,** pralaye kāraṇa-mātrātmanāvasthita-sarvāṁśatvena sṛṣṭi-sthityoś cāpañcīkṛtāṁśatvenāvikṛtaṁ[^102] svarūpaṁ yasya tādṛśam iti brahmatvaṁ mahad-ādi-rūpatvaṁ ca vyāvṛttam, brahmaṇo nirguṇatvāt mahad-ādīnāṁ cāvyaktāpekṣayā kārya-rūpatvāt | 

[^101]:
     sva- (jha)


[^102]:
     ca pañcī- (jha)


evaṁ ca śrī-viṣṇu-purāṇe—


> avyaktaṁ kāraṇaṁ yat tat pradhānam ṛṣi-sattamaiḥ |  
> procyate prakṛtiḥ sūkṣmā nityaṁ sad-asad-ātmakam ||  
> akṣayyaṁ nānyad ādhāram ameyam ajaraṁ dhruvam |  
> śabda-sparśa-vihīnaṁ tad rūpādibhir asaṁhitam ||  
> triguṇaṁ taj jagad-yonir anādi-prabhavāpyayam |  
> tenāgre sarvam evāsīd vyāptaṁ vai pralayād anu || [vi.pu. 1.2.19-21] ity-ādi |

idam eva pradhānam anāder jagataḥ sūkṣmāvasthā-rūpam avyākṛtāvyaktādy-abhidhaṁ vedāntibhir api parameśvarādhīnatayā manyate, tad-adhīnatvād arthavad [ve.sū. 1.4.3] ity-ādi-nyāyeṣu | niṣidhyate tu sāṅkhyavat svatantratayā ānumānikam apy ekeṣām iti cen na śarīra-rūpaka-vinyasta-gṛhīter darśayati ca [ve.sū. 1.4.1] ity-ādi-nyāyeṣu śvetāśvataropaniṣadi pradhāna-śabdaś ca śrūyate, pradhāna-kṣetrajña-patir guṇeśaḥ saṁsāra-bandha-sthiti-mokṣa-hetuḥ [śve.u. 6.16] ity-ādau |

||3.26|| śrī-kapiladevaḥ ||55||

**[56]**

tad evaṁ sandarbha-dvaye śakti-traya-vivṛtiḥ kṛtā | tatra nāmābhinnatā-janita-bhrānti-hānāya saṅgraha-ślokāḥ—


> **māyā syād antaraṅgā yā****[^103] bahiraṅgā ca sā smṛtā |**  
> **pradhāne’pi kvacid dṛṣṭā tad-vṛttir mohinī ca sā ||**  
> **ādye traye syāt prakṛtiś cic-chaktis tv antaraṅgikā |**  
> **śuddha-jīve’pi te dṛṣṭe tatheśa-jñāna-vīryayoḥ ||**  
> **cin-māyā-śakti-vṛttyos tu vidyā-śaktir udīryate |**  
> **cic-chakti-vṛttau māyāyāṁ yoga-māyā samā smṛtā ||**  
> **pradhānāvyākṛtāvyaktaṁ traiguṇye prakṛtau param |**  
> **na māyāyāṁ na cic-chaktāv ity-ādy ūhyaṁ vivekibhiḥ || **iti |

[^103]:
     **antaraṅgāyāṁ (kha, jadavpur)**


atha māyā-kāryaṁ jagal lakṣyate—


> **tatas tenānuviddhebhyo**  
> **yuktebhyo’ṇḍam acetanam |**  
> **utthitaṁ puruṣo yasmād**  
> **udatiṣṭhad asau virāṭ || **[bhā.pu. 3.26.51]  
> **etad aṇḍaṁ viśeṣākhyaṁ**  
> **krama-vṛddhair daśottaraiḥ |**  
> **toyādibhiḥ parivṛtaṁ**  
> **pradhānenāvṛtair bahiḥ**  
> **yatra loka-vitāno’yaṁ**  
> **rūpaṁ bhagavato hareḥ ||** [bhā.pu. 3.26.52]

**tena** īśvareṇa **anuviddhebhyaḥ** kṣubhitebhyo mahad-ādibhyo’**ṇḍam acetanam utthitam** | **yasmād** aṇḍād **asau virāṭ puruṣas** **tūdatiṣṭhat** | **bhagavataḥ** puruṣasya ||

|| 3.26 || śrī-kapiladevaḥ ||56||

**[57]**

tad evaṁ _bhagavato rūpam_ ity uktes tasyāpi prāgvad aprākṛtatvam āpatati, tan-niṣedhāyāha—


> **amunī bhagavad-rūpe**  
> **mayā te hy anuvarṇite |**  
> **ubhe api na gṛhṇanti**  
> **māyā-sṛṣṭe vipaścitaḥ || **[bhā.pu. 2.10.35]

**amunī** amū upāsanārthaṁ bhagavaty āropite jagad-ātmake sthūla-sūkṣmākhye virāṭ-hiraṇya-garbhāpara-paryāye samaṣṭi-śarīre ye **mayā** tubhyam **anuvarṇite te ubhe api vipaścito na gṛhṇanti**, vastutayā nopāsate, kiṁ tarhi tadīya-bahiraṅgādhiṣṭhānatayaiva ? ity arthaḥ[^104] | tad uktaṁ vaiṣṇave—

[^104]:
     adhiṣṭhānatayaiva gṛhyata ity arthaḥ (ga).



> yad etad dṛśyate mūrtam etaj jñānātmanas tava |   
> bhrānti-jñānena paśyanti jagad-rūpam ayoginaḥ || [vi.pu. 1.4.39] iti | 

_etan mūrtaṁ jagad bhrānti-jñānena_ eva _tava rūpaṁ_ jānantīty arthaḥ | śrutiś ca—nedaṁ yad idam upāsate [kena.u. 1.4] iti, yad idaṁ jagad upāsate prāṇinaḥ, nedaṁ brahma iti śrī-rāmānuja-bhāṣyam | ata eva na gṛhṇantīty atra hetuḥ—**māyā-sṛṣṭe,** na tu svarūpa-śakti-prādurbhāvite | anena caturbhujādi-lakṣaṇasya sākṣād-rūpasya māyātītatvam api vyaktam | atrāsya jagato māyāmayasya puruṣa-rūpatve puruṣa-guṇāvatārāṇāṁ viṣṇv-ādīnāṁ sattvādi-mayās tad-aṁśā rūpāṇīti jñeyam | tāny apekṣya coktaṁ mārkaṇḍeye—


> viṣṇuḥ śarīra-grahaṇam aham īśāna eva ca |  
> kāritās te yato’tas tvāṁ kaḥ stotuṁ śaktimān bhavet || iti |

_śarīra_-śabdasya tat-tan-nija-śarīra-vācitve tu tad-grahaṇāt pūrvaṁ viṣṇv-ādi-bhedāsambhavāt tan-nirdeśānupapatteḥ ||

|| 2.10 || śrī-śukaḥ || 57 ||

**[58.1]**

pūrvaṁ māyā-sṛṣṭe [bhā.pu. 2.10.35, §57] ity uktam | tatra māyā-śabdasya nājñānārthatvam | tad-vāde hi sarvam eva jīvādi-dvaitam ajñānenaiva sva-svarūpe brahmaṇi kalpyate iti matam | nirahaṅkārasya kenacid dharmāntareṇāpi rahitasya sarva-vilakṣaṇasya cin-mātrasya brahmaṇas tu nājñānāśrayatvaṁ, na cājñāna-viṣayatvaṁ, na ca brahma-hetutvaṁ sambhavatīti | paramālaukika-vastutvād acintya-śaktitvaṁ tu sambhavet | yat khalu cintāmaṇy-ādāv api dṛśyate, yayā śaktyā tridoṣaghnauṣadhivat paraspara-virodhinām api guṇānāṁ dhāriṇyā tasya niravayavatvādike saty api sāvayavatvādikam aṅgīkṛtam | 

tatra śabdaś cāsti pramāṇam—vicitra-śaktiḥ puruṣaḥ purāṇaḥ, na cānyeṣāṁ śaktayas tādṛśyaḥ syuḥ ity-ādikāḥ śvetāśvataropaniṣad-ādau,[^105] ātmeśvaro’tarkya-sahasra-śaktiḥ [bhā.pu. 3.33.3, bhagavat-sandarbha §12] ity-ādikaḥ śrī-bhāgavatādiṣu | tathā ca brahma-sūtram—ātmani caivaṁ vicitrāś ca hi [ve.sū. 2.1.28] iti |

[^105]:
     This verse is not in the Śvetāśvatara Upaniṣad.


tatra dvaitānyathānupapattyāpi brahmaṇy ajñānādikaṁ kalpayituṁ na śakyate, asambhavād eva | brahmaṇy acintya-śakti-sad-bhāvasya yukti-labdhatvāt śrutatvāc ca dvaitānyathānupapattiś ca dūre gatā | tataś cācintya-śaktir eva dvaitopapattīkāraṇaṁ paryavasīyate | tasmān nirvikārādi-svabhāvena sato’pi paramātmano’cintya-śaktyā viśvākāratvādinā pariṇāmādikaṁ bhavati, cintāmaṇy-ayaskāntādīnāṁ sarvārtha-prasava-loha-cālavādivat | tad etad aṅgīkṛtaṁ śrī-bādarāyaṇena—śrutes tu śabda-mūlatvāt [ve.sū. 2.1.27] iti |

tatas tasya tādṛśa-śaktitvāt prākṛtavan māyā-śabdasyendra-jāla-vidyā-vācitvam api na yuktam, kintu mīyate vicitraṁ nirmīyate’nayeti vicitrārtha-kara-śakti-vācitvam eva | tasmāt paramātma-pariṇāma eva śāstra-siddhāntaḥ | tad etac ca bhagavat-sandarbhe vivṛtam<sup> </sup>[§]asti | 

**sarva-saṁvādinī**: **tasmāt paramātma-pariṇāma eva śāstra-siddhāntaḥ** iti | tad etat saṅkṣepeṇa darśitaṁ tatrety ādinā | atra pariṇāma-vāde sopapattikā ca śrutir avalokyate—vācārambhaṇaṁ vikāro nāma-dheyaṁ mṛttikety eva satyaṁ [chā.u. 6.1.4] iti | ayam arthaḥ—vācayā vācārambhaṇam ārambho yasya tat | vācayārabhyate yat tad iti vā | yat kiñcid vācārambhaṇaṁ vācyaṁ, tat sarvam eva daṇḍādīnām apy anyatra siddhatvāt | vikāro nāma-dheyaṁ, vikāra eva nāma-dheyaṁ, nāmaiva, svārthe dheyaṭ | sa ca ghaṭādir vikāro mṛttikaiva | mṛttikādikam eva daṇḍādinā nimittenāvirbhūtākāra-viśeṣaṁ ghaṭādi-vyavahāram āpadyata iti | tato na pṛthag ity arthaḥ | ity eva satyam iti, na tu śukti-rajatādivad vivartaḥ | na tu vā śukteḥ sakāśāt svato’nyatra siddhaṁ rajatam iva bhinnam ity arthaḥ, vākyāntopadiṣṭeti-śabdasya samudāyānvayitvāt | katham asataḥ saj jāyeta [chā.u. 6.2.2] ity ādivat | atrāpi śrutyaivetara-matākṣepaḥ | tad evam eveti śabdasyāpi sārthakatā | na tu mṛttikaiva tu satyam iti vyākhyānam | na hy atra vikāratve kāraṇābhinnatve ca vidheye vākya-bhedaḥ | prathamasyānuvādena dvitīyasya vidhānāt | tataś cānuvādenāpi siddha-vidheyatvāvadhāraṇād ubhayatra mukhyaiva pratipattir iti | atra mṛttikā-śabdenedaṁ labhyate—yathā sarvo’pi kārya-kāraṇa- āto’rvāk-cetanatvena sarvopalabhyamānasya mṛnmayasya tad-vikāratvam eva pratyakṣīkriyate, na tu tad-vivartatvaṁ, tathā tat-prāk-sṛṣṭānāṁ mṛd-ādi-vastūnām apy anumeyam | ittham evoktam—etat prakārakam eva satyam iti | 

atra vikārādi-śabdasya sākṣād evāvasthitatvād vivarte tātparya-vyākhyānaṁ kaṣṭam evety apy anusandheyam | tad eva sūkṣma-cid-acid-vastu-rūpa-śuddha-jīvāvyakta-śakter eva tasya kāraṇatvād ity etad ayuktam | yataḥ, sad eva somyedam agra āsīt [chā.u. 6.2.1] ity atrāpīdamāṁ (idam iti padāt) tat-tac-chaktimattvaṁ spaṣṭam | prāg apy astitvena nirdiṣṭaṁ kāraṇatvaṁ sādhayitum | ato bhagavad-upādānatve’pi saṅghātasyopādānatvena cid-acitor bhagavadaś ca svabhāvāsaṅkaraḥ, yathā loke śuklatvādi-tantu-saṅghātopādānatve’pi citra-paṭasya tat-tantu-pradeśa eva śauklādi-sambandha iti kāryāvasthāyām api na varṇa-saṅkaraḥ, tathā cid-acid-bhagavat-saṅghātopādānatvena kāryāvasthāyām api bhoktṛtva-bhogyatva-niyantṛtva-niyamyatvādy-asaṅkaraḥ | ataḥ, sarvaṁ khalv idaṁ brahma, taj-jalāt [chā.u. 3.14.1] ity ādikam aviruddham | tad etad evoktaṁ sūtra-kāreṇa—bhoktr-āpatter avibhāgaś cet syāl lokavat [ve.sū. 2.1.13] iti | 

ataḥ kāryāvasthaḥ kāraṇāvasthaś ca sthūla-sūkṣma-cid-acid-vastu-śaktiḥ parama-puruṣa eva | kāraṇāt kāryasyānanyatvāt | ananyatvaṁ ca vācārambhaṇaṁ [chā.u. 6.1.4] ity ādibhiḥ siddham | tathā hi—eka-vijñānena sarva-vijñānaṁ pratijñāya dṛṣṭāntāpekṣāyām ucyate | yathā, yathā somyaikena mṛt-piṇḍena sarvaṁ mṛn-mayaṁ vijñātaṁ syāt, vācārambhaṇaṁ [chā.u. 6.1.4] ity ādi | ekasyaiva saṅkocāvasthāyāṁ kāraṇatvaṁ, vikāśāvasthāyāṁ kāryatvam iti | vikāro’pi mṛttikaiva | tataḥ kāraṇa-vijñānena kārya-vijñānam antarbhāvyata ity evaṁ parama-kāraṇe paramātmany api jñeyam | tad etad ārambhaṇa-śabda-labdham ananyatvam eva aitadātmyam idaṁ sarvaṁ [chā.u. 6.8.7] ity ādi-śabdā api vadanti | mṛtyoḥ sa mṛtyum āpnoti [bṛ.ā.u. 4.4.19] ity ādidikaṁ ca saṅgatam eva |

tad evaṁ kāraṇasyaiva dharma-viśeṣaḥ kāryatvaṁ, na tu pṛthak vadanti | tasya kāraṇa-nairapekṣyeṇānavasthānād iti punar darśayati—apāgād agner agnitvaṁ vācārambhaṇaṁ vikāro nāma-dheyaṁ trīṇi rūpāṇīty eva satyaṁ [chā.u. 6.4.1] iti | atra rūpa-trayaṁ sūkṣma-rūpa-tejovan na lakṣaṇāvyaktatvāt svatantram agner agnitvaṁ na nirūpaṇīyam astīty arthaḥ | na tv asatyam eveti vaktavyam, sat-kāryatā-sampratipatteḥ | sarva-kāraṇasya paramātmanaḥ sarvadaiva vyatirekāsambhavāt | tasmāt tasmin viśvasya sthūlatayā sūkṣmatayā vā nityaṁ bhagavad-rūpatvam asty eva | tathā ca śrutiḥ—yad bhūtaṁ ca bhavac ca bhaviṣyac ca [bṛ.ā.u. 3.8.3] iti | tathā—sattvāc cāvarasya [ve.sū. 2.1.16] ity ananyatva-nyāyasyopasūtraṁ ca | ato yadā kāraṇam asti, tadā kāryam apy asti |

ittham eva—bhāve copalabdheḥ [ve.sū. 2.1.15] iti sūtrāntaraṁ ca vyākhyeyam | asya sūtrasya kāraṇa-bhāva eva kārya-bhāvopalabdhir iti vivarta-vādināṁ vyākhyāne tu mṛttikābhāva eva ghaṭopalabdhivac chukti-bhāva eva rajatopalabdher āvaśyakatvaṁ cintyam | vaṇig-vīthy-ādau tad-abhāve’pi rajata-darśanāt |

nanu kāraṇaṁ vinā kāryaṁ nirūpayituṁ na śakyam, tantūn vinā paṭo nāma vastv iva ? satyam | tathāpy ātāna-vitāna-vaiśiṣṭyasyopalabhyamānatvāt, upalabdhe ca vaiśiṣṭye svāvirbhūtena tenaiva kevalebhyaḥ svebhyo vilakṣaṇāḥ paṭatayāvirbhavantīti kāraṇāt kāryasyānanyatvam | na ca kāraṇāvasthā-mātram iti pratyakṣīkriyata eva | itthaṁ pratyakṣam evānanyatvasyopalabhyamānatvāt | bhāve copalabdheḥ [ve.sū. 2.1.15] ity atra “bhāvāc copalabdheḥ” iti kecit paṭhanti | upalambhanasya vidyamānatvād ity arthaḥ | tasmāt kāryasyāpi satyatvam, na tu mithyātvam | yat tu mithyātvaṁ, tad apy ātma-paramātmanor adhyastatvam eva | loke’pi śuktāv adhyastatvam eva rajatasya mithyātvam ucyate, svataḥ satyatvāt, kha-puṣpāder anadhyāsyatvāc ca |

nanu tat satyaṁ sa ātmeti kāraṇasya satyatvāvadhāraṇād vikāra-jātasyāsatyatvam uktaṁ ? na, avadhāraka-padābhāvāt | pratyuta tasyaikasya satyatvam uktvā tad-utthasya sarvasyaiva satyatvam upadiśyate | rajataṁ na śukty-uttham, kintu tasminn adhyastam eva | vivarta-vādaś ca pūrvam eva parihṛtaḥ | 

tasmād vastunaḥ kāraṇatvāvasthā kāryatvāvasthā ca satyaiva | tatra cāvasthā-yugalātmakam api vastv eveti kāraṇānanyatvaṁ kāryasya | tad etad apy uktaṁ sūtra-kāreṇa—tad ananyatvam ārambhaṇa-śabdādibhyaḥ [ve.sū. 2.1.14] iti | atra ca tad-ananyatvam ity evoktam, na tu tan-mātra-satyatvam iti kāryasyāsatyatvaṁ na tan-matam ||

** **

atha sapta-pañcāśattama-vākya-vyākhyānte—pūrvaṁ māyā-sṛṣṭe ity uktam | ity atra sṛṣṭi-prakaraṇe evaṁ vivecanīyam—tatra vivarta-vādino vadanti—sthūla-sūkṣmākhyam idaṁ jagad avidyā-kalpitam eva | yato’nādi-siddhenāvidyādi-paryāyeṇājñānena jīvasya viṣayībhūtaṁ brahma jagad-rūpeṇa vivartate | śuktir iva rajata-rūpeṇa vivartaś cāvikṛtasyaiva sato’vidyayā rūpāntarāpattiḥ | avidyā-paryāyam ajñānaṁ ca mithyā-jñānam iti | 

atrānye manyante—na tāvad-rūpāntarāpattiḥ | svatas tad-abhāvāt | kintu tad evedam iti smaraṇam eva | tad uktaṁ—ko’yam adhyāso nāma ? ucyate—smṛti-rūpaḥ paratra pūrva-dṛṣṭāvabhāsaḥ [ve.sū. 1.1.1 śaṅkara-bhāṣya] iti | tataḥ smaryamāṇasya dṛśyamānābhinnatvena jagato brahmopādānatvaṁ tad-ananyatvaṁ vā ghaṭamānaṁ syāt | kim anyad vā ? brahmaṇy ajñānaṁ na sambhavatīti pūrvam evoktam | tathā ca sati tataḥ pṛthag dvaitaṁ kena kalpyate ? yadi ca jīvatvādi-kalpanā nimittam ajñānaṁ brahmāśrayaṁ syāt tadā devadattavad ajñāna-tat-kārya-duḥkhādibhir brahmaiva pīḍyetaiveti nāpahata-pāpmatvaṁ tasya syāt | 

kiṁ cājñānaṁ nāmānyathā-jñānam | tac ca sa-viśeṣād eva jñānāntarād anantaraṁ svayam api sa-viśeṣaṁ jñāyate—śuklatvādi-viśeṣe hi buddhābadhyārūḍhe rajata-bhānāt | sa-viśeṣaṁ ca jñānaṁ na kadāpi śuddhaṁ brahma viṣayīkarotīti sampratipannam | tarhi katham ajñānena tad-vivartatāṁ ? sarpa-gandha iva ketakī-gandha ity ādāv api kenacid autrya-śaityādi-vaiśiṣṭyenaiva sāmyaṁ mantavyam | kiṁ ca, tad-anyathā-jñānam anyasya sad-bhāve’sad-bhāve vā ? sad-bhāve, svataḥ siddham eva dvaitam | kiṁ kalpanāntareṇa ? asad-bhāve, dadhni kha-puṣpa-bhramāpattiḥ syāt |

athājñānaṁ jagac ca paramparayānādi-siddhaṁ tena pūrva-pūrva-jagad-utaṁrottarājñānasya kāraṇaṁ bhaviṣyati | saṁskāra-janyo bhramaḥ pūrva-pratīti-mātram apekṣate | pratītau satyāṁ bhrama-vyatirekādarśanāt tad asat | ajñānena jagat, jagatājñānam iti parasparāśrayādi-prasaṅgāt ? maivam | anāditvād yujyate doṣa iti cet ? na, vakṣyamāṇāndha- ā-doṣā | yathā cādvaita-śārīraka-kṛtaiva kevalādhiṣṭhātrīśvara-mataṁ dūṣayatoktam—vartamāna-kālavad-atīteṣv api kāleṣv itaretarāśraya-doṣāviśeṣād andha-paramparā-nyāyāpatteḥ iti |

nanu vā kvacit tathā dṛśyate—svataḥ-siddasyaiva rajatasyānyatra bhāna-prasiddheḥ ? tathā cānyathānumīyate, vimatā jagat- na bhrama-siddhā | anādita eva pūrva-pūrva-bhramāvabhāsita-tan-mātrāropeṇaiva tathāṅgīkartuṁ śakyate ? na, prasiddha-bhrama-siddha-śukti-rajata-vailakṣaṇyāt | yan naivaṁ tan naivam | yathā rajju-sarpādayaḥ | tato vipakṣānumitāv upādhir eva paryavasitaḥ |

kiṁ ca, jagad idaṁ kutrāpi svataḥ-siddhasyaiva jagad-antarasyāropeṇa brahmaṇi sphuritam, bhrama-janyatvāt | yad evaṁ, tad eva yathā śuktau rajatam iti, bhavatu, duṣyatu durjanaḥ iti nyāyena tathāṅgīkāe’pi jagad-antare satyatvena sādhite tat-sampratipatti-bhaṅgād idam eva satyatvena sādhitaṁ bhavati |

kiṁ ca, svapnānubhavavad rajatānubhavatyāpy uttara-kāle’py anuvartamānatvenāvyabhicāritvād advaita-pratipattis tu kadācid api na syād eva | pīta-śaṅkhādau tu kāca-kāmalādi-doṣā na bhrama-kalpitā iti teṣām api sammatam | 

tad evaṁ jāgrat-sṛṣṭir yatheśvara-kṛtatvena na jīvājñāna-mātra-kalpitā, tadvat svapna-sṛṣṭīr api bhaved itīśvara-vādinām anumānam | sandhye sṛṣṭir āha hi [ve.sū. 3.2.1], nirmātāraṁ caike putrādayaś ca [ve.sū. 3.2.2] iti nyāyābhyāṁ jāgaravat pārameśvara-sṛṣṭitvāt | tatra deśa-kāla-nimittādīnāṁ kvacid asambhave’pi, māyā-mātraṁ tu kārtsnyenānabhivyakta-svarūpatvāt [ve.sū. 3.2.3] iti nyāyena durghaṭa-ghaṭanākara-māyā-nāma-paramātma-śakti-vilāsatvāt | sūcakaś ca hi śruter ācakṣate ca tad-vidaḥ [ve.sū. 3.2.4] iti nyāyena bhāvi-satyārtha-sūcakatve kvacid oṣadhi-mantrādi-prāpti-darśanena sūcaka-satyatve ca siddhe satyatā-pratyayanāt | puruṣaṁ kṛṣṇa-dantaṁ paśyati, sa cainaṁ hanti iti sākṣāt sva-pradṛṣṭa-kartṛka-hanana-śravaṇāc ca | parābhidhyānāt tu tirohitaṁ, tato hy asya bandha-viparyayau [ve.sū. 3.2.5] iti nyāyena tatra jīvasyāsāmarthyāt, ata eva kartṛka-śruter bhāktatvāt svapna-sṛṣṭir api jāgaravat pārameśvarī satyā ceti ca teṣāṁ śrauta-matam |

śrī-rāmānuja-caraṇāc caivam āhuḥ—svapne ca prāṇināṁ puṇya-pāpānuguṇaṁ bhagavataiva tat-tat-puruṣa-mātrānubhāvyā tat-tat-kālāvasānās tathā-bhūtāś cārthāḥ sṛjyante | tathā ca svapna-viṣayā śrutiḥ—na tatra rathā na ratha-yogā na panthāno bhavanty atha rathān ratha-yogān pathaḥ sṛjate [bṛ.ā.u. 4.3.10] ity ārabhya, sa hi kartā ity antā | yadyapi sakaletara-puruṣānubhāvyatayā tadānīṁ na bhavanti, tathāpi tat-tat-puruṣa-mātrānubhāvyatayā tathā-vidhān arthān īśvaraḥ sṛjati | “sa hi kartā” tasya satya-saṅkalpasyāścarya-śaktes tādṛśaṁ kartṛtvaṁ sambhavatīty arthaḥ | 


> ya eṣa supteṣu jāgarti kāmaṁ kāmaṁ puruṣo nirmimāṇaḥ |  
> tad eva śukraṁ tad brahma tad evāmṛtam ucyate |   
> tasmiṁl lokāḥ śritāḥ sarve tadu nātyeti kaścana || [ka.u. 2.2.8] iti ca |

sūtrakāro’pi māyā-mātraṁ tu kārtsnyena [ve.sū. 3.2.3] ity ādinā jīvasya kārtsnyenānābhivyakta-svarūpatvād īśvarasyaiva satya-saṅkalpa-śakti-vilāsa-mātram idaṁ svāpnika-vastu-jātam iti vyācaṣṭe—tasmiṁl lokāḥ [ka.u. 2.2.8] ity ādi-śruteḥ | apavarakādiṣu [antar-gṛha-garbha-gṛhādiṣu] śayānasya svapna-dṛśaḥ sva-dehenaiva deśāntara-gamana-rājyābhiṣekaśira-cchedādayaś ca puṇya-pāpa-phala-bhūtāḥ śayāna-deha-svarūpa-saṁsthānaṁ dehāntara-sṛṣṭyopapadyanta iti | 

yuktā ca paramātmana eva svapna-sṛṣṭiḥ | jāgrat-svapnādi-bhedasyākhilasyaiva prapañcasya janmādi-kartṛtvenautsargika-siddheḥ | yeṣāṁ vā mate sva-saṅkalpa-mātra-mūrtayaḥ svapna-padārthās tan-matābhyupagama-vādenāpi sūtra-kṛtā—vaidharmyāc ca na svapnādivat [ve.sū. 2.2.29] ity anena jāgrat-padārthā na tad-dṛṣṭānta-sādhyānyathā-bhāvā iti vyākhyātam | evaṁ, naikasminn asambhavāt [ve.sū. 2.2.33] ity anena jagato’pi yugapat sattvāsattvābhyām anirvacanīyatvaṁ ca niṣiddham |

kiṁ ca, yadi sarvam eva dvaita-jātaṁ jīvājñāna-kalpitaṁ syāt, jīva-svarūpaṁ ca na brahmaṇo’nyat, tato vastutaḥ sarvajñādy-abhimānī kaścid īśvaro nāmānyo nāsti, kintu sthāṇau puruṣavat sva-svarūpa eveśvaraḥ kalpyate | svāpnika-rājavad vā, tarhi sthāṇu-puruṣādivad īśvarābhimāninas tadānīm apy abhāvāt tadā tasya jīvāgocaratvena puruṣājñāna-kalpyamānatvasyāpy adarśanād anumāna-siddhatvāt sampratipatteḥ śāstraika-gamyatvābhyupagamāc ca, yāni janmādy asya yataḥ [ve.sū. 1.1.2] ity-ādīni sūtrāṇi, yāni ca tad-viṣaya-vākyāni, tāni pralāpa-rūpāny eva syuḥ | tatra tatra sarvajñatva-sarva-śaktimattve vinā jīva-pradhānayor vicitra-sraṣṭṛtvādikaṁ na sambhavatīti darśitā yuktayaś copahasyeran |

tathā yadi jīvājñānenaiva bhedotpattiḥ syāt, tadā itara-vyapadeśād dhitākaraṇādi-doṣa-prasaktiḥ [ve.sū. 2.1.21] iti jīva-kartṛka-sṛṣṭau doṣāropo’pi na ghaṭate | tatra adhikaṁ tu bheda-nirdeśāt [ve.sū. 2.1.22] iti bheda-siddhānta-sūtram apy apārtham eva syāt | saṁjñā-mūrti-kḷptis tu trivṛt kurvata upadeśāt [ve.sū. 2.4.21] ity eṣa nyāyas tu jīva-kartṛkatvaṁ niṣidhyeśvaratvaṁ sthāpayati | tathā tan-mata eva—jagad-vācitvāt [ve.sū. 1.4.17] ity-ādayaś ca | eṣa sarveśvaraḥ… eṣa setur vidharaṇa eṣāṁ lokānām asaṁbhedāya [bṛ.ā.u. 4.4.22] ity ādau, īśvaraḥ sarva-bhūtānāṁ hṛd-deśe’rjuna tiṣṭhati [gītā 18.61] ity ādiṣu tu jīvājñāna-pravartakatvena prasiddho yajñeśvaras tasya jīvājñāna-kalpitatvam ayuktam eva | 

kiṁ ca, bheda-mātrasya svājñāna-kalpitatvena śāstrasyāpi tathātve sati svapna-janya-pralāpādivat tasmād yathārtha-jñānotpatter asambhāvanayā na tatra kaścit pravartate, tataḥ svapna-pralāpa-viśvāsāt svotprekṣita-tarka-viśvāsa eva varam iti vedoccheda-prasaṅgaḥ—tarkāpratiṣṭhānāt, anirmokṣa-prasaṅgaḥ [ve.sū. 2.1.11] cety alam ativistareṇa |

tad evaṁ na vivartāvakāśa iti pariṇāma eva śiṣyate | tasya ca lakṣaṇaṁ—“tattvato’nyathā-bhāvaḥ pariṇāmaḥ” iti | upasaṁhāra-darśanān neti cen, na, kṣīravad dhi [ve.sū. 2.1.24] iti, devādivad api loke [ve.sū. 2.1.25] ity ādiṣu sūtreṣu tan-mata-vyākhyāne’pi sa eva hi dṛśyate | punaś ca tad-anantaram eva—kṛtsna-prasaktir niravayavatva-śabda-vyākopo vā [ve.sū. 2.1.26] ity anena sthūṇāvat tam eva pariṇāmaṁ cālayitvā, śrutes tu śabda-mūlatvāt [ve.sū. 2.1.27] ity anena sthāpayati bhagavān iti ca dṛśyate |

tatra pūrvasyārthaḥ—niṣkalaṁ niṣkriyaṁ śāntaṁ [śve.u. 6.19] ity ādiṣu brahmaṇo niravayavatvena prasiddhatvād eka-deśa-sambhave sati kṛtsnasyaiva pariṇāme prasakte mūlocchedaḥ prasajyeta | draṣṭavyatopadeśānarthakyaṁ ca | ajatvādi-śabda-vyākopaś ca | sāvayavatve ca manyamāne niravayatva-śabdā vyakupyeyur anityatva-prasaṅgaś ceti |

athottarasyārthaḥ—tu-śabdena pūrva-pakṣaṁ pariharati | na khalv asmat-pakṣe kaścid doṣaḥ | śruti-siddhāntino hi vayam | śrutiś ca sva-śabdair eva yad ucyate, tad eva mūlatvena vahati, na tu tarkeṇa yat setsyati, apauruṣeyatvena svataḥ prāmāṇyāt, paramālaukika-vastu-pratipādana-paratvāc ca | tathā ca paurāṇikāḥ paṭhanti—


> acintyāḥ khalu ye bhāvā na tāṁs tarkeṇa yojayet |  
> prakṛtibhyaḥ paraṁ yac ca tad acintyasya lakṣaṇam || [ma.bhā. 6.5.12] iti |

śrutiś ca—


> parāñci khāni vyatṛṇat svayambhūs  
> tasmāt parān paśyati nāntarātman | [ka.u. 2.1.1] iti |

na cakṣur na śrotraṁ na tarko na smṛtir na vedo hy evainaṁ vedayati [2.1.3-sūtre mādhva-bhāṣya-dhṛta bhāllaveya-śrutiḥ] iti, aupaniṣadaṁ puruṣaṁ [bṛ.ā.u. 3.9.26] iti ca | idaṁ śrī-tattva-sandarbhe [1], śrī-bhagavat-sandarbhe ca [111] ca vistāritam asti |

tasmān niravayavatve’pi na kṛtsna-prasaktiḥ | yathaiva hi brahmaṇo jagad-utpattiḥ śrūyate | tathā vikāra-vyatirekeṇāpi brahmaṇo’vasthānaṁ śrūyate | ajāyamāno bahudhā vijāyate ity ādau dṛśyate ca | mantrārtha-vādetihāsa-purāṇeṣu devādibhyo’py avikṛtebhya evaiśvarya-yoga-viśeṣād bahūni nānā-saṁsthānāni śarīrāṇi prāsādādīni rathādīni ca jāyanta iti, na cānyad upādānāni tāni mantavyāni | dṛṣṭaṁ sannihitaṁ parityajyādṛṣṭāsannihita-kalpanā-gauravāpatteḥ | ata evoktaṁ—devādivad api loke [ve.sū. 2.1.25] iti | tatra śarīram eva hy acetanaṁ devādīnāṁ śarīrādi-vibhūty-āder upādānam iti śaṅkara-śārīraka-bhāṣye likhitam | ata eva tāni māyikānīti ca na santavyāni | taiḥ svasyaiva vihārāya kriyamāṇatvāc ca | māyināṁ hi sva-māyā-racitāni mithyaiva sphurantīti tasmai tat-sṛṣṭir ayuktā syāt | śaṅkara-śārīrake’pi ātmani caivam ity atra sūtre devādiṣu māyāvy-ādiṣv iti māyāvy-ādibhyo devādayaḥ pṛthak paṭhitāḥ, tasmād devādivad acintya-śaktyā vikāra-rahitasyaiva pariṇāmaḥ | prasiddhiś ca loka-śāstrayoḥ—cintāmaṇiḥ svayam avikṛta eva nānā-dravyāṇi prasūta iti |

nanv itthaṁ kenacid rūpeṇa pariṇamet, kenacid avatiṣṭheteti-rūpa-bheda-kalpanāt sāvayavam eva prasajyeta ? tatrāpy āha—bhavatv apīdaṁ nāma, yataḥ iti | śrutes tu śabda-mūlatvāt iti niravayavatva-sāvayavatvayor viruddhayor api dharmayoḥ śrūyamāṇatvāt tathaivam apy acintyaḥ svabhāvas tasmin vartata eveti | yathā—niṣkalaṁ niṣkriyaṁ śāntaṁ [śve.u. 6.19] ity ādi ca | ittham eva cāgre—vikaraṇatvān neti cet tad uktaṁ [ve.sū. 2.1.31] ity atra sūtra-kāraḥ | tad uktam ity anena, na tasya kāryaṁ karaṇaṁ ca vidyate [śve.u. 6.8] ity-ādi-pramāṇakaṁ karaṇa-rāhityaṁ svābhāvika-jñānādikaṁ ca vyaktavān | evam eva paiṅgī-śrutir apy udāhṛtā—yo’sau viruddho’viruddhaḥ ity ādikā | purāṇaṁ ca—yasmin brahmaṇi sarva-śakti-nilaye mānāni no mānināṁ [vi.pu. 6.8.57| iti |

na cetthaṁ sāvayavatvenānityatvaṁ mantavyaḥ—tādṛśa-vailakṣaṇyāt, sarva-kāraṇatvāt, śruti-śabda-mūlād eva nityatvāc ca | tad uktaṁ mādhva-bhāṣye [ve.sū. 2.2.41]—antavat tvam asarvajñatā vā ity atra viṣṇos tu śrutyaiva sarve virodhāḥ parihṛtāḥ [ve.sū. 2.2.41] yad-ātmako bhagavāṁs tad-ātmikā vyaktiḥ ity ādikayā, buddhir mano’ṅga-pratyaṅgavattāṁ bhagavato lakṣayāmahe ity ādikayā, sad-dehaḥ sukha-gandhaś ca ity ādikayā ca |

tasmād acintyayā śaktyā niravayavaṁ sāvayavatvaṁ ca brahma tayaiva pariṇāma-mānam ai nirvikāram eva tiṣṭhatīti śrauta-siddhāntaḥ | tasmāt tattvato’nyathā-bhāvaḥ pariṇāmaḥ ity eva lakṣaṇam, na tu tattvasyeti | dṛśyate cāpi maṇi-mantra-mahauṣadhi-prabhṛtīnāṁ tarkālabhyaṁ śāstraika-gamyam acintya-śaktitvam | tasmān nāsambhāvanīyam api | tathā ca sarveṣām evācintya-śaktika-jagad-vastūnāṁ mūla-kāraṇasya tasyācintya-śaktitve sutarām eva labdhe śruti-dṛṣṭa-yugapad-vikārādīnāṁ sādhanāya tādṛśa-śakti-hīnānāṁ śukty-ādīnām iva vivartaḥ samāśrayitum ayukta eva | tathoktaṁ śaṅkara-śārīrake’pi—patyur asāmañjasyāt ity adhikaraṇe āgama-balena brahma-vādī kāraṇādi-svarūpaṁ nirūpayati, nāvaśyaṁ tasya yathā-dṛṣṭaṁ sarvam abhyupagantavyaṁ [2.1.27] iti | 

sarvato’py āścarya-śaktitvaṁ tasya tad-anantara-sūtre, ātmani ceva vicitrāś ca hi [ve.sū. 2.1.28] ity atra śrī-madhvācāryair udāhṛtam—


> vicitra-śaktiḥ puruṣaḥ purāṇo,   
> na cānyeṣāṁ śaktayas tādṛśāḥ syuḥ |  
> eko vaśī sarva-bhūtāntarātmā,   
> sarvān devān eka evānuviṣṭaḥ || iti śvetāśvataropaniṣadi iti |

tataś ca sūtra-kāreṇāpi śāstraika-gamyatvam evāṅgīkurvatā śukti-rajatavat puruṣa-dṛṣṭy-avagamyatvaṁ nirākṛtya prakaraṇa-siddhaḥ pariṇāma eva dṛḍhīkṛtaḥ | dṛśyate ca—yathorṇa-nābhiḥ sṛjate ity ādiṣu bahuṣv eva pariṇāma-prakriyaiva | indro māyābhiḥ puru-rūpa īyate [bṛ.ā.u. 2.5.19] ity atrāpi māyā-śabdasya śakti-mātra-vācyatvān na doṣaḥ | na ca pariṇāma-pratipādena phalaṁ nāstīti vācyam | paramātmas tādṛśa-mahima-jñānottha-bhaktyā eva parama-puruṣārthatā-sampratipatteḥ | yaṁ vai devā ānamanti mumukṣavo brahma-vādinaś ca [nṛ.pū.tā. 2.4] ity ādau | 

** **

**[58.2]**

tatra cāpariṇatasyaiva mato’cintayā śaktyā pariṇāma ity āsau san-mātratāvabhāsamāna-svarūpa-vyūha-rūpa-dravyākhya-śakti-rūpeṇaiva pariṇamate, na tu svarūpeṇeti gamyate | yathaiva cintāmaṇiḥ | atas tan-mūlatvān na paramātmopādānatā-sampratipatti-bhaṅgaḥ | tad uktam ekādaśe śrī-bhagavatā—


> prakṛtir yasyopādānam ādhāraḥ puruṣaḥ paraḥ |  
> sato’bhivyañjakaḥ kālo brahma tat-tritayas tv aham || [bhā.pu. 11.24.19] iti |

ata eva kvacid asya brahmopādānatvaṁ, kvacit pradhānopādānatvaṁ śrūyate | tatra sā māyākhyā pariṇāma-śaktiś ca dvividhā varṇyate—nimittāṁśo māyā, upādānāṁśaḥ pradhānam iti | tatra kevalā śaktir nimittaṁ, tad vyūha-mayī tūpādānam iti vivekaḥ | ata eva śrutāv api, vijñānaṁ cāvijñānaṁ ca [tai.u. 2.6.1] iti kasyacid bhāgasyācetanatā śrūyate| 

atha mūla-pramāṇe śrī-bhāgavate’pi tṛtīyādau mukhya eva sṛṣṭi-prastāve ca jñāna-vairāgyāṅgatvena ca purṇāntara-gati-sāmānya-sevitaḥ pradhāna-pariṇāma eva sphuṭam upalabhyate | kva ca[^106] stuty-ādau jñāna-vairāgyāṅgatayaiva vivarto’pi yaḥ śrūyate, so’pi jagato nānyathā-siddhatā-paraḥ, kintu paramātma-vyūha-pradhāna-pariṇāmena siddhasyaiva tasya samaṣṭi-vyaṣṭi-rūpasya yathā-yathaṁ śuddhe paramātmani tad-aṁśa-rūpātmani vātmātmīyatādhyāropitā-paraḥ | 

[^106]:
     kvacit (ga)


tatra paramātmani virāḍ-upāsanā-vākyādi-śravaṇaṁ hetur ātmani tu tat-tad-āveśo hetur iti vivecanīyam | 

**[58.3]**

anyatra siddhasya vastuna evānyatrāropo yathā śuktau rajatasya, etad eva mithyā-khapuṣpāder āropāsambhavāt pūrva-pūrva-vivarta-mātra-siddhānādi-paramparātve dṛṣṭāntābhāvāc ca | 

kiṁ ca, pūrvaṁ vāri-darśanād vāry-ākārā mano-vṛttir jātāpi[^107] tad-aprasaṅga-samaye suptā tiṣṭhati tat-tulya-vastu-darśanena tu jāgarti, tad-viśeṣānusandhānaṁ vinā tad-abhedena svatantratām āropayati, tasmān na vāri[^108] mithyā, na vā smaraṇa-mayī tad-ākārā vṛttir, na vā tat-tulyaṁ marīcikādi vastu, kintu tad-abhedenāropa evāyathārthatvān mithyā | 

[^107]:
     rajata-darśanād rajatākāra-mano-vṛttir jātāpi (ṅa, ja)


[^108]:
     rajataṁ (ṅa, ja)


svapne ca,[^109] māyā-mātraṁ tu kārtsnyenānabhivyakta-svarūpatvāt [ve.sū. 3.2.3] iti nyāyena jāgrad-dṛṣṭa-vastv-ākārāyāṁ mano-vṛttau paramātma-māyā tad-vastv-abhedam āropayatīti pūrvavat | tasmād vastutas tu na kvacid api mithyātvam | tataḥ śuddha ātmani paramātmani vā tādṛśa-tad-āropa eva mithyā, na tu viśvaṁ mithyeti | tato jagataḥ paramātma-jātatvena sākṣāt-tad-ātmatvābhāvād bahiraṅga-śaktimayatvena ca vaikuṇṭhādivat sākṣāt-tad-ātmīyatvābhāvād abudhānām eva tatra śuddhe tat-tad-buddhiḥ | 

[^109]:
     svapna iva (cha)


yadyapi śuddhāśrayam eva jagat, tathāpi jagatā tat-saṁsargo nāsti | tad uktam asaktaṁ sarva-bhṛc caiva [gītā 13.14] iti gītāsu | tathā deha-gehādāv ātmātmīyatā-jñānaṁ teṣām eva syād ity ubhayatraivāropaḥ śāstre śrūyate | yathā yad etad dṛśyate mūrtam [vi.pu. 1.4.39, §57] ity-ādikaṁ viṣṇu-purāṇe | yathā vā,


> tvām ātmānaṁ paraṁ matvā param ātmānam eva ca |   
> ātmā punar bahir mṛgya aho ajña-janājñatā || [bhā.pu. 10.14.27] iti |

**tvām ātmānaṁ** sarveṣāṁ mūla-rūpaṁ **param** itaraṁ tad-viparītaṁ **matvā,** tathā **param** itaraṁ jīvam eva ca mūla-rūp**ātmānaṁ** matvā, sāṅkhya-vida iva tasya tathā manyamānasya punaḥ sa jīv**ātmā****[^110] bahir mṛgyo** bhavati | tasya tenaiva hetunā labdha-cchidrayā māyayā dehātma-buddhiḥ kāryata ity arthaḥ | **aho** **ajña-janatāyā ajñatā **kramāj jñāna-bhraṁśa ity arthaḥ ||

[^110]:
     "sāṅkhya-vidaḥ… punaḥ sa jīvātmā" ity atra kha-ṅa-kara-lipyos tathā ja-granthasya ca pāṭhāntaram—sāṅkhyānām iva taj-jñānābhāvavatā kevalātma-jñānenety arthaḥ | punar ātmā… iti |


tad uktaṁ haṁsa-guhya-stave—


> deho’savo’kṣā manavo bhūta-mātrām  
> ātmānam anyaṁ ca viduḥ paraṁ yat |  
> sarvaṁ pumān veda guṇāṁś ca taj-jño  
> na veda sarvajñam anantam īḍe || [bhā.pu. 6.4.25] iti |

tathā śrī-bhagavad-uddhava-saṁvāde—


> ātmā parijñāna-mayo vivādo  
> hy astīti nāstīti bhidātma-niṣṭhaḥ |  
> vyartho’pi naivoparameta puṁsāṁ  
> mattaḥ parāvṛtta-dhiyāṁ sva-lokāt || [bhā.pu. 11.22.34] iti |

**[58.4]**

kiṁ ca, vivartasya jñānādi-prakaraṇa-paṭhitvena gauṇatvāt, pariṇāmasya tu sva-prakaraṇa-paṭhitatvena mukhyatvāt, jñānādy-ubhaya-prakaraṇa-paṭhitatvena sandaṁśa-nyāya-siddha-prābalyāc ca pariṇāma eva śrī-bhāgavata-tātparyam iti gamyate | 

tac ca bhagavad-acintyaiśvarya-jñānārthaṁ mithyātvābhidhānaṁ tu naśvaratvābhidhānavat viśvasya paramātma-bahirmukhatvāpādakatvād dheyatā-jñāna-mātrārthaṁ, na tu vastv eva tan na bhavatīti jīveśa-svarūpaikya-jñāna-mātrārthaṁ, vaidharmyāc ca na svapnādivat [ve.sū. 2.2.29] iti nyāyena | tathā ca nāradīye—


> jagad vilāpayāmāsur ity ucyetātha tat-smṛteḥ |  
> na ca tat-smṛti-mātreṇa layo bhavati niścitam || iti |

tatra mukhya eva sṛṣṭi-prastāve pradhāna-pariṇāmam āha—


> **kāla-vṛttyā tu māyāyāṁ**  
> **guṇa-mayyām adhokṣajaḥ |**  
> **puruṣeṇātma-bhūtena**  
> **vīryam ādhatta vīryavān ||** [bhā.pu. 3.5.26]   
> **tato’bhavan mahat-tattvam**  
> **avyaktāt kāla-coditāt |**  
> **vijñānātmātma-deha-sthaṁ**  
> **viśvaṁ vyañjaṁs tamo-nudaḥ ||** [bhā.pu. 3.5.27] 

bhagavān eka āsedam [bhā.pu. 3.5.23] iti prāktanānantara-granthād **adhokṣajo** bhagavān **puruṣeṇa** prakṛti-draṣṭr-**ātma-bhūtena** svāṁśena dvāra-bhūtena **kālo vṛttir** yasyās tayā māyayā nimitta-bhūtayā **guṇa-mayyāṁ māyāyām** avyakte **vīryaṁ** jīvākhyam **ādhatta**,  hantemās tisro devatā [chā.u. 6.3.2] ity-ādi-śruteḥ | **vijñānātmaiva** mahat-tattvam | **tamo-nudaḥ** pralaya-gatājñāna-dhvaṁsa-kartā ||

|| 3.5 || śrī-maitreyaḥ || 58 ||

**[59]**

jñānādy-aṅgatve’py āha—


> **eko nārāyaṇo devaḥ pūrva-sṛṣṭaṁ sva-māyayā |**  
> **saṁhṛtya kāla-kalayā kalpānta idam īśvaraḥ |**  
> **eka evādvitīyo’bhūd ātmādhāro’khilāśrayaḥ ||**[^111]  
> **kālenātmānubhāvena sāmyaṁ nītāsu śaktiṣu |**  
> **sattvādiṣv ādi-puruṣaḥ pradhāna-puruṣeśvaraḥ || **  
> **parāvarāṇāṁ parama āste kaivalya-saṁjñitaḥ |**  
> **kevalānubhavānanda-sandoho nirupādhikaḥ ||****[^112] **  
> **kevalātmānubhāvena sva-māyāṁ triguṇātmikām |**  
> **saṅkṣobhayan sṛjaty ādau tayā sūtram arindama ||****[^113] **  
> **tām āhus triguṇa-vyaktiṁ sṛjantīṁ viśvato-mukham |**  
> **yasmin protam idaṁ viśvaṁ yena saṁsarate pumān ||****[^114] **  
> **yathorṇa-nābhir hṛdayād ūrṇāṁ santatya vaktrataḥ |**  
> **tayā vihṛtya bhūyastāṁ grasaty evaṁ maheśvaraḥ ||****[^115] **[bhā.pu. 11.9.16-21]

[^111]:
     eka iti sārdhakam | īśvaro **nārāyaṇo** mahat-sraṣṭr-ākhyaḥ sarva-brahmāṇḍāntaryāmi-puruṣa **ekaḥ** sva-śakti-vyatirikta-kāraka-śūnyaḥ | **kālo**’pi **kalā** yasyās tayā svādhīnatayā māyayā, yayā sva-śakti-rūpayā māyayā kalpādau **pūrvaṁ sṛṣṭam idam**, tathaiva **kalpānte** **saṁhṛtya** **akhilānāṁ** teṣām **āśrayo** laya-sthānaṁ sat, ata eva **ekaḥ** sajātīya-cid-rūpa-jīva-bheda-rahitaḥ | **advitīyaḥ** vijātīya-pradhānādi-bheda-rahitaś ca san, **ātmādhāraḥ** svāṁśi-rūpa-mahā-vaikuṇṭha-nāthānām ādhāro’bhūt | tasminn eva praviṣṭa āsīd ity arthaḥ ||16|| (krama-sandarbhaḥ)


[^112]:
     kāleneti yugmakam | ātmānubhāvena sva-prabhāva-rūpayā śaktyā | ādi-puruṣaḥ mahat-sraṣṭrākhyaḥ prathamaḥ puruṣaḥ | pradhāna-puruṣeśvaraḥ prakṛter jīvānāṁ ca niyantā || pareṣāṁ svīyāṁśānāṁ, avareṣāṁ vibhinnāṁśānāṁ ca parama āśrayo’sau kaivalya-saṁjñitas tad-ākhyāyāmnātaḥ sann āste, tadānīm āsīd ity arthaḥ | kevala eva kaivalyam, svārthe ṣyañ, cāturvarṇyavat | tatra kevalatve iti svagatābhedaṁ darśayati—kevaleti | svarūpa-śakti-vaicitryāt kevalānāṁ śuddhānāṁ svarūpa-bhūtānām anubhavānām ānandānāṁ ca yaḥ sandoho vaicitrī tad-rūpaḥ | kevalatvaṁ darśayati—nirupādhika iti | tad uktaṁ tṛtīye—supta-śaktir asupta-dṛk [bhā.pu. 3.5.24] iti ||17-18|| (krama-sandarbhaḥ)


[^113]:
     svarūpa-śaktim eva sthāpayan sṛṣṭiṁ yojayati—kevaleti | sṛṣṭi-kāle mahā-vaikuṇṭha-nāthād āvirbhūya sa eva śuddha-svarūpa-prabhāva-rūpayā śaktyā triguṇātmikāṁ pradhānaika-rūpāṁ sva-māyāṁ saṅkṣobhayan sūtraṁ sṛjati ||19|| (krama-sandarbhaḥ)


[^114]:
     sūtrasyaiva vyakti-śabdenocyamānasya tām iti strī-liṅgena parāmarśaḥ | tri-guṇa-vyaktiṁ guṇa-traya-kāryam | ata eva viśvato-mukhaṁ nānā-vidhaṁ tri-guṇātmakaṁ viśvam ahaṅkāra-dvāreṇa sṛjantīm | tri-guṇa-kāryasya sūtra-saṁjñāyāṁ kāraṇam āha—yasminn iti | kāraṇa-bhūte samaṣṭi-rūpe yasminn idaṁ viśvaṁ protaṁ grathitam, vāyur vai gautama, sūtraṁ vāyunā vai gautama, sūtreṇāyaṁ ca lokaḥ paraś ca lokaḥ sarvāṇi ca bhūtāni sandṛbdhāni [bṛ.ā.u. 3.7.2] iti śruteḥ | yena vāyv-ātmanā prāṇa-rūpeṇa jīvaḥ saṁsarati ||20|| (śrīdharaḥ)


[^115]:
     tad etac ca yat kiñcid aṁśena kīṭa-viśeṣaṁ guruṁ matvāvagatam ity āha—yatheti | ūrṇanābhir atra dīrgha-sūkṣma-tantu-latā-viśeṣas tasyaiva vaktreṇodgirana-nigiraṇa-dṛṣṭeḥ ||21|| (krama-sandarbhaḥ)


**kālaḥ kalā** yasyās tayā svādhīnatayā māyayā | śrutiś ca—


> yathorṇa-nābhiḥ sṛjate gṛhṇate ca   
> yathā pṛthivyām oṣadhayaḥ sambhavanti |   
> yathā sataḥ puruṣāt keśa-lomāni   
> tathā’kṣarāt saṁbhavatīha viśvam || [mu.u. 1.1.7] || iti |

|| 11.9 || śrī-dattātreyo yadum || 59 ||

**[60]**

tad evaṁ sūkṣma-cid-acid-vastu rūpa-śuddha-jīvāvyakta-śakteḥ paramātmanaḥ sthūla-cetanācetana-vastu-rūpāṇy ādhyātmika-jīvādi-pṛthivy-antāni jāyanta ity uktam | tataḥ kevalasya paramātmano nimittatvaṁ śakti-viśiṣṭasyopādānatvam ity ubhaya-rūpatām eva manyante | prakṛtiś ca pratijñā-dṛṣṭāntānurodhāt [ve.sū. 1.4.23] ity-ādau | tad evaṁ tasya sadā śuddhatvam eva | tatra śakteḥ śaktimad-avyatirekād ananayatvam uktam | tathā sat-kārya-vādāṅgīkāre svāntaḥ sthita-svadharma-viśeṣābhivyakti-labdha-vikāśena kāraṇasyaivāṁśena kāryatvam ity evaṁ vācārambhaṇaṁ vikāro nāma-dheyaṁ mṛttikety eva satyam [chā.u. 6.1.4] ity-ādi-śruti-siddhaṁ kāryasya kāraṇād anyatvaṁ, kāraṇasya tu kāryād anyatvam ity āyāti |

tad evaṁ jagat-kāraṇa-śakti-viśiṣṭāt paramātmano’nanyad evedaṁ jagatas tv asāv anya evety āha—[^116]


[^116]:
     jagatas tv asādhāraṇyam evety āha (ja)


> **idaṁ hi viśvaṁ bhagavān ivetaro**  
> **yato jagat-sthāna-nirodha-sambhavāḥ |**  
> **tad dhi svayaṁ veda bhavāṁs tathāpi vai**  
> **prādeśa-mātraṁ bhavataḥ pradarśitam || **[bhā.pu. 1.5.20]

**idaṁ viśvaṁ bhagavān iva** bhagavato’nanyad ity arthaḥ | tasmād **itaras** taṭasthākhyo jīvaś ca sa iveti pūrvavat | ata eva aitadātmyam idaṁ sarvam [chā.u. 6.8.7] iti, sarvaṁ khalv idaṁ brahma [chā.u. 3.14.1] iti śrutiḥ | yato bhagavataḥ | **bhavato** bhavantaṁ prati **prādeśa-mātraṁ **kiñcin-mātraṁ darśitam ity arthaḥ ||[^117]

|| 1.5 || śrī-nāradaḥ śrī-vyāsam || 60 ||

[^117]:
     nanu sarvaṁ khalv idaṁ brahma [chā.u. 3.14.1] iti śrūyate | brahma ca bhagavad-eka-rūpam eva | tataḥ kathaṁ bhagavata eva tādṛśatvam ? tatrāha—idaṁ hīti | hi yasmād idaṁ viśvaṁ bhagavān iva, na tu bhagavān eva syāt | yato’sau viśvasmād itaro vilakṣaṇaḥ | kathaṁ viśvaṁ bhagavān iva ? kathaṁ bhagavān viśvasmād itaraḥ ? tatrāha—yata iti | viśvasya tat-kārya-rūpatvāt kenacid aṁśenaiva tad-rūpatvaṁ nirūpyate | bhagavatas tat-kāraṇatvāt paratvam, na tat-samaś cābhyadhikaś ca dṛśyate [śve.u. 6.8] iti śruty-antarāt | tatra sarvajñasyāpi bhavataḥ sampraty aparitoṣa evāyaṁ pramāṇam ity āha—tad dhīti | mayā tu yat kiñcid evopadiśyata ity āha—tathāpīti | tad evam api paramātma-sandarbhe yad anyathā vyākhyātam, tat tu nātihṛdyam iti mantavyam || iti krama-sandarbhaḥ ||


**sarva-saṁvādinī**: tad etat sarva-saṁvādena tad-ananya-prakaraṇam ārabhyate—**tatra śakteḥ śaktimad-avyatirekāt** ity ādinā ṣaṣṭitama-vākyābhāsena | 

**[61]**

spaṣṭam evāha—


> **so’yaṁ te’bhihitas tāta bhagavān viśva-bhāvanaḥ |**  
> **samāsena harer nānyad anyasmāt sad-asac ca yat || **[bhā.pu. 2.7.50]

**so’yaṁ te** **samāsena** saṁkṣepeṇa **abhihitaḥ** | katham ? taṭastha-lakṣaṇenaivety āha—**sat** kāryaṁ sthūlam aśuddha-jīva-jagad-ākhyaṁ cetanācetanaṁ vastu | **asat** kāraṇaṁ sūkṣmaṁ śuddha-jīva-pradhānākhyaṁ cid-acid-vastu ca **yat**, tat **sarvaṁ** **harer anyan na** bhavati—sūkṣmasya tac-chakti-rūpatvāt, sthūlasya tat-kārya-rūpatvād iti bhāvaḥ | idam eva śrī-haṁsa-devenoktaṁ—aham eva na matto’nyad iti budhyadhvam añjasā [bhā.pu. 11.13.24] iti | jagatas tad-ananyatve’pi śuddhasya tasya tad-doṣa-sāṅkaryaṁ nāstīty āha—**anyasmād** iti ||

|| 2.7 || śrī-brahmā śrī-nāradam ||61||

**[62]**

tatrānanyatve yuktiṁ vivṛṇoti pañcabhiḥ—


> **ādāv ante janānāṁ sad**  
> **bahir antaḥ parāvaram |**  
> **jñānaṁ jñeyaṁ vaco vācyaṁ**  
> **tamo jyotis tv ayaṁ svayam || **[bhā.pu. 7.15.57]

**janānāṁ** dehādīnām **ādau** kāraṇatvena **ante** cāvadhitvena yat paramātma-lakṣaṇaṁ sarva-kāraṇaṁ vastu **sad** vartamānaṁ, tad eva svayaṁ **bahir** bhogyaṁ **antar** bhoktṛ **parāvaraṁ** cocca-nīcaṁ **tamo**’prakāśaḥ **jyotiḥ** prakāśaś ca sphurati nānyat | anyasya tad vinā svataḥ sphuraṇānirūpyatvād iti bhāvaḥ |

**sarva-saṁvādinī**: atha ṭīkā-darśitaṁ khaṇḍanānugata-vivarta-vādatvam ananyatva-vāda-vyākhyayā khaṇḍayituṁ dviṣaṣṭitama-vākyādikam ābhāsayann āha—**tatrānanyatve yuktiṁ vivṛṇoti** iti |

** **

**[63]**

nanu kathaṁ tarhi tasmād atyanta-pṛthag ivāthajātaṁ pratīyate ? tatrāha—


> **ābādhito’pi hy ābhāso**  
> **yathā vastutayā smṛtaḥ |**  
> **durghaṭatvād aindriyakaṁ**  
> **tadvad artha-vikalpitam ||** [bhā.pu. 7.15.58]

**ābādhitas** tarka-virodhena ā sarvato bādhitaḥ svātantrya-sattāyāḥ sakāśān nirasto’**pi yathā ābhāsaḥ** sūryādi-prati-raśmir bālādibhiḥ pṛthak prakāśamānatā-darśanād **vastutayā** svatantra-padārthatayā **smṛtaḥ** kalpitaḥ, **tadvad aindriyakaṁ** sarvaṁ mūḍhaiḥ svatantrārthatvena vividhaṁ kalpitaṁ, tat tu na tattva-dṛṣṭyā, svātantrya-nirūpaṇasya **durghaṭatvād** ity arthaḥ |

**[64]**

tad evāha dvābhyām—


> **kṣity-ādīnām ihārthānāṁ**  
> **chāyā na katamāpi hi |**  
> **na saṅghāto vikāro’pi**  
> **na pṛthaṅ nānvito mṛṣā || [**bhā.pu. 7.15.59]

**kṣity-ādīnāṁ** pañca-bhūtānāṁ **chāyā** aikya-buddhy-ālambana-rūpaṁ dehādi-saṅghātārambha-pariṇāmānāṁ madhye **katamāpy** anyatamāpi **na** bhavati | **na** tāvat teṣāṁ **saṅghāto** vṛkṣāṇām iva vanaṁ, eka-deśākarṣaṇe sarvākarṣaṇānupapatteḥ | na hy ekasmin vṛkṣa ākṛṣṭe sarvaṁ vanam ākṛṣyate | na ca **vikāra** ārabdho’vayavī | **api**-śabdāt pariṇāmo’pi | 

kutaḥ ? sa kim avayavebhyaḥ pṛthag ārabhyate pariṇamate ca tad-anvito vā ? **na** tāvad atyantaṁ **pṛthak** tathā apratīteḥ | **na** ca **anvitaḥ** | 

sa kiṁ pratyavayavaṁ sarvo'py anveti, aṁśena vā ? ādye aṅguli-mātre’pi deha-buddhiḥ syāt, dvitīye tasyāpy aṁśāṅgīkāre saty anavasthāpātaḥ syāt | ato dehādeḥ svātantryeṇāvasthitir **mṛṣā** eveti ||[^118]

**[65]**

[^118]:
     eṣā vyākhyā akṣaraśaḥ svāminam anusarati.


evaṁ dehādeḥ svātantryeṇānirūpyatvam uktvā tad-dhetūnāṁ kṣity-ādīnām api tathaivānirūpyatvam āha—


> **dhātavo’vayavitvāc ca**  
> **tan-mātrāvayavair vinā |**  
> **na syur hy asaty avayaviny**  
> **asann avayavo’ntataḥ || **[bhā.pu. 7.15.60]

dhārayantīti **dhātavo** mahā-bhūtāni **tan-mātraiḥ** sūkṣmair **avayavair vinā** **na syuḥ**,  **avayavitvāt** | teṣām api tarhy avayava eva svatantra iti cet ? tatrāha ukta-prakāreṇa **avayavini** nirūpayitum **asati** **avayavo**’py **antato** nirūpayitum **asann** iva syāt | avayavi-pratīty-anyathānupapattiṁ vinā paramāṇu-lakṣaṇāvayava-sad-bhāve pramāṇābhāvād ity arthaḥ | tad uktaṁ pañcame—evaṁ niruktaṁ kṣiti-śabda-vṛttam [bhā.pu. 5.12.9] ity-ādi | 

tasmād aikya-buddhy-ālambana-rūpaṁ yat pratīyate, tat sarvatra paramātma-lakṣaṇaṁ sarva-kāraṇaṁ vastv eveti[^119] sādhūktam ādāv ante janānāṁ sat  [bhā.pu. 7.15.57] ity-ādinā | 

[^119]:
     "paramātma-lakṣaṇaṁ sarva-kāraṇaṁ vastv eveti" ity atra pāṭhāntaraṁ—paramātma-caitanyam eveti (kha, ṅa, ja)


evam eva tṛtīye’py uktam—


> iti tāsāṁ sva-śaktīnāṁ satīnām asametya saḥ |  
> prasupta-loka-tantrāṇāṁ niśāmya gatim īśvaraḥ ||  
> kāla-saṁjñā tato devīṁ vibhrac chaktim urukramaḥ |  
> trayoviṁśatit-tattvānāṁ gaṇaṁ yugapad āviśat ||  
> so’nupraviṣṭo bhagavāṁś ceṣṭā-rūpeṇa taṁ gaṇam |  
> bhinnaṁ saṁyojayām āsa suptaṁ karma prabodhayan || [bhā.pu. 3.6.1-3] iti |

ata eva yasya pṛthivī śarīram [bṛ.ā.u. 3.7.3] ity-ādi-śrutau sarvasya paramātma-śarīratvena prasiddhiḥ, paramātmanas tu śarīratvena | tad evam avayava-rūpeṇa pradhāna-pariṇāmaḥ sarvatrāvayavī tu paramātma-vastv eveti[^120] siddham | tato’py amithyātvam eva jagata upapadyeta ||

[^120]:
     paramātma-caitanyam eveti (kha, ṅa, ja)


**[66]**

nanu yadi paramātma-vastv eva[^121] sarvatrāvayavī dehaḥ syāt, tataś ca tatraiva brāhmaṇatvādi-saṁjñā-prāpter guṇa-doṣa-hetū vidhi-niṣedhāv api syātāṁ, tau ca na sambhavataḥ | tasmād anya evāvayavī yujyate ity āśaṅkyāha—

[^121]:
     paramātma-caitanyam eva (kha, ṅa, ja) 



> **syāt sādṛśya-bhramas tāvad**  
> **vikalpe sati vastunaḥ |**  
> **jāgrat-svāpau yathā svapne**  
> **tathā vidhi-niṣedhatā || **[bhā.pu. 7.15.61]

**vastunaḥ** paramātmano[^122]  **vikalpe** saṁśaye **sati** iti, tasya tādṛśatvena nirṇayo yāvan na syāt ity arthaḥ, **tāvad** eva tasmāt sarvaikya-buddhi-nidānāt pṛthag dehaikya-buddhiḥ **sādṛśya-bhramaḥ syāt** | pūrvāparāvayavānusandhāne sati parasparam āsajyaikatra sthitatvenāvayavatva-sādhāraṇyena caikya-sādṛśyāt pratyavayavam ekatayā pratīteḥ, so’yaṁ deha iti bhrama eva bhavatīty arthaḥ, prativṛkṣaṁ tad idaṁ vanam itivat | yathoktaṁ svayaṁ bhagavatā—

[^122]:
     paramātma-caitanyasya  (kha, ṅa, ja)



> so’yaṁ dīpo’rciṣāṁ yadvat srotasāṁ tad idaṁ jalam |  
> so’yaṁ pumān iti nṝṇāṁ mṛṣā dhīr gīr mṛṣāyuṣām || [bhā.pu. 11.22.45] iti |

tataś ca tatraiva brāhmaṇatvādy-abhimāne sati svapna-viṣayakau **jāgrat-svapnāv** iva tad-viṣayakau vidhi-niṣedhau syātām ity āha—**jāgrad** iti | tathā tena prakāreṇa vidher **vidhitā** niṣedhasya **niṣedhatā** ity arthaḥ | evaṁ,


> para-svabhāva-karmaṇi na praśaṁsen na garhayet |  
> viśvam ekātmakaṁ paśyan prakṛtyā puruṣeṇa ca || [bhā.pu. 11.28.1] 

ity-ādir ekādaśāṣṭaviṁśatitamādhyāye'pi jñeyaḥ | tatra ca, kiṁ bhadraṁ kim abhadraṁ vā dvaitasyāvastunaḥ kiyat [bhā.pu. 11.28.4] ity-ādikaṁ syāt **sādṛśya-bhramas tāvad** ity-ādy-anusāreṇaiva vyākhyeyam | avastu yad dvaitaṁ tasyety arthaḥ | tasmāt svātantryeṇa nirūpaṇāśaktyā paramātmano’nanyad eva sarvam iti prakaraṇārthaḥ ||

|| 7.15 || śrī-nāradaḥ śrī-yudhiṣṭhiram || 66||

**[67]**

ata āha—


> **tvaṁ vāyur agnir avanir viyad ambu mātrāḥ**  
> **prāṇendriyāṇi hṛdayaṁ cid anugrahaś ca |**  
> **sarvaṁ tvam eva saguṇo viguṇaś ca bhūman**  
> **nānyat tvad asty api mano-vacasā niruktam || **[bhā.pu. 7.9.48] 

**hṛdayam** antar-indriyaṁ mano-buddhy-ahaṅkāra-cittātmakaṁ | **cit** śuddho jīvaḥ | **anugrahaḥ **sva-sammukhī-karaṇa-śaktiḥ | kiṁ bahunā, **sa-guṇo** māyikaḥ **viguṇaś** cāmāyikaḥ sarvārthas tvam eveti ||

|| 7.9 || śrī-prahlādaḥ śrī-nṛsiṁham ||67||

**[68]**

atha tasya māyā-śakti-kārya-māyā-jīvebhyo’nyatvaṁ ca spaṣṭayati—


> **yatholmukād visphuliṅgād**  
> **dhūmād vāpi sva-sambhavāt |**  
> **apy ātmatvenābhimatād**  
> **yathāgniḥ pṛthag ulmukāt || **[bhā.pu. 3.28.40]  
> **bhūtendriyāntaḥ-karaṇāt**  
> **pradhānāj jīva-saṁjñitāt |**  
> **ātmā tathā pṛthag draṣṭā**  
> **bhagavān brahma-saṁjñitaḥ || **[bhā.pu. 3.28.41]

ayam arthaḥ—**sva-sambhavāt** svopādāna-kāraṇād **ulmukāt** kāṣṭha-muṣṭy-upādhikād agner hetor yo **visphuliṅgo, **yaś ca **dhūmaḥ,** tasmāt tasmād **yathā** tat-tad-upādānam **agniḥ pṛthak,** **yathā** ca tasmād apy **ulmukāt** tad-upādānam asāv agniḥ pṛthak | kīdṛśād api tat-trayāt ? **apy ātmatvenābhimatāt** tāpakatayā dhūme’py agny-aṁśa-sad-bhāvenāgni-svarūpatayā pratītād api|

tathā visphuliṅga-sthānīyāj **jīva-saṁjñitāj** jīvāt, ulmuka-sthānīyāt **pradhānāt, ** pradhānopādhika-bhagavat-tejaso dhūma-sthānīyād **bhūtādeḥ** sarvopādāna-rūpo **bhagavān** **pṛthak** | ya eva **ātmā** svāṁśena tat-tad-antaryāmitayā paramātmā, kvacid adhikāriṇi nirviśeṣa-cinmātratayā sphuran **brahma-saṁjñitaś** ca, yata eva **draṣṭā** teṣām ādi-madhyāntāvasthā-sākṣīti | 

yatholmukād idānīṁ jvalataḥ kāṣṭhāt sva-sambhavād agneḥ sambhūtād ātmatvenāgneḥ svarūpatvenābhimatād apy atyantāvivekino hi dhūme'py agny-abhimāno'stīti dhūmād ity apy uktam | ulmūkāt pūrva-siddhād api tad-dāhakaḥ prakāśakaś cāgniḥ pṛthag eva, tathā bhūtendriyāntaḥkaraṇādibhyaḥ paramātmatvena bhagavattvena brahma-saṁjñitatvena ca śabdito draṣṭā tad-aśeṣajñaḥ pṛthag eva, teṣāṁ bahiraṅga-taṭastha-śaktimayatvād ity arthaḥ ||[^123]

|| 3.28 || śrī-kapiladevaḥ ||68||

[^123]:
     yatholmukād… ity arthaḥ ity anucchedāṁśaḥ ka-kha-karalipyor upalabhyate | krama-sandarbha-ṭīkāyāṁ tv atrāyaṁ paṭhyate—tatrolmukāditvam agny-aṁśāviṣṭendhanāṁśatvaṁ, tatra prakāśakatvaṁ svāṁśasya dāhakatvam indhanāṁśasyeti vivecanīyam || iti ||


**[69]**

tatra yeṣāṁ manaḥ paramātmani nāsti, te paramātmātmake jagaty asad-aṁśam eva gṛhṇanti | ye tu paramātma-vidaḥ, te sad-aṁśam eva gṛhṇantīty āhuḥ—[^124]


[^124]:
     āhur bhāgavatāḥ ity adhikaṁ paṭhyate jādavapura-saṁskaraṇe.


> **sad iva manas trivṛt tvayi vibhāty asad ā-manujāt**  
> **sad abhimṛśanty aśeṣam idam ātmatayātma-vidaḥ |**  
> **na hi vikṛtiṁ tyajanti kanakasya tad-ātmatayā**  
> **sva-kṛtam anupraviṣṭam idam ātmatayāvasitam || **[bhā.pu. 10.87.26]

**tvayy** **asad** avartamānaṁ yan **manaḥ,** tat khalu **trivṛt** tri-guṇa-kārye jagati vartamānaṁ sat tvayi **sad iva** vartamānam iva **vibhāti** | darvī-sūpa-rasa-nyāyena svāvagāḍhe jagati sato’pi paramātmano grahaṇābhāvāt, na tu vartamānam eva vibhātīty arthaḥ | ata evāsad-aṁśasya triguṇa-māyā-mayatvaṁ mano-mayatvaṁ coktam—


> yad idaṁ manasā vācā  
> cakṣurbhyāṁ śravaṇādibhiḥ |  
> naśvaraṁ gṛhyamāṇaṁ ca   
> viddhi māyā-mano-mayam || [bhā.pu. 11.7.7] iti |

ye tv **ātma-vidas** tvad-dhetor āste **ā-manujāt** sopādhika-jīva-svarūpam abhivyāpya **idam** **aśeṣaṁ** jagad eva **ātmatayā** tvad-rūpatayā **sad abhimṛśanti,** teṣāṁ sad-aṁśa eva dṛṣṭir nānyatrety arthaḥ | 

tatra dṛṣṭāntaḥ—**na hi vikṛtam** iti | teṣāṁ kanaka-mātraṁ mṛgayamānānāṁ kanaka-vaṇijāṁ hi **kanaka-vikāre** sundara-kurūpākāratāyāṁ[^125] dṛṣṭir nāsti, śuddha-kanaka-mātra-gṛāhitvāt | tathātma-vidām apīti bhāvaḥ | 

[^125]:
     sundara-svarūpākāratāyāṁ (gha)


dārṣṭāntike’pi tad-ātmatve hetu-trayam āhuḥ—**idaṁ** jagat **svena** sac-chakti-viśiṣṭena upādāna-rūpeṇa tvayā **kṛtaṁ,** paścāt siddhe’pi kārye kāraṇāṁśa-vyabhicāritayāntaryāmitayā ca svena tvayā **praviṣṭaṁ** punaḥ pralaye’py **ātmatayā** sac-chakti-viśiṣṭa-sad-rūpatayaiv**āvasitaṁ** ceti | evaṁ dṛṣṭānte’pi vivecanīyam | tad etat sarvam abhipretyoktaṁ vaiṣṇave—


> jñāna-svarūpam akhilaṁ jagad etad abuddhayaḥ |  
> artha-svarūpaṁ paśyanto bhrāmyante moha-samplave ||  
> ye tu jñāna-vidaḥ śuddha-cetasas te’khilaṁ jagat |  
> jñānātmakaṁ prapaśyanti tvad-rūpaṁ parameśvara || [vi.pu. 1.4.40-41] iti ||

||10.87|| śrutayaḥ ||69||

**[70.1]**

tad evaṁ **<u>pariṇāmādikaṁ</u>** sādhitaṁ, vivartaś ca parihṛtaḥ | tato vivarta-vādinām iva rajju-sarpavan na mithyātvaṁ, kintu ghaṭavan naśvaratvam eva tasya | tato mithyātvābhāve’pi trikālāvyabhicārābhāvāj jagato na sattvam | vivarta-pariṇāmāsiddhatvena tad-doṣa-dvayābhāvavaty eva hi vastūni sattvaṁ vidhīyate, yathā paramātmani tac-chaktau vā | sad eva saumyedam agra āsīd [chā.u. 6.2.1] ity-ādau idaṁ-śabdoktaṁ jagat | sūkṣmāvasthā-lakṣaṇa-tac-chakti-brahmaṇor mithas tādātmyāpannayoḥ sac-chabda-vacanāt | ataḥ sat-kārya-vādaś ca sūkṣmāvasthām avalambyaiva pravartate | 

**[70.2]**

tad evaṁ sthite’pi punar āśaṅkate—

nanu sad-upādānaṁ jagat kathaṁ tadvan naśvaratām api bhajan na khalu sat syāt ? yadi ca naśvaraṁ syāt, tarhi kathaṁ śukti-rajatavat vyabhicāritvena kevala-vivartāntaḥ-pāti na syāt? tad etat praśnam uṭṭaṅkya pariharanti—


> **sata idam utthitaṁ sad iti cen nanu tarka-hataṁ**  
> **vyabhicarati kva ca kva ca mṛṣā na tathobhaya-yuk |**  
> **vyavahṛtaye vikalpa iṣito’ndha-paramparayā **  
> **bhramayati bhāratī ta uru-vṛttibhir uktha-jaḍān || **[bhā.pu. 10.87.36]

**idaṁ** viśvaṁ dharmi **sad** iti, sādhyo dharmaḥ **sata** utpannatvāt yad yata utpannaṁ, tat khalu tad-ātmakam eva dṛṣṭaṁ, yathā kanakād utpannaṁ kuṇḍalādikaṁ tad-ātmakaṁ, tadvat | tatra **utthitam** eva na tu śuktau rajatam iva tatrāropitam iti siddhāntinaḥ sva-matam anūditaṁ naivety āhuḥ—**nanu** **tarka-hatam** iti, apādāna-nirdeśena bheda-pratīter viruddha-hetutvāt | 

nanu nābhedaṁ sādhayāmaḥ | kintu tata utpannatvena kuṇḍalādivad bhedam anūdya pratiṣedhāmaḥ | tatrābheda eva syād ity āśaṅkyānaikāntikatvena hetuṁ dūṣayanti—**vyabhicarati kva** **ca** iti | **kva ca** kutrāpi kāraṇa-dharmānugatir vyabhicarati | kārya-kāraṇa-dharmasya sarvāṁśenānugataṁ bhavatīti niyamo na vidyata ity arthaḥ | dahanādy-udbhave prabhādau dāhakatvādi-dharmādarśanād iti bhāvaḥ | 


> dve rūpe brahmaṇas tasya mūrtaṁ cāmūrtam eva ca |   
> kṣarākṣara-svarūpe te sarva-bhūteṣv avasthite ||   
> akṣaraṁ tat-paraṁ brahma kṣaraṁ sarvam idaṁ jagat || [vi.pu. 1.22.53-54]

ity ādy-anantaram—


> eka-deśa-sthitasyāgner   
> jyotsnā vistāriṇī yathā |  
> parasya brahmaṇaḥ śaktis   
> tathedam akhilaṁ jagat || [vi.pu. 1.22.55] ity etad |

evaṁ vyākhyātaṁ śrī-svāmibhir eva śrī-viṣṇu-purāṇe—nanv akṣarasya para-brahmaṇas tad-vilakṣaṇaṁ kṣara-rūpaṁ kathaṁ syāt ? ity āśaṅkya dṛṣṭāntenopapādayati—ekadeśeti | prādeśikasya **agner** dīpāder dāhakasyāpi tad-vilakṣaṇā **jyotsnā** prabhā yathā tat-prakāśa-vistāraḥ, **tathā brahmaṇaḥ** śakti-kṛta-vistāra **idam akhilaṁ jagat** iti |

**[70.3]**

prakṛtam anusarāmaḥ | nanu tarhi vyabhicāritve śukti-rajatavad evāstu | tatrāhuḥ—**kva ca mṛṣā** iti | **kva ca** śuktādāv eva prātītika-mātra-sattākaṁ rajatādikaṁ **mṛṣā** | anyatra yatra **ubhayaṁ** pratītim artha-kriyā-kāritvaṁ ca **yunakti** bhajate, tatra **na tathā** mṛṣeti | 

**[70.4]**

nanu kūṭa-tāmrikādiṣv artha-kriyā-kāritāpi dṛśyate ity āśaṅkyāhuḥ—**vyavahṛtaya** iti | kraya-vikrayādi-lakṣaṇa-vyavahārāyaiva **vikalpo** bhrama **iṣṭaḥ**, na tu tat-tat-prasiddha-samyag-artha-kriyā-kāritāyai | tad-dānādau yathāvat puṇya-phalādikaṁ na bhavatīti | tathā śuṇṭhītayā prakhyāpitaṁ viṣa-granthyādikaṁ krītvā śuṇṭhī-jñānena bhakṣitam api nārogya-janakaṁ, pratyuta mārakam eveti | tasmāt tat-tat-prasiddha-samyag-artha-kriyā-kāritayaiva jagataḥ satyatvam aṅgīkriyate | ekāṅgena sā kūṭa-sarpādau bhayādi-rūpā tv asty eveti, na tad-dhetuḥ | 

**[70.5]**

kiṁ ca, **andha-paramparayā** iti | sa ca kraya-vikrayādi-lakṣaṇa-vyavahāro’pi, na tu yathārtha-tāmrikasyeva tad-vyavahāra-kuśaleṣv api kintv andha-paramparayaiva | atas tatra tadīya-kuśaleṣv asiddhatvena vyavahārasyābhāsa-mātratvāt tasmād anyathā nānumeyam | dhūmābhāse hi vahni-vyabhicārasyaucityam eveti bhāvaḥ | 

**[70.6]**

tad evam artha-kriyā-kāritvenāsty evetarasya bhrama-vastu-vailakṣaṇyāt satyatvam iti vivarta-vādini niraste punar anaśvara-vādī pratyuttiṣṭhate | nanv apāma somam amṛtā abhūma akṣayyaṁ ha vai cāturmāsa-yājinaḥ sukṛtaṁ bhavati [ṛk 8.48.3] iti śrutyaiva karma-phalasya nityatva-pratipādanān naśvaratvaṁ na ghaṭate ? ity āśaṅkyāhuḥ—**bhramayati** iti | he bhagavan ! **te** tava **bhāratī** **uru-vṛttibhiḥ** bahvībhir gauṇa-lakṣaṇādibhir vṛttibhiḥ **uktha-jaḍān** ukthāni yajñe śasyante, tatra jaḍāḥ karma-śraddhā-bhārākrānta-manda-mataya ity arthaḥ, tān **bhramayati** | 

ayaṁ bhāvaḥ—na hi vedaḥ karma-phalaṁ nityam abhipraiti, kintu lakṣaṇayā prāśastya-mātram | anyeṣāṁ vākyānāṁ vidhy-eka-vakyatvena vidhāv eva tātparyāt | anyathā vākya-bheda-prasaṅgaḥ, tad yatheha karma-jito lokaḥ kṣīyate evam evāmutra puṇya-jito lokaḥ kṣīyata [chā.u. 8.1.6] iti nyāyopabṛṁhita-śruty-antara-virodhaś ca | ataḥ karma-jaḍānām idaṁ bhrama-mātraṁ, jagat tu satyam api pariṇāma-dharmatvena naśvaram eveti | tad uktaṁ bhaṭṭenaiva—athavetihāsa-purāṇa-prāmāṇyāt sṛṣṭi-pralayāv apīṣyete iti | 

**[70.7]**

athavā nābhedaṁ sādhayāma ity-ādikam āśaṅkya prasiddhasya sattā-trayasya mitho vailakṣaṇyāt pariharanti—**kva ca** ghaṭādau artha-kriyā-kāriṇy api **vyabhicarati** satteti śeṣaḥ | vastv-antarasyārtha-kriyā-kāritāyām asāmarthyāt deśāntare svayam avidyamānatvāt, kālāntare tirobhāvitvāc ca | **kva ca** śukti-rajatādau tatrāpi tadānīm api **mṛṣā** artha-kriyā-kāritvābhāvāt | yā tu **ubhaya-yuk** ubhayatra ghaṭādi-sattāyāṁ śukti-rajatādi-sattāyāṁ ca yug yogo yasyāḥ, yayā sā sattā labdha-padā bhavatīty arthaḥ | sā parama-kāraṇa-sattā **na tathā,** kintu sarvatrāpi sarvadāpi tat-tad-upādhy-anurūpa-sarvārtha-kriyādy-adhiṣṭhāna-rūpety arthaḥ | tasmād artha-kriyā-kāritvena satyam api pariṇatatvena ghaṭavan naśvaram eva jagat, na pratīta-mātra-sattākaṁ, na cānaśvara-sattākam iti paraspara-vailakṣaṇya-darśanāt katham ekam anyad bhavitum arhatīti bhāvaḥ | 

**[70.8]**

kūṭa-tāmrikatvam[^126] āśaṅkyāhuḥ—**vyavahṛtaya** iti | vikalpyate anyatrāropyate iti vikalpaḥ svataḥ-siddhas tāmrikādir arthaḥ, sa eva **vyavahṛtaye iṣitaḥ** | 

[^126]:
     kha-kara-lipyāṁ tāmrika ity atra sarvatra kārsāpaṇa iti pāṭhāntaram.


ayam arthaḥ—atra kūṭa-tāmrikeṇa yaṁ vyavahāraṁ manyase, so’pi na tena sidhyati | kiṁ tarhi satya-tāmrikeṇaiva ? arthāntaraṁ vyavahartur hṛdi tasyaiva pratyakṣatvāt | kūṭa-tāmrikam atropalakṣaṇam eva | kvacit taṁ vināpi tava gṛhe tāmriko datta iti paścād dātavya iti vā chala-prayoge smāryamāṇenāpi tena tathā vyavahāra-siddheḥ | tasmād vyavahāra-rūpāpy artha-kriyā-kāritā tasyaiva bhavatīti sa satya eva | anyathā satyasya tāmrikasyābhāve śatam apy andhānāṁ na paśyatīti nyāyena kūṭa-tāmrika-paramparayāpi vyavahāro’pi na sidhyed ity āhuḥ—**andha-paramparayā** iti | andha-paramparā-doṣāt sa eva vyavahṛtaya iṣita ity anvayaḥ | yathāndha-paramparayā vyavahāro na sidhyet, tathā kūṭa-tāmrika-paramparayāpīty arthaḥ | 

**[70.9]**

ittham eva vijñāna-vādo’pi nirākṛtaḥ | śaṅkara-śārīrike’pi, anāditve’py andha-paramparā-nyāyenāpratiṣṭhaivānavasthā-vyavahāra-vilopinī syāt, nābhiprāya-siddhiḥ [2.2.30] ity uktam | 

etad uktaṁ bhavati—yathedaṁ suvarṇaṁ kena krītam iti praśne kaścid āha—anenāndheneti | anena kathaṁ paricitam ? iti punar āha—tenāndhena paricāyitam | tena ca katham ? ity āha—kenāpy apareṇāndhenety andha-paramparayāpi na sidhyed vyavahāraḥ | kintu tatrāndha-paramparāyāṁ yady eko’pi cakṣuṣmān sarvādi-pravartako bhavati, tadaiva sidhyati | yathā ca tatra sarveṣv api cakṣuṣmata eva vyavahāra-sādhakatvaṁ, tathā kasmiṁścit tāmrike prathamaṁ satye saty eva vyavahāraḥ sidhyati | tatra ca satyasaiva vyavahāra-sādhakatvaṁ, tad-anusandhānenaiva tatra pravṛtteś cakṣuṣmata iva pravartakatvāt[^127] tataś ca kaścana tāmrikaḥ satya iti sthite, yatra tad-vyavahāra-kuśalaiḥ parīkṣayā satyatāvagamyate, sa eva kūṭa-tāmrike’py āropyamāṇaḥ satyo bhavet | tad evam artha-kriyā-kāritvena tasya satyatve tad-upalakṣitaṁ viśvam eva bhrama-vastu-vilakṣaṇaṁ satyam iti siddham | 

[^127]:
     pravartamānatvāt (ja)


paramātmana[^128] evāvayavitva-vyavahāra-sādhitatvād yuktam eva tat | tathā ca bhramādibhiḥ stutam—satyasya yonim [bhā.pu. 10.2.26] iti | tat satyam ity ācakṣate [tai.u. 2.6] iti śrutiś ca | śiṣṭam anyat samānam ||

[^128]:
     paramātma-caitanyasya (ja)


evaṁ jagataḥ satyatvam aṅgīkṛtaṁ, tac ca naśvaram iti | tatra naśvaratvaṁ nātyantikaṁ, kintv avyaktatayā sthiter adṛśyatā-mātram eva, sat-kāryatā-samprattipatteḥ, yad bhūtaṁ bhavac ca bhaviṣyac ca [bṛ.ā.u. 3.8.3] ity-ādi śruteḥ | 

**[71.1]**

ata eva śuktitve rajatvam iva tasyāvyakta-rūpatve jagattvam asan na bhavati | paṭavac ca [ve.sū. 2.1.20] iti nyāyena jagad eva hi sūkṣmatāpannam avyaktam iti dṛśyatvena bhrānti-rajata-kakṣam api jagat tad-vilakṣaṇa-sattākaṁ tathātmavad apariṇatatvābhāvena naikāvastha-sattākam ity evam artha-siddhaye tad-anantaram evāhuḥ—


> **na yad idam agra āsa na bhaviṣyad ato nidhanād**  
> **anumitam antarā tvayi vibhāti mṛṣaika-rase |**  
> **ata upamīyate draviṇa-jāti-vikalpa-pathair **  
> **vitatha-mano-vilāsam ṛtam ity avayanty abudhāḥ || **[bhā.pu. 10.87.37]

**yad** yadi **idaṁ** viśvam **agre** sṛṣṭeḥ pūrvaṁ **nāsa** nāsīt, tadā na **bhaviṣyan** nābhaviṣyad eva, aḍ-āgamābhāva ārṣaḥ, ākāśa-kusumam iveti bhāvaḥ | śrutayaś cāsīd eveti vadanti— sad eva saumyedam agra āsīt [chā.u. 6.2.1], ātmā vā yad idam agra āsīt [bṛ.ā.u. 1.4.1] ity-ādyāḥ | tad evaṁ sūkṣmatayā tvat-tādātmyena sthitaṁ kāraṇāvastham idaṁ jagat vistṛtataya kāryāvasthaṁ bhavati | ato yan **nidhanān** nāśa-mātrād dhetoḥ śuktau rajatam iva **tvayi** tad idam **antarā** sṛṣṭi-madhya eva, na tv agre cānte ca **vibhāti** ity **anumitaṁ,** tan **mṛṣā** iti, pramāṇa-siddhaṁ na bhavatīty arthaḥ | 

tatra hetum āhuḥ—**eka-rase** iti | anubhavāntarā-viṣayānanda-svāda iti, yasminn anubhūte sati viṣayāntara-sphūrtir na sambhavati, tasmiṁs **tvayi** śukty-ādi-nikṛṣṭa-vastunīva viṣayāropaḥ kathaṁ syāt ? ity arthaḥ |


> dadhati sakṛn manas tvayi ya ātmani nitya-sukhe   
> na punar upāsate puruṣa-sāra-harāvasthān || [bhā.pu. 10.87.35] ity asmākam evokteḥ||

**ato**’cintya-śaktyā svarūpād acyutasyaiva tava pariṇāma-svīkāreṇa **draviṇa-jātīnāṁ** dravya-mātrāṇāṁ mṛl-lohādīnāṁ **vikalpā** bhedā ghaṭa-kuṇḍalādayas teṣāṁ **panthāno** mārgāḥ prakārās **tair **evāsmābhir **upamīyate,** na tu kutrāpi bhramarajatādibhiḥ | yasmād evaṁ, tasmād **vitathā mano-vilāsā** yatra tādṛśam eva **ṛtaṁ** tad-rūpaṁ brahmaivedaṁ jagad **ity** **abudhā** eva **avayanti** manyante, tasya tad-adhiṣṭhānatvāsambhavād iti bhāvaḥ | ṛta-śabda-prayogas tv atra mithyā-sambandha-rāhitya-vyañjanārtham eva kṛta iti jñeyam | 

**[71.2]**

atra satkārya-vādinām ayam abhiprāyaḥ—mṛt-piṇḍādi-kārakair yo ghaṭa utpadyate sa sann asan vā | ādye piṣṭa-peṣaṇam, dvitīye kriyāyāḥ kārakaiś tat-sambandhasya kha-puṣpa-dhāraṇavad asambhavāt tena ca teṣām anyathātvāt kathaṁ tat-siddhiḥ ? iti dik | tasmān na prakaṭam eva san na cātyantam asat, kintv avyaktatayā[^129] mṛt-piṇḍe eva sthito’sau | yathā kāraka-tan-niṣpanna-kriyā-yogena vyajyate, tathā parama-kāraṇe tvayi sthitaṁ viśvaṁ tvat-svābhāvika-śakti-tan-niṣpanna-kriyā-yogeneti | 

[^129]:
     anāditayā (ṅa,ja)


atra sva-vedāntitva-prakhyāpakānām apy anyathā-mananaṁ[^130] vedānta-viruddham eva | mana eva bhūta-kāryam iti hi tatra prasiddhaṁ, yukti-viruddhaṁ ca, mano’haṅkārādīnāṁ manaḥ-kalpitatvāsambhavāt | tathā hi sati veda-viruddho’nīśvara-vādaś ca prasajyeta | sa ca ninditaḥ pādme—

[^130]:
     sva-vedāntitā-khyāpakānām api viśvasya mano-vilāsatvena (ga)



> śrutayaḥ smṛtayaś caiva yuktayaś ceśvaraṁ param |  
> vadanti tad-viruddhaṁ yo vadet tasmān na cādhamaḥ || iti |   
> **[71.3]**  
> asatyam apratiṣṭhaṁ te jagad āhur anīśvaram |  
> aparaspara-sambhūtaṁ kim anyat kāma-haitukam || [gītā 16.8] 

iti śrī-gītopaniṣad-ādi-dṛṣṭyaivānīśvara-vādina evaṁ[^131] vyācakṣate—_asatyaṁ_ mithyā-bhūtaṁ satyāsatyābhyām anirvacanīyatvena _apratiṣṭhaṁ_ nirdeśa-śūnyaṁ, sthāṇau puruṣatvavat brahmaṇīśvaratvasyājñāna-mātra-kalpitatvād īśvarābhimānī tatra kaścin nāstīty _anīśvaram_ eva, _jagat aparaspara-sambhūtam_ anādy-ajñāna-paramparā-sambhūtam, aparasparāḥ kriyā-sātatye | ataḥ _kāma-haitukaṁ_ manaḥ saṅkalpa-mātra-jātaṁ svapnavad ity arthaḥ | atra pravṛttiṁ ca [gītā 16.7] ity-ādinā teṣāṁ saṁskāra-doṣa uktaḥ | etāṁ dṛṣṭim [gītā 16.9] ity-ādinā tu gatiś ca nindiṣyate iti jñeyam | ebhir eva brahmaṇa aiśvaryopādhir māyāpi jīvājñāna-kalpitā tayaiva jagat-sṛṣṭir iti matam | 

[^131]:
     dṛṣtyā kecic caivaṁ (ja)


yad uktaṁ tadīya-bhāṣye tad-ananyatvam [ve.sū. 2.1.15] ity-ādi-sūtre—sarva-jñeśvarasyātma-bhūte ivāvidyā-kalpite nāma-rūpe tattvātattvābhyām anirvacanīye saṁsāra-prapañca-bīja-bhūte sarvajñeśvarasya māyā-śaktiḥ prakṛtir iti śruti-smṛtyor abhilapyete iti, kintv atra vidyāvidye mama tanū [bhā.pu. 11.11.3, §54] ity-ādi-śrī-bhagavad-vākyena tu viruddham iti | ato māyā-vādatayā cāyaṁ vādaḥ khyāyate | 

**[71.4]**

tad evaṁ ca pādmottara-khaṇḍe devīṁ prati pāṣaṇḍa-śāstraṁ gaṇayatā śrī-mahādevenoktam—


> māyāvādam asac chāstraṁ pracchannaṁ bauddham ucyate |  
> mayaivaṁ kathitaṁ devi kalau brāhmaṇa-rūpiṇā ||  
> vedānte tu mahā-śāstre māyāvādam avaidikam |  
> mayaiva vakṣyate devi jagatāṁ nāśa-kāraṇāt || [pa.pu. 6.93.66, 69] iti |

tac cāsurāṇāṁ mohanārthaṁ bhagavata evājñayeti tatraivoktam asti | tayā ca pādma evānyatra śaive ca—


> dvāparādau yuge bhūtvā kalayā mānuṣādiṣu |  
> svāgamaiḥ kalpatais tvaṁ ca janān mad-vimukhān kuru ||

iti śrī-bhagavad-vākyam iti dik | ata evoktaṁ śrī-nṛsiṁha-purāṇe yama-vākye—


> viṣadhara-kaṇabhakṣa-śaṅkaroktīr   
> daśabala-pañcaśikhākṣapāda-vādān |   
> mahad api suvicārya loka-tantraṁ   
> bhagavad-upāstim[^132] ṛte na siddhir asti || iti |

[^132]:
     uktim iti yat kvacid dṛśyate tac chando-bhaṅga-doṣād vyāvṛttam.


sarve’tra vāda-granthā eva nirdiṣṭāḥ, na tu mantra-granthā iti nāmākṣaram eva sākṣān nirdiṣṭam iti ca nānyathā mananīyam,[^133] ānanda-mayo'bhyāsāt [ve.sū. 1.1.12] ity-ādiṣu vedānta-sūtra-kāra-mataṁ tatra dūṣyata iti | ato yat kvacit tat-tat-praśaṁsā vā syāt, tad api nitānta-nāstika-vādaṁ nirjityāṁśenāpy āstikya-vādaḥ khyāpita ity apekṣayā jñeyam | 

[^133]:
     yatanīyam (ṅa, cha)


tasmāt svatantra īśvara eva sarva-sraṣṭā, na tu jīvaḥ svājñānena sva-śaktyaivety āyātam | tad uktaṁ śrī-bādarāyaṇenāpi bahutra, saṁjñā-mūrti-kḷptis tu trivṛt kurvata upadeśāt [ve.sū. 2.4.20] ity-ādiṣu | 

atas tan-mano’sṛjata manaḥ prajāpatim ity-ādau manaḥ-śabdena samaṣṭi-mano’dhiṣṭhātā śrīmān aniruddha eva, bahu syāṁ prajāyeya [chā.u. 6.2.3] iti tat-saṅkalpa eva vā vācyaḥ | satya-svābhāvikācintya-śaktiḥ parameśvaras tuccha-māyikam api na kuryāt, cintāmaṇīnām adhipatiḥ svayaṁ cintāmaṇir eva vā kūṭa-kanakādivat | tathā ca mādhva-bhāṣya-pramāṇitā śrutiḥ—athainam āhuḥ satya-karmeti satyaṁ hy evedaṁ viśvam asṛjata iti | evaṁ ca—


> satya-vrataṁ satya-paraṁ tri-satyaṁ   
> satyasya yoniṁ nihitaṁ ca satye |  
> satyasya satyam ṛta-satya-netraṁ  
> satyātmakaṁ tvāṁ śaraṇaṁ prapannaḥ || [bhā.pu. 10.2.26]

ity atra satya-saṅkalpatvaṁ satya-parāyaṇatvaṁ sṛṣṭy-ādi-līlā-trayeṣu satyatvaṁ, satyasya viśvasya kāraṇatvaṁ satya eva, viśvasminn antaryāmitayā sthitatvaṁ satyasya tasya satyatā-hetutvaṁ, satya-vacanasyāvyabhicāri-dṛṣṭeś ca pravartakatvaṁ, satya-rūpatvam ity eteṣām arthānām ākṛtaṁ[^134] paripāṭī ca saṅgacchate | anyathā _satyasya yonim_ ity ādau traye tatrāpi _nihitaṁ ca satya_ ity atrākasmād ardha-jaratīya-nyāyena kaṣṭa-kalpanā-mayārthāntare tu bhagavatā sva-pratiśrutaṁ satya-kṛtaṁ yat tat tad yuktam evety ato brahmādibhis tasya tathā stave svārasya-bhaṅgaḥ syāt prakrama-bhaṅgaś ca | tasmāt satyam eva viśvam iti sthitam ||

[^134]:
     ākūtaṁ (jādavapūra)


|| 10.87 || śrutayaḥ śrī-bhagavantam ||71||

**[72]**

tad evaṁ na yad idam agra āsa [bhā.pu. 10.87.37, §71] ity anena prākṛta-layo’pi sat-kārya-vāde’nugamitaḥ | ātyantike tu mokṣa-lakṣaṇa-laye na pṛthivy-ādīnāṁ nāśaḥ | jīva-kṛtena tathā bhāvanā-mātreṇa svābhāvika-paramātma-śakti-mayānāṁ teṣāṁ nāśāyukteḥ | labdha-mokṣeṣu śrī-parīkṣitādiṣu tad-deha-sthānām api pṛthivy-ādy-aṁśānāṁ sthiteḥ śravaṇāt, tathā hiraṇyagarbhāṁśānāṁ buddhy-ādīnām api bhaviṣyati | atas teṣv adhyāsa-parityāga evātyantika-laya ity ucyate | ata eva, 


> ghaṭe bhinne ghaṭākāśa ākāśaḥ syād yathā purā |   
> evaṁ dehe mṛte jīvo brahma sampadyate punaḥ || [bhā.pu. 12.5.5] ity atra |

tathā—


> evaṁ samīkṣya cātmānam ātmany ādhāya niṣkale |  
> daśantaṁ takṣakaṁ pāde lelihānaṁ viṣānalam ||  
> na drakṣyasi śarīraṁ tvaṁ viśvaṁ ca pṛthag ātmanaḥ || [bhā.pu. 12.5.11-12]

ity atrāpy upādheḥ saṁyoga eva parityajyate, na tu tasya mithyātvaṁ pratipādyate | 

tathā hi **<u>buddhīndriyety-ādi-prakaraṇam</u>** | 

tatra tad-āśrayatva-tat-prakāśyatva-tad-vyatiriktatvebhyo hetubhyo buddhīndriyādīnāṁ paramātma-svabhāva-śakti-mayatvam āha—


> **buddhīndriyārtha-rūpeṇa **  
> **jñānaṁ bhāti tad-āśrayam |**  
> **dṛśyatvāvyatirekābhyām **  
> **ādy-antavad avastu yat || **[bhā.pu. 12.4.23]

antaḥkaraṇa-bahiḥ-karaṇa-viṣaya-**rūpeṇa** paramātma-lakṣaṇaṁ **jñānam** eva **bhāti**, tasmād anyad eva buddhy-ādi-vastv ity arthaḥ, yatas **tad-āśrayaṁ** teṣām āśraya-rūpaṁ taj jñānam | klībatvam ārṣam | tathāpi rāja-bhṛtyayor ivātyanta-bhedaḥ syāt | 

tatra hetv-antare’py āha—**dṛśyatvaṁ** tat-prakāśyatvam **avyatirekas** tad-vyatireke vyatirekaḥ, **tābhyām** | tasmāt eka-deśa-sthitasyāgner jyotsnā vistāriṇī yathā [vi.pu. 1.22.56, §70] ity-ādivad buddhy-ādīnāṁ tat-svābhāvika-śaktimayatvam eva setsyatīti bhāvaḥ | 

**yat** khalv **ādy-antavat** śukty-ādau kadācid evāropitaṁ rajataṁ, tat punar **avastu**, tad-āśrayakatva-tat-prakāśakatva-tad-avyatirekābhāvāt śukty-ādi-vastu na bhavati, śukty-ādibhyo’nanyan na bhavatīty arthaḥ | tataś caika-vijñānena sarva-vijñāna-pratijñā virudhyeteti bhāvaḥ | evam asat-kārya-vādāntare’pi jñeyam ||72||

**[73]**

ekasyāpi vastuno’ṁśa-bhedenāśrayāśrayitvaṁ svayam eva dṛṣṭāntena spaṣṭayati—


> **dīpaś cakṣuṣaś ca rūpaṁ ca **  
> **jyotiṣo na pṛthag bhavet |**  
> **evaṁ dhīḥ khāni mātrāś ca **  
> **na syur anyatamād ṛtāt ||** [bhā.pu. 12.4.24]

**dīpaś** **cakṣū-rūpāṇāṁ** mahā-bhūta-**jyotir**-aṁśa-rūpatvāt dīpādikaṁ **na** tataḥ **pṛthak** | evaṁ **dhī**-prabhṛtīni **ṛtāt** paramātmano **na** pṛthak **syuḥ** | tathāpi, yathā mahā-bhūta-jyotir dīpādi-doṣeṇa na lipyate, tathā buddhy-ādi-doṣeṇa paramātmāpi | tadvad asyāpy anyatamatvād ity āha—**anyatamād** iti |

**[74]**

tad evaṁ dhī-prabhṛtīnāṁ paramātma-svābhāvika-śaktimayatvam uktvā, tathāpi tebhyo bahiraṅga-śaktimayebhyo’ntaraṅga-śakti-taṭastha-śakti-viśiṣṭa-paramātmano ’nyatamatvena teṣām aśuddhatva-vyañjanayā sa-doṣatvam uktvā, teṣu dhī-prabhṛtiṣu adhyāsaṁ parityājayituṁ tisṛṣu dhī-vṛttiṣu tāvac chuddhasyaiva jīvasya sa-kāraṇam adhyāsam āha—


> **buddher jāgaraṇaṁ svapnaḥ **  
> **suṣuptir iti cocyate |**  
> **māyā-mātram idaṁ rājan **  
> **nānātvaṁ pratyag-ātmani ||** [bhā.pu. 12.4.25]

buddhi-vṛtti-rūpaṁ **jāgaraṇaṁ** **svapnaḥ suṣuptir** **iti idaṁ pratyag-ātmani** śuddha-jīve viśva-taijasa-prājñatvākhyaṁ **nānātvaṁ** **māyā-mātraṁ** māyā-kṛtādhyāsa-mātreṇa jātam ity arthaḥ |

**[75]**

tataḥ paramātmani buddhy-ādi-mayasya jagataḥ sato’pi samparkaḥ sutarāṁ nāstīty arthaṁ cāha—


> **yathā jaladharā vyomni **  
> **bhavanti na bhavanti ca |**  
> **brahmaṇīdaṁ tathā viśvam **  
> **avayavy udayāpyayāt ||** [bhā.pu. 12.4.26]

**yathā vyomni** vyoma-kārya-vāyu-jyotiḥ-salila-pārthivāṁśa-dhūma-pariṇatā **jaladharāḥ** sveṣām evāvayavinām udayād **bhavanti** dṛśyante, **apyayān** **na bhavanti** na dṛśyante ca, te ca tan na spṛśantīti jñeyam | **tathā brahmaṇīdaṁ viśvam** iti yojyam | **avayavi** sthūla-rūpaṁ viśvaṁ, **udayaḥ** puruṣottama-dṛṣṭi-jātaḥ spaṣṭībhāvaḥ, **apyayas **tad-dṛṣṭi-nimīlana-jātas tad-viparyayaḥ |[^135] tataḥ sūkṣma-rūpeṇa tasya sthitir asty eva, jagac-chakti-viśiṣṭa-kāraṇāstitvāt | ittham evoktam, sato’bhivyañjakaḥ kālaḥ [bhā.pu. 11.24.19, §58] iti ||75||

[^135]:
     avayavi… tad-viparyayaḥ iti anucchedāṁśaḥ kha-karalipitaḥ prāptaḥ.


**[76]**

tad evaṁ vaktuṁ kāraṇāstitvaṁ dṛṣṭāntena pratipādayati—


> **satyaṁ hy avayavaḥ proktaḥ **  
> **sarvāvayavinām iha |**  
> **vinārthena pratīyeran **  
> **paṭasyevāṅga tantavaḥ ||** [bhā.pu. 12.4.27]

**sarveṣām avayavināṁ** sthūla-vastūnām **avayavaḥ** kāraṇaṁ **satyaṁ,** satyo vyabhicāra-rahitaḥ **proktaḥ** | loke yathā darśanād ity āha—vineti | **arthena** sthūla-rūpeṇa **paṭen**āpi **vinā** ||76||

**[77]**

tasmin kāryāstitvam api vyatirekeṇa pratipādayati—


> **yat sāmānya-viśeṣābhyām **  
> **upalabhyeta sa bhramaḥ | **[bhā.pu. 12.4.28]

ayam arthaḥ—yady evam ucyate, pūrvaṁ sūkṣmākāreṇāpi jagan nāsīt, kintu sāmānyaṁ kevalaṁ śuddhaṁ brahmaivāsīt, tad eva śaktyā nimitta-bhūtayā viśeṣākāreṇa jagad-rūpeṇa pariṇatam iti tad asat | yataḥ **yad** eva **sāmānya-viśeṣābhyām upalabhyeta sa bhramo** vivarta-vāda eva | tatra hi śuddhaṁ brahmaivājñāna-rūpayā śaktyā jagattayā vivṛtam iti mataṁ na cāsmākaṁ tad-abhyupapattiḥ, pariṇāma-vādasya sat-kāryatā-pūrvakatvād ity arthaḥ ||77||

**[78]**

nanv apūrvam eva kāryam ārambha-vivarta-vādinām iva yuṣmākam api jñāyatāṁ ? tatrāha—


> **anyonyāpāśrayāt sarvam **  
> **ādy-antavad avastu yat || **[bhā.pu. 12.4.28]

**yad ādy-antavad** apūrvaṁ kāryaṁ, tat punar **avastu** nirūpaṇāsaham ity arthaḥ | tatra hetuḥ—**anyonyopaśrayāt** | yāvat kāryaṁ na jāyate, tāvat kāraṇatvaṁ mṛc-chukty-āder na sidhyati, kāraṇatvāsiddhau ca kāryaṁ na jāyata eveti paraspara-sāpekṣatva-doṣāt | tataḥ kāraṇatva-siddhaye kārya-śaktis tatrāvaśyam abhyupagantavyā | sā ca kārya-sūkṣmāvasthaiveti kāryāstitvaṁ sidhyati | tathāpi sthūla-rūpatāpādakatvān mṛd-ādeḥ kāraṇatvam api sidhyatīti bhāvaḥ |

**[79]**

tad evaṁ svābhāvaika-śaktimayam eva paramātmano jagad ity upasaṁharati—


> **vikāraḥ khyāyamāno’pi **  
> **pratyag-ātmānam antarā |**  
> **na nirūpyo’sty aṇur api **  
> **syāc cec cit-sama ātmavat || **[bhā.pu. 12.4.29]

yadyapi **khyāyamāmanaḥ** prakāśamāna eva, tathāpi svalpo’**pi vikāraḥ pratyag-ātmānaṁ** paramātmānaṁ vinā tad-vyatirekeṇa svatantratayā **na nirūpyo’sti** | tad uktaṁ tad-ananyatva-vivaraṇa [§xx] eva | yadi ca taṁ vināpi syāt, tadā **cit-samaḥ** **syāc** cid-rūpeṇa samaḥ sva-prakāśa evābhaviṣyat | **ātmavat** paramātmavan nityaikāvasthaś cābhaviṣyat |

**[80]**

nanu yadi paramātmānaṁ vinā vikāro nāsti, tarhi paramātmanaḥ sopādhitve nirupādhitvaṁ na sidhyati | tasmāt sopādher nirupādhir anya eva kim ? ity atrāha—


> **na hi satyasya nānātvam **  
> **avidvān yadi manyate |**  
> **nānātvaṁ chidrayor yadvaj **  
> **jyotiṣor vātayor iva || **[bhā.pu. 12.4.30]

**satyasya** paramātmano **nānātvaṁ na hi** vidyate | **yadi** tasya nānātvaṁ **manyate** tarhy **avidvān,** yatas tasya nirupādhitva-sopādhitva-lakṣaṇaṁ **nānātvaṁ** mahākāśa-ghaṭākāśayor **yadvat**, tadvad gṛhāṅgana-gata-sarva-vyāpi-tejasor **iva**, bāhya-śarīra-vāyvor **iva** ceti | 

**[81]**

yasmād vikāraḥ khyāyamāno’pi pratyag-ātmānam antarā | na nirūpyo’sty aṇur api_ _[bhā.pu. 12.4.29, §78] tasmāt sarva-śabda-vācyo’pi sa eveti sa-dṛṣṭāntam āha—


> **yathā hiraṇyaṁ bahudhā pratīyate****[^136] **  
> **nṛbhiḥ kriyābhir vyavahāra-vartmasu |**  
> **evaṁ vacobhir bhagavān adhokṣajo **  
> **vyākhyāyate laukika-vaidikair janaiḥ ||** [bhā.pu. 12.4.31]

[^136]:
     samīyate iti pāṭho dṛśyate.


**kriyābhis** tat-tad-vacana-bhedair **bahudhā** kaṭaka-kuṇḍādi-rūpeṇa **yathā** suvarṇam eva vacobhis tat-tan-nāmabhiḥ **pratīyate**, tathā **laukika-vaidikaiḥ** sarvair eva **vacobhir bhagavān** eva **vyākhyāyate** | tad uktam—sarva-nāmābhidheyaś ca sarva-vedeḍitaś ca saḥ iti skānde |

**[82]**

tad evaṁ jagataḥ paramātma-svābhāvika-śaktimayatvam uktvā tena ca jīva-kartṛkeṇa jñānena tan-nāśana-sāmarthyaṁ vyajya mokṣārthaṁ tad-adhyāsa-parityāgam upadeṣṭuṁ paramātma-śaktimayasyāpi tasyopādhy-adhyāsātmakasyāhaṅkārasya jīva-svarūpa-prakāśāvarakatva-rūpaṁ doṣaṁ sadṛṣṭāntam upapādayati—


> **yathā ghano’rka-prabhavo’rka-darśito**  
> **hy arkāṁśa-bhūtasya ca cakṣuṣas tamaḥ |**  
> **evaṁ tv ahaṁ brahma-guṇas tad-īkṣito**  
> **brahmāṁśakasyātmana ātma-bandhanaḥ ||** [bhā.pu. 12.4.32]

arka-raśmaya eva megha-rūpeṇa pariṇatā varṣanti |


> agnau prāptāhutiḥ samyag ādityam upatiṣṭhate |   
> ādityāj jāyata vṛṣṭir vṛṣṭer annaṁ tataḥ prajāḥ | iti vacanāt |

ayam arthaḥ—**yathārka-prabhavo**’**rkeṇaiva darśitaḥ** prakāśitaś ca **ghano** niviḍo megho'**rkāṁśa-bhūtasya** **cakṣuṣas tamo** divi bhūmau ca mahāndhakāra-rūpo bhavati | **evam ahaṁ** prākṛtāhaṅkāro **brahma-guṇaḥ** paramātma-śakti-kārya-bhūtas **tad-īkṣitas** tenaiva paramātmanā prakāśitaś ca **brahmāṁśakasya** taṭastha-śakti-rūpatvāt paramātmano yo hīnāṁśas tasyātmano jīvasya **ātma-bandhanaḥ** svarūpa-prakāśāvarako bhavati |

**[83]**

sa cādhyāsa-parityāgaḥ svato na bhavati, kintu paramātma-jijñāsayā tat-prabhāvenaiveti vaktuṁ pūrvavad eva dṛṣṭānta-paripāṭīm āha—


> **ghano yadārka-prabhavo vidīyaryate**  
> **cakṣuḥ svarūpaṁ ravim īkṣate tadā |**  
> **yadā hy ahaṅkāra upādhir ātmano**  
> **jijñāsayā naśyati tarhy anusmaret ||** [bhā.pu. 12.4.33]

**ghano** **yadārka-prabhavo vidīryate** iti dṛṣṭāntāṁśe tad-vidāraṇasya na cakṣuḥ-śakti-sādhyatvam, kintu sūrya-prabhāva-sādhyatvam iti vyaktam | anena dārṣṭāntike’pi **ātmanaḥ **paramātmano **jijñāsayā** jātena tat-prasādena **ahaṅkāro naśyati** palāyate ity atrāṁśe puruṣa-jñāna-sādhyatvam ahaṅkāra-nāśasya khaṇḍitam | ato vivarta-vādo nābhyupagataḥ | atra ca **upādhir** iti viśeṣaṇena svarūpa-bhūtāhaṅkāras tv anya eveti spaṣṭībhūtam | 

evaṁ yathā dṛṣṭānte ghana-maya-mahāndhakārāvaraṇābhāvāt tat-prabhāveṇa yogyatā-lābhāc ca **cakṣuḥ** kartṛ-bhūtaṁ svarūpaṁ karma-bhūtam **īkṣate,** sva-svarūpa-prakāśam astitvena jānāti, sva-śakti-prākaṭyaṁ labhata ity arthaḥ | kadācit tad-īkṣaṇonmukhaḥ san **raviṁ** cekṣate, tathā dārṣṭāntike’py **anusmaret,** smartum[^137] anusandhātuṁ yogyo bhavati, ātmānaṁ ceti śeṣaḥ |

[^137]:
     smartur (jha, yādavapūra)


**[84]**

nigamayati—


> **yadaivam etena viveka-hetinā **  
> **māyā-mayāhaṅkāraṇātma-bandhanam |**  
> **cchitvācyutātmānubhavo’vatiṣṭhate**  
> **tam āhur āyantikam aṅga samplavam || **[bhā.pu. 12.4.34]

**etena** pūrvokta-viveka-śastreṇa **māyāmaya-** iti viśeṣaṇaṁ svarūpa-bhūtāhaṅkārasya vyavacchedārtham | **avatiṣṭhate** sva-svarūpeṇāvasthito bhavati | na kevalam etāvad eva, **acyutātmānubhavaḥ,** acyute’cyuta-nāmny ātmani paramātmany anubhavo yasya tathābhūta eva sann avatiṣṭhate ||

|| 12.4 || śrī-śukaḥ ||72-84||

**[85.1]**

atrāyam apy ekeṣāṁ pakṣaḥ—parameśvarasya śakti-dvayam asti, svarūpākhyā māyākhyā ceti | pūrvayā svarūpa-vaibhava-prakāśanaṁ, aparayā tv indra-jāla-vattayaiva mohitebhyo jīvebhyo viśva-sṛṣṭy-ādi-darśanam | dṛśyate caikasya nānāvidyāvataḥ kasyāpi tathā vyavahāraḥ | na caivam advaita-vādinām iva vedanam āpatitam | satyenaiva kartrā satyam eva draṣṭāraṁ prati satyayaiva tayā śaktyā vastunaḥ sphoraṇāt loke’pi tathaiva dṛśyata iti bhavatv apīdaṁ nāma | 

**yataḥ satyaṁ na satyaṁ naḥ kṛṣṇa-pādābjāmodam antarā |**


> **jagat satyam asatyaṁ vā ko’yaṁ tasmin durāgrahaḥ ||**

**[85.2]**

tad etan-mate sata idam utthitam  [bhā.pu. 10.87.36, §70] ity-ādi-vākyāni prāyo yathā-ṭīkā-vyākhyānam eva jñeyāni | kvacit tat-kṛtānumānādau bheda-mātrasyāsattve prasakte vaikuṇṭhādīnām api tathātva-prasaktis tan-mate syād ity atra tu teṣām ayam abhiprāyaḥ | vayaṁ hi yal loka-pratyakṣādi-siddhaṁ vastu, tad eva tat-siddha-vastv-antara-dṛṣṭāntena tad-dharmakaṁ sādhayāmaḥ | yat tu tad-asiddhaṁ śāstra-vid-anubhavaika-gamya-tādṛśatvaṁ tat punas tad-dṛṣṭānta-parārdhādināpy anyathā kartuṁ na śakyata[^138] eveti | jīveśvarābheda-sthāpanā ca cid-rūpatā-mātra[^139] eveti | 

[^138]:
     śaknuma (ga)


[^139]:
     cid-aṁśa-mātra


**[85.3]**

atha svābhāvika-māyā-śaktyā parameśvaro viśva-sṛṣṭy-ādikaṁ karoti, jīva eva tatra muhyatīty uktam | tatra sandehaṁ praśnottarābhyāṁ pariharaty aṣṭabhiḥ | śrī-vidura uvāca—


> **brahman kathaṁ bhagavataś**  
> **cin-mātrasyāvikāriṇaḥ |**  
> **līlayā cāpi yujyeran**  
> **nirguṇasya guṇāḥ kriyāḥ || **[bhā.pu. 3.7.2] 

he **brahman **! **cin-mātrasya** cinmātra-svarūpasya svataḥ svarūpa-śaktyā **bhagavataḥ **śrī-vaikuṇṭhādi-gata-tādṛśaiśvaryādi-yuktasya, ata eva **nirguṇasya** prākṛta-guṇāspṛṣṭasya tata eva **avikāriṇas** tādṛk-svarūpa-śakti-vilāsa-bhūtānāṁ kriyāṇām anantānām api sadodita-varānanta-vidha-prakāśe tasmin nitya-siddhatvāt tat-tat-kriyāvirbhāva-kartus tasyāvasthāantara-prāptatvābhāvāt prākṛta-kartur iva na vikārāpattir iti | 

nirvikārasya ca **kathaṁ **sattvādayaḥ prākṛta-**guṇāḥ**, kathaṁ vā tad-āsaṅga-hetukāḥ sthity-ādayaḥ **kriyāś** ca yujyeran ? tataś ca cin-mātra-vastu-virodhād eva te ca tāś ca na yujyante | bhagavattve tu svaira-ceṣṭayāpi na yujyeran ity āha—**līlayā vāpi** iti | atrāvikāritva-nirguṇatvābhyāṁ saha cin-mātra-bhagavattvaṁ cety ubhayam api svīkṛtyaiva pūrva-pakṣiṇā pṛṣṭam | tataś ca tasya cin-mātra-svarūpasya bhavatu, bhagavattvaṁ tatrāsmākaṁ na sandehaḥ| kintu tasya katham itara-guṇādi-svīkāro yujyate ? ity eva pṛcchata iti vākyārthaḥ ||

**[86]**

tataś cinmātratve bhagavattve ca tasya tucchā guṇāḥ kriyāś ca na sambhavanty eveti dviguṇībhūyaiva praśnaḥ | līlayā vāpi kathaṁ yujyeran ? iti viśadayati—


> **krīḍāyām udyamo’rbhasya**  
> **kāmaś cikrīḍiṣānyataḥ |**  
> **svatas-tṛptasya ca kathaṁ**  
> **nivṛttasya sadānyataḥ ||** [bhā.pu. 3.7.3] 

udyamayati pravartayati ity **udyamaḥ** | **arbhakasya krīḍāyāṁ** pravṛtti-hetuḥ **kāmo**’sti | **anyatas** tu vastv-antareṇa bālāntara-pravartanena vā tasya krīḍecchā bhavati | bhagavatas tu **svataḥ** svenātmanā svarūpa-vaibhavena ca **tṛptasya** ata eva **anyataḥ** **sadā nivṛttasya** ca **katham** anyato jīvāj jagac ca nimittāt **cikrīḍiṣā** iti ||

**[87]**

na ca tasya te guṇās tāḥ kriyāś ca na vidyante ity apalapanīyam, tatraiva prasiddher ity āha—


> **asrākṣīd bhagavān viśvaṁ**  
> **guṇa-mayyātma-māyayā |**  
> **tayā saṁsthāpayaty etad**  
> **bhūyaḥ pratyapidhāsyati ||** [bhā.pu. 3.7.4] 

**guṇa-mayyā** traiguṇya-vyañjinyā ātmāśritayā **māyayā** **saṁsthāpayati** pālayati **pratyapidhāsyati** prātilomyena tirohitaṁ kariṣyati ||

**[88]**

jīvasya ca kathaṁ māyā-mohitatvaṁ ghaṭeta ? ity ākṣepāntaram āha—


> **deśataḥ kālato yo’sāv**  
> **avasthātaḥ svato’nyataḥ |**  
> **aviluptāvabodhātmā**  
> **sa yujyetājayā katham || **[bhā.pu. 3.7.5] 

**yo’sau** deśādibhir **aviluptāvabodha** ātmā jīvaḥ **sa katham** **ajayā** avidyayā **yujyeta** ? tatra deśa-vyavadhānato **deśa**-gata-doṣato vā cakṣuḥ prakāśa iva, **kālato** vidyud iva, **avasthātaḥ** smṛtir iva, svataḥ śukti-rajatam iva, anyato ghaṭādi-vastv iva, na tasyāvabodho lupyate avyāhata-svarūpa-bhūta-jñānāśrayatvād evety arthaḥ ||

**[89]**

tatraiva virodhāntaram āha—


> **bhagavān eka evaiṣa**  
> **sarva-kṣetreṣv avasthitaḥ |**  
> **amuṣya durbhagatvaṁ vā**  
> **kleśo vā karmabhiḥ kutaḥ || **[bhā.pu. 3.7.6]

**eṣa eka eva bhagavān** paramātmāpi **sarva-kṣetreṣu** sarvasya jīvasya **kṣetreṣu** deheṣv **avasthitaḥ** | tatra sati **katham** **amuṣya** jīvasya **durbhagatvaṁ** svarūpa-bhūta-jñānādi-lopaḥ, **karmabhiḥ kleśaś** ca tasya **vā kuto** nāsti ? na hy ekasmin jalādau sthitayor vastunoḥ kasyacit tat-saṁsargaḥ, kasyacin neti yujyata ity arthaḥ ||

**[90]**

tatra kevalaṁ cin-mātratvaṁ na sambhavatīti bhagavattvam evāṅgīkṛtya śrī-maitreya uvāca—


> **seyaṁ bhagavato māyā**  
> **yan na yena virudhyate |**  
> **īśvarasya vimuktasya**  
> **kārpaṇyam uta bandhanam **|| [bhā.pu. 3.7.9]

yayā viśva-sṛṣṭy-ādikaṁ bhavati, **seyaṁ bhagavato**’cintya-svarūpa-śakter **māyā**khyā śaktiḥ | **yad** yā ca **nayena** tarkeṇa **virudhyate,** tarkātītatayā seyam apy acintyety arthaḥ | yadyapy evaṁ dvayor apy acintyatvaṁ, tathāpi bhagavato māyety anena vyaktatvāt svarūpa-śakter antaraṅgatvād bahiraṅgāyā māyāyā guṇaiḥ sattvādibhis tat-kāryaiḥ sthāpanādi-līlābhiś ca nāsau spṛśyata ity arthaḥ | tatra kevalaṁ cinmātratvaṁ na,[^140] 

[^140]:
     tatra kevalaṁ cinmātratvaṁ na iti vākyāṁśo yādavapūra-saṁskaraṇe nāsti. yādavapūrasya pāṭhaḥ krama-sandarbham anusarati. tatra draṣṭavyam.


tantreṇa cāyam arthaḥ—satyaṁ parameśvare na te guṇā na ca tāḥ kriyāḥ, kintu yasyāste guṇās tad-aśṛaya-balayā, yayā ca kriyamāṇaṁ karma tasminn āropyate, seyaṁ tasya māyākhyā bahiraṅgā śaktiḥ | tad uktaṁ—ṛte'rthaṁ yat pratīyeta  [bhā.pu. 2.9.33] ity-ādi | 

tad eva vivṛṇoti—**yan nayena **iti | yad ity avayayam | **yad** yayā māyayā tad-āśritayāpi **yena** bhagavatā saha **na** **virudhyate** nāsau virodha-viṣayīkriyata ity arthaḥ | na hy ābhāsa-gatena karburatvādinā calanādinā vā sūrya-maṇḍalasya tat-tad-yogo viroddhuṁ śakyate iti bhāvaḥ | etena vaiṣamyāpātaś ca parihṛtaḥ | tad etat sarvam abhipretya **seyaṁ bhagavato māyā **ity anena itthaṁ-bhūta-guṇo hariḥ  [bhā.pu. 1.7.11] itivat tat-tat-svabhāvaiveyam iti dhvanitam | 

tad etad-arthasyānukūlo'yam api śabda-dhvani-lambhito'rtha-viśeṣaḥ sphurati—yathā **nayena** tarkeṇa **virudhyata** iti | **yat** **seyaṁ bhagavato māyā** iti | yad yayā māyayā yena bhagavatā saha na virudhyate, nāsau virodha-viṣayī-kriyata iti | 

yad vā, **yena **bhagavatā** na virudhyate**, na sarvathā nirviṣayīkriyata[^141] iti ca |

[^141]:
     satyaṁ parameśvare… na sarvathā nirviṣayīkriyate ity etad-anucchedāṁśaḥ kha-karalipitaḥ prāptaḥ ||


evam eva ṣaṣṭhe navamādhyāye—duravabodha iva tavāyam [bhā.pu. 6.9.34][^142] ity-ādinā gadyena tasya sa-guṇa-kartṛtvaṁ virudhya punar atha tatra bhavān [bhā.pu. 6.9.35][^143] iti gadyenāntaryāmitayā guṇa-visarga-patitatvena jīvavad bhoktṛtva-yogaṁ sambhāvya, na hi virodha ubhayam [bhā.pu. 6.9.36][^144] ity-ādi-gadyena tatra tatrāvitarkya-śaktitvam eva ca siddhānte yojitam | 

[^142]:
     duravabodha iva tavāyaṁ vihāra-yogo yad aśaraṇo’śarīra idam anavekṣitāsmat-samavāya ātmanaivāvikriyamāṇena saguṇam aguṇaḥ sṛjasi pāsi harasi || [bhā.pu. 6.9.34]


[^143]:
     atha tatra bhavān kiṁ devadattavad iha guṇa-visarga-patitaḥ pāratantryeṇa sva-kṛta-kuśalākuśalaṁ phalaṁ ūpādadāty āho svid ātmārāma upaśama-śīlaḥ samañjasa-darśana udāsta iti ha vāva na vidāmaḥ || [bhā.pu. 6.9.35]


[^144]:
     na hi virodha ubhayaṁ bhagavaty aparimita-guṇa-gaṇa īśvare’navagāhya-māhātmye’rvācīna-vikalpa-vitarka-vicāra-pramāṇābhāsa-kutarka-śāstra-kalilāntaḥkaraṇāśraya-duravagraha-vādināṁ vivādānavasara uparata-samasta-māyāmaye kevala evātma-māyām antardhāya ko nv artho durghaṭa iva bhavati svarūpa-dvayābhāvāt || [bhā.pu. 6.9.36]


tatra svarūpa-śakter avitarkyatvaṁ bhagavati  [bhā.pu. 6.9.36] ity-ādibhir viśeṣaṇair māyāyāś ca ātma-māyām [bhā.pu. 6.9.36] ity antena[^145] darśitam | tatra svarūpa-dvayābhāvāt [bhā.pu. 6.9.35] ity asya tathāpy acintya-śaktyā tat-kartṛtvaṁ tad-antaḥ-pātitvaṁ ca vidyate ity arthaḥ | sama-viṣama-matīnām [bhā.pu. 6.9.37][^146] iti tu gadyaṁ tathāpy uccāvaca-buddhīnāṁ tathā sphurasīti pratipatty-arthaṁ jñeyam | 

[^145]:
     ity anena iti purīdāsasya dhṛta-pāṭhaḥ.


[^146]:
     sama-viṣama-matīnāṁ matam anusarasi, yathā rajju-khaṇḍaḥ sarpādi-dhiyām.


duravabodha iva [bhā.pu. 6.9.34] iti prāktana-gadye tv _aśarīra_ iti śarīra-ceṣṭāṁ vinā, _aśaraṇa_ iti bhūmy-ādy-āśrayaṁ vinā ity arthaḥ | _atha tatra_ ity-ādau svakṛte’pi tasyāpi hetu-kartṛtvād yojanīyam | tasmād atrāpi svarūpa-śakter eva prādhānyaṁ[^147] darśitam | 

[^147]:
     prābalyaṁ (ṅa), krama-sandarbhe cāyaṁ pāṭhaḥ.


ata eva ṛte’rthaṁ yat pratīyeta [bhā.pu. 2.9.34][^148] ity-ādau māyāyā ābhāsa-sthānīyatvaṁ pradarśya tad-aspṛśyatvam eva bhagavato darśitam | tvam ādyaḥ puruṣaḥ sākṣād ity-ādau māyāṁ vyudasya cic-chaktyā [bhā.pu. 1.7.23][^149] ity anena ca tathā jñāpitam | māyā paraity abhimukhe ca vilajjamānā [bhā.pu. 2.7.47][^150] ity anena ca | 

[^148]:
     bhagavat-sandarbha §85.


[^149]:
     bhagavat-sandarbha §19.


[^150]:
     bhagavat-sandarbha §5.


tad evaṁ bhagavati tad-virodhaṁ parihṛtya jīve’py avidyā-sambandhatvam atarkyatvena darśitayā tan-māyayaiva samādadhati | **īśvarasya** iti **yad** ity anenaiva sambadhyate | artha-vaśād atra ca tṛtīyayā pariṇamyate | **yad** yayā **īśvarasya** svarūpa-jñānādibhiḥ samarthasya, ata eva **vimuktasya** jīvasya[^151] **kārpaṇyaṁ** tat-tat-prakāśa-tirobhāvas tathā **bandhanaṁ** tad-darśita-guṇa-maya-jāla-praveśaś ca bhavatīti | tad uktam—tat-saṅga-bhraṁśitaiśvaryam [bhā.pu. 6.5.15] iti | 

[^151]:
     jīvasya iti krama-sandarbhe nāsti.


tad etat sarvam abhipretya śrutayo’py āhuḥ—sa yad ajayā tv ajām ity-ādāv apeta-bhaga [bhā.pu. 10.87.38, §23] iti ca | 

atra mūla-padye **bhagavato māyā** ity anena bhagavattvaṁ tv amāyikam[^152] ity āyātam | indrasya māyety atra yathendratvam | evaṁ pūrvatrāpi jñeyam |  

[^152]:
     bhagavat-tattvam amāyikaṁ (ja); krama-sandarbha-yādavapūra-saṁskaraṇayos tu "bhagavattvaṁ māyikam" ity sandigdhāsaṅgata-pāṭho dṛśyate.


**[91]**

punar api jīvasya vastutaḥ svīya-tat-tad-avasthatvābhāve’pi bhagavan-māyayaiva tat-tat-pratītir iti sa-dṛṣṭāntam upapādayati—


> **yad-arthena vināmuṣya**  
> **puṁsa ātma-viparyayaḥ |**  
> **pratīyata upadraṣṭuḥ**  
> **sva-śiraś-chedanādikaḥ** || [bhā.pu. 3.7.10]

**yad** yasyāḥ[^153] | māyayā hetor **arthena vinā** api | yadyapi tasya trikālam eva so’rtho nāsti, tathāpy **ātma-viparyaya** ātma-vismṛti-pūrvaka-parābhimānenāham eva tad-dharmīty evaṁ-rūpaḥ so’rthaḥ syāt | **upadraṣṭur** jīvasya | tṛtīyārthe ṣaṣṭhī | svapnāvasthāyāṁ jīvena **sva-śiraś-chedanādiko**’tīvāsambhavo’rthaḥ **pratīyate** | na hi tasya śiraś chinnaṁ, na tu vā sva-śiraś chedaṁ ko’pi paśyet | kintu bhagavan-māyaivānyatra-siddhaṁ tad-rūpam arthaṁ tasminn āropayatīti, māyā-mātraṁ tu kārtsnyenānabhivyakta-svarūpatvāt [ve.sū. 3.2.3] iti nyāyena ||

[^153]:
     yasya (jha, yādavapūra, krama-sandarbhaḥ)


**[92]**

ata eva śuddhasyāpi sato jīvasyaupādhikenaiva rūpeṇopādhi-dharmāpattir iti dṛṣṭāntāntareṇopapādayatīti—


> **yathā jale candramasaḥ**  
> **kampādis tat-kṛto guṇaḥ |**  
> **dṛśyate’sann api draṣṭur**  
> **ātmano’nātmano guṇaḥ || **[bhā.pu. 3.7.11] 

**yathā jale** pratibimbitasyaiva **candramaso** jalopādhi-kṛtaḥ **kampādi-guṇo** dharmo **dṛśyate** na tv ākāśa-sthitasya, tadvad **anātmanaḥ** prakṛta-rūpopādher dharmaḥ **ātmana** śuddhasya **asann** api "aham eva so’yam" ity āveśān māyayopādhi-tādātmyāpannāhaṅkārābhāsasya pratibimba-sthānīyasya tasya **draṣṭur** ādhyātmikāvasthasyaiva yadyapi syāt, tathāpi śuddho’sau tad-abhedābhimānena taṁ paśyatīty arthaḥ | tad uktam ekādaśe śrī-bhagavatā—


> nṛtyato gāyataḥ paśyan yathaivānukaroti tām |  
> evaṁ buddhi-guṇān paśyann anīho’py anukāryate ||** **[bhā.pu. 11.22.53] iti |

tathaivoktam—śuddho vicaṣṭe hy aviśuddha-kartuḥ  [bhā.pu. 5.11.12] iti | vi-śabdasya cātra tad-āveśa eva tātparyaṁ, tasmād bhagavato’cintya-svarūpāntaraṅga-mahā-prabala-śaktitvād bahiraṅgayā prabalayāpy acintyayāpi māyayāpi na spṛṣṭiḥ | jīvasya tu tayā spṛṣṭir iti siddhāntitam ||

|| 3.7 || śrī-śukaḥ || 85-92 ||

**[93.1]**

evaṁ sṛṣṭy-ādi-līlā-traye sāmānye yojite’pi punar viśeṣataḥ saṁśayya siddhāntaḥ kriyate sthūṇā-nikhanana-nyāyena | 

nanu pālana-līlāyāṁ ye ye’vatārās tathā tatraiva sva-prasāda-vyañjaka-smitābhaya-mudrādi-ceṣṭayā sura-pakṣa-pāto yuddhādi-ceṣṭayā daitya-saṁhāra ity-ādikā yā yā vā līlāḥ śrūyante, te ca tāś ca svayaṁ parameśvareṇa kriyante na vā ? 

ādye pūrva-pakṣas tad-avastha eva, pratyuta pakṣa-pātādinā vaiṣamyaṁ ca | ante teṣām avatārāṇāṁ tāsāṁ līlānāṁ ca na svarūpa-bhūtatā sidhyatīti sampratipatti-bhaṅgaḥ | 

**[93.2]**

atrocyate—satyaṁ viśva-pālanārthaṁ parameśvaro na kiñcit karoti, kintu svena sahaivāvatīrṇān vaikuṇṭha-pārṣadān tathādhikārika-devādy-antargatān tathā taṭasthān anyāṁś ca bhaktān ānandayituṁ svarūpa-śaktyāviṣkāreṇaiva nānāvatārān līlāś cāsau prakāśayati | tad uktaṁ pādme—[^154]


[^154]:
     na prāptam.


> muhūrtenāpi saṁhartuṁ śakto yadyapi dānavān |  
> mad-bhaktānāṁ vinodārthaṁ karomi vividhāḥ kriyāḥ ||  
> darśana-dhyāna-saṁsparśair matsya-kūrma-vihaṅgamāḥ |  
> svāny apatyāni puṣṇanti tathāham api padmaja || iti |

hari-bhakti-sudhodaye—


> nityaṁ ca pūrṇa-kāmasya janmāni vividhāni me |  
> bhakta-sarveṣṭa-dānāya tasmāt kiṁ te priyaṁ vada || [ha.bha.su. 14.31] iti |

tathā śrī-kuntī-devī-vacanaṁ ca—bhakti-yoga-vidhānārthaṁ kathaṁ paśyema hi striyaḥ [bhā.pu. 1.8.20] iti | atra bhakti-yoga-vidhānārthaṁ tad-artham avatīrṇaṁ tvām iti ṭīkānumataṁ ca| śrī-brahma-vacanaṁ ca—


> prapañcaṁ niṣprapañco’pi viḍambayasi bhūtale |  
> prapanna-janatānanda-sandohaṁ prathituṁ prabho || [bhā.pu. 10.14.37]

svarūpa-śaktyaivāviṣkāraś ca śrī-brahmaṇaiva darśitaḥ—eṣa prapanna-varado ramayātma-śaktyā yad yat kariṣyati gṛhīta-guṇāvatāraḥ [bhā.pu. 3.9.23] ity-ādinā | _gṛhītā guṇāḥ_ kāruṇyādayo yatra tathābhūto’_vatāro_ yasyety arthaḥ |

tad evaṁ bhaktānandārtham eva tān prakaṭayatas tasyānanusaṁhitam api sura-pakṣa-pātādi-viśva-pālana-rūpaṁ tan-māyā-kāryaṁ svata eva bhavati | loke yathā kecid bhaktāḥ parasparaṁ bhagavat-prema-sukhollāsāya militāḥ, tad-anabhijñān api kāṁścin mārdaṅgikādīn saṅgṛhya tad-guṇa-gānānandenonmattavan nṛtyanto viśveṣām evāmaṅgalaṁ ghnanti, maṅgalam api vardhayantīti | tad uktaṁ, vāg gad-gadā ity-ādau, mad-bhakti-yukto bhuvanaṁ punāti [bhā.pu. 11.14.24][^155] iti| 

[^155]:
     vāg gadgadā dravate yasya cittaṁ
    rudaty abhīkṣṇaṁ hasati kvacic ca |
    vilajja udgāyati nṛtyate ca
    mad-bhakti-yukto bhuvanaṁ punāti ||


evam evoktam—


> sṛṣṭy-ādikaṁ harer naiva prayojanam apekṣya tu |  
> kurute kevalānandād yathā martyasya nartanam || [nārāyaṇa-saṁhitā] iti |

**[93.3]**

na ca vaktavyaṁ svena teṣāṁ tair api svasyānandane svatas tṛptatā-hāniḥ syāt, tathānyān parityajya ca teṣām evānandane vaiṣamyāntaram api syād iti | tatrādye viśuddhorjita-sattva-tanum āśrite’pi muni-jane svatas tṛpti-parākāṣṭhāṁ prāpto bhakta-vātsalya-darśanāt tad-anucara evāsau guṇo na tu tat-pratighātīti labhyate | yathā sarvān munīn prati śrī-parīkṣid-vākyam—


> nehātha nāmutra ca kaścanārtha  
> ṛte parānugraham ātma-śīlam | [bhā.pu. 1.19.23]

tathā jaḍa-bharata-caritādau—sindhu-pataya ātma-satattvaṁ vigaṇayataḥ parānubhāvaḥ parama-kāruṇikatayopadiśya [bhā.pu. 5.13.24] ity-ādi,

śrī-nārada-pūrva-janmani—cakruḥ kṛpāṁ yadyapi tulya-darśanāḥ; śuśrūṣamāṇe munayo’lpa-bhāṣiṇi [bhā.pu. 1.5.24] iti ca, 

tathā śrī-kuntī-stave—


> namo’kiñcana-vittāya nivṛtta-guṇa-vṛttaye |  
> ātmārāmāya śāntāya kaivalya-pataye namaḥ || [bhā.pu. 1.8.27]

akiñcanā bhaktā eva vittaṁ sarvasvaṁ yasya iti ṭīkā ca | tato’nyathā[^156] cākṛtajñatā-doṣaś ca nirdoṣe bhagavaty āpatati |

[^156]:
     tac cānyathā (ṅa, ja)


**[93.4]**

tataḥ siddhe tathā-vidhasyāpi bhakta-vātsalye bhaktānāṁ duḥkha-hānyā sukha-prāptyā vā svānando bhavatīty āyātam eva | 

kiṁ ca, parama-sāra-bhūtāyā api svarūpa-śakteḥ sāra-bhūtā hlādinī nāma yā vṛttiḥ, tasyā eva sāra-bhūto vṛtti-viśeṣo bhaktiḥ, sā ca raty-apara-paryāyā bhaktir bhagavati bhakte ca nikṣipta-nijobhaya-koṭiḥ sarvadā tiṣṭhati | ata evoktaṁ bhagavān bhakta-bhaktimān [bhā.pu. 10.86.59] iti | tasmād bhaktasthayā tayā bhagavatas tṛptau, na svatas tṛptitā-hāniḥ | pratyuta śaktitvena svarūpato bhinnābhinnāyā api tasyāḥ, ye yathā māṁ prapadyante tāṁs tathaiva bhajāmy aham [gītā 4.11] iti nyāyena bhakta-citta-sphuritāyā bheda-vṛtter iva sphuraṇāt, bhagavato māṁ hlādayaty asya bhaktir iti, ānanda-camatkārātiśayaś ca bhavati | śakti-tadvator bheda-mate’pi viśiṣṭasyaiva svarūpatvaṁ sampratipannam |

tad etat sarvam abhipretya bhaṇitaṁ durvāsasaṁ prati śrī-viṣṇunā—


> ahaṁ bhakta-parādhīno hy asvatantra iva dvija |  
> sādhubhir grasta-hṛdayo bhaktair bhakta-jana-priyaḥ ||  
> nāham ātmānam āśāse mad-bhaktaiḥ sādhubhir vinā |  
> śriyaṁ cātyantikīṁ brahman yeṣāṁ gatir ahaṁ parā ||  
> ye dārāgāra-putrāpta- prāṇān vittam imaṁ param |  
> hitvā māṁ śaraṇaṁ yātāḥ kathaṁ tāṁs tyaktum utsahe ||  
> mayi nirbaddha-hṛdayāḥ sādhavaḥ sama-darśanāḥ |  
> vaśe kurvanti māṁ bhaktyā sat-striyaḥ sat-patiṁ yathā ||  
> mat-sevayā pratītaṁ te sālokyādi-catuṣṭayam |  
> necchanti sevayā pūrṇāḥ kuto’nyat kāla-viplutam ||  
> sādhavo hṛdayaṁ mahyaṁ sādhūnāṁ hṛdayaṁ tv aham |  
> mad anyat te na jānanti nāhaṁ tebhyo manāg api || [bhā.pu. 9.4.63-68] iti |

atra _ye dārāgāra-_ iti trayam akṛtajñatā-nivāraṇe _sādhavo hṛdayaṁ mahyam_ iti svatas tṛpti-parihāre | bhakteḥ svarūpa-śakti-sāra-hlādinī-sāratve ca _ahaṁ bhakta-parādhīna_ iti dvayam | tatraiva bhakteṣv api bhakti-rūpeṇa tat-praveśe sati viśeṣato _mat-sevayā pratītam_ ity api jñeyam | tato na prāktano doṣaḥ | 

**[93.5]**

dvitīye’py evam ācakṣmahe | parānandane pravṛttir dvidhā jāyate—parato nijābhīṣṭa-sampattyai, kvacit tad-abhīṣṭa-mātra-sampattyai ca | tatra prathamo nātrāpy ayuktaḥ svātmārtha-mātratayā kutrāpi pakṣa-pātābhāvāt | atrottara-pakṣe para-sukhasya para-duḥkhasya cānubhavenaiva parānukūlyenaiva pravṛttīcchā jāyate, na tu yat-kiñcij-jñāna-mātreṇa, cittasya para-duḥkhāsparśe kṛpā-rūpa-vikārāsambhavāt | 


> yathā kaṇṭaka-viddhāṅgo jantor necchati tāṁ vyathām |   
> jīva-sāmyaṁ gato liṅgair na tathāviddha-kaṇṭakaḥ || [bhā.pu. 10.10.14] iti nyāyāt |

tataś ca sadā paramānandaika-rūpe’pahata-kalmaṣe bhagavati prākṛtasya sukhābhidha-duḥkhasya prasiddha-duḥkhasya ca sūrye pecaka-cakṣur jyotiṣa iva tamasa iva cātyantābhāvāt tat-tad-anubhavo nāsty eva | 

yat tu bhagavati duḥkha-sambandhaṁ parijihīrṣanto’pi kecid evaṁ vadanti—tasmin duḥkhānubhava-jñānam asty eva | tac ca parakīyatvenaiva bhāsate, na tu svīyatveneti | tad api ghaṭṭa-kuḍyāṁ prabhātam | duḥkhānubhavo nāma hy antaḥ-karaṇe duḥkha-sparśaḥ, sa ca svasmād bhavatu, parasmād veti, duḥkha-sambandhāviśeṣāt | asarvajñatā-doṣaś ca sūrya-dṛṣṭāntenaiva parihṛtaḥ, pratyuta guṇatvenaiva darśitaś ca | tasmāt tasmin yat kiñcid duḥkha-jñānam astu, duḥkhānubhavas tu nāsty eva | yata eva kartum akartum anyathā-kartuṁ samarthe parama-karuṇā-maya-nicaya-śiromaṇau tasmin virājamāne’py adyāpi jīvāḥ saṁsāra-duḥkham anubhavantīty atra nairghṛṇya-parihāraś ca bhavati | yat tu bhaktānāṁ sukhaṁ tat tasya bhakti-rūpam eva, tathā teṣāṁ duḥkhaṁ bhagavat-prāpty-antarāyeṇaiva bhavati, tatra cādhikā bhagavaty eva cittārdratā jāyate, sā ca bhaktir eveti |

kvacid gajendrādīnām api prākṛta eva duḥkhe "sa eva mama śaraṇam" ity-ādinā tathaiva bhaktir udbhūtaiveti | kvacid yamalārjunādiṣu śrī-nāradādi-bhaktānāṁ bhaktiḥ sphuṭaiveti ca sarvathā dainyātmaka-bhakta-bhakty-anubhava eva taṁ karuṇayati, na tu prākṛtaṁ duḥkhaṁ, yogye kāraṇe saty ayogyasya kalpanānaucityāt, duḥkha-sad-bhāvasyaiva kāraṇatve sarva-saṁsārocchitteḥ |

atha tasya paramparā-kāraṇatvam asty eva cet—astu, na kāpi hānir iti | tasmād ubhayathā bhaktānandane tad-bhakty-anubhava eva bhagavantaṁ pravartayatīti siddham | 

tata etad uktaṁ bhavati—yady anyasya sukha-duḥkham anubhūyāpi tat-tat-parityāgenetarasya sukhaṁ duḥkha-hāniṁ vā sampādayati, tadaiva vaiṣamyam āpatati | śrī-bhagavati tu prākṛta-sukha-duḥkhānubhavābhāvān na tad āpatati, yathā kalpa-tarau | tad uktaṁ śrīmad-akrūreṇa—


> na tasya kaścid dayitaḥ suhṛttamo  
> na cāpriyo dveṣya upekṣya eva vā |  
> tathāpi bhaktān bhajate yathā tathā  
> sura-drumo yadvad upāśrito’rthadaḥ || [bhā.pu. 10.38.22] iti |

atra bhaktād anya eva **kaścid** iti jñeyam | kaḥ paṇḍitas tvad-aparaṁ śaraṇaṁ samīyād bhakta-priyād ṛta-giraḥ suhṛdaḥ kṛtajñāt [bhā.pu. 10.48.26] ity etat tad-vākyenaiva tat-priyatva-prokteḥ | śrī-mahādevenāpy uktam—


> na hy asyāsti priyaḥ kaścin nāpriyaḥ svaḥ paro’pi vā |  
> ātmatvāt sarva-bhūtānāṁ sarva-bhūta-priyo hariḥ ||  
> tasya cāyaṁ mahā-bhāgaś citraketuḥ priyo’nugaḥ |  
> sarvatra sama-dṛk śānto hy ahaṁ caivācyuta-priyaḥ || [bhā.pu. 6.17.33-34]

tathoktaṁ śrī-prahlādenāpi—


> citraṁ tavehitam aho’mita-yogamāyā-  
> līlā-visṛṣṭa-bhuvanasya viśāradasya |  
> sarvātmanaḥ samadṛśo’viṣamaḥ svabhāvo  
> bhakta-priyo yad asi kalpataru-svabhāvaḥ || [bhā.pu. 8.23.8] iti |

arthaś ca—yat tvaṁ _bhakta-priyo’si_ so’pi _samadṛśas_ tava _svabhāvo’viṣamaḥ_ viṣamo na bhavati | tatra hetu-garbha-viśeṣaṇaṁ—_kalpataru-svabhāva_ iti | tasmād viṣama-svabhāvatayā pratīte’pi tvayy avaiṣamyam ity atīva _citram_ iti | 

athavā, paratrāpi kalpa-vṛkṣādi-lakṣaṇe samāna evāśrayaṇīye vastuni bhakta-pakṣa-pāta-rūpa-vaiṣamya-darśanāt tad vaiṣamyam api samasyaiva svabhāva ity labdhe tad-aparihāryam eveti siddhāntayitavyam | tataś ca viṣama-svabhāva ity evaṁ vyākhyeyam | tathā pūrvatrāpi _bhaktān bhajate_  [bhā.pu. 10.38.22] iti vaiṣamya eva yojanīyam iti | vastutas tu śrī-bhagavaty acintyam aiśvaryam eva mukhyas tad-avirodhe hetuḥ | yad uktam—namo namas te’stv ṛṣabhāya sātvatām [bhā.pu. 2.4.14] ity-ādau dvitīyasya caturthe | ṭīkāyām—tad evaṁ vaiṣamya-pratītāv apy adoṣatvāyācintyam aiśvaryam āha iti | tad uktaṁ śrī-bhīṣmeṇa—


> sarvātmanaḥ sama-dṛśo hy advayasyānahaṅkṛteḥ |   
> tat-kṛtaṁ mati-vaiṣamyaṁ niravadyasya na kvacit ||  
> tathāpy ekānta-bhakteṣu paśya bhūpānukampitam |  
> yan me’sūṁs tyajataḥ sākṣāt kṛṣṇo darśanam āgataḥ || [bhā.pu. 1.9.21-22] iti |

tathā śrī-bhagavatā—


> samo’haṁ sarva-bhūteṣu na me dveṣyo’sti na priyaḥ  
> ye bhajanti tu māṁ bhaktyā mayi te teṣu cāpy aham || [gītā 9.29] iti |

tad evaṁ tat-tad-adoṣe[^157] bhakta-pakṣa-pātasya svarūpa-śakti-sāra-bhūtatve bhakta-vinodārtham eva svarūpa-śaktyaiva svayam eva ca tat-tad-avatāra-līlāḥ karoti bhagavān, tato viśva-pālanaṁ tu svayam eva sidhyatīti sthite, na vaidura-praśnas tad-avasthaḥ | atra devādīnāṁ prākṛtatayā taiḥ saha līlāyāṁ[^158] svatas tṛptatā-hānis teṣu tad-aṁśāveśādi-svīkāreṇāgre [§] parihartavyā | 

[^157]:
     tat-tad-doṣe (jha, yādavapūra)


[^158]:
     līlayā (ga, cha)


**[93.6]**

tathā na cāvatārādīnāṁ svarūpa-śakty-ātmatā-hāniḥ | tathā bhakta-vinodaika-prayojanaka-svaira-līlā-kaivalyena[^159] cānyatra rāga-dveṣābhāvān na vaiṣamyam api, pratyuta pitta-dūṣita-jihvānāṁ khaṇḍād vairasya iva tasmān nigrahe’py anubhūyamāne teṣāṁ duṣṭatādi-kṣapaṇa-lakṣaṇaṁ hitam eva bhavati | atra,

[^159]:
     prayojanakasyaiva līlā-kaivalyena (ṅa, ja)



> na hy asya janmano hetuḥ karmaṇo vā mahīpate |   
> ātma-māyāṁ vineśasya parasya draṣṭur ātmanaḥ |   
> yan mayā ceṣṭitaṁ puṁsaḥ sthity-utpatty-apyayāya hi |   
> anugrahas tan-nivṛtter ātma-lābhāya ceṣyate || [bhā.pu. 9.24.57-58]

iti navamāntastha-śrī-śuka-vākyānusāreṇa pralaye līnopādher jīvasya dharmādy-asambhavād upādhi-sṛṣṭy-ādinā, dharmādi-sampādanenānugraha iti tadīya-ṭīkānusāreṇa ca | tathā, 


> loke bhavān jagati naḥ kalayāvatīrṇaḥ   
> sad-rakṣaṇāya khala-nigrahaṇāya cānyaḥ |   
> kaścit tadīyam abhiyāti nideśam īśa  
> kiṁ vā janaḥ sva-kṛtam ṛcchati tan na vidmaḥ || [bhā.pu. 10.70.27] 

iti jarāsandha-baddha-rāja-vṛnda-nivedane’pi īśvare, _tvayi sad-rakṣaṇārtham_ _avatīrṇe’pi_ ced asmākaṁ duḥkhaṁ syāt, tarhi _kim anyaḥ kaścij_ jarāsandhādis tvad-ājñām api laṅghayati, _kiṁ ca_ tvayā vakṣyamāṇo’pi _janaḥ_ sva-karma-duḥkhaṁ prāpnotīty eveti _na vidmaḥ_ | na caitad ubhayam api yuktam iti bhāvaḥ | iti tadīya-ṭīkānusāreṇa ca līlāyāḥ svairatve’pi durghaṭanī māyaiva tadā tadā devānusarādīnāṁ tat-tat-karmodbodha-sandhānam api ghaṭayati | yayā[^160] sva-sva-karmaṇā pṛthag eva ceṣṭamānānāṁ jīvānāṁ ceṣṭā-viśeṣāḥ paraspara-śubhāśubha-śakunatayā ghaṭitā bhavatīty ādikaṁ loke’pi dṛśyate | yatra tu kvacid eṣā tal-līlā-javam anugantuṁ na śaknoti, tatraiva parameśituḥ svairatā vyaktībhavati | yathā—

[^160]:
     yathā (ga, yādavapūra)



> guru-putram ihānītaṁ nija-karma-nibandhanam |  
> ānayasva mahārāja mac-chāsana-puraskṛtaḥ || [bhā.pu. 10.45.45]

iti yama-viṣayaka-śrī-bhagavad-ādeśādau | tataś ca tasyātivirala-pracāratvān na sarvatra kṛta-hāny-akṛtābhyāgama-prasaṅgaś ca | 

atha yadi kecid bhaktānām eva dviṣanti, tadā tadā bhakta-pakṣa-pātāntaḥpātitvād bhagavatā svayaṁ tad-dveṣe’pi na doṣaḥ, pratyuta bhakta-viṣayaka-tad-rateḥ poṣakatvena hlādinī-vṛtti-bhūtānandollāsa-viśeṣa evāsau | yena hi dveṣeṇa pratipada-pronmīlat-sāndrānanda-vaicitrī-samatirikta-bhakti-rasa-marusthala-brahma-kaivalyāpādāna-rūpatvena tadīya-bhakti-rasa-mahā-pratiyogitayā tato’nyathā duścikitsatayā ca tatrocitam | tad-uttha-bhagavat-tejasā tat-svarūpa-śakter api tiraskāreṇa dhvaṁsābhāva-tulyam,[^161] svargāpavarga-narakeṣv api tulyārtha-darśinaḥ [bhā.pu. 6.17.28] iti nyāyenānyeṣām atīva duḥsahaṁ, teṣām api kāmukānāṁ nikāmam anabhīṣṭam uddaṇḍa-daṇḍa-viśeṣaṁ kurvaty eva bhagavati tasya sarva-hita-paryavasāyi-cāritra-svabhāvatvād eva tat-tad-durvāra-durvāsanā-mayāśeṣa-saṁsāra-kleśa-nāśo’pi bhavati | 

[^161]:
     -tulyatvam (yādavapūra)


yaḥ khalv abhedopāsakānām atikṛcchra-sādhyaḥ puruṣārthaḥ kvacic ca paramārtha-vastv-abhijñānāṁ naraka-nirviśeṣaṁ teṣāṁ kāmināṁ tu nikāmam abhīṣṭaṁ viṭ-kīṭānām ivāmedhyaṁ svarga-viśeṣaṁ tebhyo dadāti, sa parameśvaraḥ | 

ata evoktaṁ nāgapatnībhiḥ—ripoḥ sutānām api tulya-dṛṣṭer dhatse damaṁ phalam evānuśaṁsan [bhā.pu. 10.16.33] ity arthaḥ | _damam_ iti yato dama apīty arthaḥ | yat tu pūtanādāv uttama-bhakta-gatiḥ śrūyate, tad-bhaktānukaraṇa-māhātmyenaiveti tatra tatra spaṣṭam eva, yathā sad-veṣād api pūtanāpi sakulā [bhā.pu. 10.14.35] ity-ādi |

atha yadi kecid bhaktā eva santo bhaktāntareṣu kathañcid aparādhyanti, tadā tenaivāparādhena bhakteṣu bhagavati ca vivartamānaṁ dveṣa-bāḍavānala-jvālā-kalāpam anubhūya cirāt kathañcit punaḥ sad-veṣeṇāpi bhagavat-saṁsparśādinā sa-parikare tad-aparādha-doṣe vinaṣṭe sva-padam eva prāpnuvanti, na tu brahma-kaivalyam, bhakti-lakṣaṇa-bījasyānaśvara-svabhāvatvāt | teṣu bhagavataḥ krodhaś ca bāleṣu mātur iveti | tasmāt sarvaṁ samañjasam |

tathā hi śrī-rājovāca—


> **samaḥ priyaḥ suhṛd brahman **  
> **bhūtānāṁ bhagavān svayam |**  
> **indrasyārthe kathaṁ daityān **  
> **avadhīd viṣamo yathā || **[bhā.pu. 7.1.1]

paramātmatvena **samaḥ suhṛt** hita-kārī, **priyaḥ** prīti-viṣayo bhagavān | evaṁ sati sāmyenaivopakartavyatvena prīti-viṣayatvena, na ca sarveṣv eva prāpteṣu **kathaṁ viṣama iva daityān avadhīt** ? viṣamatvam upalakṣaṇam | asuhṛdi vā priya iva ceti ||

**[94]**

kiṁ ca, yasya yaiḥ prayojanaṁ sidhyati, sa tat-pakṣapātī bhavati | yebhyo bibheti, tān dveṣeṇa hanti, na tu tad atrāstīty āha—


> **na hy asyārthaḥ sura-gaṇaiḥ **  
> **sākṣān niḥśreyasātmanaḥ |**  
> **naivāsurebhyo vidveṣo **  
> **nodvegaś cāguṇasya hi ||** [bhā.pu. 7.1.2]

niḥśreyasaṁ paramānandaḥ ||

**[95]**

ataḥ—


> **iti naḥ sumahā-bhāga **  
> **nārāyaṇa-guṇān prati |**  
> **saṁśayaḥ sumahān jātas **  
> **tad bhavāṁś chettum arhati ||** [bhā.pu. 7.1.3]

**guṇān** anugraha-nigrahādīn **prati** tat-tat-**saṁśayam** ||

> 

**[96]**

atra śrī-ṛṣir uvāca—


> **sādhu pṛṣṭaṁ mahārāja **  
> **hareś caritam adbhutam |**  
> **yad bhāgavata-māhātmyaṁ **  
> **bhagavad-bhakti-vardhanam || **[bhā.pu. 7.1.4]

he **mahārāja** ! idaṁ yat **pṛṣṭaṁ** tat **sādhu** suvicāritam eva | kintu **hareś caritam adbhutam** apūrvam, avaiṣamye’pi viṣamatayā pratīyamānatvena vicārātītatvāt | **yad** yatra hareś caritre **bhagavad-bhakti-vardhanaṁ** **bhāgavata-māhātmyaṁ** bhāgavatānāṁ prahlādopalakṣita-bhakta-vṛndānāṁ māhātmyaṁ vartate | anena bhāgavatārtham eva sarvaṁ karoti bhagavān, na tv anyārtham ity asyaivārthasya paryavasānaṁ bhaviṣyatīti vyañjitam | ṭīkā ca—


> sva-bhakta-pakṣa-pātena tad-vipakṣa-vidāraṇam |   
> nṛsiṁham adbhutaṁ vande paramānanda-vigraham || ity eṣā |

**[97]**

ato—


> **gīyate paramaṁ puṇyam**  
> **ṛṣibhir nāradādibhiḥ |**  
> **natvā kṛṣṇāya munaye**  
> **kathayiṣye hareḥ kathām ||** [bhā.pu. 7.1.5]

**paramaṁ puṇyaṁ** yathā syāt tathā yā **gīyate** tāṁ **kathām** iti yat-tador adhyāhāreṇānvayaḥ | atra ca tair gīyamānatvena bhaktaika-sukha-prayojanatvam eva vyañjitam ||

**[98]**

tatra tatra tāvad vyañjitārthānurūpam eva praśnasyottaram āha—


> **nirguṇo’pi hy ajo’vyakto**  
> **bhagavān prakṛteḥ paraḥ |**  
> **sva-māyā-guṇam āviśya**  
> **bādhya-bādhakatāṁ gataḥ ||** [bhā.pu. 7.1.6]

yasmāt prakṛteḥ paraḥ, tasmān **nirguṇaḥ** prākṛta-guṇa-rahitaḥ | tata eva **ajo** nitya-siddhaḥ| tata eva ca **avyaktaḥ,** prākṛta-dehendriyādi-rahitatvān nānyena vyajyate iti svayaṁ-prakāśa-dehādir ity arthaḥ | tataś ca prakṛti-guṇottha-rāga-dveṣādi-rahitaś ceti bhāvaḥ | evam evam-bhūto’pi **sveṣu** bhakteṣu yā **māyā** kṛpā tatrocito yo **guṇo** līlā-kautuka-maya-viśuddhorjita-sattvākhyaḥ, tam **āviśya** ālambya **bhagavān** nityam eva prakāśita-ṣaḍ-guṇaiśvaryaḥ san, etad apy upalakṣaṇaṁ kadācid ity ādau jātaḥ san, lokendriyeṣu vyakto’pi san, **bādhya-bādhakatāṁ gataḥ,** nija-dṛṣṭi-pathe’pi sthātum asamartheṣu atikṣudreṣu devāsurādiṣu sva-sāhāyya-pratiyoddhṛtva-sampādanāya svayaṁ sañcāritaṁ kiñcit tad-aṁśa-lakṣaṇam eva tejaḥ samāśritya bādhyatāṁ bādhakatāṁ ca gataḥ | yuddha-līlā-vaicitryāya pratiyoddhṛṣu tadānīṁ svasmin prakāśyamānād api tejaso’dhikaṁ tejo’ṁśaṁ sañcārya bādhyatāṁ parājayaṁ, kadācit tu tasmān nūnaṁ sañcārya bādhakatāṁ jayaṁ prāpta ity arthaḥ | syāt kṛpā-dambhayor māyā iti viśva-prakāśaḥ | 

atra saty apy arthāntare bhāgavatānugraha-prayojanatvenaivopakrāntatvād upasaṁhariṣyamāṇatvāc ca gati-sāmānyāc ca chala-maya-māyayā tat-tat-kartṛtve’py adhika-doṣāpātāc ca tan nāpekṣate | tasmād bhakta-vinodaika-prayojanaka-svaira-līlā-kaivalyenānyatra rāga-dveṣābhāvān nātra vaiṣamyam iti bhāvaḥ | ata eva bādhyatām api yātīti bādhakatayā sahaivoktam | tathā nija-svarūpa-śakti-vilāsa-lakṣaṇa-līlāviṣkāreṇa sarveṣām eva hitaṁ paryavasyatīti suhṛttvādikaṁ ca nāpayātīti dhvanitam || 

**[99]**

atha kathaṁ so’pi viśuddha-sattvākhyo guṇaḥ prākṛto na bhavati ? kadā vā kutra taṁ vīryātiśayaṁ sañcārayati ? kathāṁ vā kṛta-hānya-kṛtābhyābhyāgama-prasaṅgo na bhavati ? ity ādikam āśaṅkyāha dvābhyām—[^162]


[^162]:
     atra ślokāvataraṇikāyāṁ krama-sandarbhe, ka, kha, ga, cha-karalipiṣu ca adhikaḥ pāthaḥ, yathā—"tasya bādhya-bādhakatāṁ vyavasthāpayati dvābhyām | ye tu tat trayaḥ sattvādayo guṇās teṣu na tadīyatvaṁ, na tad-āveśaḥ, na ca sadaikāvasthātvaṁ, yataḥ pūrvatra padye tasya guṇasyānyatamatva-darśanāya sveti āviśyeti ca viśiṣya sva-māyā-guṇam āviśyety uktam, na tu māyā-gunam upādhāyety āha—sattvam ity ardhakena |"


> **sattvaṁ rajas tama iti prakṛter nātmano guṇāḥ |**  
> **na teṣāṁ yugapad rājan hrāsa ullāsa eva vā ||** [bhā.pu. 7.1.7]

**sattvādayo guṇāḥ prakṛter** eva **nātmanaḥ** | ātmanaḥ parameśvarasya tasya tu ye sarve’pi nityam evollāsino guṇāḥ, te tu te na bhavantīty arthaḥ | tad uktam—


> sattvādayo na santīśe yatra ca prākṛtā guṇāḥ |   
> sa śuddhaḥ sarva-śuddhebhyaḥ pumān ādyaḥ prasīdatu || [vi.pu. 1.9.44] iti |   
> hlādinī sandhinī samvit tvayy ekā sarva-saṁsthitau |   
> hlāda-tāpa-karī miśrā tvayi no guṇa-varjite || [vi.pu. 1.12.69] iti ca[^163] |

[^163]:
     mūle etau ślokau pratīkena uddhṛtau, atra pūrṇa-rūpeṇaiva sanniviṣṭau.


yasmān nātmanas te, tasmād eva **yugapat hrāsa** **eva vā ullāsa** eva vā **nāsti**, kintu vikāritvena parasparam abhyupamarditvāt[^164] kasyacit kadācit hrāsaḥ, kasyacit kadācid ullāso bhavatīty arthaḥ ||

[^164]:
     upamardyatvāt (jha, yādavapūra); upamardy-upamardyatvāt (krama-sandarbha)


**[100]**

tataś ca devādīnāṁ tat-sāhāyye surādīnāṁ ca tad-yuddhe yogyatāṁ darśayati | tathā sattvādy-ullāsa-kāle tal-līlāyās tad-adhīnatvam iva yat pratīyate, tad anuvadan pariharati—


> **jaya-kāle tu sattvasya devarṣīn rajaso’surān | **  
> **tamaso yakṣa-rakṣāṁsi tat-kālānuguṇo’bhajat ||** [bhā.pu. 7.1.8]

**sattvasya jaya-kāle devān ṛṣīṁś** ca **abhajat** bhajati bhagavān tat-prakṛti-tat-tad-deheṣu[^165] sattvopādhikaṁ nija-tejaḥ sañcārayati, yena ca tān sahāyamānān karotīty arthaḥ | evaṁ **rajaso** jaya-kāle asureṣu raja-upādhikaṁ, **tamaso** jaya-kāle yakṣa-rakṣaḥsu tama-upādhikam iti yojanīyam, tataś ca yena tān yakṣādīn[^166] pratiyoddhṝn kurvan devādīn parājitān karoti, svam api tathā darśayatīty arthaḥ | tad evaṁ bhakta-rasa-poṣa-līlā-vaicitryāya bādhya-bādhakatāṁ yātīti darśitam | yac ca kṣīroda-mathane śrūyate—

[^165]:
     tat-prakṛti- iti nāsti yādavapūra-saṁskaraṇe, krama-sandarbhe vā.


[^166]:
     asurādīn (ga)



> tathā surāṇ āviśad āsureṇa   
> rūpeṇa teṣāṁ bala-vīryam īrayan |   
> uddīpayan deva-gaṇāṁś ca viṣṇur   
> devena nāgendram abodha-rūpaḥ || [bhā.pu. 8.7.11] iti |

atrāpi tad-vaicitryārtham eva tathā tat-tad-āveśas tasyeti labhyate | 

nanv āyātā tasya tat-tad-guṇodbodhaka-kāla-pāravaśyena svaira-līlā-hāniḥ | tataś ca guṇa-sambandhātiśaye vaiṣamyādikaṁ ca spaṣṭam evety āśaṅkyāha—**tat-kālānuguṇa** iti | teṣāṁ sattvādīnāṁ kāla evānuguṇo yasya saḥ, bhagavac-charaṇa itivat samāsaḥ | svairam eva krīḍati tasmin nityam eva tad-anugatikayā māyayā yayā tad-anusāreṇaivānādi-siddha-pravāhaṁ taṁ taṁ jagat-karma-samudāyaṁ prerya, sva-vṛtti-viśeṣa-rūpatvena pravartyamānaḥ sattvādi-guṇānāṁ kāla eva tad-adhīno bhavatīty arthaḥ | 

kālasya māyā-vṛttitvam udāhṛtaṁ kālo daivam [bhā.pu. 10.63.26, §53] ity-ādau, tvan-māyaiṣā iti | yad vā, teṣāṁ kālo’pi sadānugato bhaktānugraha-mātrārtha-svaira-ceṣṭātmaka-prabhāva-lakṣaṇo guṇo yasya sa ity arthaḥ | tato’pi tac-ceṣṭānusāreṇaiva māyayā tat-tat-pravartanam iti bhāvaḥ | yad uktam—


> yo’yaṁ kālas tasya te’vyakta-bandho   
> ceṣṭām āhuś ceṣṭate yena viśvam || [bhā.pu. 10.3.26, bha.saṁ. §27] iti |

tathā cobhayathāpi na pāravaśyam ity āyātam | ittham eva śrī-kapila-devo’pi—yaḥ kālaḥ pañca-viṁśakaḥ [bhā.pu. 3.26.15] iti, prabhāvaṁ pauruṣaṁ prāhuḥ kālam eke yato bhayam [bhā.pu. 3.26.16] iti ca | tatra māyā-vyaṅgyatva-puruṣa-guṇatva-lakṣaṇa-mata-dvayam upanyastavān | atra tasya ceṣṭā prabhāvasya bhakta-vinodāyaiva mukhyā pravṛttiḥ | guṇodbodhādi-kāryaṁ tu tatra svata eva bhavatīti tatra pravṛtty-ābhāsa eva | tataś ca pūrvo’ṁśaḥ svayam eveti svarūpa-śakter eva vilāsaḥ paras tad-ābhāsa-rūpa evety ābhāsa-śakter māyāyā evāntargataḥ | yo’yaṁ kāla  [bhā.pu. 10.3.26] ity-ādau, nimeṣādir ity-uktis tu dvayor abheda-vivakṣayaiveti jñeyam |

ata evaṁ[^167] vyākhyeyaṁ—yathā bhṛtyasyānugato bhṛtyo’nubhṛtyaḥ, tathātra prabhāva-lakṣaṇasya guṇasyānugata ābhāsa-rūpo guṇo’**nuguṇaḥ** | tathā ca teṣāṁ kālo’py anuguṇo na tu sākṣād guṇo yasyeti ||

[^167]:
     atra vā iti pāṭhyate purī-dāsena, na tu yādavapūra-saṁskaraṇe, na vā krama-sandarbhe vā-śabdaḥ prāpyate.


**[101]**

nanu teṣu teṣu tenāveśyamānaṁ tejaḥ kathaṁ na lakṣyate ? tatrāha—


> **jyotir-ādir ivābhāti saṅghātān na vivicyate | **  
> **vidanty ātmānam ātma-sthaṁ mathitvā kavayo’ntataḥ || **[bhā.pu. 7.1.9]

yadyapi teṣu teṣu nija-tejo’ṁśenāviṣṭo’sau **saṅghātāt** sammiśratvāt **na vivicyate** lokair vivektuṁ na śakyate, tathāpi **kavayo** viveka-nipuṇā **antato mathitvā** tasyāpi sāhāyyaṁ tenāpi yuddham ity ādikāsambhavārtha-niṣedhena vivicya, tad-aṁśena **ātmasthaṁ** tat-tad-ātmani praviṣṭam **ātmānam** īśvaraṁ **vidanti** jānanti | tatra hetu-garbho dṛṣṭāntaḥ—yasmāt tat-tejaḥ **jyotir-ādi**-padārtha **ivābhāti** draṣṭṛṣv iti viśeṣaḥ[^168] | 

[^168]:
     iti śeṣaḥ iti krama-sandarbhe.


ayam arthaḥ—yathā nedaṁ maṇes tejaḥ pūrvam adarśanāt, kintu tadātapa-saṁyogena sauraṁ teja evātra praviṣṭam iti sūrya-kāntādau tṛṇādi-dāhena[^169] tad-anubhaviṣu tadā bhāti | yathā ca pūrvavad eva vāyor ayaṁ gandhaḥ pārthiva eva praviṣṭa iti teṣv ābhāti, tathātrāpīti | 

[^169]:
     tūlādi-dāhena (jha, yādavapūra, krama-sandarbhaḥ).


athavā, nanv evaṁ tatra tatrāveśitaiḥ sva-tejobhir eva krīḍatīty āyātam ? kathaṁ tarhi tair api krīḍatīti dṛśyate ? tatrāha—**jyotir** iti | yathā cakṣur-ādi-jyotirbhiḥ svāṁśe rūpa-mātre’pi prakāśyamāne gandhādi-guṇa-pañcakā mṛd evāsau prakāśata iti pratīyate, yathā ca karṇādi-nabhasā svāṁśe śabda-mātre’pi gṛhyamāne dundubhir evāsāv iti pratīyate, tac ca tat-tad-guṇānāṁ saṁmiśratvād eva bhavati, na vastutaḥ | tathā **kavaya ātmānam** īśvaraṁ tat-tat-**saṅghāta**-sthatvenānyair aviviktam[^170] api **ātma-sthaṁ** svāṁśa-tejobhir eva krīḍantaṁ jānantīty arthaḥ ||

[^170]:
     -sthatvenānyair ajānanti viviktam iti krama-sandarbha-pāṭho labdhaḥ, purī-dāsa-sammataḥ pāṭhas tu "-sthatvenānyaiva viviktam" iti.


**[102]**

tad evaṁ yuddhādi-nija-līlābhir bhakta-vinodanam eva prayojanaṁ, viśva-pālanaṁ tu tataḥ svata eva siddhyatīty uktvā,[^171] sṛṣṭi-pralayayoḥ prakṛtīkṣaṇādāv api sarvāśaṅka-nirāsārtham atidiśan triṣv apy aviśeṣam āha—

[^171]:
     bhavatīty uktvā (jha, yādavapūra).



> **yadā sisṛkṣuḥ pura ātmanaḥ paro**  
> **rajaḥ sṛjaty eṣa pṛthak sva-māyayā |**  
> **sattvaṁ vicitrāsu riraṁsur īśvaraḥ**  
> **śayiṣyamāṇas tama īrayaty asau || **[bhā.pu. 7.1.10]

**yadā** yatra sva-ceṣṭā-lakṣaṇe kāle **eṣa** **paraḥ** parameśvaraḥ **sva-māyayā** bhakta-kṛpayā **ātmanaḥ puraḥ** prācīna-sṛṣṭi-gata-sādhaka-bhakta-rūpāṇi svasyādhiṣṭhānāni **sisṛkṣur** bhavati, prakṛtyā saha teṣu līneṣu āvirbhāvanārthām īkṣāṁ karoti, tadā **pṛthak** svarūpa-śakter itarāsau jīva-māyākhyā śaktiḥ pūrvavat tac-ceṣṭātmaka-prabhāvābhāsoddīptā **rajaḥ sṛjati,** svāṁśa-bhūtād guṇa-traya-sāmyād avyaktāt tad vikṣipati, udbodhayatīti vā | yad vā, pṛthaṅ-māyānugata eṣa kāla eva sṛjati tathā **asau**-padena ca kāla evocyate | 

atha **vicitrāsu** nānā-guṇa-vaicitrī-matīṣu tal-lakṣaṇāsu pūrṣu yadā [riraṁsuḥ] rantum icchur bhavati, tadāsau **sattvaṁ sṛjati**, yadā punas tābhir eva militvā **śayiṣyamāṇaḥ,** śayitum icchur bhavatīty arthaḥ, tadāsau **tamaḥ** sṛjatīti | tato bhakta-nimittam eva sarvā eva sṛṣṭy-ādi-kriyāḥ pravartante iti bhāvaḥ | yathāṅgīkṛtam ekādaśasya tṛtīye, sasarjoccāvacāny ādyaḥ sva-mātrātma-prasiddhaye [bhā.pu. 11.3.3] ity atra ṭīkā-kṛdbhir api—


> kim-arthaṁ **sasarja** ? **sva-mātrātma-prasiddhaye** | svaṁ mimīte pramimīte ya upāste sa sva-mātā | tasyātmano jīvasya prakṛṣṭāyai siddhaye || iti |

śayanam atra puruṣāvatārasya kadācit pralayodadhau yoga-nidrā, kadācid bhagavat-praveśo vā | yadyapi sarveṣv api jīveṣu antaryāmitayā parameśvaras tiṣṭhati, tathāpi tatrāsaṁsaktatvād asthita eva bhavati, tad-bhakteṣu tu samāsaktatvān na tatheti | na ca tat-saṅgādau tasyeccheti yathokta-vyākhyānam eva balavat | tathā ca śrī-bhagavad-upaniṣadaḥ—


> mat-sthāni sarva-bhūtāni na cāhaṁ teṣv avasthitaḥ |  
> na ca mat-sthāni bhūtāni paśya me yogam aiśvaram || [gītā 9.4-5] iti  
> ye bhajanti tu māṁ bhaktyā mayi te teṣu cāpy aham || [gītā 9.29] iti ca |

uktaṁ ca hari-bhakti-sudhodaye—


> bhaktānāṁ hṛdayaṁ śāntaṁ saśriyo me priyaṁ gṛham |  
> vasāmi tatra śobhaiva vaikuṇṭhākhyādi-varṇanā ||[^172] [ha.bha.su. 14.57] iti | 

[^172]:
     vastunā (ha.bha.su.)


**[103]**

evaṁ prasaṅgena sṛṣṭi-pralayāv api vyākhyāya punaḥ pālanam eva vyācakṣāṇaḥ prakaraṇam upasaṁharati sārdhena—


> **kālaṁ carantaṁ sṛjatīśa āśrayaṁ**  
> **pradhāna-pumbhyāṁ nara-deva satya-kṛt |**  
> **ya eṣa rājann api kāla īśitā**  
> **sattvaṁ surānīkam ivaidhayaty ataḥ |**  
> **tat-pratyanīkān asurān sura-priyo**  
> **rajas-tamaskān pramiṇoty uruśravāḥ ||** [bhā.pu. 7.1.11]

**satya-kṛt** svarūpa-śakti-vilāsenaiva svayaṁ paramārtha-satya-kriyāvirbhāvaka eva san, sva-ceṣṭā-rūpaṁ **kālaṁ sṛjati** vyañjayati | kiṁ kurvantaṁ ? **pradhāna-puṁbhyāṁ** carantaṁ,**[^173] **tat-tat-sambandhānāṁ sādhaka-bhaktānāṁ devādi-praviṣṭaṁ nija-tejo’ṁśānāṁ ca sāhāyya-hetor eva sṛjyamānatayā utpattyaivāvyakta-jīva-saṅghātābhyāṁ **carantam**, ata eva sannidhānenaiva tayos tat-tad-avasthānām **āśrayam** udbhava-hetuṁ ca | **nara-deva** iti sambodhanena yathā nijehayā mukhyam eva kāryaṁ kurvatas tava tayaivānyad api kṣudrataraṁ svayam eva sidhyati, tadvad ihāpīti bodhitam | 

[^173]:
     atra "carantam" iti krama-sandarbhe nāsti.


tato **ya eṣa** ceṣṭā-rūpaḥ **kālaḥ** sa **sattvaṁ **sattva-pradhānaṁ **surānīkam** **edhayatīva,** tata eva **tat-pratyanīkān** rajas-tamaḥ-pradhānān **asurān** **pramiṇoti** iva hinastīva, ye tu deveṣu bhaktā asureṣu bhakta-dveṣiṇas tān svayaṁ pālayati hinasti caiveti pūrvam evoktam | yasmāt tac-ceṣṭā-lakṣaṇasya kālasyaivaṁ vārtā, tasmād **īśitāpi** edhayatīva pramiṇotīva ceti | he **rājann** iti pūrvābhiprāyam eva |

nanu yadi ceśituḥ prayojanaṁ na bhavati, tarhi kathaṁ kadāpy asurān api sva-pakṣān vidhāya devair na yudhyeta ? tatrāha—**sura-priyaḥ,** sureṣu vartamānāḥ priyā bhaktā yasya saḥ | sattva-pradhāneṣu sureṣu prāyaśas teṣāṁ sarveṣām anugamanenaiva tasyānugamanam | kadācid bṛhaspaty-ādiṣu mahatsv aparādhe tu yeṣāṁ mālinyena suratvācchādanāt, teṣāṁ tasya caiteṣv ananugamanaṁ syād iti, jaya-kāle tu sattvasya [bhā.pu. 7.1.8] ity-ādy uktam iti bhāvaḥ |

nanu kathaṁ te’pi tān nānugacchanti ? tatrāha—**rajas-tamaskān** iti | atyanta-bhagavad-bahirmukhatā-karayos tayor guṇayor arocakatvād eveti bhāvaḥ | tarhy asau sadaivāsurāṇāṁ nigraham eva karotīty athāpy asāmañjasyam ity āśaṅkyāha—**uruśravāḥ,** vaireṇa yaṁ nṛpatayaḥ [bhā.pu. 11.5.48] iti, aho bakī yaṁ stana-kāla-kūṭaṁ [bhā.pu. 3.2.23] ity-ādibhir  uru sarvato vistṛtaṁ mahattamaṁ vā śravaḥ kīrtir yasya, sa teṣām apy anugrahaṁ karotīti bhāvaḥ || 

**[104]**

tad evaṁ siddhāntaṁ pradarśya, tatra sva-bhaktānugraha-mātra-prayojanas tat tat karoti pareśa iti pratijñātārthodāharaṇāya prahlāda-jaya-vijayādi-kṛpāyāḥ sūcakam itihāsa-viśeṣam āha—


> **atraivodāhṛtaḥ pūrvam **  
> **itihāsaṁ surarṣiṇā | **  
> **prītyā mahākratau rājan **  
> **pṛcchate’jāta-śatrave || **[bhā.pu. 7.1.12] ity-ādi | ṭīkaiva dṛśyā[^174] ||

[^174]:
     "tadānīṁ tayor na sura-pakṣa-pātena vadhaḥ, kintu brahma-śāpenāṣurīṁ yoniṁ prāptayor anugrahārtha eveti vaktum itihāsam upakṣipati—atraiveti | **atra** dveṣādi-rahitasyāpi daitya-vadhe nāradena **itihāsaḥ** prastāvitaḥ ||" ity eṣā śrīdhara-svāmināṁ ṭīkā | svayaṁ tu śrī-jīva-prabhupādair idaṁ krama-sandarbhe likhitam—"atra vidveṣādi-rāhityena bhaktānandanārthaṁ svaira-līlā-mātratve asurāṇām api parama-hita-paryavasāyaka-svabhāvatve ca | eva-kāreṇa siddhāntāntaraṁ vyāvartyate" iti ||


|| 7.1 || śrī-śukaḥ ||93-104||

**[105.1]**

tad evaṁ sarve'pi vaiṣamya-nairghṛṇye parihṛte | 

īśvaras tu parjanyavad draṣṭavya ity asya brahma-sūtra-nirgatārtha-nyāyasyāpy atraivāntarbhāva-siddheḥ | iti brahma-bhagavat-paramātmāno vivṛtāḥ | tad evaṁ trivyūhatvam eva vyākhyātam | kvacid vāsudevādi-caturvyūhāditvaṁ ca dṛśyate | sa ca bhedaḥ kasyacit kenacid abheda-vivakṣayā bheda-vivakṣayā ca nāyuktaḥ | tad uktaṁ mokṣa-dharme nārāyaṇīye—


> eka-vyūha-vibhāgo vā kvacid dvi-vyūha-saṁjñitaḥ |   
> tri-vyūhaś cāpi saṅkhyātaś catur-vyūhaś ca dṛśyate || [ma.bhā. 12.336.53] iti |

śrutiś ca—sa ekadhā bhavati dvidhā bhavati [chā.u. 7.26.2] ity-ādyā | 

atha pūrva-rītyā catur-vyūhatvādy-avisaṁvāditayā yad atra tri-vyūhatvaṁ, tatra prathama-vyūhasya śrī-bhagavata eva mukhyatvaṁ yat pratipādakatvenaivāsya śrī-bhāgavatam ity ākhyā| yathoktam—idaṁ bhāgavataṁ nāma purāṇaṁ brahma-sammitam [bhā.pu. 1.3.40] iti| tasya hi prādhānye ṣaḍ-vidhena liṅgena tātparyam api paryālocyate | 


> upakramopasaṁhārāv abhyāso’pūrvatā phalam |   
> arthavādopapattī ca liṅgaṁ tātparya-nirṇaye || ity ukta-prakāreṇa | 

tathā hi tāvad upakramopasaṁhārayor aikyena—


> **janmādy asya yato’nvayād itarataś cārtheṣv abhijñaḥ svarāṭ**  
> **tene brahma hṛdā ya ādi-kavaye muhyanti yat sūrayaḥ |**  
> **tejo-vāri-mṛdāṁ yathā vinimayo yatra tri-sargo’mṛṣā**  
> **dhāmnā svena sadā nirasta-kuhakaṁ satyaṁ paraṁ dhīmahi || **  
> <p style="text-align: right">
[bhā.pu. 1.1.1]</p>



> **kasmai yena vibhāsito’yam atulo jñāna-pradīpaḥ purā**  
> **tad-rūpeṇa ca nāradāya munaye kṛṣṇāya tad-rūpiṇā |**  
> **yogīndrāya tad-ātmanātha bhagavad-rātāya kāruṇyatas**  
> **tac chuddhaṁ vimalaṁ viśokam amṛtaṁ satyaṁ paraṁ dhīmahi || **

<p style="text-align: right">
[bhā.pu. 12.13.19]</p>


tatra purvasyārthaḥ | artho’yaṁ brahma-sūtrāṇām iti gāruḍokter asya mahā-purāṇasya brahma-sūtrākṛtrima-bhāṣyātmakatvāt prathamaṁ tad upādāyaivāvatāraḥ | tatra pūrvam, athāto brahma jijñāsā [ve.sū. 1.1.1] iti vyācaṣṭe—**tejo-vāri-mṛdām** ity-ādy-ardhena | yojanāyāṁ prāthamikatvād asya pūrvatvam |

tatra _brahma-jijñāsā_ iti vyācaṣṭe—**paraṁ dhīmahi** iti | **paraṁ** śrī-bhagavantaṁ **dhīmahi** dhyāyema | tad evaṁ mukta-pragrahayā yoga-vṛttyā bṛhattvād brahma yat sarvātmakaṁ, tad bahiś ca bhavati | tat tu nija-raśmy-ādibhyaḥ sūrya iva sarvebhyaḥ param eva svato bhavatīti mūla-rūpatva-pradarśanāya[^175] para-padena brahma-padaṁ vyākhyāyate | tac cātra bhagavān evety abhimataṁ, puruṣasya tad-aṁśatvāt, nirviśeṣa-brahmaṇo[^176] guṇādi-hīnatvāt |

[^175]:
     mūla-rūpa-bhagavat-pradarśanāya (ṅa, cha, ja)


[^176]:
     nirguṇasya brahmaṇo (ja, yādavapūra)


uktaṁ ca śrī-rāmānuja-caraṇaiḥ—sarvatra bṛhattva-guṇa-yogena hi brahma-śabdaḥ | bṛhattvaṁ ca svarūpeṇa guṇaiś ca yatrānavadhikātiśayaḥ so’sya mukho’rthaḥ | sa ca sarveśvara eva [śrī-bhāṣya 1.1.1] iti | 

uktaṁ pracetobhiḥ, na hy antas tvad-vibhūtīnāṁ so’nanta iti gīyase [bhā.pu. 4.30.31] | ata eva vividha-manoharānantākāratve’pi tat-tad-ākārāśraya-paramādbhuta-mukhyākāratvam api tasya vyañjitam | tad evaṁ mūrtatve siddhe tenaiva paratvena na tasya viṣṇv-ādi-rūpaka-bhagavattvam eva siddham, tasyaiva brahma-śivādi-paratvena darśitatvāt | 

**[105.2]**

atra _jijñāsā_ ity asya vyākhyā—dhīmahīti | yatas taj-jijñāsāyās tātparyaṁ tad-dhyāna eva | tad uktam ekādaśe svayaṁ bhagavatā—


> śabda-brahmaṇi niṣṇāto na niṣṇāyāt pare yadi |  
> śrutas tasya śrama-phalo hy adhenum iva rakṣataḥ || [bhā.pu. 11.11.18] iti |

tato dhīmahīty anena śrī-rāmānuja-mataṁ jijñāsā-padaṁ nididhyāsana-param eveti | svīyatvenāṅgīkaroti śrī-bhāgavata-nāmā sarva-vedādi-sāra-rūpo’yaṁ grantha ity āyātam | dhīmahīti bahu-vacanaṁ kāla-deśa-paramparā-sthitasya sarvasyāpi tat-kartavyatābhiprāyeṇa ananta-koṭi-brahmāṇḍāntaryāmināṁ puruṣāṇām aṁśi-bhūte bhagavaty eva dhyānasyābhidhānāt | anenaika-jīva-vāda-jīvana-bhūto vivarta-vādo’pi nirastaḥ | 

dhyāyatir api bhagavato mūrtatvam api bodhayati, dhyānasya mūrta evākaṣṭārthatvāt | sati ca susādhye pum-arthopāye duḥsādhyasya puruṣāpravṛttyā svata evāpakarṣāt, tad-upāsakasyaiva yuktatamatva-nirṇayāc ca | tathā ca gītopaniṣadaḥ—


> mayy āveśya mano ye māṁ nitya-yuktā upāsate |  
> śraddhayā parayopetās te me yuktatamā matāḥ ||   
> ye tv akṣaram anirdeśyam avyaktaṁ paryupāsate |  
> te prāpnuvanti mām eva sarva-bhūta-hite ratāḥ ||   
> kleśo’dhikataras teṣām avyaktāsakta-cetasām |  
> avyaktā hi gatir duḥkhaṁ dehavadbhir avāpyate || [gītā 12.2,3,5]

idam eva ca vivṛtaṁ brahmaṇā—


> śreyaḥ-sṛtiṁ bhaktim udasya te vibho  
> kliśyanti ye kevala-bodha-labdhaye |  
> teṣām asau kleśala eva śiṣyate  
> nānyad yathā sthūla-tuṣāvaghātinām || [bhā.pu. 10.14.4] iti |

**[105.3]**

ata evāsya dhyeyasya svayaṁ bhagavattvam eva sādhitam, śivādayaś ca vyāvṛttāḥ | tathā dhīmahīti liṅā dyotitā pṛthag-anusandhāna-rahitā prārthanā dhyānopalakṣita-bhagavad-bhajanam eva parama-puruṣārthatvena vyanakti | tato bhagavatas tu tathātvaṁ svayam eva vyaktam | 

tataś ca yathokta-parama-manohara-mūrtitvam eva lakṣyate | tathā ca, vedānāṁ sāma-vedo’smi [gītā 10.22] iti, tatra ca bṛhat-sāma tathā sāmnām [gītā 10.35] ity-ukta-mahimni bṛhat-sāmni, bṛhad dhāmaṁ bṛhat pārthivaṁ bṛhad antarīkṣaṁ bṛhad divaṁ bṛhad vāmaṁ bṛhadbhyo vāmaṁ vāmebhyo vāmam iti | tad evaṁ _brahma-jijñāsā_ iti vyākhyātam |

_athāta_ ity asya vyākhyām āha—**satyam** iti | yatas tatra _atha_-śabda ānantarye, _ataḥ_-śabdo vṛttasya hetu-bhāve vartate, tasmād atheti svādhyāya-kramataḥ prāk-prāpta-karma-kāṇḍe pūrva-mīmāṁsayā samyak-karma-jñānād anantaram ity arthaḥ | ata iti tat-kramataḥ samanantaraṁ prāpta-brahma-kāṇḍe tūttara-mīmāṁsayā nirṇeya-samyag-arthe’dhīta-carād yat-kiñcid-anusaṁhitārthāt kutaścid vākyād dhetor ity arthaḥ | pūrva-mīmāṁsāyāḥ pūrva-pakṣatvenottara-mīmāṁsā-nirṇayottara-pakṣe’sminn avaśyāpekṣyatvāt, aviruddhāṁśe sahāyatvāt, karmaṇaḥ śānty-ādi-lakṣaṇa-sattva-śuddhi-hetutvāc ca | tad-anantaram ity eva labhyam | vākyāni caitāni—


> tad yatheha karma-jito lokaḥ kṣīyate, evam evāmutra puṇya-jito lokaḥ kṣīyate, tad ya ihātmānam anu vidya vrajanti, etāṁś ca satyān kāmāṁs teṣāṁ sarveṣu lokeṣv akāma-cāro bhavati [chā.u. 8.1.6] iti, na ca punar āvartate [chā.u. 8.15.1] iti, sa cānantyāya kalpate [śve.u. 5.9] iti, nirañjanaḥ paramaṁ sāmyam upaiti [mu.u. 3.1.3] iti |   
> idaṁ jñānam upāśritya mama sādharmyam āgatāḥ |  
> sarge’pi nopajāyante pralaye na vyathanti ca || [gītā 14.2] iti |

tad etad ubhayaṁ vivṛtaṁ rāmānuja-śārīrake—


> mīmāṁsā-pūrva-bhāga-jñātasya karmaṇo’lpāsthira-phalatvaṁ tad-uparitana-bhāgāvaseyasya brahma-jñānasya tv anantākṣaya-phalatvaṁ śrūyate, ataḥ pūrva-vṛttāt karma-jñānād anantaraṁ brahma jñātavyam ity uktaṁ bhavati | tad āha sarvādi-vṛtti-kāro bhagavān baudhāyanaḥ—vṛttāt karmādhigamād anantaraṁ brahma-vividiṣeti iti |

etad eva purañjanopākhyāne ca dakṣiṇa-vāma-karṇayoḥ pitṛhū-devahū-śabda-niruktau vyaktam asti | tad evaṁ samyak karma-kāṇḍa-jñānānantaraṁ brahma-kāṇḍa-gateṣu keṣucid vākyeṣu svargādy-ānandasya vastu-vicāreṇa duḥkha-rūpatva-vyabhicāri-sattākatva-jñāna-pūrvakaṁ brahmaṇas tv avyabhicāri-paratamānandatvena satyatva-jñānam eva brahma-jijñāsāyāṁ hetur iti | _athāta_ ity asyārthe labdhe tan-nirgalitārtham evāha—**satyam** iti | sarva-sattādāv avyabhicāri-sattākam ity arthaḥ, **param** ity anena **anvayāt,** _satyaṁ jñānam anantaṁ brahma_ [tai.u. 2.1.3] ity atra śrutau ca brahmety anena |

tad evam anyasya tad-icchādhīna-sattākatvena vyabhicāri-sattākatvam āyāti | tad evam atra tad etad-avadhi vyabhicāri-sattākam eva dhyātavanto vayam idānīṁ tv avyabhicāri-sattākaṁ dhyāyemeti bhāvaḥ |

**[105.4]**

atha paratvam eva vyanakti—**dhāmnā** iti | atra dhāma-śabdena prabhāva ucyate, prakāśo vā | gṛha-deha-tviṭ-prabhāvā dhāmani ity amarādi-nānārtha-vargāt | na tu svarūpam | tathā **kuhaka**-śabdenātra pratāraṇa-kṛd ucyate | tac ca jīva-svarūpāvaraṇa-vikṣepa-kāritvādinā māyā-vaibhavam eva | tataś ca **svena dhāmnā** sva-prabhāva-rūpayā sva-prakāśa-rūpayā vā śaktyā sadā nityam eva **nirastaṁ kuhakaṁ** māyā-vaibhavaṁ yasmāt tam | tad uktaṁ, māyāṁ vyudasya cic-chaktyā [bhā.pu. 1.7.23] iti |

tasyā api śakter āgantukatvena **svena** ity asya vaiyārthyaṁ syāt | sva-svarūpeṇety evaṁ vyākhyāne tu **svena** ity anenaiva caritārthatā syāt | yathā kathañcit tathā vyākhyāne’pi **kuhaka**-nirasana-lakṣaṇā śaktir evāpadyate | sā ca sādhakatama-rūpayā tṛtīyayā vyakteti | etena māyā-tat-kārya-vilakṣaṇaṁ yad vastu, tat tasya svarūpam iti sva-svarūpa-lakṣaṇam api gamyam | tac ca satyaṁ jñānam ānandaṁ brahma [tai.u. 2.1.3] iti, vijñānam ānandaṁ brahma [bṛ.ā.u. 3.9.28] iti śruti-prasiddham eva | etac-chruti-lakṣakam eva ca satyam iti vinyastam | tad evaṁ svarūpa-śaktiś ca sākṣād evopakrāntā, tataḥ sutarām evāsya bhagavattvaṁ spaṣṭam |

atha mukhye satyatve yuktiṁ darśayati—**yatra** iti | brahmatvāt sarvatra sthite vāsudeve bhagavati yasmin sthitas trayāṇāṁ guṇānāṁ bhūtendriya-devatātmako yasyaiveśituḥ **sargo**’py ayam **amṛṣā** śukty-ādau rajatādikam ivāropito na bhavati, kintu yato vā imāni jāyante [tai.u. 3.1.1] iti śruti-prasiddhe brahmaṇi yatra sarvadā sthitatvāt saṁjñā-mūrti-kḷptis tu trivṛt kurvata upadeśāt [ve.sū. 2.4.20] iti yad eka-kartṛkatvāc ca satya eva | 

tatra dṛṣṭāntenāpy amṛṣātvaṁ sādhayati—**teja**-ādīnāṁ **vinimayaḥ** parasparāṁśa-vyatyayaḥ parasparasminn aṁśenāvasthitir ity arthaḥ | sa yathā mṛṣā na bhavati, kintu yathaiveśvara-nirmāṇaṁ tathety arthaḥ | imās tisro devatās trivṛd ekaikā bhavati [chā.u. 6.3.4], tad agne rohitaṁ rūpaṁ tejasas tad-rūpaṁ yat śuklaṁ tad apāṁ yat kṛṣṇaṁ tat pṛthivyāḥ tad annasya [chā.u. 6.4.1] iti śruteḥ |+++

tad evam arthasyāsya śruti-mūlatvāt kalpanā-mūlas tv anyo’rthaḥ svata eva parāstaḥ | tatra ca sāmānyatayā nirdiṣṭānāṁ teja-ādīnāṁ viśeṣatve saṅkramaṇaṁ na śābdikānāṁ hṛdayam adhyārohati | yadi ca tad evāmaṁsyata, tadā vārādīni marīcikādiṣu yathety evāvakṣyate | kiṁ ca tan-mate brahmatas trisargasya mukhyaṁ janma nāsti kintyāropa eva janmety ucyate | sa punar bhramād eva bhavati | bhramaś ca sādṛśyāvalambī | sādṛśyaṁ tu kāla-bhedenobhayam evādhiṣṭhānaṁ karoti | rajate’pi śukti-bhrama-sambhavāt | na caikātmakaṁ bhramādhiṣṭhānaṁ bahv-ātmakaṁ tu bhrama-kalpitam ity asti niyamo mitho militeṣu vidūra-varti-dhūma-parvata-vṛkṣeṣv akhaṇḍa-megha-bhrama-sambhavāt |

tad evaṁ prakṛte’py anādita eva tri-sargaḥ pratyakṣaṁ pratīyate | brahma ca cin-mātratayā svata eva sphurad asti | tasmād anādya-jñānākrāntasya jīvasya yathā sad-rūpatā-sādṛśyena brahmaṇi tri-sarga-bhramaḥ syāt tathā tri-sarge’pi brahma-bhramaḥ kathaṁ na kadācit syāt | tataś ca brahmaṇa evādhiṣṭhānatvam ity anirṇaye sarva-nāśa-prasaṅgaḥ | āropakatvaṁ tu jaḍasyaiva cinmātrasyāpi na sambhavati | brahma ca cinmātram eva tan-matam iti | tataś ca śruti-mūla eva vyākhyāne siddhe so’yam abhiprāyaḥ | yatra hi yan nāsti kintv anyatraiva dṛśyate tatraiva tad-āropaḥ siddhaḥ | tataś ca vastutas tad-ayogāt tatra tat-sattayā tat-sattā kartuṁ na śakyata eva | tri-sargasya tu tac-chakti-viśiṣṭād bhagavato mukhya-vṛttyaiva jātatvena śrutatvāt tad-vyatirekāt tatraiva sarvātmake so’sti | tatas tasmin na cāropitaṁ ca | āropas tu tathāpi dhāmnety ādi-rītyaivācintya-śaktitvāt tena liptatvābhāve’pi tac-chāṅkara-rūpa eva | tathā ca eka-deśa-sthitasyāgner jyotsnā vistāriṇī yathā [vi.pu. 1.22.56] ity anusāreṇa tat-sattayā tat-sattā bhavati |

tato bhagavato mukhyaṁ satyatvaṁ **tri-sargasya** ca na mṛṣātvam iti | tathā ca śrutiḥ—satyasya satyam iti tathā prāṇā vai satyaṁ teṣām eva satyam [bṛ.ā.u. 2.3.6] iti prāṇa-śabdoditānāṁ sthūla-sūkṣma-bhūtānāṁ vyavahārataḥ satyatvenādhigatānāṁ mūla-kāraṇa-bhūtaṁ parama-satyaṁ bhagavantaṁ darśayatīti | 

**[105.5]**

atha tam eva taṭastha-lakṣaṇena ca tathā vyañjayan prathamaṁ viśadārthatayā brahma-sūtrāṇām eva vivṛtir iyaṁ saṁhiteti bibodayiṣayā ca tad-antaraṁ sūtram eva prathamam anuvadati—**janmādy asya yata** iti | janmādīni sṛṣṭi-sthiti-pralayam | tad-guṇa-saṁvijñāna-bahuvrīhi | **asya** viśvasya brahmādi-stamba-paryantāneka-kartṛ-bhoktṛ-saṁyuktasya pratiniyata-deśa-kāla-nimitta-kriyā-phalāśrayasya manasāpy acintya-vividha-citra-racanā-rūpasya **yato** yasmād acintya-śaktyā svayam upādāna-rūpāt kartr-ādi-rūpāc ca **janmādi,** **taṁ paraṁ dhīmahi **ity anvayaḥ | atra viṣaya-vākyaṁ ca—bhṛgur vai vāruṇir varuṇaṁ pitaram upasasāra, adhīhi bho bhagavo brahma ity ārabhya, yato vā imāni bhūtāni jāyante, yena jātāni jīvanti, yat prayanty abhisaṁviśanti, tad vijijñāsasva, tad brahma [tai.u. 3.1.1] iti, tat tejo’sṛjata [chā.u. 6.2.3] ity-ādi ca |

janmādikam ihopalakṣaṇaṁ, na tu viśeṣaṇam | tatas tad-dhyāne tan na praviśanti, kintu śuddham eva taṁ dhyāyed iti  | kiṁ ca, atra prāg-ukta-viśeṣaṇa-viśiṣṭa-viśva-janmādes tādṛśa-hetutvena sarva-śaktitvaṁ satya-saṅkalpatvaṁ sarva-jñatvaṁ sarveśvaratvaṁ ca tasya sūcitam, yaḥ sarvajñaḥ sarva-vid yasya jñāna-mayaṁ tapaḥ [mu.u. 1.1.9], sarvasya vaśī  [bṛ.ā.u. 4.4.22] ity-ādi-śruteḥ | 

tathā paratvena nirastākhila-heya-pratyanīka-svarūpatvaṁ jñānādy-ananta-kalyāṇa-guṇatvaṁ sūcitam—na tasya kāryaṁ kāraṇaṁ ca vidyate [śve.u. 3.19] ity-ādi-śruteḥ | 

ye tu nirviśeṣa-vastu jijñāsyam iti vadanti, tan-mate brahma-jijñāsāyāṁ janmādy asya yata ity asaṅgataṁ syāt, niratiśaya-bṛhad-bṛṁhaṇaṁ ceti nirvacanāt, tac ca brahma jagaj-janmādi-kāraṇam [agni.pu. 216.8] iti vacanāc ca | evam uttareṣv api sūtreṣu sūtrodāhṛta-śrutayaś ca na tatra pramāṇam | tarkaś ca sādhya-dharmāvyabhicāri-sādhana-dharmānvita-vastu-viṣayatvān na nirviśeṣa-vastuni pramāṇam | jagaj-janmādi-bhramo yataḥ, tad brahmeti svotprekṣa-pakṣe ca na nirviśeṣa-vastu-siddhiḥ | bhrama-mūlam ajñānam, ajñāna-sākṣi brahmeti upagamāt | sākṣitvaṁ hi prakāśaika-rasatayocyate | prakāśatvaṁ tu jaḍād vyāvartakaṁ svasya parasya ca vyavahāra-yogyatāpādana-svabhāvena bhavati | tathā sati saviśeṣatvaṁ, tad-abhāve prakāśataiva na syāt | tucchataiva syāt | 

kiṁ ca, **tejo-vāri-mṛdām** ity anenaiva teṣāṁ vivakṣitaṁ setsyatīti, **janmādy asya yata** ity aprayojakaṁ syāt | atas tad-viśeṣatve labdhe, sa ca viśeṣaḥ śakti-rūpa eva | śaktiś cāntarāṅgā bahiraṅgā taṭasthā ceti tridhā darśitā | tatra vikārātmakeṣu jagaj-janmādiṣu sākṣād-dhetunā bahiraṅgāyā eva syād iti sā māyākhyā copakrāntā | taṭasthā ca vayaṁ **dhīmahi** ity anena |

atha yadyapi bhagavato’ṁśāt tad-upādāna-bhūta-prakṛty-ākhya-śakti-viśiṣṭāt puruṣād evāsya janmādi, tathāpi bhagavaty eva tad-dhetutā paryavasati | samudraika-deśe yasya janmādi, tasya samudra eva janmādīni | yathoktam—


> prakṛtir yasyopādānam ādhāraḥ puruṣaḥ paraḥ |  
> sato’bhivyañjakaḥ kālo brahma tat tritayaṁ tv aham || [bhā.pu. 11.24.19]

tasya ca bhagavato **janmādy asya yata** ity anenāpi mūrtatvam eva lakṣyate[^177] | yato mūrtasya jagato mūrti-śakter nidhāna-rūpa-tādṛśānanta-para-śaktīnāṁ nidhāna-rūpo’sāv ity ākṣipyate, tasya parama-kāraṇatvāṅgīkārāt | na ca tasya mūrtatve saty anyato janmāpatet, anavasthāpatter ekasyaivāditvenāṅgīkārāt, sāṅkhyānām avyaktasyeva 

[^177]:
     labhyate (jha, yādavapūra)



> sa kāraṇaṁ karaṇādhipādhipo  
> na cāsya kaścij janitā na cādhipaḥ [śve.u. 6.9]

iti śruti-niṣedhāt, anādi-siddhāprākṛta-svābhāvika-mūrtitvena tasya tat-prasiddheś ca | 

tad evaṁ mūrtatve siddhe sa ca mūrto viṣṇu-nārāyādi-sākṣād-rūpakaḥ śrī-bhagavān eva nānyaḥ | tathā ca dāna-dharme—


> yataḥ sarvāṇi bhūtāni bhavanty ādi-yugāgame |  
> yasmiṁś ca pralayaṁ yānti punar eva yuga-kṣaye || [sahasra-nāma 11] ity-ādi |

tat-pratipādaka-sahasra-nāmādau tatraiva tu yathoktam, anirdeśya-vapuḥ śrīmān [sahasra-nāma 32] iti | evaṁ ca skānde—


> sraṣṭā pātā ca saṁhartā sa eko harir īśvaraḥ |  
> sraṣṭṛtvādikam anyeṣāṁ dāru-yoṣāvad ucyate ||   
> eka-deśa-kriyāvattvān na tu sarvātmaneritam |  
> sṛṣṭy-ādikaṁ samastaṁ tu viṣṇor eva paraṁ bhavet || iti |

mahopaniṣadi ca—sa brahmaṇā sṛjati sa rudreṇa vilāpayati ity-ādikam | ata eva vivṛtaṁ—


> nimitta-mātram[^178] īśasya viśva-sarga-nirodhayoḥ |  
> hiraṇyagarbhaḥ sarvaś ca kālasyārūpiṇas tava || [bhā.pu. 10.71.8] iti |

[^178]:
     nimitta-param (jha, yādavapūra); dvau pāṭhau mūle prāpyete.


_tava_ yo rūpa-rahitaḥ _kālaḥ_ kāla-śaktiḥ, _tasya nimitta-mātram_ iti vyadhikaraṇa eva ṣaṣṭhī | tathā ādyo’vatāraḥ puruṣaḥ parasya [bhā.pu. 2.6.42] ity-ādi | yad-aṁśato’sya sthiti-janma-nāśā [bhā.pu. 6.3.12] ity-ādi ca | tad evam atrāpi tathā-vidha-mūrtir bhagavān evopakrāntaḥ | 

**[105.6]**

tad evaṁ taṭastha-lakṣaṇena **paraṁ** nirdhārya, tad eva lakṣaṇaṁ brahma-sūtre śāstra-yonitvāt, tat tu samanvayāt [ve.sū. 1.1.3-4] ity etat-sūtra-dvayena sthāpitam asti | tatra pūrva-sūtrasyārthaḥ—kuto brahmaṇo jagaj-janmādi-hetutvaṁ ? tatrāha—śāstraṁ yonir jñāna-kāraṇaṁ yasya tattvāt, yato vā imāni bhūtāni [tai.u. 3.1.1] ity-ādi-śāstra-pramāṇakatvād iti | nātra darśanāntaravat tarka-pramāṇakatvam, tarkāpratiṣṭhānāt [ve.sū. 2.1.22] atyantātīndriyatvena pratyakṣādi-pramāṇāviṣayatvād brahmaṇaś ceti bhāvaḥ | vaināśikās tv avirodhādhyāye tarkeṇaiva nirākariṣyante | 

atra tarkāpratiṣṭhānaṁ caivam—īśvaraḥ kartā na bhavati, prayojana-śūnyatvān muktātmavat | nanu bhuvanādikaṁ jīva-kartṛkaṁ kāryatvāt ghaṭavat | vimati-viṣayaḥ kālo na loka-śūnyaḥ, kālatvāt vartamāna-kālavad ity-ādi | tad evaṁ darśanānuguṇyeneśvarānumānaṁ darśanāntara-prātikūlya-parāhatam iti śāstraika-prāmāṇakaḥ[^179] para-brahma-bhūtaḥ sarveśvaraḥ puruṣottamaḥ | śāstraṁ tu sakaletara-pramāṇa-paridṛṣṭa-samasta-vastu-vijātīya-sārvajñya-satya-saṅkalpatvādi-miśrānavadhikātiśayāparimitodāra-vicitra-guṇa-sāgaraṁ nikhila-heya-pratyanīka-svarūpaṁ pratipādayatīti na pramāṇāntarāvasita-vastu-sādharmya-prayukta-doṣa-gandhaḥ | ata eva svābhāvikānanta-nitya-mūrtimattvam api tasya sidhyati |

[^179]:
     prāmāṇikaḥ (jha, yādavapūra);


**[105.7]**

athottara-sūtrasyārthaḥ | brahmaṇaḥ kathaṁ śāstra-pramāṇakatvaṁ ? tatrāha—_tat tv_ iti | tu-śabdaḥ prasaktāśaṅkā-nivṛtty-arthaḥ | tac-chāstra-pramāṇakatvaṁ brahmaṇaḥ sambhavaty eva | kutaḥ _samanvayāt_ ? anvaya-vyatirekābhyām upapādanaṁ samanvayaḥ, tasmāt |

tatra anvayaḥ—satyaṁ jñānam anantaṁ brahma [tai.u. 2.1.3] iti, ānando brahma [tai.u. 3.6.1] iti, ekam evādvitīyaṁ brahma [chā.u. 6.2.1] iti, tat satyaṁ sa ātmā [chā.u. 6.8.7] iti, sad eva somyedam agra āsīt [chā.u. 6.2.1] iti, ātmā vā idam eka evāgra āsīt puruṣa-vidha [bṛ.ā.u. 1.4.1] iti, puruṣo ha vai nārāyaṇaḥ [nā.u. 1] iti, eko ha vai nārāyaṇa āsīt [ma.u. 1.1] iti, tad aikṣata bahu syāṁ prajāyeya [chā.u. 6.2.3] iti, tasmād vā etasmād ātmana ākāśaḥ sambhūtaḥ [tai.u. 2.1.3] iti, tat tejo’sṛjata [chā.u. 6.2.3] iti, yato vā imāni bhūtāni jāyante [tai.u. 3.1.1] iti, puruṣo ha vai nārāyaṇo’kāmayata atha nārāyaṇād ajo’jāyata yataḥ prajāḥ sarvāṇi bhūtāni [ma.nā.u.],


> nārāyaṇaṁ paraṁ brahma tattvaṁ nārāyaṇaḥ param |  
> ṛtaṁ satyaṁ paraṁ brahma puruṣaṁ kṛṣṇa-piṅgalam || [ma.nā.u. 11.4] ity-ādiṣu ca |

atha vyatirekaḥ—katham asataḥ saj jāyeta [chā.u. 6.2.2] iti, ko hy evānyāt kaḥ prāṇyād yad eṣa ākāśa ānando na syāt [tai.u. 2.7.1] iti, eko ha vai nārāyaṇa āsīn na brahmā na ca śaṅkaraḥ [ma.nā.u. 1.1] ity-ādiṣu | 

anyeṣāṁ ca vākyānāṁ samanvayas tatraiva vakṣyate—ānanda-mayo’bhyāsāt [ve.sū. 1.1.12] ity-ādinā | sa caivaṁ paramānanda-rūpatvenaiva samanvito bhavatīti tad-upalabdhyaiva parama-puruṣārthatva-siddher na prayojana-śūnyatvam api |

tad evaṁ sūtra-dvayārthe sthite tad etad vyācaṣṭe—**anvayād itarataś cārtheṣv** iti | **artheṣu** nānā-vidheṣu veda-vākyārtheṣu satsv **anvayāt** anvaya-mukhena **yato** yasmāt ekasmād **asya janmādi** pratīyate, tathā **itarato** vyatireka-mukhena ca yasmād evāsya tataḥ pratīyata ity arthaḥ | ata eva tasya śruty-anvaya-vyatireka-darśitena parama-sukha-rūpatvena parama-puruṣārthatvaṁ ca dhvanitam | eko ha vai nārāyaṇa āsīt [ma.nā.u. 1.1] ity-ādi-śāstra-pramāṇatvena prāk-sthāpita-rūpaṁ ceti |

**[105.8]**

atha īkṣater nāśabdam [ve.sū. 1.1.5] iti vyācaṣṭe—**abhijña** iti | atra sūtrārthaḥ—idam āmnāyate chāndogye—sad eva somyedam agra āsīd ekam evādvitīyaṁ brahma [chā.u. 6.2.1] iti, tad aikṣata bahu syāṁ prajāyaya iti... tat-tejo’sṛjata [chā.u. 6.2.3] ity-ādi | atra paroktaṁ pradhānam api jagat-kāraṇatvenāyāti | tac ca nety āha—_īkṣater_ iti | yasmin śabda eva pramāṇaṁ na bhavati tad _aśabdam_, ānumānikaṁ pradhānam ity arthaḥ | _na_ tad iha pratipādyam | 

kuto’śabdatvaṁ tasya ? ity āśaṅkyāha—_īkṣateḥ,_ sac-chabda-vācya-sambandhi-vyāpāra-viśeṣābhidhāyina īkṣater dhātoḥ śravaṇāt _tad aikṣata_ itīkṣaṇaṁ cācetane pradhāne na sambhavet | anyatra cekṣā-pūrvikaiva sṛṣṭiḥ—sa aikṣata lokān nu sṛjā iti, sa imān lokān asṛjata [ai.u. 1.1.1-2] ity-ādau | īkṣaṇaṁ cātra tad-aśeṣa-sṛjya-vicārātmakatvāt sarvajñatvam eva kroḍīkaroti | tad etad āha—**abhijña** iti |

nanu tadānīm ekam evādvitīyam ity uktes tasyekṣaṇa-sādhanaṁ na sambhavati ? tatrāha—**svarāḍ** iti, sva-svarūpeṇaiva tathā tathā rājata iti, na tasya kāryaṁ karaṇaṁ ca vidyate [śve.u. 3.19] ity ādau, svābhāvikī jñāna-bala-kriyā ca ity-ādi-śruteḥ | etenekṣaṇavan-mūrtimattvam api tasya svābhāvikam ity āyātam, niḥśvasitasyāpy agre darśayiṣyamāṇatvāt | tac ca yathoktam eveti ca |

**[105.9]**

atha śāstra-yonitvāt [ve.sū. 1.1.3] ity asyārthāntaraṁ vyācaṣṭe—**tena** iti | tac cārthāntaraṁ yathā—kathaṁ tasya jagaj-janmādi-kartṛtvaṁ ? kathaṁ vā nānya-tantroktasya pradhānasya na cānyasya? iti tatrāha—_śāstrasya_ veda-lakṣaṇasya _yoniḥ_ kāraṇaṁ, tad-rūpatvāt | evaṁ vā are asya mahato bhūtasya niśvasitam etad yadṛg-vedo yajur-vedaḥ sāmavedo’tha vāṅgirasa itihāsa-purāṇaṁ vidyā upaniṣadaḥ ślokāḥ sūtrāṇy upasūtrāṇi vyākhyānāni [bṛ.ā.u. 2.4.10] iti śruteḥ | śāstraṁ hi sarva-pramāṇāgocara-vividhānanta-jñāna-mayaṁ, tasya ca kāraṇaṁ brahmaiva śrūyata iti |

tad evaṁ mukhyaṁ sarvajñaṁ tādṛśaṁ sarvajñatvaṁ vinā ca sarva-śṛṣṭy-ādikam anyasya nopapadyata iti prokta-lakṣaṇaṁ brahmaiva jagat-kāraṇaṁ, na pradhānaṁ, na ca jīvāntaram iti | tad eva vivṛtyāha—**tene brahma hṛdā ya ādikavaya** iti | **brahma** vedam **ādi-kavaye **brahmaṇe brahmāṇaṁ **hṛdā** antaḥ-karaṇa-dvāraiva, na tu vākya-dvārā | **tene** āvirbhāvitavān | atra bṛhad-vācakena brahma-padena sarva-jñāna-mayatvaṁ tasya jñāpitam | hṛdety anenāntaryāmitvaṁ sarva-śaktimayatvaṁ ca jñāpitam | ādi-kavaya ity anena tasyāpi śikṣā-nidānatvāc chāstra-yonitvaṁ ceti | śrutiś cātra, 


> yo brahmāṇaṁ vidadhāti pūrvaṁ   
> yo vai vedāṁś ca prahiṇoti tasmai |   
> taṁ ha devam ātma-buddhi-prakāśaṁ   
> mumukṣur vai śaraṇam ahaṁ prapadye || [śve.u. 6.18] | 

mukta-jīvā api tat-kāraṇaṁ nety āha—**muhyanti** iti | **yad** yatra brahmaṇi vedākhye **sūrayaḥ** śeṣādayo’pi | anena ca śayana-līlā-vyañjita-niśvasitamaya-vedo brahmādi-vividhānana-locanaś ca yaḥ padmanābhas tad-ādi-mūrtikaḥ śrī-bhagavān evābhihitaḥ | vivṛtaṁ caitat pracoditā yena purā sarasvatī [bhā.pu. 2.4.22] ity-ādinā |

atha tat tu samanvayād [ve.sū. 1.1.4] ity asyārthāntaraṁ, yathā śāstra-yonitve hetuś ca dṛśyate ity āha—_tat tv_ iti | _samanvayo_’tra samyak sarvato-mukho’nvayo vyutpattir vedārtha-parijñātaṁ yasmāt tu śāstra-nidānatvaṁ niścīyata iti | jīve samyag jñānam eva nāsti, pradhānaṁ tv acetanam eveti bhāvaḥ, sa vetti viśvaṁ na hi tasya vettā [śve.u. 3.19] iti śruteḥ | tad etad asya tadīya-samyag-jñānaṁ vyatireka-mukhena bodhayituṁ jīvānāṁ sarveṣām api tadīya-samyag-jñānābhāvam āha—**muhyanti** iti | **sūrayaḥ** śeṣādayo’pi **yad** yatra śabda-brahmaṇi muhyanti | tad etad vivṛtaṁ svayaṁ bhagavatā—


> kiṁ vidhatte kim ācaṣṭe kim anūdya vikalpayet |  
> ity asyā hṛdayaṁ loke nānyā mad veda kaścana || [bhā.pu. 11.21.42] iti | 

anena ca sākṣād-bhagavān evābhihitaḥ | 

atha īkṣater nāśabdam [ve.sū. 1.1.5] ity asyārthāntaram—**abhijña** ity atraiva vyañjitam asti | atra sūtrārthaḥ—nanv aśabdam asparśam arūpam avyayam [ka.u. 1.3.15] ity-ādi-śruteḥ | kathaṁ tasya śabda-yonitvaṁ ? tatra hi prakṛta-brahma śabda-hīnaṁ na bhavati | kutaḥ ? _īkṣateḥ_ | tad aikṣata bahu syāṁ prajyāyeya [chā.u. 6.2.3] ity atra _bahu syām_ iti śabdātmakekṣa-dhātoḥ śravaṇāt | tad etad āha, abhijñaḥ | bahu syām ity ādi-śabdātmaka-vicāra-vidagdhaḥ | sa ca śabdādi-śakti-samudāyas tasya na prākṛtaḥ prakṛti-kṣobhāt, pūrvatrāpi sad-bhāvāt | tataḥ svarūpa-bhūta evety āha—**svarāṭ** iti |

atra pūrvavat tādṛśaṁ sadharmakatvaṁ mūrtimattvam api siddham | yathāhuḥ sūtrakārāḥ—antas tad-dharmopadeśāt [ve.sū. 1.1.10] iti | ato’śabdatvādikaṁ prākṛta-śabda-hīnatvādim eveti jñeyam | 

atrottara-mīmāṁsādhyāya-catuṣṭayasyāpy artho darśitaḥ | tatra **anvayād itarataś ca** iti samanvayādhyāyasya, **muhyanti yat sūrayaḥ** ity avirodhādhyāyasya **dhīmahi** sādhanādhyāyasya, **satyaṁ param** iti phalādhyāyasyeti | 

**[105.10]**

tathā gāyatry-artho’pi spaṣṭaḥ | tatra **janmādy asya yataḥ** iti praṇavārthaḥ, sṛṣṭy-ādi-śaktimattva-vācitvāt | tad evam evāgni-purāṇe gāyatrī-vyākhyāne proktam—taj-jyotir bhagavān viṣṇur jagaj-janmādi-kāraṇam iti | **yatra tri-sargo'mṛṣā** iti vyāhṛti-trayārthaḥ, ubhayatrāpi loka-trayasya tad-ananyatvena vivakṣitatvāt | **svarāḍ** iti savitṛ-prakāśaka-parama-tejo-vāci | **tene brahma hṛdā** iti buddhi-pravṛtti-preraṇā prārthanā sūcitā | tad eva kṛpayā sva-dhyānāyāsmākaṁ buddhi-vṛttīḥ prerayatād iti bhāvaḥ |

evam evoktaṁ gāyatryā ca samārambhaḥ[^180] iti | tac ca tejas tatra antas tad-dharmopadeśāt [ve.sū. 1.1.10] ity-ādinā sampratipannaṁ yan-mūrtaṁ tad-ādy-ananta-mūrtimad eva dhyeyam iti | tatra cāgni-purāṇa-kramastha-vacanāni—[^181] 

[^180]:
     purāṇāntarataḥ, draṣṭavyaḥ tattva-sandarbhaḥ §19.


[^181]:
     krama-vacanāni (jha, yādavapūra)



> evaṁ sandhyā-vidhiṁ kṛtvā gāyatrīṁ ca japet smaret |   
> gāyatry-ukthāni śāstrāṇi bhargaṁ prāṇāṁs tathaiva ca ||   
> tataḥ smṛteyaṁ gāyatrī sāvitrī yata eva ca |   
> prakāśinī sā savitur vāg-rūpatvāt sarasvatī ||   
> taj jyotiḥ paramaṁ brahma bhargas tejo yataḥ smṛtaḥ |   
> bhargaḥ syāt bhrājata iti bahulaṁ chandasīritam ||   
> vareṇyaṁ sarva-tejobhyaḥ śreṣṭhaṁ vai paramaṁ param |   
> svargāpavarga-kāmair vā varaṇīyaṁ sadaiva hi ||   
> vṛṇoter varaṇārthatvāt jāgrat-svapnādi-varjitam |   
> nityaṁ śuddhaṁ buddham ekaṁ nityaṁ bhargam adhīśvaram ||   
> ahaṁ brahma paraṁ jyotir dhyāyema hi vimuktaye |   
> taj jyotir bhagavān viṣṇur jagaj-janmādi-kāraṇam ||   
> śivaṁ kecit paṭhanti sma śakti-rūpaṁ paṭhanti ca |  
> kecit sūryaṁ kecid agniṁ daivatāny agni-hotriṇaḥ ||  
> agny-ādi-rūpī viṣṇur hi vedādau brahma gīyate |  
> tat padaṁ paramaṁ viṣṇor devasya savituḥ smṛtam ||  
> dadhāter vā dhīmahīti manasā dhārayemahi |  
> no’smākaṁ yac ca bhargas tat sarveṣāṁ prāṇināṁ dhiyaḥ ||  
> codayāt prerayād buddhiṁ bhoktṝṇāṁ sarva-karmasu |  
> dṛṣṭādṛṣṭa-vipākeṣu viṣṇuḥ sūryāgni-rūpa-bhāk ||  
> īśvara-prerito gacchet svargaṁ vā śvabhram eva vā |  
> īśāvāsyam idaṁ sarvaṁ mahad-ādi-jagad dhariḥ ||  
> svargādyaiḥ krīḍate devo yo haṁsaḥ puruṣaḥ prabhuḥ |  
> dhyānena puruṣo’yaṁ ca draṣṭavyaḥ sūrya-maṇḍale ||  
> satyaṁ sadā-śivaṁ brahma viṣṇor yat paramaṁ padam |  
> devasya savitur devo vareṇyaṁ hi turīyakam ||  
> yo’sāv āditya-puruṣaḥ so’sāv aham anuttamam |  
> janānāṁ śubha-karmādīn pravartayati yaḥ sadā || ity ādi |  
> yatrādhikṛtya gāyatrīṁ varṇyate dharma-vistaraḥ |   
> vṛtrāsura-vadhotsiktaṁ tad bhāgavatam ucyate || ity ādīni ca | 

tasmād bharga-brahma-parā-viṣṇu-bhagavac-chabdābhinna-varṇatayā tatra tatra nirdiṣṭā api bhagavat-pratipādakā eva jñeyāḥ | madhye madhye tv ahaṁgrahopāsanā-nirdeśas tat-sāmya iva labdhe hi tad-upāsanā-yogyatā bhavatīti | 

**[105.11]**

tathā daśa-lakṣaṇartho’py atraiva dṛśyaḥ—tatra sarga-visarga-sthāna-nirodhā **janmādy asya yataḥ** ity atra, manvantareśānukathane ca sthānāntargate poṣaṇaṁ **tene** ity-ādau | ūtir **muhyanti** ity-ādau | muktir jīvānām api tat-sānnidhye sati kuhaka-nirasana-vyañjake **dhāmnā** ity-ādau | āśrayaḥ **satyaṁ param** ity ādau[^182] | 

[^182]:
     See Tattva-sandarbha 55-56. bhā.pu. 2.10.1-7.


sa ca svayaṁ-bhagavattvena nirṇīyatvāt śrī-kṛṣṇa eveti pūrvokta-prakāra eva vyakta iti | tad evam asminn upakrama-vākye sarveṣu pada-vākya-tātparyeṣu tasya dhyeyasya saviśeṣatvaṁ mūrtitvaṁ bhagavad-ākāraṁ ca vyaktam | tac ca yuktam, svarūpa-vākyāntara-vyaktatvāt | 


> yo’syotprekṣaka ādi-madhya-nidhane yo’vyakta-jīveśvaro   
> yaḥ sṛṣṭvedam anupraviśya ṛṣiṇā cakre puraḥ śāsti tāḥ |   
> yaṁ sampadya jahāty ajām anuśayī suptaḥ kulāyaṁ yathā   
> taṁ kaivalya-nirasta-yonim abhayaṁ dhyāyed ajasraṁ harim || [10.87.50] iti |

ato dharmaḥ projjhita- [bhā.pu. 1.1.2] ity-ādāv anantara-vākye’pi, kiṁ vā parair ity-ādinā tatraiva tātparyaṁ darśitam [bha.saṁ. §101] | 

iti śrī-bhāgavata-sandarbhe śrī-sarva-saṁvādinyāṁ 

śrī-paramātma-sandarbhānuvyākhyā ||

|| 1.1 || śrī-vyāsaḥ || 105 ||

**sarva-saṁvādinī**: atha catur-uttara-śatatama-vākyānantaraṁ caturvyūha-vicāre caivaṁ vivecanīyaṁ—bhagavad-vāsudevayor ekatvam | puruṣasyaiva vā nirupādhir avasthā vāsudevaḥ | sa eva hi paramātmeti pāñcarātrikādayaḥ | ayaṁ raktaḥ śyāmo gauraś ca | kvacit cittādhiṣṭhātṛtvenopāsanā-viśeṣe nirdiṣṭaś ca | 

puruṣasya ca saṅkarṣaṇādayo bhedāḥ | tatra saṅkarṣaṇo mahā-samaṣṭi-jīvasya prakṛteś ca niyamanaṁ sṛṣṭy-ādy-arthaṁ karoti | rudrādharma-yama-daityādīnāṁ cāṁśena saṁhāra-mātrārtham | ayaṁ śuklo’haṅkārādhiṣṭhātṛtvenopāsanā-viśeṣe nirdiṣṭaḥ | asyaivāṁśaḥ śeṣa āviṣṭaḥ | 

atha pradyumnaḥ sūkṣma-brahmāṇḍa-niyamanaṁ sthūla-kāryotpatty-arthaṁ karoti | brahma-prajāpati-smara-rāgiṇāṁ cāṁśena visarga-mātrārtham | ayaṁ gauraḥ śyāmo vā | pūrvavad buddhy-adhiṣṭhātṛtvenopāsyaḥ | asyaivāṁśaḥ kāma āviṣṭaḥ | 

athāniruddhaḥ sthūla-brahmāṇḍa-niyamanaṁ brahmādy-āvirbhāvana-mukhya-sṛṣṭy-ādy-arthaṁ karoti | dharmam anudeva-bhūbhujāṁ viṣṇu-rūpeṇa sthiti-mātrārtham | ayaṁ śyāmaḥ | pūrvavan manasy upāsyaḥ | mokṣa-dharme[^183] tu—manasi pradyumnaḥ, ahaṅkāre’niruddhaḥ iti | pāñcarātrika-mataṁ caitat | ete parama-vaikuṇṭhāvaraṇasthā api pādmādau-matāḥ[^184] | prapañce evaite jalāvṛtistha-vedavatī-pure satyordhva-dvārakādiṣu virājante |

[^183]:
     mahābhārata 12.339.40-41.


[^184]:
     pādmottara-khaṇḍa 91 adhyāyaḥ |


yat tu pañcarātrādau sāṅkarṣaṇādayo jīva-mano’haṅkāratayā śrūyante, tat tu na te jīvādaya ity evābhiprāyam, kintu tat-tad-adhiṣṭhātṛtvenopāsyatvābhiprāyam eva | sarvatra teṣāṁ vāsudeva-tulyatvāmnānāt | tulyatve cotpattir dīpa-paramparāvat | 

atha cotpattis tatrāvirbhāvārthaiva | tathāpy ādhikyaṁ vāsudeve syād iti cet ? astu, sāmyoktis tv aṁśāṁśinor ekatāpattita eva syāt | yathoktaṁ—


> so’cyuto’cyuta-tejāś ca svarūpaṁ vitanoti vai |  
> āśritya vāsudevaṁ ca svastho megho jalaṁ yathā || iti[^185] |

[^185]:
     mūle prathamānucchede uddhṛta-pañcarātra-vacanam.


ananta-vyūhe catuṣṭayatā-mātra-saṅkhyā mukhyatvāpekṣayety api mantavyam | tasmāc chuddhaivaiṣā pāñcarātrikī prakriyā |

nanu pañcarātre bahuvidho vipratiṣedha upalabhyate guṇa-guṇy-ādīnām eka-vastutvādi-lakṣaṇaḥ—jñānaiśvarya-bala-tejāṁsi guṇā ātmana eva te bhagavanto vāsudevāḥ ity ādi-darśanād veda-vipratiṣedhaś ca bhavati | caturṣu vedeṣu paraṁ śreyo na labdhvā śāṇḍilya idaṁ śāstram adhītavān ity-ādi-veda-nindā-darśanād iti cet ? na, tatrādyaḥ pakṣaḥ śakti-śaktimator abhinna-vastutā-svīkāreṇa pūrvam eva nirastaḥ | bheda-mate’pi viśiṣṭasyaiva bhagavat-svarūpatvān na doṣaḥ | ante’pīdaṁ brūmaḥ—na tatra veda-nindanam āyāti | kiṁ tarhi ? vedasya, kiṁ vidhatte kim ācaṣṭe [bhā.pu. 11.21.42] ity ādi-nyāyena durbodhatvaṁ, pañcarātrasya samāsa-saṅgṛhīta-sphuṭa-tad-artha-sāratvāt subodhatvam ity evāyāti | smṛti-purāṇānām apy evaṁ-guṇatā paṭhyate, yathā skānde prabhāsa-khaṇḍe, mātsye ca—


> yan dṛṣṭaṁ hi vedeṣu tad dṛṣṭaṁ smṛtiṣu dvijāḥ |  
> ubhayor yan na dṛṣṭaṁ tu tat purāṇe pragīyate ||  
> yo veda caturo vedān sāṅgopaniṣado dvijāḥ |  
> purāṇaṁ naiva jānāti na ca sa syād vicakṣaṇaḥ || iti |

nāradīye ca—vedārthād adhikaṁ manye purāṇārthaṁ varānane iti |

nanu brahma-sūtreṣv eva te pāñcarātrā doṣāḥ sūcyante, utpatty-asambhavāt [ve.sū. 2.2.42] ity ādiṣu ? maivam | tāni hi sūtrāṇi śrī-madhvācāryādibhiḥ śākta-mata-dūṣaṇāyaiva vivṛtānīti | kiṁ ca, tāḥ pāñcarātrika-prakriyā bhagavatā śrī-bādarāyaṇenaiva svayaṁ purāṇādiṣu darśitāḥ | vāsudevādi-vyūhānāṁ śataśas tathaivābhyupapatteḥ | śrutiṣv api tāḥ prakriyāḥ śataśo dṛśyante | tathaikasya guṇa-guṇi-rūpatvam api śrī-viṣṇu-purāṇādau tadvad evāṅgīkriyate—


> jñāna-śakti-balaiśvarya-vīrya-tejāṁsy aśeṣataḥ |  
> bhagavac-chabda-vācyāni vinā heyair guṇādibhiḥ || [vi.pu. 6.5.79] ity ādinā |

tasmād api na nindyā pāñcarātrikī prakriyā | uktaṁ ca mahābhārate—


> sāṁkhyaṁ yogaṁ pañcarātraṁ vedāḥ pāśupataṁ tathā |  
> jñānāny etāni rājarṣe viddhi nānā matāni vai<sup> </sup>||[^186] iti |

[^186]:
     12.349.64 or in critical edition 12.337.59. In the latter, the second line reads _etāny atipramāṇāni na hantavyāni hetubhiḥ_ ||.


yat tu kaurme śrī-bhagavad-vākyaṁ—


> tasmād vai veda-bāhyānāṁ vañcanārthāya pāpinām |  
> vimohanāya śāstrāṇi kariṣyasi vṛṣadhvaja ||  
> evaṁ sañcodito rudro mādhavenāsurāriṇā |  
> cakāra moha-śāstrāṇi keśavo’pi śive sthitaḥ ||  
> kāpālaṁ nākulaṁ vāmaṁ bhairavaṁ pūrva-paścimam |  
> pāñcarātraṁ pāśupataṁ tatha yāni sahasraśaḥ || [1.16.115-117] iti ?

tatrocyate—sāṅkhyādi-śāstrāṇi yadi śrī-bhagavaty eva paryavasāyyante, tadaiva pramāṇam, na tu svataḥ | pañcarātrasya svata eva tad-abhidhāyakatā | tad eva svataḥ pramāṇaṁ, na tv anyat paśupaty-ādy-abhidhāyakam iti | yato mokṣa-dharme nārāyaṇīye sāṅkhyādīny anyārthāny api tatraiva paryavasāyitāni |

pañcarātra-vidāṁ tu sākṣād-bhagavat-prāptim uktvā tasyaśāstrasya sākṣād eva bhagavad-abhidhāyakatvam āha | ato yena yena devatāntaram abhidhīyate, tat tat pañcarātraṁ na gṛhītavyam iti nindā-śravaṇam api tasyaiva bhavet | tathā hi—


> sāṁkhyaṁ yogaṁ pañcarātraṁ vedāḥ pāśupataṁ tathā |  
> jñānāny etāni rājarṣe viddhi nānā matāni vai<sup> </sup>||[^187] iti |

[^187]:
     12.349.64 or in critical edition 12.337.59. In the latter, the second line reads _etāny atipramāṇāni na hantavyāni hetubhiḥ_.


sāṅkhyasya vaktā kapilaḥ [12.337.60] ity upakramya pañcarātrasya kṛtsnasya vettā tu bhagavān svayaṁ [12.337.63] iti, svayaṁ-padena tasyādhikyaṁ pratipādya,


> sarveṣu ca nṛpaśreṣṭha jñāneṣv eteṣu dṛśyate |  
> yathāgamaṁ yathā jñānaṁ niṣṭhā nārāyaṇaḥ prabhuḥ || [12.337.64] 

ity ādinā pañcarātrābhidheye nārāyaṇa eva sarva-śāstra-samanvayaṁ darśayitvā, 


> pañcarātra-vido ye tu yathā-krama-parā nṛpa |  
> ekānta-bhāvopagatās te hariṁ praviśanti vai || [12.337.67]

iti tat-pratipādyasya parama-phalatvam āha | bhāllaveya-śrutiś cātra bhavati—


> upāsya ekaḥ parataḥ paro vai  
> vedaiś ca sarvaiḥ saha cetihāsaiḥ |  
> sa-pañcarātraiḥ sa-purāṇaiś ca devaḥ  
> sarvair guṇais tatra tatra pratīteḥ || [ve.sū. 3.3.6 madhva] iti |

bhaviṣya-purāṇe—


> ṛk-yajuḥ-sāmātharvākhyā bhārataṁ pañcarātrakam |  
> mūla-rāmāyaṇaṁ caiva veda ity eva śabditāḥ ||   
> purāṇāni ca yānīha vaiṣṇavāni vido viduḥ |  
> svataḥ-prāmāṇyam eteṣāṁ nātra kiñcid vicāryate || iti |

svayaṁ śrī-bhāgavatenāpi vaiṣṇava-pañcarātraṁ stūyate—


> tṛtīyam ṛṣi-sargaṁ vai devarṣitvam upetya saḥ |  
> tantraṁ sātvatam ācaṣṭa naiṣkarmyaṁ karmaṇāṁ yataḥ || [bhā.pu. 1.3.8] ity ādau |

tad evaṁ pāñcarātrikaṁ matam anuttamam eveti siddham | 

iti śrī-bhāgavata-sandarbhe śrī-sarva-saṁvādinyāṁ 

śrī-paramātma-sandarbhānuvyākhyā ||

** **

**[106] **

tathopasaṁhāra-vākyādhīnārthatvād[^188] upakrama-vākyasya nātikramaṇīyam eva |

[^188]:
     yadyapi śloka eṣa pūrvam eva dattaḥ, sa pāṭhakasya suvidhārthe punaḥ sanniviśyate'tra. 



> **kasmai yena vibhāsito’yam atulo jñāna-pradīpaḥ purā**  
> **tad-rūpeṇa ca nāradāya munaye kṛṣṇāya tad-rūpiṇā |**  
> **yogīndrāya tad-ātmanātha bhagavad-rātāya kāruṇyatas**  
> **tac chuddhaṁ vimalaṁ viśokam amṛtaṁ satyaṁ paraṁ dhīmahi || **

**kasmai yena vibhāsito’yam** ity-ādi-darśitam tasya tādṛśa-viśeṣavattvādikam | yathaiva ātma-gṛhītir itaravad uttarāt [ve.sū. 3.3.16] ity atra śaṅkara-śārīrakasyāparasyāṁ yojanāyām upakramoktasya sac-chabda-vācyasyātmatvam upasaṁhāra-sthād ātma-śabdāl labhyate | tadvad ihāpi catuḥślokī-vaktur bhagavattvaṁ, darśitaṁ ca śrī-vyāsa-samādhāv api tasyaiva dhyeyatvam | tad eva ca sva-sukha-nibhṛta- [bhā.pu. 12.12.69][^189] ity-ādi śrī-śuka-hṛdayānugatam iti |

[^189]:
     sva-sukha-nibhṛta-cetās tad-vyudastānya-bhāvo'py
    ajita-rucira-līlākṛṣṭa-sāras tadīyam |
    vyatanuta kṛpayā yas tattva-dīpaṁ purāṇaṁ
    tam akhila-vṛjina-ghnaṁ vyāsa-sūnuṁ nato’smi ||


athopasaṁhāra-vākyasyāpy ayam arthaḥ—**kasmai** garbhodaka-śāyi-puruṣa-nābhi-kamalasthāya **brahmaṇe,** tatraiva **yena** mahā-vaikuṇṭhaṁ darśayatā dvitīya-skandha-varṇita-tādṛśa-śrī-mūrty-ādinā bhagavatā **vibhāsitaḥ** prakāśitaḥ, na tu tadāpi racitaḥ | **ayaṁ** śrī-bhāgavata-rūpaḥ **purā** pūrva-parārdhādau **tad-rūpeṇa** brahma-rūpeṇa **tad-rūpiṇā** śrī-nārada-rūpiṇā **yogīndrāya** śrī-śukāya **tad-ātmanā** śrī-kṛṣṇa-dvaipāyana-rūpeṇa | tad-ātmanety asyottareṇānvayaḥ | tatra tad-ātmanā śrī-śuka-rūpeṇeti jñeyam | tad-rūpeṇety-ādibhis tribhiḥ padair na kevalaṁ catuḥśloky eva tena prakāśitā kiṁ tarhi tatra tatrāviṣṭenākhaṇḍam eva purāṇam iti dyotitam | atra mad-rūpeṇa ca yuṣmabhyam iti saṅkocenānukto’pi śrī-sūta-vākya-śeṣo gamyaḥ | evaṁ sarvasyāpi śrī-bhāgavata-guror mahimā darśitaḥ | saṅkarṣaṇa-sampradāya-pravṛttis tu kṛṣṇa-dvaipāyana-kartṛka-prakāśanāntar-gataiveti pṛthaṅ nocyate | 

**tat** **paraṁ satyaṁ** śrī-bhagavad-ākhyaṁ tattvaṁ **dhīmahi** | yat tat param anuttamam iti sahasra-nāma-stotrāt para-śabdena ca śrī-bhagavān evocyate | ādyo’vatāraḥ puruṣaḥ parasya [bhā.pu. 2.6.42] iti dvitīyāt | brahmādīnāṁ buddhi-vṛddhi-prerakatvenābhidhānād gāyatryā apy artho’yaṁ grantha iti darśayati | tad uktaṁ—gāyatrī-bhāṣya-rūpo’sau bhāratārtha-vinirṇayaḥ [garuḍa-purāṇa][^190] iti ||

[^190]:
     Tattva-sandarbha 21.

|| 12.13 || śrī-sūtaḥ || 106 ||

**[107]**

athābhyāsena—


> **kali-mala-saṁhati-kālano’khileśo**  
> **harir itaratra na gīyate hy abhīkṣṇam |**  
> **iha tu punar bhagavān aśeṣa-mūrtiḥ**  
> **parivṛto’nupadaṁ kathā-prasaṅgaiḥ ||** [bhā.pu. 12.12.66]

**kālano** nāśanaḥ | **itaratra** karma-brahmādi-pratipādaka-śāstrāntare | **akhileśo** virāḍ-antaryāmī nārāyaṇo’pi tat-pālako viṣṇur vāpi **na gīyate** kvacid gīyate vā, tatra tv **abhīkṣṇaṁ** naiva gīyate| **tu**-śabdo’vadhāraṇe | sākṣāt śrī-**bhagavān** punar iha śrī-bhāgavata evābhīkṣṇaṁ gīyate| nārāyaṇādayo vā ye’tra varṇitāḥ, te’py **aśeṣā** eva **mūrtayo**’vatārā yasya saḥ | tathā-bhūta eva gīyate, na tv itaratraiva tad-avivekenety arthaḥ | ata eva tat-tat-**kathā-prasaṅgair anupadaṁ** padaṁ padam api lakṣyīkṛtya bhagavān eva **pari** sarvato-bhāvena paṭhito vyaktam evokta iti | anenāpūrvatāpi vyākhyātā anyatrānadhigatatvāt |

|| 12.12 || śrī-sūtaḥ ||107||

**[108]**

atha phalenāpi—


> **pibanti ye bhagavata ātmanaḥ satāṁ**  
> **kathāmṛtaṁ śravaṇa-puṭeṣu sambhṛtam |**  
> **punanti te viṣaya-vidūṣitāśayaṁ**  
> **vrajanti tac-caraṇa-saroruhāntikam || **[bhā.pu. 2.2.37]

**satām ātmanaḥ** prāṇeśvarasya | yad vā, vyadhikaraṇe ṣaṣṭhī satām ātmanaḥ svasya yo bhagavāṁs tasyety arthaḥ | teṣāṁ bhagavati svāmitvena mamatāspadatvāt atra **kathāmṛtaṁ** prakramyamāṇaṁ śrī-bhāgavatākhyam eva mukhyam, yasyāṁ vai śrūyamāṇāyām [bhā.pu. 1.7.7] ity-ādikaṁ ca tathaivoktam iti |

|| 2.2 || śrī-śukaḥ ||108||

**[109]**

athārtha-vādena—


> **yaṁ brahma varuṇendra-rudra-marutaḥ stunvanti divyaiḥ stavair**  
> **vedaiḥ sāṅga-pada-kramopaniṣadair gāyanti yaṁ sāmāgāḥ |**  
> **dhyānāvasthita-tad-gatena manasā paśyanti yaṁ yogino**  
> **yasyāntaṁ na viduḥ surāsura-gaṇā devāya tasmai namaḥ ||** [12.13.1]

**stavair** **vedaiś** ca **stunvanti** stuvanti | **dhyānenāvasthitaṁ** niścalaṁ **tad-gataṁ** yan-manaḥ, tena ||

|| 12.13 || śrī-sūtaḥ || 109 ||

**[110]**

athopapattyā—


> **bhagavān sarva-bhūteṣu **  
> **lakṣitaḥ svātmanā hariḥ |**  
> **dṛśyair buddhy-ādibhir draṣṭā **  
> **lakṣaṇair anumāpakaiḥ || **[bhā.pu. 2.2.35]

prathamaṁ **draṣṭā** jīvo lakṣitaḥ | kaiḥ ? **dṛśyair buddhy-ādibhiḥ** | tad eva dvedhā darśayati—dṛśyānāṁ jaḍānāṁ buddhy-ādīnāṁ darśanaṁ sva-prakāśaṁ draṣṭāraṁ vinā na ghaṭata ity anupapatti-dvārā **lakṣaṇaiḥ** sva-prakāśa-draṣṭṛ-lakṣakaiḥ, tathā buddhy-ādīni kartṛ-prayojyāni karaṇatvād vāsyādivad iti vyāpti-dvārā **anumāpakair** iti |

atha **bhagavān** api **lakṣitaḥ** | kena ? **sarva-bhūteṣu** sarveṣu teṣu draṣṭṛṣu praviṣṭena **svātmanā** svāṁśa-rūpeṇāntaryāmiṇā | ādau sarvair draṣṭṛbhir antaryāmī lakṣitaḥ, tatas tena bhagavān api lakṣita ity arthaḥ | sa ca sa ca pūrvavat dvidhaiva lakṣyate | tathā hi—kartṛtva-bhoktṛtvayor asvātantrya-darśanāt karmaṇo jaḍatvāt sarveṣām api jīvānāṁ tatra tatra pravṛttir antaḥ-prayojaka-viśeṣaṁ vinā na ghaṭata ity anupapatti-dvārāntaryāmī lakṣyate—eṣa hy anenātmanā cakṣuṣā darśayati, śrotreṇa śrāvayati, manasā mānayati, buddhyā bodhayati, tasmād etāv āhuḥ—sṛtir asṛtiḥ iti bhāllaveya-śrutiś ca |

atha tasmai cāntaryāmitvaiśvaryāya teṣu yadi sarvāṁśenaiva praviśati ko'pi paras tadā svataḥ pūrṇatvābhāvād anīśvaratvam eva syād ity anupapatti-dvārāntaryāmi-rūpeṇa tasyāṁśena bhagavān api lakṣitaḥ | ata eva gītopaniṣatsu—


> athavā bahunaitena kiṁ jñātena tavārjuna |   
> viṣṭabhyāham idaṁ kṛtsnam ekāṁśena sthito jagat || [gītā 10.42] iti |

viṣṇu-purāṇe ca—sva-śakti-leśāvṛta-bhūta-sargaḥ [vi.pu. 6.5.84] iti | tathā jīvāḥ prayojaka-kartṛ-prerita-vyāpārāḥ, asvātantryāt | takṣādi-karma-kara-janavad ity evam antaryāmiṇi tattve vyāpti-dvārā siddhe, punas tenaiva bhagavān api sādhyate | tuccha-vaibhava-jīvāntaryāmi-svarūpam īśvara-tattvaṁ nijāṁśi-tattvāśrayaṁ tathaiva paryāpteḥ | rāja-prabhutvāśrita-takṣakādi-karma-kara prayojaka-prabhutvādivad iti | 

athavātra, 


> yathendriyaiḥ pṛthag-dvārair artho bahu-guṇāśrayaḥ |   
> eko nāneyate tadvad bhagavān śāstra-vartmabhiḥ || [bhā.pu. 3.32.33] 

ity evodāharaṇīyam | anenaiva gati-sāmānyaṁ ca sidhyatīti ||

|| 2.2 || śrī-śukaḥ || 110 || 

pratyavasthāpitaṁ vadantīty-ādi-padyam |

iti śrī-kali-yuga-pāvana-sva-bhajana-vibhājana-prayojanāvatāra-śrī-śrī-bhagavat-kṛṣṇa-caitanya-deva-caraṇānucara-viśva-vaiṣṇava-rāja-sabhājana-bhājana-śrī-rūpa-sanātanānuśāsana-bhāratī-garbhe śrī-bhāgavata-sandarbhe paramātma-sandarbho nāma tṛtīyaḥ sandarbhaḥ ||

śrī-bhāgavata-sandarbhe sarva-sandarbha-garbha-ge |

paramātmābhidheyo’sau sandarbho’bhūt tṛtīyakaḥ ||

samāpto’yaṁ tṛtīyaḥ sandarbhaḥ ||

**…**

**sarva-saṁvādinī śrī-paramātma-sandarbhānuvyākhyā |**

—o)0(o—

[77-78] **sarva-saṁvādinī**: atha ṣaṣṭha-saptatima-vākya-vyākhyānantaram evaṁ vivecanīyaṁ | tad evaṁ pariṇāmāṅgīkāreṇa viśvasya satyatvaṁ sādhitam | tatra kārya-kāraṇayor ananyatvaṁ darśitam | vivarta-vāda-niṣedhenābhedaś ca parihṛtaḥ |

ataḥ kecid vadanti—ata ekasyaiva vastuno’vasthā-bhedena kāraṇatvaṁ kāryatvaṁ cety avasthābhyāṁ bhedād vastunā tv abhedāt tayor bhedābhedau | evaṁ sarveṣām eva vastūnāṁ bhedābhedāv eva | sarvatra hi kāraṇātmanā jāty-ātmanā cābhedaḥ | kāryātmanā vyakty-ātmanā ca bhedaḥ pratīyate, yathā “mṛd ayaṁ ghaṭaḥ”, “ṣaṇḍo gauḥ” iti | atra yukti-viśeṣāś ca bhāskara-matādau draṣṭavyāḥ |

anye vadanti—na tāvat kārya-kāraṇayor bhedābhedau, yata ākāra-viśeṣa-rūpāyā evāvasthāyāḥ kāryatvaṁ, na mṛdaḥ, tasyā pūrva-siddhatvāt | ata eva nākāra-viśeṣa-viśiṣṭāyā api tasyā kāryatvam | ghaṭatvaṁ tu tad-viśiṣṭāyā eva | tat-kārya-kāraṇatva-tat-pratīti-tac-chabda-prayogāṇāṁ tasyām eva darśanāt | ato ghaṭasya kāryatvaṁ kāryasya ghaṭatvaṁ prācūryād iva vyapadiśyate | tad evaṁ tad-avasthāyā eva kāryatve siddhe kāraṇatvam api parasyās tad-avasthāyā eva bhaviṣyati | tataś ca kārya-kāraṇayos tad-rūpāvasthā-dvayāśrayasya vastunaś ca bhinnatvam eva |

tayor ananyatvaṁ tu ghaṭādi-lakṣaṇa-viśiṣṭa-vastv-apekṣayaiva, na tu pratyeka-vastv-apekṣayā | tathā parasparaṁ kāryāṇām api na bhinnābhinnatvaṁ pratīyate, pratyekaṁ vailakṣaṇyāt | tathā vyakti-gata-bhedo jāti-gataś cābheda iti naikasya dvy-ātmakatā | tad-ākāra-dvayāśrayaṁ vastv-antaram astīti tritayābhyupagame’pi sa eva doṣaḥ | anavasthāpātaś ca, tasmād bheda eva | tat tvam asy ādāv abheda-nirdeśas tu vyākhyāta eva |

atra bheda-siddhānte yukti-bāhulyaṁ ca sa-nyāya-nyāyāmṛta-darśanādau draṣṭavyam | ato bhedābheda-vādo viśiṣṭa-vastv-apekṣayaiva pravartanāt | abheda-vādaś ca viśeṣānusandhāna-rāhityenaiveti | 

apare tu, tarkāpratiṣṭhānāt [ve.sū. 2.1.11] iti nyāyena bhede’py abhede’pi nirmaryāda-doṣa-santati-darśanena bhinnatayā cintayitum aśakyatvād abhedaṁ sādhayantas tadvad abhinnatayāpi cintayitum aśakyatvād bhedam api sādhayanto’cintya-bhedābheda-vādaṁ svīkurvanti |

tatra bādara-paurāṇika-śaivānāṁ mate bhedābhedau, bhāskara-mate ca | māyāvādināṁ tatra bhedāṁśo vyāvahārika eva prātītiko vā | gautama-kaṇāda-jaimini-kapila-patañjali-mate tu bheda eva | śrī-rāmānuja-madhvācārya-mate cety api sārvatrikī prasiddhiḥ | sva-mate tv acintya-bhedābhedāv evācintya-śaktimayatvād iti |

—o)0(o—


<!-- Footnotes themselves at the bottom. -->
## Notes

