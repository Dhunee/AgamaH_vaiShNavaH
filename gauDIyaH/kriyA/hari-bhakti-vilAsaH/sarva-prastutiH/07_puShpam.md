+++
title = "०७ पुष्पम्"
+++

saptama-vilāsaḥ


pauṣpikaḥ

**kumanāḥ sumanastvaṁ hi yāti yasya padābjayoḥ |**

**sumano’rpaṇa-mātreṇa taṁ caitanya-prabhuṁ bhaje ||1||**

**śrīmad-aṅgāni tair bhaktyā samālipyānulepanaiḥ |**

**nivedyottama-puṣpāṇi tan-mudrāṁ ca pradarśayet ||2||**

vicitra-puṣpa-pradāna-prakaraṇa-likhana-sauṣṭhavāya nijeṣṭa-deva-rūpaṁ parmaa-guru-varaṁ śaraṇaṁ yāti—kumanā iti | sumanasāṁ puṣpāṇām arpaṇa-mātreṇa sumanastvam iti śleṣeṇa pādābjayoḥ puṣpavat saṁsaktatayā priyatamatvam abhipretam ||1||


### atha puṣpāṇi

nārasiṁhe—

**puṣpair araṇya-sambhūtais tathā nagara-sambhavaiḥ |**

**aparyuṣita-niśchidraiḥ prokṣitair jantu-varjitaiḥ |**

**ātmārāmodbhavair vāpi pūtaiḥ sampūjayed dharim ||3||**

tair likhitair bhaktyā prītyā abhakti-cchedena vā | tasya puṣpa-nivedanasya mudrām | aparyuṣitair niśchidraiś ca avidīrṇa-dalaiḥ | ātmanaḥ | ārāmaḥ upavanaṁ tad-udbhavaiḥ ||2-3||

vāmana-purāṇe śrī-prahlāda-bali-saṁvāde—

**tāny eva supraśastāni kusumāni mahāsura |**

**yāni syur varṇa-yuktāni rasa-gandha-yutāni ca ||4||**

**jātī śatāṅgā sumanāḥ kundaṁ cāru-puṭaṁ tathā |**

**vāṇaṁ ca campakāśokaṁ kara-vīraṁ ca yūthikā ||5||**

**pāribhadraṁ pāṭalā ca bakulaṁ giri-śālinī |**

**tilakaṁ jāsuvanajaṁ pītakaṁ tagaraṁ tathā ||6||**

**etāni supraśastāni kusumāny acyutārcane |**

**surabhīṇi tathānyāni varjayitvā tu ketakīm ||7||**

śatāṅgā śata-patrikā, cāru-puṭaṁ karṇikāraṁ, vāṇaṁ jhiṇṭī-bhedaḥ | pāribhadraṁ palahadeti prasiddham | giri-śālinī śveta-kūṭajaṁ jāsuvanajaṁ javākusumaṁ pītakaṁ piyalīti prasiddham | ketakīm iti vana-ketakīm ||5-7||

viṣṇu-dharmottare—

**kuṅkumasya ca puṣpāṇi bandhu-jīvasya cāpy atha |**

**campakasya ca deyāni tathā bhūcampakasya ca ||8||**

**pīta-yūthika-jāny eva yāni vai nīpajāny api |**

**mañjaryaḥ sahakārasya tathā deyā janārdane ||9||**

**mallikā-kubja-kusumam atimukakam eva ca |**

**sarvāś ca yūthikājātyo mallikājātya eva ca ||10||**

**yāś ca kubjakajājātyaḥ kadamba-kusumāni ca |**

**ketakī pāṭalā-puṣpaṁ kāṇva-puṣpaṁ tathaiva ca ||11||**

**evam ādīni deyāni gandhavanti śubhāni ca |**

**kecid varṇa-guṇād eva kecid gandha-guṇād atha ||12||**

**anuktāny api ramyāṇi tathā deyāni kānicit |**

**deśe deśe kāle yāni puṣpāṇy anekaśaḥ ||13||**

**gandharvopapannāni tāni deyāni nityaśaḥ ||14||**

nīpaḥ kadamba-bhedaḥ | atimuktakaṁ mādhavī-latā | kāṇva-puṣpaṁ kaṇatuhulīti prasiddham | vāsantī vasantodbhavā vārṣikī ca yā mallikā | tasyāḥ puṣpam ity arthaḥ ||8-14||

kiṁ ca tatraiva śrī-vajra-mārkaṇḍeya-saṁvāde—

**madhye’nya-varṇo yasya syāt śuklasya kusumasya ca |**

**śubha-suklaṁ tu vijñeyaṁ keśava-priyam ||15||**

skānde—

**vāsanti mallikā-puṣpaṁ tathā vai vārṣikī tu yā |**

**kusumbhaṁ yūthike dve ca tathā caivātimuktakam ||16||**

**ketakaṁ campakaṁ caiva māṣa-vṛntakam eva ca |**

**purandhri-mañjarī-puṣpaṁ cūta-puṣpaṁ tathaiva ca ||17||**

punandhriḥ puṅgavīti prasiddhā | tasyā mañjarī puṣpaṁ ca ||17||

**bandhu-jīvaka-puṣpaṁ ca kusumaṁ kuṅkumasya ca |**

**jāti-puṣpāṇi sarvāṇi kunda-puṣpaṁ tathaiva ca ||18||**

**pāṭalāyās tathā puṣpaṁ nīlam indīvaraṁ tathā |**

**kumude śveta-rakte ca śveta-rakte tathāmbuje ||19||**

tatraivānyatra—

**evam ādīni puṣpāṇi dātavyāni sadā hareḥ ||20||**

**mālatī tulasī padmaṁ ketakī maṇi-puṣpakam |**

**kadamba-kusumaṁ lakṣmīḥ kaustubhaṁ keśava-priyam ||21||**

yathā lakṣmīḥ kaustubhaṁ ceti dṛṣṭāntatvenodāhṛtam ||21||

kiṁ ca—


    **kaṇṭakīny api deyāni śuklāni surabhīṇi ca |**


    **tathā raktāni deyāni jalajāni dvijottama ||22||**

kaṇṭakīni kaṇṭaka-yuktāni ||22||

nāradīye saptama-sāhasre śrī-bhagavan-nārada-saṁvāde—


    **mālatī bakulāśoka-śephālī navamālikā |**


    **āmraṁ ca tagarākhyaṁ ca mallikā madhu-piṇḍikā ||23||**


    **yūthikāṣṭapadaṁ kunda-kadamba-śikhi-piṅgikam |**


    **pāṭalā campakaṁ hṛdyaṁ lavaṅgam atimuktakam ||24||**

śephālī sehalīti prasiddhā | madhu madhuka-puṣpam | piṇḍikā nandyāvartaḥ | aṣṭapadaṁ nāga-keśaraṁ śikhī cūkriyeti prasiddhā | piṅgakaṁ haridrā-kusumam ||23-24||


    **ketakaṁ kuruvakaṁ bilvaṁ kahlāraṁ vāsakaṁ dvija |**


    **pañcaviṁśati-puṣpāṇi lakṣmī-tulya-priyāṇi me ||25||**


    **madīyā vanamālā ca puṣpair ebhir mayā purā |**


    **grathitā ca tathā tattvaiḥ pañcaviṁśatibhiḥ kramāt ||26||**

hārīta-smṛtau ca—


    **tulasyau paṅkaje jātyau ketakyau karavīrakau |**


    **śastāni daśa-puṣpāṇi tathā raktotpalāni ca ||27||**


### atha sāmānyato’khila-puṣpa-māhātmyam

viṣṇu-dharmottare—


    **dānaṁ sumanasāṁ śreṣṭhaṁ tathaiva parikīrtitam |**


    **alakṣmyāḥ śamanaṁ mukhyaṁ paraṁ lakṣmī-vivardhanam ||28||**


    **dhanyaṁ yaśasyam āyuṣyaṁ māṅgalyaṁ buddhi-vardhanam | **


    **svargadaṁ ca tathā proktaṁ vahniṣṭoma-phala-pradam ||29||**


    **na ratnena suvarṇena na ca vittena bhūriṇā | **


    **tathā prasādam āyāti devaś cakra-gadādharaḥ ||30||**

tatraivānyatra—


    **dharmārjita-dhana-krītair yaḥ kuryāt keśavārcanam |**


    **uddhariṣyaty asandehaṁ sapta pūrvās tathāparān ||31||**

dharmeṇa nyāyena arjitaṁ yad dhanaṁ, tena krītaiḥ kusumaiḥ | etena nyāyopātta-vittena puṣpa-krayaṇam api śastaṁ brāhmaṇāder iti bodhitam ||31||


    **ārāmasthais tu kusumair yaḥ kuryāt keśavārcanam |**


    **etad eva samāpnoti nātra kāryā vicāraṇā ||32||**


    **yathā kathañcid āhṛtya kusumaīh puñayan harim |**


    **nākapṛṣṭham avāpnoti na me’trāsti vicāraṇā ||33||**


    **tathā rāṣṭrāhṛtaiḥ puṣpair yaḥ kuryāt keśavārcanam |**


    **pañcaviṁśaty atītāṁś ca pañcaviṁśaty-anāgatān |**


    **uddhared ātmano vaṁśyān nātra kāryā vicāraṇā ||34||**


    **nagare’pi vasan yas tu bhakiṣyāśī śaṁsita-vrataḥ |**


    **araṇyād āhṛtaiḥ puṣpaiḥ patra-mūla-phalāṅkuraiḥ ||35||**


    **yathopapannaiḥ satatam abhyarcayati keśavam ||36||**


    **sarva-kāma-prado devas tasya syān madhusūdanaḥ |**


    **puṁsas tasyāpy akāmasya paraṁ sthānaṁ prakīrtitam |**


    **yatra gatvā na śocanti tad viṣṇoḥ paramaṁ padam ||37||**

tatraiva śrī-vajra-mārkaṇḍeya-saṁvāde—


    **akṣamais tūpavāsānāṁ dhana-hīnais tathā naraiḥ |**


    **araṇyād āhṛtaiḥ puṣpaiḥ sampūjya madhusūdanam |**


    **pūrva-janmani samprāptaṁ rājyaṁ śṛṇu narādhipa ||38||**


    **nṛpo yayātir nahuṣo viśva-gandhaḥ karandhamaḥ ||**


    **dilīpo yuvanāśvaś ca śataparvā bhagīrathaḥ ||39||**


    **bhīmaś casahadevaś ca mahāśīlo mahāmanuḥ |**


    **devalaḥ kālakākṣaś ca kṛtavīryo guṇākaraḥ ||40||**


    **devarātaḥ kusumbhaś ca vinīto vikramo raghuḥ |**


    **mahotsāho vītabhayo namitraḥ prabhākaraḥ ||41||**

anamitra ity ādāv a-kāra-lopābhāvādikam ārṣam ||41||


    **kapota-romā parjanyaś candrasenaḥ parantapaḥ | **


    **bhīmaseno dṛḍharathaḥ kuśanābhaḥ pratardanaḥ ||42||**


    **ete cānye ca bahavaḥ pūrva-janmani keśavam |**


    **pūjayitvā kṣitāv asyāṁ prpū rājyam akaṇṭakam ||43||**


    **yakṣatvam atha gāndharvaṁ devatvaṁ ca tathaiva ca |**


    **vidyādharatvaṁ nāgatvaṁ ye gatā manujottamāḥ ||44||**


    **bahutvāc ca na te śakyā mayā vaktuṁ tavānagha |**


    **tasmād yatnaḥ sadā kāryaḥ puruṣaiḥ kusumārcane ||45||**


    **araṇya-jātaiḥ kusumaiḥ sadaiva**


    **sa pūjayitvā svayam āhṛtais tu |**


    **sarveśvaraṁ yat phalam āpnuvanti **


    **rājendra tad varṇayituṁ na śakyam ||46||**


    **svayam āhṛtya puṣpāṇi bhikṣāśī keśavārcanam |**


    **yaḥ karoti sa rājendra vaṁśānām uddharet śatam ||47||**

viṣṇu-dharmottare—


    **puṣpāṇi tu sugandhīni manojñāni tu yaḥ pumān |**


    **prayacchati hṛṣīkeśe sa bhāgavata-mānavaḥ ||48||**

nārasiṁhe—


    **tapaḥ-śīla-guṇopete pātre vedasya pārage |**


    **daśa dattvā suvarṇāni yat phalaṁ samavāpnuyāt |**


    **tat phalaṁ labhate martyo hareḥ kusuma-dānataḥ ||49||**

tatraivāgre—


    **mallikā-mālatī-jātī-ketakāśoka-campakaiḥ |**


    **punnāga-nāga-bakulaiḥ padmair utpala-jātibhiḥ ||50||**


    **etair anyaiś ca kusumaiḥ praśastair acyutaṁ naraḥ |**


    **arcan daśa-suvarṇasya pratyekaṁ phalam āpnuyāt ||51||**


    **evaṁ hi rājan narasiṁha-mūrteḥ**


    **priyāṇi puṣpāṇi taveritāni |**


    **etaiś ca nityaṁ harim arcya bhaktyā**


    **naro viśuddho harim eva yāti ||52||**

skānde—


    **svayam āhṛtya yo dadyād araṇya-kusumāni ca |**


    **sa rājyaṁ sphītam āpnoti loke nihata-kaṇṭakam ||53||**

tatraiva śrī-śivomā-saṁvāde—


    **yaiḥ kaiścid iha puṣpaiś ca jalajaiḥ sthalajair api |**


    **sampūjya kathitair bhaktyā viṣṇu-loke mahīyate ||54||**

kathitair vihitair ity arthaḥ | pūrvoktair vā ||54||

viṣṇu-rahasye śrī-mārkaṇḍeyendradyumna-saṁvāde—


    **ṛtu-kālodbhavaiḥ puṣpair yo’rcayed rukmiṇī-patim |**


    **sarvān kāmān avāpnoti yān divyān yāṁś ca mānuṣān ||55||**


### atha puṣpa-viśeṣa-māhātmyam

tathā ca nārasiṁhe—


    **puṣpa-jāti-viśeṣeṇa bhavet puṇyaṁ viśeṣataḥ ||56||**

kiṁ ca—


    **evaṁ puṣpa-viśeṣeṇa phalaṁ tad-adhikaṁ nṛpa |**


    **jñeyaṁ puṣpāntareṇāpi yathā syāt tan nibodha me ||57||**

evam iti droṇa-puṣpokti-prakāreṇeti jñeyam | tat-purāṇe droṇa-puṣpe tathaikasminn ity anantaram asya pāṭhāt | ataḥ puṣpāntareṇeti droṇa-puṣpād itareṇāpīty arthaḥ | puṣpāntarajñeneti pāṭhe antaraṁ bhedas taj-jñena ||57||


### tatra droṇa-puṣpa-māhātmyam

nārasiṁha eva—


    **droṇa-puṣpe tathaikasmin mādhavāya nivedite |**


    **dattvā daśa suvarṇāni yat phalaṁ tad avāpnuyāt ||58||**


### jātyā māhātmyam


    **droṇa-puṣpa-sahasrebhyaḥ khādiraṁ vai viśiṣyate |**


    **śamī-puṣpa-sahasrebhyo bilva-puṣpaṁ viśiṣyate ||59||**


    **bilva-puṣpa-sahasrebhyo baka-puṣpāṁ viśiṣyate |**


    **baka-puṣpa-sahasrād dhi nandyāvartaṁ viśiṣyate ||60||**


    **nandyāvarta-sahasrād dhi karavīraṁ viśiṣyate |**


    **karavīrasya kusumāt śveta-puṣpam anuttamam ||61||**

nandyāvartaṁ piṇḍī-tagaram | karavīraṁ raktam agre śvetam ity ukteḥ ||61||


    **karavīra-śveta-kusumāt pālāśaṁ puṣpam uttamam |**


    **pālāśa-puṣpa-sāhasryāt sevantī-puṣpam uttamam ||62||**


    **kuśa-puṣpa-sahasrāṇāṁ mālatī-puṣpam uttamam |**


    **vanamālā-sahasrāddhi campakaṁ tu viśiṣyate ||63||**

vanamālā puṣpa-viśeṣo mālatī-jāti-bhedaḥ ||63||


    **campakāt puṣpa-śatakād aśoka-puṣpam uttamam | **


    **aśoka-puṣpa-sāhasryāt sevantī-puṣpam uttamam ||64||**


    **kubja-puṣpa-sahasrāṇāṁ mālatī-puṣpam uttamam |**


    **mālatī-puṣpa-sāhasryāt tri-sandhyā-puṣpam uttamam ||65||**


    **tri-sandhyā-rakta-sāhasryāt tri-sandhyā-śvetakaṁ varam |**


    **tri-sandhyā-śveta-sāhasryāt kunda-puṣpaṁ viśiṣyate ||66||**


    **kunda-puṣpa-sahasrād dhi śatapatraṁ viśiṣyate |**


    **śatapatra-sahasrād dhi mallikā-puṣpam uttamam ||67||**


    **mallikā-puṣpa-sāhasryāj jātī-puṣpaṁ viśiṣyate |**


    **sarvāsāṁ puṣpa-jātīnāṁ jātī-puṣpam ihottamam ||68||**


    **jātī-puṣpa-sahasreṇa yacchan mālāṁ suśobhanām |**


    **viṣṇave vidhivad bhaktyā tasya puṇya-phalaṁ śṛṇu ||69||**


    **kalpa-koṭi-sahasrāṇi kalpa-koṭi-śatāni ca |**


    **vased viṣṇu-pure śrīmān viṣṇu-tulya-parākramaḥ ||70||**


    **śeṣāṇāṁ puṣpajātīnāṁ yat phalaṁ vidhi-darśitam |**


    **tat-phalasyānusāreṇa viṣṇu-loke mahīyate ||71||**

viṣṇu-dharmottare—


    **sarvāsāṁ puṣpa-jātīnāṁ jātyaḥ śreṣṭhatamā matāḥ |**


    **jātīnām api sarvāsāṁ śuklā jātiḥ praśasyate ||72||**

skānde’pi brahma-nārada-saṁvāde—mallikā ity ādi-śloka-trayam āste ||73||

kiṁ ca tatraivānyatra—


    **jātī-puṣpa-pradānena gandharvaiḥ saha modate |**


    **jātī-puṣpāṣṭakaṁ dattvā vahniṣṭoma-phalaṁ bhavet ||74||**


    **jātī-puṣpa-sahasreṇa yatheṣṭāṁ gatim āpnuyāt |**


    **śvetadvīpam avāpnoti lakṣa-pūjā-vidhāyakaḥ ||75||**

lakṣaṁ jātī-puṣpāṇām eva, tena pūjāyāḥ vidhāyakaḥ ||75||


    **jātī-puṣpa-kṛtāṁ mālāṁ karpūra-paṭa-vāsitām |**


    **nivedya devadevāya yat phalaṁ prāpnuyān naraḥ |**


    **na tad varṇayituṁ śakyam api varṣa-śatair api ||76||**

karpūrasya paṭaḥ cūrṇa-gandhas tena vāsitām ||76||


### mālatyā māhātmyam

skānde śrī-brahma-nārada-saṁvāde—


    **varṇānāṁ tu yathā vipras tīrthānāṁ jāhnavī yathā |**


    **surāṇāṁ tu yathā viṣṇuḥ puṣpāṇāṁ mālatī tathā ||77||**


    **mālatyā hi tathā devaṁ yo’rcayed garuḍadhvajam |**


    **janma-duḥkha-jarārogair mukto’sau muktim āpnuyāt ||78||**

mālavatyā iti pāṭhe’pi mālavaty eva mālatī | muktiṁ paramānanda-lakṣaṇām ||78||


### kārttike ca tasyā māhātmya-viśeṣaḥ

tatraivānyatra—


    **yo’rcayen mālatī-puṣpaiḥ kṛṣṇaṁ tribhuvaneśvaram |**


    **tenāptaṁ nāsti sandehas tat-padaṁ durlabhaṁ hareḥ ||79||**


    **mālatī-kalikā-mālām īṣad-vikasitāṁ hareḥ |**


    **dattvā śirasi viprendra vājimedha-phalaṁ labhet ||80||**

garuḍe—


    **pakṣīndra na śrutaṁ dṛṣṭaṁ bhūtaṁ vā na bhaviṣyati |**


    **mālatyā na samaṁ puṣpaṁ dvādaśyā na samā tithiḥ ||81||**

na samam ity atra na-kārasya adhunāpi nāstīty arthaḥ ||81||


    **puṣpeṇaikena mālatyāḥ prītir yā keśavasya hi |**


    **na sā kratu-sahasreṇa bhavate nārado’bravīt ||82||**

bhavate bhavati ity ādikam ārṣam unneyam ||82||


    **yatra yatra khaga-śreṣṭha bhavate mālatī-vanam |**


    **patre patre tathā tuṣṭo vasate tatra keśavaḥ ||83||**


    **dṛṣṭvā tu mālatī-puṣpaṁ vaiṣṇavena kare dhṛtam |**


    **prīto bhavati daityāriḥ sutaṁ dṛṣṭvā yathā khagaḥ ||84||**


    **puṣpe puṣpe khaga-śreṣṭha mālatyāḥ sumanohare |**


    **akṣayaṁ prāpyate sthānaṁ dāha-pralaya-varjitam ||85||**


    **vallabhaṁ mālatī-puṣpaṁ mādhavasya sadaiva hi |**


    **helayā dāpayet sthānaṁ svakīyaṁ garuḍadhvajaḥ ||86||**


    **datta-mātraṁ hareḥ puṣpaṁ nirmālyaṁ bhavati kṣaṇāt |**


    **aho-rātraṁ prabhuktaṁ hi mālatī-kusumaṁ na hi ||87||**

nirmālyam iti upabhuktatvenottāraṇa-yogyam ity arthaḥ | nahi nirmālyaṁ bhavati | pāṭhāntaraṁ sugamam ||87||


    **viṣṇor aṅgāt paribhraṣṭaṁ mālatī-kusumaṁ khaga |**


    **yo dhārayec ca śirasi sarva-dharma-phalaṁ labhet ||88||**


    **adattvā keśave yas tu sva-mūrdhnā mālatīṁ vahet |**


    **sa naraḥ khaga-śārdūla sarva-dharma-cyuto bhavet ||89||**

adattvā asamarpya ||89||


### kārttike ca tasyā māhātmya-viśeṣaḥ

tathā ca gāruḍe—


    **suvarṇa-dānaṁ go-dānaṁ  bhūmi-dānaṁ khageśvara |**


    **vihāya kārttike māsi mālatīṁ yaccha keśave ||90||**


    **sarva-māseṣu pakṣīndra mālatī keśava-priyā |**


    **prabodhanyāṁ viśeṣeṇa aśvamedhādi-dāyinī ||91||**

skānde brahma-nārada-saṁvāde—


    **mālatī-mālayā viṣṇuḥ pūjito yena kārttike |**


    **pāpākṣara-kṛtāṁ mālāṁ haṭhāt sauriḥ pramārjati ||92||**

mālāṁ paṅktiṁ | saurir yamaḥ ||92||

pādme uttara-khaṇḍe kārttika-māhātmye—


    **mālatī-jātikā-puṣpaiḥ svarṇa-jātyā ca campakaiḥ |**


    **pūjito mādhavo dadyāt kārttike vaiṣṇavaṁ padam ||93||**


### kamalasya māhātmyam

skānde brahma-nārada-saṁvāde—


    **śubhrāśubhrair mahā-gandhaiḥ kusumaiḥ paṅkajodbhavaiḥ |**


    **adhokṣajaṁ samabhyarcya naro yāti hareḥ padam ||94||**

tatraivānyatra—


    **aho naṣṭā vinaṣṭās te patitāḥ kali-kandare |**


    **yair nārcito harir bhaktyā kamalair asitaiḥ sitaiḥ ||95||**


    **padmenaikena deveśaṁ yo’rcayet kamalā-priyam | \
varṣāyuta-sahasrasya pāpasya kurute kṣayam ||96||**


    **padmaiḥ padmālayā-bhartā pūjitaḥ padma-hasta-bhṛt |**


    **dadāti vaiṣṇavān putrān bhaktim avyabhicariṇīm ||97||**

apraṇayenāpy arcitaḥ san | padma-hasta-bhṛd iti yadyapi hastena padmaṁ bibhartīty arthaḥ ||96-97||

tatraiva śrī-śivomā-saṁvāde—


    **padma-puṣpāṇi yo dadyāt tasmāc chata-guṇaṁ bhavet ||98|||**

tasmād iti prāgvat | tatra pūrvoktāṁ saurvarṇa-puṣpa-daśaka-phala-pradānāt karavīra-puṣpārpaṇa-phalād iti jñeyam ||98||


### tatra varṇa-viśeṣeṇa māhātmya-viśeṣaḥ

tathā ca skānde—


    **rakta-padma-pradānena rukma-māṣakado bhavet |**


    **śataṁ dattvā ca dharmātmā vahniṣṭoma-phalaṁ labhet ||99||**


    **sahasraṁ ca tathā dattvā sūrya-loke mahīyate |**


    **viṣṇu-lokam avāpnoti lakṣa-pūjā-vidhāyakaḥ ||100||**


    **svayam eva tathā lakṣmīr bhajate nātra saṁśayaḥ |**


    **rakta-padma-pradānād dhi śvetasya dviguṇaṁ phalam ||101||**

rukma-māṣakada iti suvarṇa-māṣa-dana-phalaṁ prāpnuyād ity arthaḥ | śataṁ rakta-padmānām | evam agre’pi svayam eva lakṣmīr bhajata iti sākṣāt sarva-sampattis tasya bhaved ity arthaḥ ||99-101||


### tatrāpi kārttike viśeṣaḥ

pādmottara-khaṇḍe kārttika-māhātmye—


    **kamalaiḥ kamalākāntaḥ pūjitaḥ karttike tu yaiḥ |**


    **kamalā anugā teṣāṁ janmāntara-śateṣv api ||102||**

evaṁ kamalā anugety api ||102||

skānde ca śrī-brahma-nārada-saṁvāde—


    **kārttike nārcito yais tu kamalaiḥ kamalekṣaṇaḥ |**


    **janma-koṭiṣu viprendra na teṣāṁ kamalā gṛhe ||103||**


### nīlotpalasya māhātmyam

viṣṇudharmottare—


    **dattvā nīlotpalaṁ mukhyaṁ kusumaṁ kuṅkumasya ca |**


    **tulyaṁ phalam avāpnoti bandhu-jīvasya ca dvijāḥ ||104||**


    **suvarṇa-daśa-dānasya phalaṁ prāpnoti mānavaḥ |**


    **dattvā nīlotpalaṁ viṣṇor nātra kāryā vicāraṇā ||105||**


    **nīlotpala-śataṁ dattvā vahniṣṭoma-phalaṁ labhet |**


    **nīlotpala-sahasreṇa puṇḍarīkam avāpnuyāt |**


    **lakṣa-pūjāṁ naraḥ kṛtvā rājasūya-phalaṁ labhet ||106||**


### kumudasya māhātmyam

viṣṇudharmottare—


    **rukma-māṣaka-dānasya phalaṁ kumudato bhavet |**


    **kumudānāṁ śataṁ dattvā candra-loke mahīyate ||107||**


    **sahasraṁ ca tathā dattvā yatheṣṭāṁ gatim āpnuyāt |**


    **aśvamedham avāpnoti lakṣa-pūjā-vidhāyakaḥ ||108||**


    **raktotpala-prade viṣṇos tathā syād dviguṇaṁ phalam ||109||**


### kadambasya māhātmyam

skānde brahma-nārada-saṁvāde—


    **jāta-rūpa-nibhair viṣṇuṁ kadamba-kusumair mune |**


    **ye’rcayanti ca govindaṁ na teṣāṁ saurijaṁ bhayam ||110||**


    **kadamba-kusumair hṛdyair ye’rcayanti janārdanam |**


    **teṣāṁ yamlayo naiva na jāyante kuyoniṣu ||111||**

kiṁ ca—


    **na tathā ketakī-puṣpair mālatī-kusumair na hi |**


    **toṣam āyāti deveśaḥ kadamba-kusumair yathā ||112||**


    **dṛṣṭvā kadamba-puṣpāṇi prīto bhavati mādhavaḥ | **


    **kiṁ punaḥ pūjitas taiś ca sarva-kāma-prado hariḥ ||113||**


    **yathā padyālayāṁ prāpya prīto bhavati mādhavaḥ |**


    **kadamba-kusumaṁ labdhvā tathā prīṇāti loka-kṛt ||114||**


    **sakṛt kadamba-puṣpeṇa helayā harir arcitaḥ |**


    **sapta janmāni deveśas tasya lakṣmīr adūrataḥ ||115||**


    **kadamba-puṣpa-gandhena keśavo vā suvāsitaḥ |**


    **janmāyutārjitas tena nihataḥ pāpa-sañcayaḥ ||116||**

loka-kṛd api helayāpi | vā-śabdo yadi vety arthaḥ | kadamba-puṣpasya gandha-mātreṇāpi, yadi vā vāsitas tathāpīty arthaḥ ||114-116||


### āṣāḍhe viśeṣaḥ

tatraiva—


    **ghanāgame ghana-śyāmaḥ kadamba-kusumārcitaḥ |**


    **dadāti vāñchitān kāmān śata-janmāni sampadaḥ ||117||**


    **kadamba-kusumair devaṁ ghana-varṇaṁ ghanāgame |**


    **ye’rcayanti muni-śreṣṭha tair āptaṁ janmanaḥ phalam ||118||**

sampadaś ca vibhūtīr dadāti | ghana-śyāma iti ghana-varṇam iti ca kadamba-puṣpa-bhūṣaṇena śobhātiśayo’bhipretaḥ ||118-119||


### karavīrasya māhātmyam

skānde śrī-śivomā-saṁvāde—


    **karavīrair mahādevi yaḥ pūjayati keśavam |**


    **daśa-sauvarṇakaiḥ puṣpair yat phalaṁ tad avāpnuyāt ||119||**


    **karavīraiḥ suraktaiś ca yo viṣṇuṁ sakṛd arcayet |**


    **gavām ayuta-dānasya phalaṁ prāpnoti mānavaḥ ||120||**

tatraiva brahma-nārada-saṁvāde—


    **ye’rcayanti surādhyakṣaṁ karavīraiḥ sitāsitaiḥ |**


    **caturyugāni viprendra prīto bhavati keśavaḥ ||121||**


    **sita-raktair mahā-puṇyaiḥ kusumaiḥ karavīrajaiḥ |**


    **yo’cyutaṁ pūjayed bhaktyā sa yāti garuḍadhvajam ||122||**


### purandhri-puṣpasya māhātmyam


    **purandhri-puṣpair yaḥ kuryāt pūjāṁ madhuripor naraḥ |**


    **tasya prasādam āyāti devaś cakra-gadādharaḥ ||123||**


    **ramyāḥ purandhri-mañjaryo dayitās tasya nityaśaḥ |**


    **purandhri-puṣpaṁ yo dadyād ekam apy asya maṇḍale ||124||**


    **tila-prastha-pradānasya phalaṁ prāpnoty asaṁśayam |**


    **purandhri-mañjarī-puṣpaiḥ sahasreṇārcayed dharim ||125||**


    **agniṣṭomam avāpnoti kulam uddharate tathā |**


    **karpūra-paṭa-vāsena purandhrim adhivāsitām ||126||**


    **mahā-rajana-rakte ca tathā sūtre niveśitām |**


    **mālāṁ puṣpa-sahasreṇa yaḥ prayacchati bhaktitaḥ ||127||**


    **aśvamedha-phalaṁ tasya nātra kāryā vicāraṇā |**


    **śatena vājapeyasya phalam āpnoty asaṁśayam |**


    **lakṣa-pūjāṁ tathā kṛtvā sarva-jñānam avāpnuyāt ||128||**

tatheti samuccaye pakṣāntare vā | mahā-rajana-raktaṁ sūtre puṣpa-sahasreṇa niveśitāṁ grathitāṁ mālāṁ ca yaḥ prayacchati | śatena purandhri-puṣpāṇām | evaṁ lakṣaṁ ca | tena pūjām ||126-128||


### agastya-puṣpasya māhātmyam

skānde brahma-nārada-saṁvāde—


    **agastya-kusumair devaṁ ye’rcayanti janārdanam |**


    **darśanāt tasya devarṣe narakāgniḥ praśāmyati ||129||**


    **na tat karoti viprendra tapasā toṣito hariḥ |**


    **yat karoti hṛṣīkeśo muni-puṣpair alaṅkṛtaḥ ||130||**


    **muni-puṣpa-kṛtāṁ mālāṁ ye yacchanti janārdane |**


    **devendro’pi muni-śreṣṭha kampate tasya śaṅkayā ||131||**

kiṁ ca tatraivānyatra—


    **muni-puṣpa-kṛtāṁ mālāṁ dṛṣṭvā kaṇṭhe vilambitām |**


    **prīto bhavati daityārir daśa-janmāni nārada ||132||**


    **agastya-vṛkṣa-sambhūtaiḥ kusumair asitaiḥ sitaiḥ |**


    **ye’rcayiṣyanti deveśaṁ samprāptaṁ paramaṁ padam ||133||**

he devarṣe ! tasya darśanāt teṣāṁ darśanād ity arthaḥ | kaṇṭhe ātmano bhaktasya vā ||129-132||

viṣṇu-rahasye—


    **agastya-sambhavaiḥ puṣpaiḥ kiṁśukaiḥ sumanoharaiḥ |**


    **samabhyarcya hṛṣīkeśaṁ janma-duḥkhād vimucyate ||134||**

kiṁśukaiḥ palāśa-puṣpaiḥ | kiṁ vā kiṁśuka-puṣpākārair ity arthaḥ ||134||


### tatra ca kārttike viśeṣaḥ

skānde tatraiva—


    **vihāya sarva-puṣpāṇi muni-puṣpeṇa keśavam |**


    **kārttike yo’rcayed bhaktyā vājimedha-phalaṁ labhet ||135||**


    **muni-puṣpārcito viṣṇuḥ kārttike puruṣottamaḥ |**


    **dadāty abhimatān kāmān śaśi-sūrya-sthito yathā ||136||**

yathā sūrya-sthitaḥ śaśīti amāvāsyāyāṁ yathā-viśeṣo bhavatīty arthaḥ | śaśīti hrasva-pāṭhenaika-padye yoga-viśeṣaḥ | arthas tu sa eva | yad vā, śukla-raktāgastya-puṣpaiḥ pūjitaḥ san śaśi-sūryayoḥ sthita iva tābhyām apy adhikaḥ puruṣottamo bhavati | ataḥ śobhātiśayaṁ prāpto’sau śyāmasundaraḥ santuṣṭaḥ san abhimatān kāmān dadātīty arthaḥ ||136||


    **gavām ayuta-dānena yat phalaṁ prāpyate mune |**


    **muni-puṣpeṇa caikena kārttike tat phalaṁ smṛtam ||137||**

pādme kārttika-māhātmye ca—


    **muni-puṣpair yadi hariḥ pūjitaḥ kārttike naraiḥ |**


    **munīnām eva gatido jñāninām ūrdhva-retasām ||138||**


### ketakī-puṣpasya māhātmyam

skānde tatraiva—


    **ketakī-puṣpakeṇaiva pūjito garuḍadhvajaḥ |**


    **samāḥ sahasraṁ suprīto jāyate madhusūdanaḥ ||139||**

patrakaikeneti pāṭhe ekenāpi patreṇety arthaḥ | tathāpi patra-śabdo’tra puṣpa-patra-paraḥ | yad vā, ketakī-śabdena tat-puṣpam | tasyaika-patreṇa kvacic ca patraikenaiveti pāṭhaḥ ||139||


    **arcayitvā hṛṣīkeśaṁ kusumaiḥ ketadodbhavaiḥ |**


    **puṇyaṁ tad-bhavanaṁ yāti keśavasya ramālayam ||140||**

kiṁ ca—


    **suvarṇa-ketakī-puṣpaṁ yo dadāti janārdane |**


    **suvarṇa-dānajaṁ puṇyaṁ labhate sa mahāmune ||141||**

suvarṇavat yat ketakī-puṣpam | etena śuklābhaṁ vanya-ketakaṁ vyavacchinnam ||141||


### viśeṣataś cāṣāḍhe

tatraiva—


    **keśavaḥ ketakī-puṣpair mithunasthe divākare |**


    **yenārcitaḥ sakṛd bhaktyā sa mukto narakārṇavāt ||142||**


    **ketakī-puṣpam ādāya mithunasthe divākare |**


    **yenārcito harir bhaktyā prīto manvantaraṁ mune ||143||**


### śrāvaṇe māhātmya-viśeṣaḥ




    **karkarāśigate sūrye ketakī-patra-komalaiḥ | **


    **ye’rcayiṣyanti govindaṁ samprāpte dakṣiṇāyane ||144||**


    **kṛtvā pāpa-sahasrāṇi mahā-pāpa-śatāni ca | \
te’pi yāsyanti viprendra yatra viṣṇuḥ śriyā saha ||145||**


### kārttike’pi māhātmya-viśeṣaḥ

tatraiva—


    **kārttike ketakī-puṣpaṁ dattaṁ yena kalau hareḥ |**


    **dīpa-dānaṁ ca devarṣe tārite sva-kulāyutam ||146||**


### kundasya māhātmyam

skānde tatraiva—


    **abyarcya kunda-kusumaiḥ keśavaṁ kalmaṣāpaham |**


    **prayāti bhavanaṁ viṣṇor vanditaṁ muni-cāraṇaiḥ ||147||**

daśama-skandhe [BhP 10.30.11] –


    **apy eṇapatny upagataḥ priyayeha gātrais **


    **tanvan dṛśāṁ sakhi sunirvṛtim acyuto vaḥ |**


    **kāntāṅga-saṅga-kuca-kuṅkuma-rañjitāyāḥ **


    **kundasrajaḥ kulapater iha vāti gandhaḥ ||148||**

rāsa-krīḍāyāṁ antarhitasya śrī-bhagavato’nveṣaṇe virahākulānāṁ śrī-vallavīnāṁ vacanam—apīti nirdhāraṇe praśne vā | bho eṇa-patni he sakhi, vo yuṣmākaṁ dṛśāṁ gātraiḥ śrīlocanādy-avayavaiḥ sunirvṛtiṁ paramānandaṁ tanvan san priyayā śrī-rādhayā sahācyuta iha upagataḥ nikaṭaṁ prāptaḥ | tasya liṅgam āhuḥ—kānteti | kula-pateḥ śrī-kṛṣṇasya | evaṁ rāsa-krīḍāya śrī-bhagavatā sākṣād-bhūṣaṇa-bhūta-kunda-mālāyā gṛhītatvāt | tayaiva ca bhagavad-upagama-vijñānāt tat-priyatva-siddhyā māhātmya-viśeṣaḥ saṅgataḥ ||148||

tathā [BhP 10.35.20] --


    **kunda-dāma-kṛta-kautuka-veṣo**


    **gopa-godhana-vṛto yamunāyām |**


    **nanda-sūnur anaghe tava vatso**


    **narma-daḥ praṇayiṇāṁ vijahāra ||149||**

tathā divasāntare tāsām eva śrī-yaśodāṁ prati vacanaṁ—kundeti | kundasya dāmnā mālayā kṛtaḥ | kautukena paramotsāhena | yad vā, kautukam utsavas tad-rūpo veśo yena | evaṁ māhātmya-viśeṣaḥ siddha eva ||149||


### pāvantī-kusumasya māhātmyam

viṣṇu-purāṇe—


    **arcayitvā hṛṣīkeśaṁ pāvantī-kusumair naraḥ |**


    **hṛṣṭa-puṣṭa-gaṇākīrṇaṁ kārṣṇaṁ lokam avāpnuyāt ||150||**

pāvantī kunda-bhedaḥ | hṛṣṭa-puṣṭair antar bahiḥ sukha-pūrṇaiḥ | gaṇaiḥ pārṣadair ākīrṇaṁ vyāptaṁ kārṣṇaṁ kṛṣṇa-sambandhinaṁ | hṛṣṭa-puṣta ity asamasta-pāṭhe narasya viśeṣaṇam | pāṭhāntaraṁ sugamam ||150||


### karṇikārasya māhātmyam

tatraiva –


    **karṇikāra-mayaiḥ puṣpaiḥ kāntaiḥ kanaka-suprabhaiḥ |**


    **arcayitvācyutaṁ loke tasya loke mahīyate ||151||**

daśama-skandhe [BhP 10.21.5] ca tatraiva --


    **barhāpīḍaṁ naṭa-vara-vapuḥ karṇayoḥ karṇikāraṁ**


    **vibhrad-vāsaḥ kanaka-kapiśaṁ vaijayantīṁ ca mālām |**


    **randhrān veṇor adhara-sudhayā pūrayan gopa-vṛndair**


    **vṛndāraṇyaṁ sva-pada-ramaṇaṁ prāviśad gīta-kīrtiḥ ||152||**

karṇikāraṁ karṇayor bibhrad iti—sākṣāt śrī-bhagavad-veśe tasya varṇanena māhātmya-bharaḥ siddha eva ||152||


### rakta-śata-patrikāyā māhātmyam

skānde tatraiva—


    **kuṅkumāruṇa-varṇāḍhyāṁ śata-patrikām |**


    **yo dadāti jagannāthe śvetadvīpāt paten nahi ||153||**


### sevantī-palāśa-puṣpayor māhātmyam

tatraiva—


    **sevantī-kusumaiḥ puṣpaiḥ kiṁśukaiḥ sumanoharaiḥ |**


    **samabhyarcya hṛṣīkeśaṁ janma-duḥkhād vimucyate ||154||**


### kubjasya māhātmyam

tatraiva—


    **gandhāḍhyair vimalair vanyaiḥ kusumaiḥ kubjakodbhavaiḥ |**


    **bhaktyābhyarcya hṛṣīkeśaṁ śvetadvīpe vasen naraḥ ||155||**


### campakasya māhātmyam

skānde tatraiva—


    **nīlotpala-samaṁ dānaṁ campakasya janārdane ||156||**

janārdane dānaṁ samarpaṇam ||156||

tatraiva brahma-nārada-saṁvāde—


    **varṣā-kāle tu deveśaṁ kusumaiś campakodbhavaiḥ |**


    **ye’rcayanti narā bhaktyā saṁsāre na punar gatiḥ ||157||**


### aśoka-bakulayor māhātmyam

viṣṇu-rahasye tatraiva—


    **aśoka-kusumai ramyair janma-śoka-bhayāpaham |**


    **pūjayitvā hariṁ devaṁ yāti viṣṇum anāyam ||158||**

anyac ca skānde tatraiva—


    **bakulāśoka-kusume’rye’rcayanti jagat-patim |**


    **te vasanti harer loke yāvac candra-divākarau ||159||**


### pāṭalasya māhātmyam

tatraiva—


    **ye’rcayet pāṭalā-puṣpaiḥ sarva-pāpa-haraṁ harim |**


    **sa puṇyātmā paraṁ sthānaṁ vaiṣṇavaṁ vrajate dhruvam ||160||**


    **yaḥ punaḥ pāṭalā-puṣpair vasante garuḍadhvajam |**


    **arcayet parayā bhaktyā mukti-bhāgī bhaved dhi saḥ ||161||**


### tilakasya māhātmyam

viṣṇu-rahasye—


    **tilakasyojjvalaiḥ puṣpaiḥ sampūjya madhusūdanam |**


    **dhūta-pāpmā nirātaṅkaḥ kṛṣṇasyānucaro bhavet ||162||**

nirātaṅkaḥ saṁsārādi-bhaya-rahitaḥ ||162||


### javāyā māhātmyam

viṣṇu-rahasye—


    **samujjvalair javā-puṣpair abhyarcya jala-śāyinam |**


    **supuṇyāṁ gatim āpnoti vīta-bhīr vīta-matsaraḥ ||163||**


    **javāpuṣpaiḥ pumān bhaktyā sampūjya puruṣottamam |**


    **uttamāṁ gatim āpnoti prasanne garuḍadhvaje ||164||**

samujjvalaiḥ śuklaiḥ | tat-pūjayaiva prasanne sati | dvitīyānto vā pāṭhaḥ | puruṣottamam iti viśeṣaṇam ||163-164||


### aṭarūṣakasya māhātmyam

skānde tatraiva—


    **aṭarūṣaka-puṣpair yaḥ pūjayet jagatāṁ patim |**


    **sa puṇyavān naro yāti viṣṇos tat paramāṁ gatim ||165||**


### kusumbhasya māhātmyam

tatraiva—


    **kusumbha-kusumair hṛdyair ye’rcayanti janārdanam |**


    **teṣāṁ mamālaye vāsaḥ prasādāc cakrapāṇitaḥ ||166||**

mama brahmaṇaḥ ||166||


### mallikāyā māhātmyam

skānde tatraiva—


    **mallikā-puṣpa-jātīnāṁ yūthikāyās tathaiva ca | \
tathā kubjaka-jātīnāṁ phalasyārdhaṁ prakīrtitam ||167||**

phalasya pūrva-muktasya nīlotpalārpaṇa-phalasya | tatra tathaiva krama-pāṭhāt ||167||

tatraiva śrī-brahma-nārada-saṁvāde—


    **sugandhair mallaikā-puṣpair arcayitvācyutaṁ naraḥ |**


    **sarva-pāpa-vinirmukto viṣṇu-loke mahīyate ||168||**


    **mallikā-kusumair devaṁ vasante garuḍa-dhvajam |**


    **yo’rcayet parayā bhaktyā dahet pāpaṁ tridhārjitam ||169||**

tridheti | mahā-pātakādi-bhedena kāyikādi-bhedena vā ||169||


### kumbhī-puṣpasya māhātmyam

skānde tatraiva—


    **kumbhī-puṣpaṁ tu devarṣe yaḥ prayacchej janārdane |**


    **suvarṇa-pala-mātraṁ tu puṣpe puṣpe bhaven mune ||170||**


### gokarṇādīnāṁ māhātmyam

viṣṇu-rahasye—


    **gokarṇa-nāga-karṇābhyāṁ tathā villātakena ca |**


    **arcayitvācyutaṁ devaṁ devānām adhipo bhavet ||171||**


    **añjalī-botakī-puṣpaiḥ kuṣmāṇḍa-timirodbhavaiḥ |**


    **alaṅkṛtvā naraḥ kṛṣṇaṁ kṛtārtho hari-loka-bhāk ||172||**

nāga-karṇaḥ hastikarṇeti prasiddhaḥ | añjalī śyāma-puṣpaṁ | botakī botakavo iti prasiddhā | timirā triṁtayeti prasiddhā ||171-172||


### dūrvādi-puṣpāṇāṁ māhātmyam

skānde tatraiva—


    **gṛha-dūrvābhavaiḥ puṣpais tathā kāśa-kuśodbhavaiḥ |**


    **bhūdharaṁ samalaṅkṛtya viṣṇu-loke vrajen naraḥ ||173||**

viṣṇu-rahasye ca—


    **śara-dūrvāmayaiḥ puṣpais tathā kāśa-kuśodbhavaiḥ |**


    **bhuvaneśam alaṅkṛtya viṣṇu-loke vrajen naraḥ ||174|| **iti |


    **varṇa-bhedena puṣpāṇāṁ phala-bhedaś ca darśitaḥ |**


    **tathā teṣāṁ ca sarveṣāṁ mālāyā mahimādhikaḥ ||175||**


    **śvetaiḥ puṣpaiḥ samabhyarcya naro mokṣam avāpnuyāt ||176||**

tathā ca skānde viṣṇudharmottare ca—


    **kāmān avāpnuyāl loke pītair devaṁ samarcayan |**


    **śatrūṇām abhicāreṣu tathā kṛṣṇaiḥ prapūjayet ||177||**

viṣṇu-rahasye ca—


    **svarṇa-lakṣādhikaṁ puṣpaṁ mālā koṭi-guṇādhikā |**


    **dattā bhavati kṛṣṇāya narair bhakti-samanvitaiḥ ||178||** iti |


    **mallikāṁ tu divārātryor naktaṁ sampāka-yūthike |**


    **nandyāvartaṁ cārdha-rātre mālatīṁ prātar eva hi ||179||**


    **itarāṇi ca puṣpāṇi divā bhagavate’rpayet |**


    **evaṁ kecic ca manyante pūjā-vidhi bakaṁ tathā ||180||**

kiṁ ca—


    **praharaṁ tiṣṭhate jātī karavīram aharniśam |**


    **jalajaṁ sapta-rātrāṇi ṣaṇ-māsaṁ tu bakaṁ tathā ||181||** iti | 


    **avacayottare kāle jñeyam etad vicakṣaṇaiḥ ||182||**


### atha puṣpa-maṇḍapādi

**puṣpāṇāṁ maṇḍapaṁ chatraṁ vitānaṁ vaiṣṇavottamaḥ |**

**dolādikaṁ ca nirmāya śrī-kṛṣṇāya samarpayet ||183||**


### atha puṣpa-maṇḍapādi-māhātmyam

viṣṇu-dharmottare—


    **kṛṣṇa-veśmani yaḥ kuryāt surūpaṁ puṣpa-maṇḍapam |**


    **sa puṣpaka-vimānais tu koṭibhiḥ krīḍate divi ||184||**

surūpaṁ sundaram ||184||

tatraiva skānde ca—


    **kṛtvā puṣpa-gṛhaṁ viṣṇoḥ puṣpair vā tad-vitānakam |**


    **phalena yogam āyāti rājasūyāśvamedhayoḥ ||185||**

tatraiva skānde ca—


    **keśavopari yaḥ kuryāc chatraṁ vā puṣpa-maṇḍapam |**


    **puṣpais tan-mañcakaṁ vāpi tasya puṇyaṁ vadāmy aham ||186||**

mañcakaṁ paryaṅkam ||186||


    **prāptaiśvaryo mahābhāgaiḥ krīḍā-rati-samanvitaiḥ |**


    **nityaṁ tu modate svarge sa naro nātra saṁśayaḥ ||187||**


### viśeṣataḥ kārttike

skānde śrī-brahma-nārada-saṁvāde—


    **mālatī-mālayā yena kārttike puṣpa-maṇḍapam |**


    **keśavasya gṛhe cakre na mayā viditaṁ phalam ||188||**


### atha suvarṇa-puṣpādi-māhātmyam


    **svarṇa-ratnādi-puṣpaiś ca bhagavantaṁ samarcayet |**


    **na ca nirmālyatāṁ yānti tāni tan muhur arpayet ||189||**

tat tasmāt ||189||

tathā coktaṁ devyā—


    **na nirmālyaṁ hema-puṣpam arpayed arpitaṁ sadā ||190||**

viṣṇu-dharmottare skānde ca—


    **kṛtrimāṇy anulepāni gandhenāti-sugandhinā |**


    **dhūpena paṭavāsena candanādy-anulepanaiḥ ||191||**

svarṇādi-puṣpāṇām arpaṇa-prakāraṁ likhati—kṛtrimāṇi iti | kṛtrimāṇi suvarṇa-puṣpādīni dhūpena paṭa-vāsena ca sugandhi-dravya-cūrṇena viśiṣṭāni ||191||


### atha svarṇa-puṣpādi-māhātmyam

skānde—


    **svarṇa-puṣpārcito yasya gṛhe tiṣṭhati keśavaḥ |**


    **tasyaiva pāda-rajasā śudhyati kṣiti-maṇḍalam ||192||**


    **suvarṇa-puṣpair abhyarcya rājasūya-phalaṁ labhet |**


    **ratnair devam athābhyarcya rājā bhavati bhūtale ||193||**

svarṇa-puṣpair arcitaḥ abhiṣiktaḥ | evaṁ puṣpa-prācuryam uktam | pāṭhāntaraṁ sugamam | tasyaivety atrāyaṁ bhāvaḥ | yasya pāda-rajo-mātreṇa jagat pavitraṁ syāt tasya svargādi-phalāntaraṁ kiyan mātram ? śrī-śrī-bhagavat-pārṣada-vara evāsāv iti ||192|| ratnaiḥ ratnamaya-puṣpaiḥ ||193||

tatraiva śrī-śivomā-saṁvāde—


    **puṣpajātiṣu sarvāsu sauvarṇaṁ puṣpam uttamam ||194|| ** iti |


    **evam uktair anuktaiś ca śobhāḍhyair vā sugandhibhiḥ |**


    **sampūjyo bhagavān puṣpair na niṣiddhais tu duḥkhadaiḥ ||195||**

anuktaiḥ śāstrokta-vyatiriktaiḥ | yadi ca tāni śobhāvanti sugandhīni vā bhavanti | tadā taiś ca sampūjya ity arthaḥ | śāstreṇa niṣiddhais tu na sampūjya | yato duḥkhadaiḥ ||195||


### atha niṣiddhāni puṣpāṇi

tatra sāmānyato viṣṇu-dharmottare—


    **śmaśāna-caitya-drumajaṁ bhūmau vāpi nipātitam |**


    **kalikā ca na dātavyā devadevasya cakriṇaḥ ||196||**

caitya-drumo nāma baddha-vedika-talaḥ pūjyo vṛkṣaḥ ||196||


    **śuklānya-varṇa-kusumaṁ na deyaṁ ca tathā bhavet |**


    **sugandhi śuklaṁ deyaṁ syāj jātaṁ kaṇṭakino drumāt ||197||**


    **dattvā kaṇṭaki-sad-bhūtam anuktaṁ paribhūyate |**


    **anukta-rakta-kusumād asaubhāgyam avāpnuyāt ||198||**

anuktaṁ pūrvoktāditarat ||198||


    **ugra-gandhi tathā dattvā nityam udvegam āpnuyāt |**


    **agandhi dattvā vāpnoti hy aśubhaṁ paramaṁ naraḥ ||199||**

tatraiva tṛtīya-khaṇḍe—


    **ugra-gandhīny agandhīni kusumāni na dāpayet |**


    **anyāyatana-jātāni kaṇṭakīni tathaiva ca ||200||**


    **raktāni yāni dharmajñāś caitya-vṛkṣodbhavāni ca |**


    **yāni śmaśāna-jātāni tathā cākālajāni ca |**


    **dānaṁ vivarjayed yatnāt puṣpāṇām apy agandhinām ||201||**

dharmajñā iti pāṭhe he dharmajñā iti tatratyānāṁ sambodhanam ||201||

nāradīye rākṣasī-śapathe—


    **pārakyārāmajātaiś ca kusumair arcayet surān |**


    **tena pāpena lipyeyaṁ yady etad anṛtaṁ vade ||202||**

jñāna-mālāyām—


    **kalikābhis tathā nejyaṁ vinā campakajaiḥ śubhaiḥ |**


    **śuṣkair na pūjayed viṣṇuṁ patraiḥ puṣpaiḥ phalair api ||203|| **iti |


    **jāti-yūthyos tathā mallī-nava-mālikayor api |**


    **kalikābhir harer bhaktaiḥ saurabhyāt kaiścid iṣyate ||204||**


### atrāpavādaḥ

viṣṇu-rahasye—


    **na śuṣkaiḥ pūjayed viṣṇuṁ kusumair na mahī-gataiḥ |**


    **nāviśīrṇa-dalaiḥ kliṣṭair na caivāśu-vikāśitaiḥ ||205||**

āśu-vikāśitaiḥ balād vikāśitaiḥ ||205||

pādme—


    **kīṭa-koṣopa-biddhāni śīrṇa-paryuṣitāni ca |**


    **varjayed ūrṇanābhena vāsitaṁ yadi śobhanam ||206||**

kīṭasya koṣa-rūpāvāsena apaviddhāni dūṣitāni puṣpāṇi śīrṇāni paryuṣitāni ca | yadyapi śobhanam uttamam | apavitrāṇi ced gandhavanty api puṣpāṇi varjayet || 206||


    **gandhavanty apavitrāṇi ugra-gandhīni varjayet ||207||**


    **gandha-hīnam api grāhyaṁ pavitraṁ yat kuśādikam ||208||**

vaihāyasa-pañcarātre—


    **catuṣpatha-śivāvāsa-śmaśānāvani-madhyataḥ |**


    **sugandhi-phala-puṣpāṇi nāda-dītārcane hareḥ ||209||**

catuṣpathāder avanir bhūmis tan-madhyān na gṛhṇīyāt ||209||

skānde śrī-brahma-nārada-saṁvāde—


    **na viśīrṇa-dalaiḥ śliṣṭair nāśubhair nāvikāśibhiḥ |**


    **pūti-gandhy-ugra-gandhīni amla-gandhāni varjayet ||210||**

viśīrṇa-dalādibhiḥ puṣpair na pūjā kāryeti śeṣaḥ | śliṣṭaiḥ anyo’nya-saṁlagnaiḥ ||210||


    **kīṭa-koṣopabiddhāni śīrṇa-paryuṣitāni ca |**


    **bhagna-patraṁ ca na grāhyaṁ kṛmi-duṣṭaṁ na cāharet ||211||**


    **varjayed ūrṇanābhena vāsitaṁ yadi śobhanam |**


    **sthalasthaṁ noddharet puṣpaṁ chedayej jalajaṁ na tu |**


    **yāni spṛṣṭāni cāspṛśyair lokāyuktaiś ca varjayet ||212||**

noddharet mūlato notpāṭayet | loke ayuktair nindyaiś ca spṛṣṭāni puṣpāṇi varjayet ||212||


### atrāpavādaḥ

jñāna-mālāyām—


    **na paryuṣita-doṣo’sti jalajotpala-campake |**


    **tulasy-agastya-bakule bilve gaṅgā-jale tathā ||213||**

viṣṇu-dharmottare ca—


    **na gṛhe karavīrasthaiḥ kusumair arcayed dharim |**


    **patitair mukulair mlānaiḥ śvāsair vā jantu-dūṣitaiḥ |**


    **āghātair aṅga-saṁspṛṣṭair dūṣitaiś caiva nārcayet ||214||**

gṛhe yaḥ karavīraḥ śveta-puṣpo rakta-puṣpaś ca | tat-sthais tadīyair ity arthaḥ | ata evoktaṁ vārāhe—bandhūka-karavīre ca na gṛhe ropayet kvacit iti | śvāsair jantubhir vādūṣitair ity arthaḥ | aṅgena svīya-hasta-vyatiriktena gātreṇa saṁspṛṣṭaiḥ dūṣitaiś ca ninditaih ||214||


### atha viśeṣato niṣiddhāni

viṣṇu-dharmottare tṛtīya-kāṇḍe ca—


    **krakarasya ca puṣpāṇi tathā dustūrakasya ca |**


    **kṛṣṇaṁ ca kūṭajaṁ cārkaṁ naiva deyaṁ janārdane ||215||**

krakarasya karavīrasya ||215||

kiṁ cānyatra—


    **nārkaṁ nomattakaṁ jhiṇṭiṁ tathaiva giri-karṇikām |**


    **na kaṇṭakārikā-puṣpam acyutāya nivedayet ||216||**


    **kūṭajaṁ śālmalī-puṣpaṁ śirīṣaṁ ca janārdane |**


    **niveditaṁ bhayaṁ cograṁ niḥsattvaṁ ca prayacchati ||217||**

niḥsattvam iti pāṭhe niḥsattvatām ity arthaḥ ||217||

skānde tatraiva—


    **ye’rcayanti trilokeśam arka-puṣpair janārdanam |**


    **tebhyaḥ kruddho bhayaṁ duḥkhaṁ **


    **krodhaṁ viṣṇuḥ prayacchati ||218||**


    **unmattakena ye mūḍhāḥ pūjayanti trivikramam |**


    **unmādaṁ dāruṇaṁ tebhyo dadāti garuḍadhvajaḥ ||219||**


    **kāñcanāvayavaiḥ puṣpair ye’rcayanty asura-dviṣam |**


    **dāridryaṁ duḥkha-bahulaṁ teṣāṁ viṣṇuḥ prayacchati ||220||**


    **giri-karṇikayā viṣṇuṁ ye’rcayanty abudhā narāḥ |**


    **teṣāṁ kula-kṣayaṁ ghoraṁ kurute madhusūdanaḥ ||221|| **iti |


### atha puṣpa-grahaṇa-kālādi

**madhyāhne snānam ācarya samāhṛtaiḥ |**

**naiva sampūjayed viṣṇuṁ yan niṣiddhāni tāny api ||222||**

api-śabdaḥ pūrva-niṣiddhāpekṣayā samuccaye | tāni madhyāhna-snānāntaram āhṛtāni kusumāni ||222||

tathā ca skānde tatraiva—


    **snānaṁ kṛtvā tu yat kiṁcit puṣpaṁ gṛhṇanti vai narāḥ |**


    **devatās tan na gṛhṇanti pitaraḥ khalu vai dvija |**


    **ṛṣayas tan na gṛhṇanti bhasmībhavati kāṣṭhavat ||223||** iti |

khalv iti samuccaye | pitaraś ca na gṛhṇanti | bhasmībhavati viphalaṁ syād ity arthaḥ ||223||


    **kusumānām alābhe tu cauryādānaṁ na duṣyati |**


    **devatārthaṁ tu kusumam asteyaṁ manur abravīt ||224||**

dharmārjita-dhana-krītair [ḥBV 7.34] ity ādi-viṣṇudharmottarādi-vacanair nyāyopārjitāni kusumāni deva-pūjāyāṁ vihitāni | tatra dhanādy-abhāve kiṁ kartavyam ? tatra likhati—kusumānām iti | cauryeṇa ādānaṁ grahaṇaṁ asteyam iti cauryeṇānītam api coritaṁ na bhavati | ata evoktaṁ viṣṇudharmottare—yathā kathaṁcid āhṛtya kusumair arcayed dharim iti ||224||

tathā kaurme śrī-vyāsa-gītāyām—


    **puṣpe śākodake kāṣṭhe tathā mūle phale tṛṇe |**


    **adattādānam asteyaṁ manuḥ prāha prajāpatiḥ ||225||**


    **gṛhītavyāni puṣpāṇi devārcana-vidhau dvijāḥ |**


    **naikasmād eva niyatam ananujñāpya kevalam ||226|| **iti |

adattasyāpy ādānam ||225|| kiṁ ca tatraiva viśeṣam āha—grahītavyānīti | evaṁ bhagavad-artham eva śākādīnām ādānam aduṣṭam iti jñeyam | svārthe tu doṣa eva |

	tṛṇaṁ kāṣṭhaṁ phalaṁ puṣpaṁ prakāśaṁ vai hared budhaḥ |

dharmārthaṁ kevalaṁ vipro hy anyathā patito bhavet || iti |

ataeva tatraiva—

tṛṇaṁ vā yadi vā śākaṁ mūlaṁ vā jalam eva vā |

parasyāpaharan jantur narakaṁ pratipadyate || iti ||226||


    **vihiteṣu niṣiddhānāṁ vihitālābhato matam |**


    **kusumānām upādānaṁ niṣiddhānāṁ na karhicit ||227||**


    **vihita-pratiṣiddhais tu nihitālābhato’rcayet ||228||**

nanu viṣṇudharmottare tṛtīya-khaṇḍe anyāyatana-jātāni puṣpāṇi niṣiddhāni | skāndādau ca kaṇṭakyādīni vihitāni santi, tathā vāmana-purāṇādau bandhūka-javā-puṣpayor niṣedhaḥ śrūyate | te cātra viṣṇudharmottarādau vihite eva ity evam ādi-virodhe kathaṁ vyavahartavyam ? tatra likhati—vihiteṣv iti | śāstrair vihiteṣu kusumeṣu madhye niṣiddhānāṁ kusumānām upādānaṁ grahaṇaṁ vihitānām alābhato hetoḥ alābhe vā sati mataṁ budhaiḥ | vihitānāṁ lābhe sati ca tāni niṣiddhāni, na grāhyāṇy eva | yāni ca kevalaṁ sarvatra niṣiddhāny eva | teṣāṁ kadācid apy upādānaṁ na matam ity arthaḥ ||227-228||


### niṣiddha-puṣpa-saṅgraha-ślokau


    **kliṣṭaṁ paryuṣitaṁ ca bhūmi-patitaṁ chidraṁ ca kīṭānvitaṁ**


    **yat keśopahataṁ ca gandha-rahitaṁ yac cogra-gandhānvitam |**


    **haste yad vidhṛtaṁ praṇāma-samaye yad vāma-haste kṛtaṁ**


    **yac cāntar-jaladhau tam arcana-vidhau puṣpaṁ ca tad varjayet ||229||**


    **bhaṅktvā yad viṭapādikaṁ kṣitiruhaṁ cotpāṭya yac cāhṛtaṁ**


    **yac cākramya samāhṛtaṁ tad akhilaṁ puṣpaṁ bhavaty āsuram |**


    **cauryākṛṣṭam anukti-duṣṭam aśuci-spṛṣṭaṁ yad aprokṣitaṁ**


    **yac cāghrātam adho’mbare vinihitaṁ krītaṁ ca tad varjayet ||230||**


    **patrāṇi cāpayed ūrvādy-aṅkurān api bhaktitaḥ |**


    **kintu śrī-tulasī-patraṁ sarvatraiva viśeṣataḥ ||231||**


### atha patrāṇi

viṣṇudharmottare—


    **puṣpābhāvena yo dadyād atra dūrvāṅkurān api |**


    **so’pi puṇyam avāpnoti puṣpa-dānasya vai dvijāḥ ||232||**


    **puṣpābhāve hi deyāni patrāṇy api janārdane |**


    **patrābhāve payo deyaṁ tena puṇyam avāpnuyāt ||233||**


    **nivedya bhaktyā madhusūdanāya**


    **druma-cchadaṁ vāpy atha sat-prasūnam |**


    **dūrvāṅkuraṁ vā salilaṁ dvijendrāḥ**


    **prāpnoti tat-tan-manasā yathecchati ||234||**

drumasya chadaṁ patram | prasūnaṁ puṣpam ||234||

tatraiva tṛtīya-kāṇḍe—


    **bhṛṅga-rājasya bilvasya baka-puṣpasya ca dvijāḥ |**


    **jabāmra-bīja-pūrāṇāṁ patrāṇi vinivedayet ||235||**


    **eteṣām api caikasya patra-dānaṁ mahā-phalam |**


    **patrāṇi sa-sugandhīni pallavāni mṛdūni ca |**


    **tena puṇyam avāpnoti puṣpa-dāna-samudbhavam ||236||**

teṣāṁ madhye ekasya kasyacit pallavāni ca nivedayed iti pūrveṇānvayaḥ ||236||

nārasiṁhe—


    **patrāṇy api supuṇyāni hari-prīti-karāṇi ca |**


    **pravakṣyāmi nṛpa-śreṣṭha śṛṇuṣva gadato mama |**


    **apāmārgaṁ tu prathamṁ bhṛṅga-rājaṁ tataḥ param ||237||**

paraṁ śreṣṭham ||237||


    **tatas tamāla-patraṁ ca tataś ca śami-patrakam |**


    **dūrvā-patraṁ tataḥ śreṣṭhaṁ tato’pi kuśa-patrakam ||238||**


    **tasmād āmalakaṁ śreṣṭhaṁ tato bilvasya patrakam |**


    **bilva-patrād api hares tulasī-patram uttamam ||239||**


    **eteṣāṁ ca yathā-labdhaiḥ patrair yaś cārcayed dharim |**


    **sarva-pāpa-vinirmukto viṣṇu-loke mahīyate ||240||**

vāmane—


    **bilva-patraṁ samī-patraṁ bhṛṅgarajasya ca |**


    **tamālāmalakī-patraṁ śastaṁ keśava-pūjane ||241||**


    **teṣāṁ na santi puṣpāṇi praśastāny arcane vibhoḥ |**


    **pallavāny api teṣāṁ syuḥ śastāny arcā-vidhau hareḥ ||242||**

āgneye—


    **ketakī-puṣpa-patraṁ ca bhṛgarājasya patrakam |**


    **tulasī kāla-tulasī sadyas tuṣṭi-karaṁ hareḥ ||243||**


    **bilva-patraṁ śamī-patraṁ patraṁ bhṛṅgarajasya ca |**


    **tamāla-patrasya hareḥ sadyas tuṣṭi-karaṁ bhavet ||244||**

ketakyāḥ puṣpasya patram | bhṛṅgarāja-bhṛṅgarajayor avāntara-bhedo jñeyaḥ ||243-4||

skānde śrī-brahma-nārada-saṁvāde—


    **śamī-patraiś ca yo devaṁ pūjayaty asura-dviṣam |**


    **yama-mārgo mahā-ghoro nistīrṇas tena nārada ||245||**


    **kumbhī-patreṇa devarṣe ye’rcayanti janārdanam | **


    **koṭi-janmārjitaṁ pāpaṁ dahate garuḍa-dhvajaḥ ||246||**


    **sakṛd abhyarcya govindaṁ bilva-patreṇa mānavaḥ | **


    **harir dadyāt phalaṁ tasmai sarva-yajñaiḥ sudurlabham ||247||**


    **bilva-patreṇa ye devaṁ kārttike kali-vardhana |**


    **pūjayanti mahā-bhaktyā muktis teṣāṁ mayoditā ||248||**


    **mārukaṁ ketakī-patraṁ tathā damanakaṁ mune |**


    **datta-mātraṁ hareḥ prītiṁ karoti śata-vārṣikīm ||249||**


    **damanaikena deveśaṁ samprāpte madhu-mādhave |**


    **go-sahasrasya tu mune sampūjya labhate phalam ||250||**

deveśam arcayantv iti śeṣaḥ | pāṭhāntaraṁ sugamam ||250||


    **dūrvāṅkuraṁ harer yas tu pūjā-kāle prayacchati |**


    **pūjā-phalaṁ śata-guṇaṁ samyag āpnoti mānavaḥ ||251||**


    **mañjarīṁ sahakārasya keśave yadi nārada |**


    **ye yacchanti mahā-bhāgās te koṭi-phala-bhāginaḥ ||252||**

kiṁ ca—


    **śaktyā dūrvāṅkuraiḥ pumbhiḥ pūjito madhusūdanaḥ |**


    **dadāti hi phalaṁ nūnaṁ yajña-dānādi-durlabham ||253||**

tatraiva śrī-śivomā-saṁvāde—


    **bilva-patrair akhaṇḍaiś ca sakṛd devaṁ prapūjya vai |**


    **sarva-pāpa-vinirmuko mama loke sa tiṣṭhati ||254||**

viṣṇu-rahasye ca—


    **sakṛd abhyarcya govindaṁ bilva-patreṇa mānavaḥ |**


    **mukti-bhāgī nirātaṅkaḥ knasyānucaro bhavet ||255||**

viṣṇu-dharme ca—


    **maruko damanaś caiva sadyas tuṣṭikaro hareḥ ||256||**

kiṁ ca—


    **puṣpaṁ vā yadi vā patraṁ phalaṁ neṣṭam adhomukham |**


    **duḥkhadaṁ tat samākhyātaṁ yathotpannaṁ tathārpaṇam ||257||**

tathā jñāna-mālāyām—


    **puṣpaṁ vā yadi vā patraṁ phalaṁ neṣṭam adhomukham |**


    **duḥkhadaṁ tat samākhyātaṁ yathotpannaṁ tathārpaṇam ||258||**


### atha tulasy-arpaṇa-nityatā

pādme—


    **tulasī na yeṣāṁ hari-pūjanārthaṁ **


    **sampadyate mādhava-puṣya-vāsare |**


    **dhig yauvanaṁ jīvanam artha-santatiṁ **


    **teṣāṁ sukhaṁ neha ca dṛśyate pare ||259||**

śrī-tulasī-patraṁ sarvatraiva viśeṣato’rpayed iti likhitam | tatra tulasy-arpaṇasya nityatām ādau likhati | tulasīty ādinā | ārṣatvāc chando-bhaṅgaḥ soḍhavyaḥ | evam agre’pi | mādhavaḥ vaiśākha-māsaḥ śrī-kṛṣṇo vā | tasya puṇya-vāsaraḥ akṣaya-tṛtīyādiḥ | ekādaśy-ādir vā | tasminn api | pare ca para-loke sukhaṁ nirvṛtir na dṛśyate śāstravidbhiḥ kaiścid vā | yad vā, teṣām iti taiḥ ||259||

gāruḍe śrī-bhagavad-uktau—


    **tulasīṁ prāpya yo nityaṁ na karoti mamārcanam |**


    **tasyāhaṁ pratigṛhṇāmi na pūjāṁ śatavārṣikīm ||260||**

prāpya ānīya ity arthaḥ ||260||

bṛhan-nāradīye ca yajñadhvajākhyānānte—


    **yad gṛhe nāsti tulasī śālagrāma-śilārcane |**


    **śmaśāna-sadṛśaṁ vidyāt tad-gṛhaṁ śubha-varjitam ||261||**

ata evoktam—


    **tulasīṁ vinā yā kriyate na pūjā**


    **snānaṁ na tad yat tulasīṁ vinā kṛtam |**


    **bhuktaṁ na tad yat tulasīṁ vinā kṛtaṁ**


    **pītaṁ na tad yat tulasīṁ vinā kṛtam ||262||**

vāyu-purāṇe—


    **tulasī-rahitāṁ pūjāṁ na gṛhṇāti sadā hariḥ |**


    **kāṣṭhaṁ vā sparśayet tatra no cet tan nāmato yajet ||263||**


    **tulasī-dalam ādāya yo’nyaṁ devaṁ prapūjayet |**


    **brahmahā sa hi goghnaś ca sa eva guru-talpagaḥ ||264||**

ata evoktaṁ gāruḍe naivedya-prasaṅge—


    **tulasī-dala-saṁmiśraṁ harer yacchec ca tat sadā ||265||** iti |


    **bhagavad-durlabhāyās tu tulasyā mahimādbhutaḥ |**


    **sarva-śāstreṣu vikhyātaḥ saṁkṣepeṇeha likhyate ||266||**

adbhutaḥ anirvacanīyaḥ | ato vistareṇa likhitum aśakya iti bhāvaḥ ||266||


### atha tulasī-māhātmyam


### tatra svataḥ paramottamatā

skānde—


    **sarvauṣadhi-rasanaiva purā hy amṛta-manthane |**


    **sarva-sattvopakārāya viṣṇunā tulasī kṛtā ||267||**

ata eva—


    **na vipra-sadṛśaṁ pātraṁ na dānaṁ surabhī-samam |**


    **na ca gaṅgā-samaṁ tīrthaṁ na patraṁ tulasī-samam ||268||**

na vipra-sadṛśam ity ādi trayaṁ dṛṣṭāntatve sādhya-sannidhau siddha-nirdeśo dṛṣṭānta iti nyāyāt | evam agre’py ūhyam ||268||

ata eva ca viṣṇu-rahasye—


    **abhinna-patrāṁ haritāṁ hṛdya-mañjari-saṁyutām |**


    **kṣīrodārṇava-sambhūtāṁ tulasīṁ dāpayed dhareḥ ||269||**


### śrī-bhagavad-durlabhatā

nāradīye—


    **tāvad garjanti puṣpāṇi mālaty-ādīni bhūsura |**


    **yāvan na prāpyate puṇyā tulasī kṛṣṇa-vallabhā ||270||**

viṣṇu-rahasye—


    **kṛṣṇā vāpy athavākṛṣṇā tulasī kṛṣṇa-vallabhā |**


    **sitā vāpy athavā kṛṣṇā dvādaśī vallabhā hareḥ ||271||**


    **tāvad garjanti ratnāni kaustubhādīny aharniśam |**


    **yāvan na prāpyate kṛṣṇā tulasī-patra-mañjarī ||272||**

garjanti garvaṁ vahantīty arthaḥ | akṛṣṇā kṛṣṇetarā harid-varṇety arthaḥ | kṛṣṇeti—tasyāṁ prīti-viśeṣāt parama-snigdhatvena śyāmatā-prāpter vā ||270-272||



agastya-saṁhitāyām—


    **pūrvam ugra-tapaḥ kṛtvā varaṁ vavre manasvinī |**


    **tulasī sarva-puṣpebhyaḥ patrebhyo vallabhā tataḥ ||273||**

pādme vaiśākha-māhātmye śrī-yama-brāhmaṇa-saṁvāde—


    **sarvāsāṁ patra-jātīnāṁ tulasī keśava-priyā ||274||**

kiṁ ca—


    **sarvathā sarva-kāleṣu tulasī viṣṇu-vallabhā ||275||**

tatraivottara-khaṇḍe kārttika-māhātmye śrī-nāradoktau—


    **tulasī-dala-pūjāyā mayā vaktuṁ na śakyate |**


    **atyanta-vallabhā sā hi śālagrāmābhidhe harau ||276||**

śālagrāmābhidhe śrī-śālagrāma-śilā-saṁjñake | śrī-vṛndā-bhaktyaiva | tad-rūpeṇāvatīrṇatvāt tad-ākhyāyikā tatraiva vistīrṇāsti ||276|| \



    **pātivratyena vṛndāsau harim ārādhya karmaṇā |**


    **pūrva-janmany asau lebhe kṛṣṇa-saṁyogam uttamam ||277||**

tatraiva śrī-vṛndopākhyānānte—


    **satyaṁ prīti-karaṁ vākyaṁ kopas tasyās tu tāmasaḥ |**


    **bhāva-dvayaṁ harau jātaṁ yat tad varṇa-dvayaṁ hy abhūt |**


    **śyāmāpi tulasī viṣṇoḥ priyā gaurī viśeṣataḥ ||278||**

dvārakā-māhātmye ca śrī-mārkaṇḍeyendradyumna-saṁvāde—


    **yathā lakṣmīḥ priyā viṣṇos tulasī ca tato’dhikā ||279||**

skānde—


    **yogināṁ viratau vāñchā kāmināṁ ca yathā ratau |**


    **puṣpeṣv api ca sarveṣu tulasyāṁ ca tathā hareḥ ||280||**


    **nirasya mālatī-puṣpaṁ muktvā puṣpaṁ saroruham |**


    **gṛhṇāti tulasīṁ śuṣkām api paryuṣitāṁ hariḥ ||281||**

ata eva caturtha-skandhe [BhP 4.8.55] śrī-dhruvaṁ prati śrī-nāradopadeśe—


    **salilaiḥ śucibhir mālyair vanyair mūla-phalādibhiḥ |**


    **śastāṅkurāṁśukaiś cārcet tulasyā priyayā prabhum ||282||**

vanyaiḥ śastair aṅkurair dūrvāṅkurādibhir anyair balkalādibhiḥ | priyayeti—prabhor arcane tasyā āvaśyakatvam | kiṁ vā sarva-nairapekṣyeṇa tayaiva tat-santoṣaṇam abhipretam ||282||

rāsa-krīḍāyāṁ ca daśama-skandhe [BhP 10.30.7] śrī-gopīnāṁ bhagavad-anveṣaṇe—


    **kaccit tulasi kalyāṇi govinda-caraṇa-priye |**


    **saha tvāli-kulair bibhrad dṛṣṭas te 'ti-priyo ñcyutaḥ ||283||**

ali-kulaiḥ saha tvā tvāṁ bibhrat dadhānaḥ ||283||

ata eva skānde—


    **yat phalaṁ sarva-puṣpeṣu sarva-patreṣu nārada |**


    **tulasī-dala-mātreṇa prāpyate keśavārcane ||284||**

tat prāpyate ||284||

pādme vaiśākha-māhātmye [5.98.6] tatraiva—


    **tyaktvā tu mālatī-puṣpaṁ muktvā ca sarasīruham |**


    **gṛhītvā tulasī-patraṁ bhaktyā mādhavam arcayet |**


    **tasya puṇya-phalaṁ vaktum alaṁ śeṣo'pi no bhavet ||285||**

alaṁ samartho na syāt ||285||

tatraiva śrī-māgha-māhātmye devahūti-vikuṇḍala-saṁvāde—


    **maṇi-kāñcana-puṣpāṇi tathā muktā-mayāni ca |**


    **tulasī-patra-dānasya kalāṁ nārhanti ṣoḍaśīm ||286||**

muktā-mayāni ca puṣpāṇi | tulasī-patrasya śrī-kṛṣṇāya kasmaicid vānyasmai yad dānaṁ tasya ||286||

agastya-saṁhitāyāṁ—


    **nīlotpala-sahasreṇa trisandhyaṁ yo’rcayed dharim |**


    **phalaṁ varṣa-śatenāpi tadīyaṁ naiva labhyate ||287||**

tenāpi varṣa-śatenāpi | tadīyaṁ tulasī-sambandhi tat-prakaraṇāt | phalaṁ naiva labhyate ||287||


    **vidvat sarveṣu puṣpeṣu paṅkajaṁ śreṣṭham ucyate |**


    **tat puṣpeṣv api tan-mālyaṁ koṭi-koṭi-guṇaṁ bhavet ||288||**


    **viṣṇoḥ śirasi vinyastam ekaṁ śrī-tulasī-dalam |**


    **ananta-phaladaṁ vidvan mantroccāraṇa-pūrvakam ||289||**

kiṁ ca—


    **varṇāśrametarāṇāṁ ca pūjāyāś caiva sādhanam |**


    **apekṣitārthadaṁ nānyat jagaty asti tapodhana ||290||**

ata eva nāradīye [2.38.26]—


    **varjyaṁ paryuṣitaṁ toyaṁ varjyaṁ paryuṣitaṁ dalam |**


    **na varjyaṁ tulasī-patram na varjyaṁ jāhnavī-jalam ||291||**

paryuṣitam api tulasī-patraṁ na varjyam | etena śuṣkaṁ paryuṣitaṁ yadīti skāndoktyā śrī-tulasī-patra-cūrṇam api samarpitam | evaṁ vaiṣṇavānāṁ tac-cūrṇa-saṅgrahaḥ sa-mūla eva jñeyaḥ ||291||


### atha śrī-bhagavad-arpaṇena pāpa-hāritvam

pādme—


    **śrīmat-tulasyārcayate sakṛd dhariṁ**


    **patraiḥ sugandhair vimalair akhaṇḍitaiḥ |**


    **yas tasya pāpaṁ paṭa-saṁsthitaṁ prabhur**


    **nirīkṣayitvā mṛjate svayaṁ yamaḥ ||292||**

evaṁ svābhāvikaṁ śrī-tulasyā māhātmyaṁ likhitvādhunā śrīmac-caraṇābja-viṣayaka-samarpaṇa-māhātmyaṁ likhan tatrādāv akhila-pāpāpahāritvaṁ vilikhati—śrīmad ity ādinā | prabhuḥ pāpānāṁ niyantāpi nirīkṣya mārjayatīti mārjanasya samyaktvāya nirīkṣaṇaṁ | kiṁ vā guhyatvād itas tato’valokanam iti jñeyam ||292||

skānde—


    **tulasī-dala-lakṣeṇa yo’rcayed dvārakā-priyam |**


    **janmāyuta-sahasrāṇāṁ pāpasya kurute kṣayam ||293||**

brāhme—


    **liṅgam abhyarcitaṁ dṛṣṭvā pratimāṁ keśavasya ca |**


    **tulasī-patra-nikarair mucyate brahma-hatyayā ||294||**

tulasī-patra-nikarair abhyarcitām ||294||


    **nityam abhyarcayed yo vai tulasyā harim īśvaram |**


    **mahāpāpāni naśyanti kiṁ punaś copapātakam ||295||**

anyatra ca—


    **guhyāni yāni pāpāni anākhyeyāni mānavaiḥ |**


    **nāśayet tāni tulasī dattā mādhava-mūrdhani ||296||**


    **harer guhaṁ yadā yas tu tulasī-dala-vipruṣaiḥ |**


    **trisandhyaṁ prokṣayed bhaktyā mahā-pāpaiḥ pramucyate ||297||**

tulasī-dalasya vipruṣair jala-bindubhiḥ ||297||

ata eva skānde avantī-khaṇḍe—


    **kiṁ kariṣyati saṁruṣṭo yamo’pi saha kiṅkaraiḥ |**


    **tulasī-dalena deveśaḥ pūjito yena duḥkhahā ||298||**

agastya-saṁhitāyāṁ ca—


    **na tasya naraka-kleśo yo’rcayet tulasī-dalaiḥ |**


    **pāpiṣṭho vāpy apāpiṣṭhaḥ satyaṁ satyaṁ na saṁśayaḥ ||299||**


### atha vairi-nāśakatvam

**purā krauñca-vadhārthāya komalais tulasī-dalaiḥ |**

**arcayitvā hṛṣīkeśaṁ svāminā nihato ripuḥ ||300||**

kvacic ca tulasī-dala-komalair iti pāṭhaḥ | arthas tathaiva | svāminā kārttikeyena ||300||


### sarva-sampat-pradatvam

agastya-saṁhitāyāṁ ca—


    **mālyāni tanvate lakṣmīṁ kusumāntaritāny api |**


    **tulasyāḥ svayam ānīya nirmitāni tapodhana ||301||**

kusumair antaritāni | madhye madhye’nya-puṣpair grathitānīty arthaḥ | tulasyā mālyāni samarpitāni santi | lakṣmīṁ sampadaṁ tanvate vistārayantīti jñeyam | patraṁ puṣpaṁ phalaṁ caiva śrī-tulasyā samarpitam iti tat-saṁhitāyāṁ nirantara-pūrva-ślokaiḥ samarpaṇasya prakṛtatvāt | yad vā, bhagavad-arthaṁ nirmitāny api lakṣmīṁ tanvate | astu tāvat samarpaṇādi ||301||


### parama-puṇya-janakatvam

skānde—


    **kṛṣṇa-mūrdhani vinyastā tulasī-patra-mañjarī |**


    **suvarṇa-koṭi-puṇyānāṁ phalaṁ yacchaty ato’dhikam ||302||**


    **tīrtha-yātrādibhir aho kāla-kṣepeṇa kiṁ janāḥ |**


    **ye’rcayanti harer bimbaṁ tulasī-dala-komalaiḥ ||303||**

bimbaṁ śrī-mūrtim ||303||

agastya-saṁhitāyāṁ ca—


    **puṣpāntarair antaritaṁ nirmitaṁ tulasī-dalaiḥ |**


    **mālyaṁ malayajāliptaṁ dadyāt śrī-rāma-mūrdhani ||304||**


    **kiṁ tasya bahubhir yajñaiḥ sampūrṇa-vara-dakṣiṇaiḥ |**


    **kiṁ tīrtha-sevayā dānair ugreṇa tapasāpi vā ||305||**


    **vācaṁ niyamya cātmānaṁ mano viṣṇau nidhāya ca |**


    **yo’rcayet tulasī-mālyair yajña-koṭi-phalaṁ bhavet ||306||**


    **bhavāndha-kūpa-magnānām etad uddhāra-kāraṇam ||307||**

ātmānaṁ ca dehaṁ niyamya ||306|| etat tulasī-mālyair viṣṇv-arcanam ||307||

gāruḍe—


    **yasyārāmodbhavaiḥ patrais tulasī-sambhavair hariḥ |**


    **pūjyate khaga-śārdūla tridaśaṁ puṇyam āpnuyān ||308||**

tridaśaṁ puṇyam iti | sa ārāma-kartā trayodaśaṁ puṇya-bhāgaṁ prāpnuyāt | pūjakas tu dvādaśa bhāgān ity arthaḥ ||308||

anyatra ca—


    **tulasī-dala-mālyena viṣṇu-pūjāṁ karoti yaḥ |**


    **patre patre’śvamedhānāṁ daśānāṁ labhate phalam ||309||**

ata eva viṣṇu-rahasye skānde ca—


    **gṛhītvā tulasī-patraṁ bhaktyā viṣṇuṁ samarcayet |**


    **arcitaṁ tena sakalaṁ sad evāsura-mānuṣam ||310||**

sa-devāsura-mānuṣaṁ jagad iti śeṣaḥ | yad vā, sakalaṁ viśvam ||310||

kiṁ ca kāśī-khaṇḍe—


    **śālagrāma-śilā yena pūjitā tulasī-dalaiḥ |**


    **sa-pārijāta-mālābhiḥ pūjyate sura-sadmani ||311||**


### sarvārtha-sādhakatvam

skānde—


    **samañjarī-dalair yuktaṁ tulasī-sambhavaiḥ kṣitau |**


    **kurvanti pūjanaṁ viṣṇos te kṛtārthāḥ kalau narāḥ ||312||**

agastya-saṁhitāyāṁ—


    **patraṁ puṣpaṁ phalaṁ caiva śrī-tulasyāḥ samarpitam |**


    **rāmāya mukti-mārgasya dyotakaṁ sarva-siddhim ||313||**

sarva-siddhidaṁ sarvārtha-siddha-dāyakam ||313||


### mukti-pradatvam

pādme devahūti-vikuṇḍala-saṁvāde—


    **tulasī-mañjarībhir yaḥ kuryād dhari-harārcanam |**


    **na sa garbha-gṛhaṁ yāti mukti-bhāgī bhaven naraḥ ||314||**

garbha-rūpaṁ gṛham ||314||

gāruḍe—


    **tāvad bhramati saṁsāre vimūḍhaḥ kali-vartmani |**


    **yāvan nārādhayed devaṁ tulasībhiḥ prayatnataḥ ||315||**

tatraiva bhagavad-uktau—


    **tulasī-patram ādāya yaḥ karoti mamārcanam |**


    **na punar yonim āyāti mukti-bhāgī bhaven naraḥ ||316||**

kalir vartma yasya tasmin | prāyaḥ pāpa-mayatvāt saṁsārasya ||315-316||

agastya-saṁhitāyāṁ—


    **tulasī-patram ādāya yo’rcayed rāmam anvaham |**


    **sa yāti śāśvataṁ brahma punar āvṛtti-durlabham ||317||**

punar-āvṛtti-durlabham iti apunar-āvṛttikam ity arthaḥ ||317||


    **pūjāyogyaiḥ phalaiḥ patraiḥ pūpair vā yo’rcayed dharim |**


    **sa mātur garbha-vāsādi duḥkhaṁ naiva labhet kvacit ||318||**


### vaikuṇṭha-loka-prāpakatvam

pādme tatraiva—


    **āropya tulasīṁ vaiśya sampūjya tad-dalair harim |**


    **vasanti modamānās te yatra devaś caturbhujaḥ ||319||**

tatraivānyatra—


    **tulasī kṛṣṇa-gaurābhā tayābhyarcya janārdanam |**


    **naro yāti tanuṁ tyaktvā vaiṣṇavīṁ śāśvatī gatim ||320||**

gatiṁ gamyaṁ sthānam ity arthaḥ ||320||

viṣṇu-rahasye—


    **kṛṣṇaṁ kṛṣṇa-tulasyā hi yo bhaktyā pūjayen naraḥ |**


    **sa yāti bhuvanaṁ śubhraṁ yatra viṣṇuḥ śriyā saha ||321||**

śubhraṁ nirmalam ||321||

bṛhan-nāradīye śrī-yama-bhāgīratha-saṁvāde—


    **yo’rcayed dhari-pādābjaṁ tulasī-komala-cchadaiḥ |**


    **na tasya punar āvṛttir brahma-lokāt kadācana ||322||**

brahma sac-cid-ānandam | tat-svarūpa-lokāt vaikuṇṭhāt | tathā ca tṛtīya-skandhe—brahma-lokaḥ sanātanaḥ iti |

gāruḍe—


    **kṛṣṇārcanārthaṁ bhikṣūṇāṁ yacchanti tulasī-dalam |**


    **anyeṣām api bhaktānāṁ yānti tat paramaṁ padam ||323||**

ata eva hari-bhakti-sudhodaye vaiṣṇavaṁ vipraṁ prati yamadūtānām uktau—


    **sukṛtī duṣkṛtī vāpi tulasyā yo’rcayed dharim |**


    **tasyānte hi vayaṁ neśā viṣṇudūtaiḥ sa nīyate ||324||**

ata evoktaṁ skānde—


    **yo’bhyasyet paramātmānaṁ tyakta-sarvaiṣaṇo muniḥ |**


    **tulasyā yo’rcayed viṣṇuṁ jagataḥ sammatāv ubhau ||325||**

tyaktāḥ sarvā eṣaṇāḥ putrādi-spṛhā-trayaṁ yena saḥ | eṣaṇās tisraś ca śrutyoktāḥ—putraiṣaṇāś ca vittaiṣanāś ca lokaiṣaṇāś ca iti ||325||


### śrī-bhagavat-prīṇanatvam

brāhme—


    **tulasī-dala-gandhena mālatī-kusumena ca |**


    **kapilākṣīra-dānena sadyas tuṣyati keśavaḥ ||326||**

pādme kārttika-māhātmye vṛndopākhyānānte—


    **ity evaṁ vallabhā viṣṇoḥ pūrva-janman athādhunā |**


    **prīyate pūjito hy asyā dalair daitya-balāntakaḥ ||327||**

skānde—


    **suvarṇa-maṇi-puṣpais tu prīto bhavati nācyutaḥ |**


    **tulasī-dala-bhāgena yathā prīyeta keśavaḥ ||328||**

ata eva tatraiva brahma-nārada-saṁvāde—


    **patraṁ puṣpaṁ phalaṁ toyaṁ tulasī-gandha-vāsitam |**


    **phalaṁ lakṣa-guṇaṁ proktaṁ keśavāya niveditam ||329||**


    **tulasī-gandha-miśraṁ tu yat kiṁcit kurute hareḥ |**


    **kalpa-koṭi-sahasrāṇi prīto bhavati keśavaḥ ||330||**

kiṁ ca, dvārakā-māhātmye mārkaṇḍeyendradyumna-saṁvāde—


    **yaḥ punas tulasī-patraiḥ komalair mañjarī-yutaiḥ |**


    **pūjayet sūtra-baddhais tu kṛṣṇaṁ devaki-nandanam ||331||**


    **yā gatir yoga-yuktānāṁ yā gatir yajña-śīlinām |**


    **yā gatir dāna-śīlānāṁ yā gatis tīrtha-sevinām ||332||**


    **yā gatir mātṛ-bhaktānāṁ dvādaśī-vedha-varjinām |**


    **kurvatāṁ jāgaraṁ viṣṇor nṛtyatāṁ gāyatāṁ phalam ||333||**


    **vaiṣṇavānāṁ tu bhaktānāṁ yat phalaṁ veda-vādinām |**


    **paṭhatāṁ vaiṣṇavaṁ śāstraṁ vaiṣṇavebhyaś ca yacchatām |**


    **phalam etan mahīpāla labhate nātra saṁśayaḥ ||334||**


### kārttikādau phala-viśeṣaḥ

tatra kārttike gāruḍe—


    **gavām ayuta-dānena yat phalaṁ labhate khaga |**


    **tulasī-patrakaikena tat phalaṁ kārttike smṛtam ||335||**

skānde śrī-brahma-nārada-saṁvāde—


    **tulasī-dala-lakṣeṇa kārttike yo’rcayed dharim |**


    **patre patre muni-śreṣṭha mauktikaṁ labhate phalam ||336||**

mauktikaṁ phalaṁ mokṣam | mukteḥ phalaṁ bhaktiṁ vā ||336||

tatraivāgre—


    **tulasī-dalāni puṇyāni ye yacchanti janārdana |**


    **kārttikaṁ sakalaṁ vatsa pāpaṁ janmāyutaṁ dahet ||337||**


    **iṣṭvā kratu-śataiḥ puṇyair dattvā ratnāny anekaśaḥ |**


    **tulasī-dalena tat puṇyaṁ kārttike keśavārcanāt ||338||**

teṣāṁ pāpaṁ dahet naśyati | yo yacchatīti vā pāṭhaḥ | tataś ca sa evātmano’nyasyāpi pāpaṁ dahet | puṇyair uttamair aśvamedhādibhir ity arthaḥ | yat prāpyate tat puṇyaṁ syāt ||337-338||

kiṁ ca—


    **yaḥ punas tulasīṁ pāpya kārttikaṁ sakalaṁ mune |**


    **arcayed deva-deveśaṁ sa yāti paramāṁ gatim ||339||**

pādme kārttika-māhātmye—


    **mañjarībhiḥ sapatrābhir mālābhiś cāpi keśavaḥ |**


    **tulasyāḥ kārttike prīto dadāti padam avyayam ||340||**


### atha māghe

skānde tatraiva—


    **snātvā mahā-nadī-toye komalais tulasī-dalaiḥ |**


    **yo’rcayen mādhavaṁ māghe kulānāṁ tārayec chatam ||341||**


    **sukomalair dalair yas tu mañjarībhir janārdanam |**


    **arcayen māgha-māse tu kratūnāṁ labhate phalam ||342||**


### atha cāturmāsye

skānde—


    **sampūjya tulasī-bhaktyā ghana-śyāmaṁ janārdanam |**


    **caturo vārṣikān māsān aśvamedhāyutaṁ labhet ||343|| **

tulasyā bhaktir mālādi-racanā, tathā ||343||


### atha vaiśākhe

pādme vaiśākha-māhātmye śrī-yama-brāhmaṇa-saṁvāde [5.98.9-10]


    **tulasī gaura-kṛṣṇākhyā tayābhyarcya madhudviṣam |**


    **viśeṣeṇa tu vaiśākhe naro nārāyaṇo bhavet ||344||**


    **mādhavaṁ sakalaṁ māsaṁ tulasyā yo'rcayen naraḥ |**


    **trisandhyaṁ madhuhantāraṁ nāsti tasya punar-bhavaḥ ||345||**

nārāyaṇa iva bhavet | tat-sārūpya-prāptyā | punarbhavo janma-lakṣaṇaḥ saṁsāro nāsti | nitya-vaikuṇṭha-vāsāt ||344-345||


### atha tulasī-grahaṇa-vidhiḥ

vāyu-purāṇe—


    **asnātvā tulasīṁ chittvā ya pūjāṁ kurute naraḥ |**


    **so’parādhī bhavet satyaṁ tat sarvaṁ niṣphalaṁ bhavet ||346||**


### tatrādau mantraḥ |

skānde—


    **tulasyāmṛta-janmāsi sadā tvaṁ keśava-priye |**


    **keśavārthaṁ vicinvāmi varadā bhava śobhane ||347||**

vicitvāmīty ārṣaṁ vicinomi ||347||


    **tvad-aṅga-sambhavaiḥ patraiḥ pūjayāmi yathā harim |**


    **tathā kuru pavitrāṅgi kalau mala-vināśini ||348||**

garuḍe ca—


    **mokṣaikaheto dharaṇī-praśaste**


    **viṣṇoḥ samas tasya guroḥ priyeti |**


    **ārādhanārthaṁ vara-mañjarīkaṁ **


    **lunāmi patraṁ tulasi kṣamasva ||349||**

**ity uktvā tulasīṁ natvā citvā dakṣiṇa-pāṇinā |**

**patrāṇy ekaikaśo nyasyet sat-pātre mañjarir api ||350||**

ekaikaśo dakṣiṇa-hastena citvā tathaiva sat-pātre uttama-bhājane arpayen nidadhyāt ||350||


### tan-māhātmyaṁ ca

skānde—


    **mantreṇānena yaḥ kuryād gṛhītvā tulasī-dalam |**


    **pūjanaṁ vāsudevasya lakṣa-koṭi-phalaṁ labhet ||351||**

kiṁ ca—


    **śālagrāma-śilārcārthaṁ pratyahaṁ tulasī-kṣitau |**


    **tulasīṁ ye vicinvanti dhanyās te kara-pallavā ||352||** iti |

kṣitāv iti | pṛthivyām eva | śrī-tulasyāḥ sattvāt | ataḥ kṣitir api dhanyeti bhāvaḥ ||352||

**saṅkrānty-ādau niṣiddho’pi tulasy-avacayaḥ smṛtau |**

**paraṁ śrī-viṣṇu-bhaktes tu dvādaśyām eva neṣyate ||353||**

saṅkrāntau pakṣayor ante dvādaśyāṁ ravi-vāsare | tulasīṁ ye vicinvanti ity ādi-vacanaiḥ smṛti-śāstre niṣiddho’pi paraṁ kevalaṁ dvādaśyām eva tulasyā avacayo neṣyate ||353||


### atha tulasy-avacayana-niṣedha-kālaḥ

viṣṇu-dharmottare—


    **na chindyāt tulasīṁ viprā dvādaśyāṁ vaiṣṇavaḥ kvacit ||354||**

gāruḍe—


    **bhānu-vāraṁ vinā dūrvā tulasīṁ dvādaśīṁ vinā |**


    **jīvitasyāvināśāya na vicinvīta dharma-vit ||355||**

jīvitasyāvināśāyeti | anyathā āyuḥkṣayaḥ syād ity arthaḥ ||355||

pādme ca śrī-kṛṣṇa-satyā-saṁvādīya-kārttika-māhātmye—


    **dvādaśyāṁ tulasī-patraṁ dhātrī-patraṁ ca kārttike |**


    **lunāti sa naro gacchen nirayānati-garhitān ||356||**

evaṁ dvādaśyām eva niṣedhād amāvasyādāv api tad-avacayo vihita iti jñeyam ||356||



ata evoktam—


    **devārthe tulasī-cchedo homārthe samidhāṁ tathā |**


    **indu-kṣaye na duṣyeta garvārthe tu tṛṇasya ca ||357||**

tad evābhivyañjayait—devārtha iti | samāsāntaḥ-praviṣṭenāpi chedena sahāgre’py anvayaḥ ||357||


    **evaṁ kṛtvā mahā-pūjām aṅgopāṅgādikaṁ prabhoḥ |**


    **kramād yathā-sampradāyaṁ tat-tat-sthāneṣu pūjayet ||358||**

aṅgāni śrī-mūrtau mantra-varṇādi-nyāsa-sthānāni upāṅgāni veṇv-ādi-cihna-catuṣkam | ādi-śabdena śrī-mūrti-nyasta-mantra-padākṣarāṇi āvaraṇāni ca | teṣāṁ teṣāṁ varṇādīnāṁ sthāneṣu krameṇa gandhādibhiḥ pūjayet ||358||


### athāṅgopāṅga-pūjā

**mantra-varṇa-padāny ādau tat-tan-nyāsa-padeṣu ca |**

**veṇuṁ ca mālāṁ śrīvatsaṁ kaustubhaṁ ca yathāspadam ||359||**

tad eva vivicya darśayati—mantreti | tasya tasya nyāsa-sthāneṣu yathāspadaṁ yathā-sthānam | ayam arthaḥ—pūrvaṁ śrī-mūrtau yasminn aṅge yan nyastam asti | tasmin tad eva krameṇa pūjayed iti | prayogaḥ—śrī-mastake oṁ hrīṁ namaḥ | lalāṭe oṁ klīṁ namaḥ ity ādi | śrī-netra-dvaye kecid api pūjāṁ kurvanti | oṁ hrīṁ namaḥ ity ādiḥ | atra sarvatra nija-sampradāya-vyavahāra evānusartavyaḥ | ata eva likhitaṁ—yathā-sampradāyam iti | veṇv-ādīṁś ca śrī-mukhādau pūrvavat pūjayet | prayogaḥ—śrī-mukha-veṇave namaḥ ity ādiḥ ||359||

**tataś ca mūla-mantreṇa kṣiptvā puṣpāñjali-trayam |**

**prārthyānujñāṁ bhagavato’rcayed āvṛtti-devatā ||360||**

āvṛttiḥ āvaraṇaṁ | tad-rūpā devatāḥ ||360||

**tāś ca pratyekam āvāhya snānādi parikalpya ca |**

**pūjayed gandha-puṣpābhyāṁ yathā-sthānaṁ yathā-kramam ||361||**

tā āvaraṇa-devatāḥ | tāsām eva snānādikaṁ parikalpya sampādya tāḥ pūjayet ||361||


### athāvaraṇa-pūjā

**karṇikāyāṁ catur-dikṣu dyotamānān prabhoḥ sakhān |**

**vasudāmaṁ sudāmaṁ ca dāmaṁ ca kiṅkiṇīṁ yajet ||362||**

tad eva vivicya darśayati—karṇikāyām ity ādinā ūrdvhayor ity antena | caturdikṣu śrī-bhagavataḥ pūrvādi-dik-catuṣṭaye | prayogaḥ—oṁ vasudāmāya namaḥ ity ādi ||362||

iti prathamāvaraṇam |

**tad-bahiś cāgni-koṇādau keśareṣv āgga-devatāḥ |**

**hṛdayādi-yutāḥ pūjyāḥ sva-sva-varṇādi-śobhitāḥ ||363||**

agnikoṇādāv iti koṇa-catuṣṭaye prathamāṅga-devatā-catuṣṭayam | antyāś ca caturdikṣv eveti jñeyam | hṛdayādi-mantraiḥ hṛdayāya namaḥ | śirase svāhā ity ādibhir yuktāḥ | prayogaḥ—hrīṁ hṛdayāya namaḥ | namaḥ śirase svāhā namaḥ ity ādiḥ | tad-varṇādikaṁ coktaṁ krama-dīpikāyāṁ [4.30]—


    muktendu-kānta-kuvalaya-


    hari-nīla-hutāśa-sabhāḥ pramadāḥ |


    abhaya-vara-sphurita-karāḥ


    prasanna-mukhyo’ṅgadevatāḥ smaryāḥ || iti |

asyārthaḥ śukla-nīla-rakta-varṇāḥ strī-rūpāḥ abhaya-varakarāḥ pradhāna-devatā-svarūpā dhyeyā ity arthaḥ ||363||

iti dvitīyāvaraṇam |

**tato bahiś ca pūrvādi-dig-daleṣv aṣṭasu prabhoḥ |**

**mahiṣī rukmiṇī satyabhāmā nāgnajitī kramāt ||364||**

**sunandā mitravindā ca sampūjyātha sulakṣaṇā |**

**jāmbavatī suśīlā ca tat-tad-dravyādi-bhūṣitā ||365||**

mahiṣīṇāṁ dhyānaṁ likhati—tat tad iti | tena tena kamalādinā dravyeṇa | ādi-śabdād rūpa-bhūṣaṇādinā ca bhūṣitāḥ | tac coktaṁ tatraiva [4.33]—


    tapanīya-marakatābhāḥ susita-


    vicitrāmbarā dviśas tv etāḥ |


    pṛthu-kuca-bharālasāṅgyā vividha-


    maṇi-prakara-vilasitābharaṇāḥ || iti |

asyārthaḥ—dviśaḥ yugmaśaḥ | krameṇa kāñcana-marakatavad-varṇā ratna-pūrita-sat-pātra-lakṣita-vāma-karā iti ||365||

iti tṛtīyāvaraṇam |

**pūrvādy-aṣṭa-dalāgreṣu vasudevaṁ ca devakīm |**

**śrī-nandaṁ śrī-yaśodāṁ ca balabhadraṁ subhadrikām ||366||**

**gopān gopīś ca tad-bhāva-trapayā dūrataḥ sthitāḥ |**

**vicitra-rūpa-veśādi-śobhamānān imān yajet ||367||**

pūrvaṁ pūrva-dik-sthitam | tad-ādiṣu aṣṭasu dalāgreṣu vasudevādīn aṣṭau yajet pūjayed iti dvābhyām anvayaḥ | kramād ity agre likhitatvāt sarvatraiva sambandhanīyam | tatra gopa-gopīnāṁ bahutve’pi gaṇatvābhiprāyeṇa dvitvaṁ jñeyam | nanu bhagavataḥ priyatamānāṁ bhagavatīnāṁ śrī-gopīnāṁ caturthāvaraṇe pūjanaṁ nopayujyate | bhagavaty antāntika eva tāsām avasthity-upapatteḥ | tatra likhati—tad-bhāveti | tena tena anirvācanīyena parama-gopyena vā bhāvena prema-viśeṣeṇa yā trapā, tayā dūrataḥ sthitāḥ | atyanta-sannikarṣeṇa nija-bhāvasya prakāśe sati sabhā-madhye kulavatīnāṁ tāsāṁ parama-lajjotpattyā śrī-yaśodādi-saṅgopekṣayā ca tatrāvasthānaṁ yuktam eveti bhāvaḥ | etad api sakāma-pūjā-viṣayakam evety āmikam agre vyaktaṁ bhāvi | iti imān vasudevādīn pumān striyety eka-śeṣatvam | rūpādikaṁ ca teṣāṁ dhyānārthaṁ tatraivoktam [4.35-39] |

	jñāna-mudrābhaya-karau pitarau pīta-pāṇḍurau |

divya-mālyāmbarālepa-bhūṣaṇe mātarau punaḥ ||


    dhārayantyau ca varadaṁ pāyasāpūrṇa-pātrakam |


    aruṇāśyāmale hāra-maṇi-kuṇḍala-maṇḍite ||


    balaḥ śaṅkhendu-dhavalo musalaṁ lāṅgalaṁ dadhat |


    hālālolo nīla-vāsā helāvān eka-kuṇḍalaḥ ||


    kalāya-śyāmalā bhadrā subhadrā bhadra-bhūṣaṇā |


    varābhaya-yutā pīta-vasanā rūḍha-yauvanā ||


    veṇu-vīṇā-vetra-yaṣṭi-śaṅkha-śṛṅgādi-pāṇayaḥ |


    gopā gopyaś ca vividha-prabhṛtātta-karāmbujāḥ |


    mandārādīṁś ca tad-bāhye pūjayet kalpa-pādapān || iti |

eṣām ayam arthaḥ—pitarau vasudeva-nandau | mātarau śrī-devakī-yaśode | hālā mādhvī | helā līlā | prābhṛtam upāyanam iti ||366-367|||

iti caturthāvaraṇam |

**tad-bahiś caturasānta-pūrvādyāśā-catuṣṭaye |**

**santānaṁ pārijātaṁ ca kalpa-drumam athārcayet ||368||**

**haricandanam apy evaṁ divya-vṛkṣān abhīṣṭadān |**

**karṇikāyāṁ ca sampūjya mandāraṁ deva-pṛṣṭhataḥ ||369||**

karṇikāyām devasya bhagavataḥ pṛṣṭhe mandāraṁ ca | ca-śabdāt divya-vṛkṣam abhīṣṭadam ādau sampūjya paścāt tebhyo vāsudevādibhyo bahiś caturasrābhyantare pūrvādi dik-catuṣṭaye  santānādīn krameṇārcayet | evaṁ likhita-prakāreṇa abhīṣṭa-dāyakān divya-vṛkṣān pañcārcayet ||369||

iti pañcamāvaraṇam |

**tad bahiś cāṣṭa-dik-pālān sva-sva-dikṣv eva pūjayet |**

**tat-tad-bījādhipatyāstra-vāhana-svajanānvitān ||370||**

dikpālān indrādīn aṣṭa | sva-sva-dikṣu indrādīnāṁ nija-nijāsu caturasrasya pūrvādy-aṣṭa-dikṣu | tasya tasya indrādeḥ bījāni bījākṣarāṇi ādhipatyāni devādipatitvādīni | astrāṇi vajrādīny āyudhāni | vāhanāni airāvatādīni | svajanāḥ sārathyādi-parivārās tair anvitān ||370||

**tat-tad-varṇān divya-veśānanaṁ taṁ ca tathārcayet |**

**nirṛty-ambu-payor madhye brahmāṇaṁ cendra-rudrayoḥ ||371||**

dhyānārthaṁ teṣāṁ varṇādikaṁ likhati—tat tad iti pādenaikena | sa prasiddhaḥ kapiśādi-varṇo yeṣāṁ, tān | divyaḥ vicitra-maṇi-gaṇa-kiraṇa-prasphuraṇādi-mayo veśaḥ bhūṣaṇaṁ yeṣāṁ tān | adhunā adha-ūrdhva-dig-dvaya-pālayoḥ pūjāsanniveśaṁ likhati anantam iti | tathā tenaiva prakāreṇeti—bījādinā varṇādinā cānvitam ity arthaḥ | anantaṁ nirṛteḥ ambupasya varuṇasya ca madhye arcayet | brahmāṇaṁ ca indra-rudrayor madhye tathaivārcayet | tatra bījākṣarāṇi—lāṁ vāṁ māṁ kṣāṁ rāṁ yāṁ sāṁ hāṁ hrīṁ āṁ iti | |371||

iti ṣaṣṭhāvaraṇam |

**tato bahiś cāṣṭa-dikṣu mauli-sthānātma-lakṣaṇān |**

**bhagavat-pārṣadāṁs tatra varṇāyudha-vibhūṣaṇān ||372||**

**vajraṁ śaktiṁ ca daṇḍaṁ ca khaḍga-pāśāṅkuśān kramāt |**

**yajed gadāṁ triśūlaṁ cakrābje tv adha-ūrdhvayoḥ ||373||**

mauli-sthāni ātmana ātmano lakṣaṇāni āyudha-cihnāni yeṣāṁ vajrādīnāṁ | tān yajed iti—dvābhyām anvayaḥ teṣāṁ tādṛśa-mūrtimattvādau hetuḥ—bhagavat-pārṣadān iti | tān eva vivicya likhati—vajram iti | aṣṭa-dikṣu vajrādīn aṣṭa | cakraṁ padmaṁ ceti dve adha-ūrdhve ca kramād yajet | varṇādikaṁ caiṣāṁ tatraivoktam |


    arcyā bahir nija-sulakṣita-maula-yuktāḥ 


    sva-svāyudha-bhaya-samudyata-pāṇi-padmaḥ || [Kd 4.43]


    kanaka-rajata-toyadābhra-campā-


    ruṇahima-nīla-javā-pravāla-bhāsaḥ kramataḥ || [Kd 4.44] iti |


### tan-māhātmyaṁ ca

viṣṇu-dharmottare—


    **śaṅkhaṁ cakraṁ gadāṁ padma tomaraṁ muṣalaṁ halam |**


    **anyad vāpi hareḥ śastraṁ smṛtvā pāpāt pramucyate ||374||**

anyat vajrādikaṁ smṛtvāpi, kiṁ punaḥ pūjayitvā ity arthaḥ ||374||

iti saptamāvaraṇam |

**sarvānanda-pradaṁ hy etat saptāvaraṇa-pūjanam |**

**aśakto’ṅgendra-vajrādyam āvṛti-trayam arcayet ||375||**

aśaktaḥ saptamāvaraṇa-pūjane asamarthaś cet | aṅgendra-vajra-yuktam āvaraṇa-trayaṁ pūjayet | etad api pūrvavat sakāma-japādbhiprāyeṇaiva ||375||

**īdṛk caikāntibhir jñeyaṁ tat-tat-kāmavatāṁ matam |**

**anyathā gokule kṛṣṇa-deve tat-tad-asmabhavāt ||376||**

nanu śrī-bhāgavatādy-ukty-anusāreṇa tathātraiva pūrva-likhita-dhyānānusāreṇa ca śrī-vṛndāvane gopa-gopy-ādi-parivṛtasya śrī-gopāla-devasyāvaraṇa-pūjāyāṁ kathaṁ śrī-rukmiṇy-ādyāḥ śrī-vasudevādayaś ca saṅgaccheran, ekānti-matena parama-virodhāpatteḥ ? satyam | ayaṁ cāvaraṇa-pūjā-vidhiḥ kāma-parāṇāṁ śatru-jayādi-kāma-siddhy-abhiprāyeṇaiveti likhati--īdṛk ceti | etal-likhita-prakārakam āvaraṇa-pūjanaṁ tat-tat-kāmavatāṁ jayadaṁ pradhane’bhayadaṁ vipine ity āgamokta-vividha-kāma-parāṇām eva mataṁ sammatam iti ekāntibhir jñeyam | anyathā tat-tat-kāma-vyatirekeṇa śrī-bhagavati śrī-kṛṣṇe tatrāpi gokule te te rukmiṇy-ādayo na sambhavantīty arthaḥ ||376||

**ekāntibhis tu rādhādyā yathā-dhyānaṁ prabhoḥ priyāḥ |**

**prathamāvaraṇe pūjyāḥ kāle kṛṣṇāntikaṁ gatāḥ ||377||**

nanu tarhi ekāntibhiḥ katham āvaraṇa-pūjā kāryā ? tatra likhati—ekāntibhir iti caturbhiḥ | yathādhyayanaṁ pūrvaṁ likhati dhyānānusāreṇa krama-dīpikāyāṁ bhagavad-dhyānānantaram eva gopīnāṁ dhyānokteḥ | gopī-gopa-paśūnāṁ bahiḥ smaret ity ādinā | yac ca tatra gobhir mukhāmbuja-vilīna-vilocanābhiḥ ity ādi-śloka-ṣaṭkena gavādibhyo gopebhya gopa-bālakebhyaś ca paścād bhagavad-dhyāne gopyo nirdiṣṭā iti tac ca bāhya-krameṇohyam | anyathā pūrvāpara-virodhāpatter iti dik | kāla iti sadā lajjayā prāyo dūrato vartamānā api pūjotsava-samayaṁ prāpya kṛṣṇasyāntikaṁ prāptāḥ | ata eva prathamāvaraṇe pūjyāḥ | evaṁ kāma-parāṇāṁ tat-tat-pūjā-vidhir apy anumata ity ūhyam | pūjyā iti sarvatrānuvartata eva | vibhakty-ādi-vyatyayena yathā-sambhavaṁ sambandhanīyam ||377||

**tato gopa-kumārāś ca tad-vayasyās tato bahiḥ |**

**nando yaśodā-rohiṇyau gopā gopyaś ca tat-samāḥ ||378||**

tasya śrī-kṛṣṇasya vayasyā gopa-kumārāḥ | tat-samāḥ śrī-nanda-yaśodābhyāṁ saha samāna-vayaskā ity arthaḥ | tatra nanda-samāḥ gopāḥ | yaśodā-samā gopyaḥ iti ||378||

**tataś ca vatsā gāvaś ca vṛṣāraṇya-mṛgādayaḥ |**

**tato brahmādayo devāḥ prāptā nīrājanotsave ||379||**

**rāmaḥ kadācit kṛṣṇasya kadācin mātur antike |**

**śrī-nāradaś ca parito bhraman harṣa-bharākulaḥ ||380||**

kadācit kṛṣṇasyāntike pūjyaḥ | mātuḥ rohiṇyāḥ ||380||

**evaṁ yad-dhyāna-pūjādāv ekāntibhyaḥ prarocate |**

**kṛṣṇāya rocate’tyantaṁ tad eva ca satāṁ matam ||381||**

nanv evaṁ tantroktādi-krameṇa svacchanda-pūjā-vidhir ayaṁ śāstra-parāṇāṁ satāṁ sammataḥ kathaṁ syāt ? tatra likhati—evam iti | dhyāna-pūjādau viṣaye yad ekantibhyaḥ prakarṣeṇa rocate tad eva bhagavate’tyantaṁ rocate | ataḥ satāṁ tad eva sammatam ity arthaḥ ||381||

tathā ca tṛtīya-skandhe [BhP 3.24.31] śrī-kardama-stutau—


    **tāny eva te 'bhirūpāṇi rūpāṇi bhagavaṁs tava |**


    **yāni yāni ca rocante sva-janānām arūpiṇaḥ ||382||**

[BhP 3.9.11]

**yad-yad-dhiyā ta urugāya vibhāvayanti**

**tat-tad-vapuḥ praṇayase sad-anugrahāya ||383||**

tad eva pramāṇayati—tāny eveti | śrī-kapila-devaṁ prati śrī-kardamasya vacanam idam—he bhagavan ! tava rūpāṇi avatārāḥ caturbhujatva-dvibhujatvādy-ākārā vā śukla-kṛṣṇādi-varṇā vā saundaryāṇi vā, svajanānām ekānta-bhaktānāṁ tebhyo yāni yāni rocane, tāny eva te tava abhirūpāṇi yogyānīty arthaḥ | parama-bhakta-vātsalya-bharāt | yad vā, sammatānīty arthaḥ | yad vā, tāny eva rūpāṇi te tubhyaṁ rocante | tataḥ abhirūpāṇi tāny eva parama-manoharāṇi | anyat samānam | arūpiṇa iti—ādye  pakṣe na vidyate rūpī avatārī yasmāt tasya paramāvatāriṇa ity arthaḥ | dvitīya-tṛtīya-pakṣa-dvaye a-kāro viṣṇus tad-rūpiṇaḥ | ataś caturbhujatva-śyāma-varṇatvādim ata ity arthaḥ | caturthe na vidyate rūpī saundaryavān anyo yasmāt | tasya sahaja-parama-saundaryavata ity arthaḥ | tathā bhūtasyāpi tava, ataḥ śuklādi-varṇa-viśiṣṭasyāsya śrī-kapilāvatārasya mahyaṁ rocanād evaṁ tvayāvatīrṇam iti śrī-kardamābhiprāyaḥ | yad vā, rūpyate dṛśyate sākṣāt kriyate bhagavān yais tāni rūpāṇi śravaṇādīni navadhābhakty-aṅgāni yāni yādṛśāni | arūpiṇaḥ rūpaḥ nirūpaṇaṁ tadvān rūpī | tad-vyatiriktasya anirvacanīya-māhātmyasya ity arthaḥ | paraṁ pūrvavad eva, ato mama gṛha-tyāgādinā agre śravaṇādi-bhakty-eka-niṣṭhatva-bubhūṣā tubhyaṁ rocate eveti tad-abhiprāyo jñeyaḥ | evam ekāntibhyo yad rocate | tad eva bhagavate rocate iti siddham ||382-383||

**tato’ṣṭa-nāmabhiḥ kṛṣṇaṁ puṣpāñjalibhir arcayet |**

**kuryāt tair eva vā pūjām aśakto’khiladaiḥ prabhoḥ ||384||**

tatas tad-āvaraṇa-pūjānantaram | aṣṭabhir nāma-mantraiḥ kṛṣṇaṁ puṣpāñjalibhiḥ pūjayet | śrī-kṛṣṇāya puṣpāñjaliṁ dadyād ity arthaḥ | tathā ca krama-dīpikāyām [4.46] āvaraṇa-pūjānantaram —


    ity arcayitvā jala-gandha-puṣpaiḥ


    kṛṣṇāṣṭakenāpy atha kṛṣṇa-pūjām |


    kuryād budha iti |

asyārthaḥ—iti pūrvokta-prakāreṇāvaraṇāni jalādibhiḥ pūjayitvā | athānantaraṁ puṣpa-pūjāṁ puṣpaiḥ kṛṣṇa-pūjāṁ kuryād ity arthaḥ |kṛṣṇa-pūjām iti kvacit pāṭhaḥ tathāpi sa evārthaḥ | jala-gandha-puṣpair ity asya pūrveṇaiva sambandhāt | ato bhinnopakramāyārtha-śabda-prayoga iti | atra ca kecin manyante—pratyekaṁ nāmaikaḥ puṣpāñjalir ity evam aṣṭa-nāmabhir aṣṭa-puṣpāñjalīn dadyād iti | kecic ca sarvānte trīn puṣpāñjalīn iti | tatra ca yathā-sampradāyaṁ vyavahāraḥ | adhunā pūrva-likhita-tat-tad-bhagavat-pūjā-vidhāvaty antāsamarthaṁ pratipakṣāntaraṁ likhati—kuryād iti | aśaktaś cet tarhi prabhoḥ śrī-kṛṣṇasya pūjāṁ kuryāt | taiḥ nāmāṣṭaka-deya-puṣpāñjaibhir eva | yad vā, tair aṣṭa-nāmabhiḥ tat-kīrtanair evety arthaḥ | tāvan-mātreṇaivāśeṣa-pūjā-phalaṁ saṁsidhyed eveti likhati—akhiladair iti tathā ca krama-dīpikāyām [4.49]


    ebhir evāthavā pūjā kartavyā kaṁsa-vairiṇaḥ |


    saṁsāra-sāgarottīrtyai sarva-kāmāptaye budhaiḥ || iti |

kecic ca manyante—atyantāsamartho hy āvaraṇa-pūjā-parivartena tair eva pūjayet | āvaraṇa-pūjā-prasaṅgoktatvād iti | tathā kaṁsa-vairiṇaḥ pūjā kartavyety uktatvād ebhir eveti nirdhārāc ca paramāśaktasya tair eva sarvā pūjā sampadyetety avagamyate iti dik ||384||

**śrī-kṛṣṇo vāsudevaś ca tathā nārāyaṇaḥ smṛtaḥ |**

**devakī-nandanaś caiva yadu-śreṣṭhas tathaiva ca ||385||**

**vārṣṇeyaś cāsurākrānta-bhāra-hārī tathā paraḥ |**

**dharma-saṁsthāpakaś ceti caturthantari namo-yutaḥ ||386||**

tāni nāmāny eva likhati—śrī-kṛṣṇa iti dvābhyām | nama iti śabdena yutaiḥ tair nāmabhiḥ pūjāṁ kuryāt iti pūrveṇaivānvayaḥ | evaṁ śrī-kṛṣṇāvatāra-sambandhi-nāmnām agre lekhyena māhātmya-viśeṣeṇāśeṣā pūjā svataḥ sampadyate eveti bhāvaḥ | prayogaḥ—śrī-kṛṣṇāya namaḥ ity ādi ||385-386||

iti śrī-gopāla-bhaṭṭa-vilikhite śrī-bhagavad-bhakti-vilāse

pauṣpiko nāma saptamo vilāsaḥ |
