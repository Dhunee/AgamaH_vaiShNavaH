+++
title = "०७ पुष्पम्"

+++

सप्तम-विलासः


पौष्पिकः

**कुमनाः सुमनस्त्वं हि याति यस्य पदाब्जयोः ।  
सुमनो’र्पण-मात्रेण तं चैतन्य-प्रभुं भजे ॥१॥  
श्रीमद्-अङ्गानि तैर् भक्त्या समालिप्यानुलेपनैः ।  
निवेद्योत्तम-पुष्पाणि तन्-मुद्रां च प्रदर्शयेत् ॥२॥**

विचित्र-पुष्प-प्रदान-प्रकरण-लिखन-सौष्ठवाय निजेष्ट-देव-रूपं पर्मअ-गुरु-वरं शरणं याति—कुमना इति । सुमनसां पुष्पाणाम् अर्पण-मात्रेण सुमनस्त्वम् इति श्लेषेण पादाब्जयोः पुष्पवत् संसक्ततया प्रियतमत्वम् अभिप्रेतम् ॥१॥


### अथ पुष्पाणि

नारसिंहे—

**पुष्पैर् अरण्य-सम्भूतैस् तथा नगर-सम्भवैः ।  
अपर्युषित-निश्छिद्रैः प्रोक्षितैर् जन्तु-वर्जितैः ।  
आत्मारामोद्भवैर् वापि पूतैः सम्पूजयेद् धरिम् ॥३॥**

तैर् लिखितैर् भक्त्या प्रीत्या अभक्ति-च्छेदेन वा । तस्य पुष्प-निवेदनस्य मुद्राम् । अपर्युषितैर् निश्छिद्रैश् च अविदीर्ण-दलैः । आत्मनः । आरामः उपवनं तद्-उद्भवैः ॥२-३॥

वामन-पुराणे श्री-प्रह्लाद-बलि-संवादे—

**तान्य् एव सुप्रशस्तानि कुसुमानि महासुर ।  
यानि स्युर् वर्ण-युक्तानि रस-गन्ध-युतानि च ॥४॥  
जाती शताङ्गा सुमनाः कुन्दं चारु-पुटं तथा ।  
वाणं च चम्पकाशोकं कर-वीरं च यूथिका ॥५॥  
पारिभद्रं पाटला च बकुलं गिरि-शालिनी ।  
तिलकं जासुवनजं पीतकं तगरं तथा ॥६॥  
एतानि सुप्रशस्तानि कुसुमान्य् अच्युतार्चने ।  
सुरभीणि तथान्यानि वर्जयित्वा तु केतकीम् ॥७॥**

शताङ्गा शत-पत्रिका, चारु-पुटं कर्णिकारं, वाणं झिण्टी-भेदः । पारिभद्रं पलहदेति प्रसिद्धम् । गिरि-शालिनी श्वेत-कूटजं जासुवनजं जवाकुसुमं पीतकं पियलीति प्रसिद्धम्। केतकीम् इति वन-केतकीम् ॥५-७॥

विष्णु-धर्मोत्तरे—

**कुङ्कुमस्य च पुष्पाणि बन्धु-जीवस्य चाप्य् अथ ।  
चम्पकस्य च देयानि तथा भूचम्पकस्य च ॥८॥  
पीत-यूथिक-जान्य् एव यानि वै नीपजान्य् अपि ।  
मञ्जर्यः सहकारस्य तथा देया जनार्दने ॥९॥  
मल्लिका-कुब्ज-कुसुमम् अतिमुककम् एव च ।  
सर्वाश् च यूथिकाजात्यो मल्लिकाजात्य एव च ॥१०॥  
याश् च कुब्जकजाजात्यः कदम्ब-कुसुमानि च ।  
केतकी पाटला-पुष्पं काण्व-पुष्पं तथैव च ॥११॥  
एवम् आदीनि देयानि गन्धवन्ति शुभानि च ।  
केचिद् वर्ण-गुणाद् एव केचिद् गन्ध-गुणाद् अथ ॥१२॥  
अनुक्तान्य् अपि रम्याणि तथा देयानि कानिचित् ।  
देशे देशे काले यानि पुष्पाण्य् अनेकशः ॥१३॥  
गन्धर्वोपपन्नानि तानि देयानि नित्यशः ॥१४॥**

नीपः कदम्ब-भेदः । अतिमुक्तकं माधवी-लता । काण्व-पुष्पं कणतुहुलीति प्रसिद्धम् । वासन्ती वसन्तोद्भवा वार्षिकी च या मल्लिका । तस्याः पुष्पम् इत्य् अर्थः ॥८-१४॥

किं च तत्रैव श्री-वज्र-मार्कण्डेय-संवादे—

**मध्ये’न्य-वर्णो यस्य स्यात् शुक्लस्य कुसुमस्य च ।  
शुभ-सुक्लं तु विज्ञेयं केशव-प्रियम् ॥१५॥**

स्कान्दे—

**वासन्ति मल्लिका-पुष्पं तथा वै वार्षिकी तु या ।  
कुसुम्भं यूथिके द्वे च तथा चैवातिमुक्तकम् ॥१६॥  
केतकं चम्पकं चैव माष-वृन्तकम् एव च ।  
पुरन्ध्रि-मञ्जरी-पुष्पं चूत-पुष्पं तथैव च ॥१७॥**

पुनन्ध्रिः पुङ्गवीति प्रसिद्धा । तस्या मञ्जरी पुष्पं च ॥१७॥

**बन्धु-जीवक-पुष्पं च कुसुमं कुङ्कुमस्य च ।  
जाति-पुष्पाणि सर्वाणि कुन्द-पुष्पं तथैव च ॥१८॥  
पाटलायास् तथा पुष्पं नीलम् इन्दीवरं तथा ।  
कुमुदे श्वेत-रक्ते च श्वेत-रक्ते तथाम्बुजे ॥१९॥**

तत्रैवान्यत्र—

**एवम् आदीनि पुष्पाणि दातव्यानि सदा हरेः ॥२०॥  
मालती तुलसी पद्मं केतकी मणि-पुष्पकम् ।  
कदम्ब-कुसुमं लक्ष्मीः कौस्तुभं केशव-प्रियम् ॥२१॥**

यथा लक्ष्मीः कौस्तुभं चेति दृष्टान्तत्वेनोदाहृतम् ॥२१॥

किं च—
> **कण्टकीन्य् अपि देयानि शुक्लानि सुरभीणि च ।**
> **तथा रक्तानि देयानि जलजानि द्विजोत्तम ॥२२॥**

कण्टकीनि कण्टक-युक्तानि ॥२२॥

नारदीये सप्तम-साहस्रे श्री-भगवन्-नारद-संवादे—
> **मालती बकुलाशोक-शेफाली नवमालिका ।**
> **आम्रं च तगराख्यं च मल्लिका मधु-पिण्डिका ॥२३॥**
> **यूथिकाष्टपदं कुन्द-कदम्ब-शिखि-पिङ्गिकम् ।**
> **पाटला चम्पकं हृद्यं लवङ्गम् अतिमुक्तकम् ॥२४॥**

शेफाली सेहलीति प्रसिद्धा । मधु मधुक-पुष्पम् । पिण्डिका नन्द्यावर्तः । अष्टपदं नाग-केशरं शिखी चूक्रियेति प्रसिद्धा । पिङ्गकं हरिद्रा-कुसुमम् ॥२३-२४॥
> **केतकं कुरुवकं बिल्वं कह्लारं वासकं द्विज ।**
> **पञ्चविंशति-पुष्पाणि लक्ष्मी-तुल्य-प्रियाणि मे ॥२५॥**
> **मदीया वनमाला च पुष्पैर् एभिर् मया पुरा ।**
> **ग्रथिता च तथा तत्त्वैः पञ्चविंशतिभिः क्रमात् ॥२६॥**

हारीत-स्मृतौ च—
> **तुलस्यौ पङ्कजे जात्यौ केतक्यौ करवीरकौ ।**
> **शस्तानि दश-पुष्पाणि तथा रक्तोत्पलानि च ॥२७॥**


### अथ सामान्यतो’खिल-पुष्प-माहात्म्यम्

विष्णु-धर्मोत्तरे—
> **दानं सुमनसां श्रेष्ठं तथैव परिकीर्तितम् ।**
> **अलक्ष्म्याः शमनं मुख्यं परं लक्ष्मी-विवर्धनम् ॥२८॥**
> **धन्यं यशस्यम् आयुष्यं माङ्गल्यं बुद्धि-वर्धनम् । **
> **स्वर्गदं च तथा प्रोक्तं वह्निष्टोम-फल-प्रदम् ॥२९॥**
> **न रत्नेन सुवर्णेन न च वित्तेन भूरिणा । **
> **तथा प्रसादम् आयाति देवश् चक्र-गदाधरः ॥३०॥**

तत्रैवान्यत्र—
> **धर्मार्जित-धन-क्रीतैर् यः कुर्यात् केशवार्चनम् ।**
> **उद्धरिष्यत्य् असन्देहं सप्त पूर्वास् तथापरान् ॥३१॥**

धर्मेण न्यायेन अर्जितं यद् धनं, तेन क्रीतैः कुसुमैः । एतेन न्यायोपात्त-वित्तेन पुष्प-क्रयणम् अपि शस्तं ब्राह्मणादेर् इति बोधितम् ॥३१॥
> **आरामस्थैस् तु कुसुमैर् यः कुर्यात् केशवार्चनम् ।**
> **एतद् एव समाप्नोति नात्र कार्या विचारणा ॥३२॥**
> **यथा कथञ्चिद् आहृत्य कुसुमईह् पुञयन् हरिम् ।**
> **नाकपृष्ठम् अवाप्नोति न मे’त्रास्ति विचारणा ॥३३॥**
> **तथा राष्ट्राहृतैः पुष्पैर् यः कुर्यात् केशवार्चनम् ।**
> **पञ्चविंशत्य् अतीतांश् च पञ्चविंशत्य्-अनागतान् ।**
> **उद्धरेद् आत्मनो वंश्यान् नात्र कार्या विचारणा ॥३४॥**
> **नगरे’पि वसन् यस् तु भकिष्याशी शंसित-व्रतः ।**
> **अरण्याद् आहृतैः पुष्पैः पत्र-मूल-फलाङ्कुरैः ॥३५॥**
> **यथोपपन्नैः सततम् अभ्यर्चयति केशवम् ॥३६॥**
> **सर्व-काम-प्रदो देवस् तस्य स्यान् मधुसूदनः ।**
> **पुंसस् तस्याप्य् अकामस्य परं स्थानं प्रकीर्तितम् ।**
> **यत्र गत्वा न शोचन्ति तद् विष्णोः परमं पदम् ॥३७॥**

तत्रैव श्री-वज्र-मार्कण्डेय-संवादे—
> **अक्षमैस् तूपवासानां धन-हीनैस् तथा नरैः ।**
> **अरण्याद् आहृतैः पुष्पैः सम्पूज्य मधुसूदनम् ।**
> **पूर्व-जन्मनि सम्प्राप्तं राज्यं शृणु नराधिप ॥३८॥**
> **नृपो ययातिर् नहुषो विश्व-गन्धः करन्धमः ॥**
> **दिलीपो युवनाश्वश् च शतपर्वा भगीरथः ॥३९॥**
> **भीमश् चसहदेवश् च महाशीलो महामनुः ।**
> **देवलः कालकाक्षश् च कृतवीर्यो गुणाकरः ॥४०॥**
> **देवरातः कुसुम्भश् च विनीतो विक्रमो रघुः ।**
> **महोत्साहो वीतभयो नमित्रः प्रभाकरः ॥४१॥**

अनमित्र इत्य् आदाव् अ-कार-लोपाभावादिकम् आर्षम् ॥४१॥
> **कपोत-रोमा पर्जन्यश् चन्द्रसेनः परन्तपः । **
> **भीमसेनो दृढरथः कुशनाभः प्रतर्दनः ॥४२॥**
> **एते चान्ये च बहवः पूर्व-जन्मनि केशवम् ।**
> **पूजयित्वा क्षिताव् अस्यां प्र्पू राज्यम् अकण्टकम् ॥४३॥**
> **यक्षत्वम् अथ गान्धर्वं देवत्वं च तथैव च ।**
> **विद्याधरत्वं नागत्वं ये गता मनुजोत्तमाः ॥४४॥**
> **बहुत्वाच् च न ते शक्या मया वक्तुं तवानघ ।**
> **तस्माद् यत्नः सदा कार्यः पुरुषैः कुसुमार्चने ॥४५॥**
> **अरण्य-जातैः कुसुमैः सदैव**
> **स पूजयित्वा स्वयम् आहृतैस् तु ।**
> **सर्वेश्वरं यत् फलम् आप्नुवन्ति **
> **राजेन्द्र तद् वर्णयितुं न शक्यम् ॥४६॥**
> **स्वयम् आहृत्य पुष्पाणि भिक्षाशी केशवार्चनम् ।**
> **यः करोति स राजेन्द्र वंशानाम् उद्धरेत् शतम् ॥४७॥**

विष्णु-धर्मोत्तरे—
> **पुष्पाणि तु सुगन्धीनि मनोज्ञानि तु यः पुमान् ।**
> **प्रयच्छति हृषीकेशे स भागवत-मानवः ॥४८॥**

नारसिंहे—
> **तपः-शील-गुणोपेते पात्रे वेदस्य पारगे ।**
> **दश दत्त्वा सुवर्णानि यत् फलं समवाप्नुयात् ।**
> **तत् फलं लभते मर्त्यो हरेः कुसुम-दानतः ॥४९॥**

तत्रैवाग्रे—
> **मल्लिका-मालती-जाती-केतकाशोक-चम्पकैः ।**
> **पुन्नाग-नाग-बकुलैः पद्मैर् उत्पल-जातिभिः ॥५०॥**
> **एतैर् अन्यैश् च कुसुमैः प्रशस्तैर् अच्युतं नरः ।**
> **अर्चन् दश-सुवर्णस्य प्रत्येकं फलम् आप्नुयात् ॥५१॥**
> **एवं हि राजन् नरसिंह-मूर्तेः**
> **प्रियाणि पुष्पाणि तवेरितानि ।**
> **एतैश् च नित्यं हरिम् अर्च्य भक्त्या**
> **नरो विशुद्धो हरिम् एव याति ॥५२॥**

स्कान्दे—
> **स्वयम् आहृत्य यो दद्याद् अरण्य-कुसुमानि च ।**
> **स राज्यं स्फीतम् आप्नोति लोके निहत-कण्टकम् ॥५३॥**

तत्रैव श्री-शिवोमा-संवादे—
> **यैः कैश्चिद् इह पुष्पैश् च जलजैः स्थलजैर् अपि ।**
> **सम्पूज्य कथितैर् भक्त्या विष्णु-लोके महीयते ॥५४॥**

कथितैर् विहितैर् इत्य् अर्थः । पूर्वोक्तैर् वा ॥५४॥

विष्णु-रहस्ये श्री-मार्कण्डेयेन्द्रद्युम्न-संवादे—
> **ऋतु-कालोद्भवैः पुष्पैर् यो’र्चयेद् रुक्मिणी-पतिम् ।**
> **सर्वान् कामान् अवाप्नोति यान् दिव्यान् यांश् च मानुषान् ॥५५॥**


### अथ पुष्प-विशेष-माहात्म्यम्

तथा च नारसिंहे—
> **पुष्प-जाति-विशेषेण भवेत् पुण्यं विशेषतः ॥५६॥**

किं च—
> **एवं पुष्प-विशेषेण फलं तद्-अधिकं नृप ।**
> **ज्ञेयं पुष्पान्तरेणापि यथा स्यात् तन् निबोध मे ॥५७॥**

एवम् इति द्रोण-पुष्पोक्ति-प्रकारेणेति ज्ञेयम् । तत्-पुराणे द्रोण-पुष्पे तथैकस्मिन्न् इत्य् अनन्तरम् अस्य पाठात् । अतः पुष्पान्तरेणेति द्रोण-पुष्पाद् इतरेणापीत्य् अर्थः । पुष्पान्तरज्ञेनेति पाठे अन्तरं भेदस् तज्-ज्ञेन ॥५७॥


### तत्र द्रोण-पुष्प-माहात्म्यम्

नारसिंह एव—
> **द्रोण-पुष्पे तथैकस्मिन् माधवाय निवेदिते ।**
> **दत्त्वा दश सुवर्णानि यत् फलं तद् अवाप्नुयात् ॥५८॥**


### जात्या माहात्म्यम्
> **द्रोण-पुष्प-सहस्रेभ्यः खादिरं वै विशिष्यते ।**
> **शमी-पुष्प-सहस्रेभ्यो बिल्व-पुष्पं विशिष्यते ॥५९॥**
> **बिल्व-पुष्प-सहस्रेभ्यो बक-पुष्पां विशिष्यते ।**
> **बक-पुष्प-सहस्राद् धि नन्द्यावर्तं विशिष्यते ॥६०॥**
> **नन्द्यावर्त-सहस्राद् धि करवीरं विशिष्यते ।**
> **करवीरस्य कुसुमात् श्वेत-पुष्पम् अनुत्तमम् ॥६१॥**

नन्द्यावर्तं पिण्डी-तगरम् । करवीरं रक्तम् अग्रे श्वेतम् इत्य् उक्तेः ॥६१॥
> **करवीर-श्वेत-कुसुमात् पालाशं पुष्पम् उत्तमम् ।**
> **पालाश-पुष्प-साहस्र्यात् सेवन्ती-पुष्पम् उत्तमम् ॥६२॥**
> **कुश-पुष्प-सहस्राणां मालती-पुष्पम् उत्तमम् ।**
> **वनमाला-सहस्राद्धि चम्पकं तु विशिष्यते ॥६३॥**

वनमाला पुष्प-विशेषो मालती-जाति-भेदः ॥६३॥
> **चम्पकात् पुष्प-शतकाद् अशोक-पुष्पम् उत्तमम् । **
> **अशोक-पुष्प-साहस्र्यात् सेवन्ती-पुष्पम् उत्तमम् ॥६४॥**
> **कुब्ज-पुष्प-सहस्राणां मालती-पुष्पम् उत्तमम् ।**
> **मालती-पुष्प-साहस्र्यात् त्रि-सन्ध्या-पुष्पम् उत्तमम् ॥६५॥**
> **त्रि-सन्ध्या-रक्त-साहस्र्यात् त्रि-सन्ध्या-श्वेतकं वरम् ।**
> **त्रि-सन्ध्या-श्वेत-साहस्र्यात् कुन्द-पुष्पं विशिष्यते ॥६६॥**
> **कुन्द-पुष्प-सहस्राद् धि शतपत्रं विशिष्यते ।**
> **शतपत्र-सहस्राद् धि मल्लिका-पुष्पम् उत्तमम् ॥६७॥**
> **मल्लिका-पुष्प-साहस्र्याज् जाती-पुष्पं विशिष्यते ।**
> **सर्वासां पुष्प-जातीनां जाती-पुष्पम् इहोत्तमम् ॥६८॥**
> **जाती-पुष्प-सहस्रेण यच्छन् मालां सुशोभनाम् ।**
> **विष्णवे विधिवद् भक्त्या तस्य पुण्य-फलं शृणु ॥६९॥**
> **कल्प-कोटि-सहस्राणि कल्प-कोटि-शतानि च ।**
> **वसेद् विष्णु-पुरे श्रीमान् विष्णु-तुल्य-पराक्रमः ॥७०॥**
> **शेषाणां पुष्पजातीनां यत् फलं विधि-दर्शितम् ।**
> **तत्-फलस्यानुसारेण विष्णु-लोके महीयते ॥७१॥**

विष्णु-धर्मोत्तरे—
> **सर्वासां पुष्प-जातीनां जात्यः श्रेष्ठतमा मताः ।**
> **जातीनाम् अपि सर्वासां शुक्ला जातिः प्रशस्यते ॥७२॥**

स्कान्दे’पि ब्रह्म-नारद-संवादे—मल्लिका इत्य् आदि-श्लोक-त्रयम् आस्ते ॥७३॥

किं च तत्रैवान्यत्र—
> **जाती-पुष्प-प्रदानेन गन्धर्वैः सह मोदते ।**
> **जाती-पुष्पाष्टकं दत्त्वा वह्निष्टोम-फलं भवेत् ॥७४॥**
> **जाती-पुष्प-सहस्रेण यथेष्टां गतिम् आप्नुयात् ।**
> **श्वेतद्वीपम् अवाप्नोति लक्ष-पूजा-विधायकः ॥७५॥**

लक्षं जाती-पुष्पाणाम् एव, तेन पूजायाः विधायकः ॥७५॥
> **जाती-पुष्प-कृतां मालां कर्पूर-पट-वासिताम् ।**
> **निवेद्य देवदेवाय यत् फलं प्राप्नुयान् नरः ।**
> **न तद् वर्णयितुं शक्यम् अपि वर्ष-शतैर् अपि ॥७६॥**

कर्पूरस्य पटः चूर्ण-गन्धस् तेन वासिताम् ॥७६॥


### मालत्या माहात्म्यम्

स्कान्दे श्री-ब्रह्म-नारद-संवादे—
> **वर्णानां तु यथा विप्रस् तीर्थानां जाह्नवी यथा ।**
> **सुराणां तु यथा विष्णुः पुष्पाणां मालती तथा ॥७७॥**
> **मालत्या हि तथा देवं यो’र्चयेद् गरुडध्वजम् ।**
> **जन्म-दुःख-जरारोगैर् मुक्तो’सौ मुक्तिम् आप्नुयात् ॥७८॥**

मालवत्या इति पाठे’पि मालवत्य् एव मालती । मुक्तिं परमानन्द-लक्षणाम् ॥७८॥


### कार्त्तिके च तस्या माहात्म्य-विशेषः

तत्रैवान्यत्र—
> **यो’र्चयेन् मालती-पुष्पैः कृष्णं त्रिभुवनेश्वरम् ।**
> **तेनाप्तं नास्ति सन्देहस् तत्-पदं दुर्लभं हरेः ॥७९॥**
> **मालती-कलिका-मालाम् ईषद्-विकसितां हरेः ।**
> **दत्त्वा शिरसि विप्रेन्द्र वाजिमेध-फलं लभेत् ॥८०॥**

गरुडे—
> **पक्षीन्द्र न श्रुतं दृष्टं भूतं वा न भविष्यति ।**
> **मालत्या न समं पुष्पं द्वादश्या न समा तिथिः ॥८१॥**

न समम् इत्य् अत्र न-कारस्य अधुनापि नास्तीत्य् अर्थः ॥८१॥
> **पुष्पेणैकेन मालत्याः प्रीतिर् या केशवस्य हि ।**
> **न सा क्रतु-सहस्रेण भवते नारदो’ब्रवीत् ॥८२॥**

भवते भवति इत्य् आदिकम् आर्षम् उन्नेयम् ॥८२॥
> **यत्र यत्र खग-श्रेष्ठ भवते मालती-वनम् ।**
> **पत्रे पत्रे तथा तुष्टो वसते तत्र केशवः ॥८३॥**
> **दृष्ट्वा तु मालती-पुष्पं वैष्णवेन करे धृतम् ।**
> **प्रीतो भवति दैत्यारिः सुतं दृष्ट्वा यथा खगः ॥८४॥**
> **पुष्पे पुष्पे खग-श्रेष्ठ मालत्याः सुमनोहरे ।**
> **अक्षयं प्राप्यते स्थानं दाह-प्रलय-वर्जितम् ॥८५॥**
> **वल्लभं मालती-पुष्पं माधवस्य सदैव हि ।**
> **हेलया दापयेत् स्थानं स्वकीयं गरुडध्वजः ॥८६॥**
> **दत्त-मात्रं हरेः पुष्पं निर्माल्यं भवति क्षणात् ।**
> **अहो-रात्रं प्रभुक्तं हि मालती-कुसुमं न हि ॥८७॥**

निर्माल्यम् इति उपभुक्तत्वेनोत्तारण-योग्यम् इत्य् अर्थः । नहि निर्माल्यं भवति । पाठान्तरं सुगमम् ॥८७॥
> **विष्णोर् अङ्गात् परिभ्रष्टं मालती-कुसुमं खग ।**
> **यो धारयेच् च शिरसि सर्व-धर्म-फलं लभेत् ॥८८॥**
> **अदत्त्वा केशवे यस् तु स्व-मूर्ध्ना मालतीं वहेत् ।**
> **स नरः खग-शार्दूल सर्व-धर्म-च्युतो भवेत् ॥८९॥**

अदत्त्वा असमर्प्य ॥८९॥


### कार्त्तिके च तस्या माहात्म्य-विशेषः

तथा च गारुडे—
> **सुवर्ण-दानं गो-दानं भूमि-दानं खगेश्वर ।**
> **विहाय कार्त्तिके मासि मालतीं यच्छ केशवे ॥९०॥**
> **सर्व-मासेषु पक्षीन्द्र मालती केशव-प्रिया ।**
> **प्रबोधन्यां विशेषेण अश्वमेधादि-दायिनी ॥९१॥**

स्कान्दे ब्रह्म-नारद-संवादे—
> **मालती-मालया विष्णुः पूजितो येन कार्त्तिके ।**
> **पापाक्षर-कृतां मालां हठात् सौरिः प्रमार्जति ॥९२॥**

मालां पङ्क्तिं । सौरिर् यमः ॥९२॥

पाद्मे उत्तर-खण्डे कार्त्तिक-माहात्म्ये—
> **मालती-जातिका-पुष्पैः स्वर्ण-जात्या च चम्पकैः ।**
> **पूजितो माधवो दद्यात् कार्त्तिके वैष्णवं पदम् ॥९३॥**


### कमलस्य माहात्म्यम्

स्कान्दे ब्रह्म-नारद-संवादे—
> **शुभ्राशुभ्रैर् महा-गन्धैः कुसुमैः पङ्कजोद्भवैः ।**
> **अधोक्षजं समभ्यर्च्य नरो याति हरेः पदम् ॥९४॥**

तत्रैवान्यत्र—
> **अहो नष्टा विनष्टास् ते पतिताः कलि-कन्दरे ।**
> **यैर् नार्चितो हरिर् भक्त्या कमलैर् असितैः सितैः ॥९५॥**
> **पद्मेनैकेन देवेशं यो’र्चयेत् कमला-प्रियम् । \
वर्षायुत-सहस्रस्य पापस्य कुरुते क्षयम् ॥९६॥**
> **पद्मैः पद्मालया-भर्ता पूजितः पद्म-हस्त-भृत् ।**
> **ददाति वैष्णवान् पुत्रान् भक्तिम् अव्यभिचरिणीम् ॥९७॥**

अप्रणयेनाप्य् अर्चितः सन् । पद्म-हस्त-भृद् इति यद्यपि हस्तेन पद्मं बिभर्तीत्य् अर्थः ॥९६-९७॥

तत्रैव श्री-शिवोमा-संवादे—
> **पद्म-पुष्पाणि यो दद्यात् तस्माच् छत-गुणं भवेत् ॥९८॥।**

तस्माद् इति प्राग्वत् । तत्र पूर्वोक्तां सौर्वर्ण-पुष्प-दशक-फल-प्रदानात् करवीर-पुष्पार्पण-फलाद् इति ज्ञेयम् ॥९८॥


### तत्र वर्ण-विशेषेण माहात्म्य-विशेषः

तथा च स्कान्दे—
> **रक्त-पद्म-प्रदानेन रुक्म-माषकदो भवेत् ।**
> **शतं दत्त्वा च धर्मात्मा वह्निष्टोम-फलं लभेत् ॥९९॥**
> **सहस्रं च तथा दत्त्वा सूर्य-लोके महीयते ।**
> **विष्णु-लोकम् अवाप्नोति लक्ष-पूजा-विधायकः ॥१००॥**
> **स्वयम् एव तथा लक्ष्मीर् भजते नात्र संशयः ।**
> **रक्त-पद्म-प्रदानाद् धि श्वेतस्य द्विगुणं फलम् ॥१०१॥**

रुक्म-माषकद इति सुवर्ण-माष-दन-फलं प्राप्नुयाद् इत्य् अर्थः । शतं रक्त-पद्मानाम् । एवम् अग्रे’पि स्वयम् एव लक्ष्मीर् भजत इति साक्षात् सर्व-सम्पत्तिस् तस्य भवेद् इत्य् अर्थः ॥९९-१०१॥


### तत्रापि कार्त्तिके विशेषः

पाद्मोत्तर-खण्डे कार्त्तिक-माहात्म्ये—
> **कमलैः कमलाकान्तः पूजितः कर्त्तिके तु यैः ।**
> **कमला अनुगा तेषां जन्मान्तर-शतेष्व् अपि ॥१०२॥**

एवं कमला अनुगेत्य् अपि ॥१०२॥

स्कान्दे च श्री-ब्रह्म-नारद-संवादे—
> **कार्त्तिके नार्चितो यैस् तु कमलैः कमलेक्षणः ।**
> **जन्म-कोटिषु विप्रेन्द्र न तेषां कमला गृहे ॥१०३॥**


### नीलोत्पलस्य माहात्म्यम्

विष्णुधर्मोत्तरे—
> **दत्त्वा नीलोत्पलं मुख्यं कुसुमं कुङ्कुमस्य च ।**
> **तुल्यं फलम् अवाप्नोति बन्धु-जीवस्य च द्विजाः ॥१०४॥**
> **सुवर्ण-दश-दानस्य फलं प्राप्नोति मानवः ।**
> **दत्त्वा नीलोत्पलं विष्णोर् नात्र कार्या विचारणा ॥१०५॥**
> **नीलोत्पल-शतं दत्त्वा वह्निष्टोम-फलं लभेत् ।**
> **नीलोत्पल-सहस्रेण पुण्डरीकम् अवाप्नुयात् ।**
> **लक्ष-पूजां नरः कृत्वा राजसूय-फलं लभेत् ॥१०६॥**


### कुमुदस्य माहात्म्यम्

विष्णुधर्मोत्तरे—
> **रुक्म-माषक-दानस्य फलं कुमुदतो भवेत् ।**
> **कुमुदानां शतं दत्त्वा चन्द्र-लोके महीयते ॥१०७॥**
> **सहस्रं च तथा दत्त्वा यथेष्टां गतिम् आप्नुयात् ।**
> **अश्वमेधम् अवाप्नोति लक्ष-पूजा-विधायकः ॥१०८॥**
> **रक्तोत्पल-प्रदे विष्णोस् तथा स्याद् द्विगुणं फलम् ॥१०९॥**


### कदम्बस्य माहात्म्यम्

स्कान्दे ब्रह्म-नारद-संवादे—
> **जात-रूप-निभैर् विष्णुं कदम्ब-कुसुमैर् मुने ।**
> **ये’र्चयन्ति च गोविन्दं न तेषां सौरिजं भयम् ॥११०॥**
> **कदम्ब-कुसुमैर् हृद्यैर् ये’र्चयन्ति जनार्दनम् ।**
> **तेषां यम्लयो नैव न जायन्ते कुयोनिषु ॥१११॥**

किं च—
> **न तथा केतकी-पुष्पैर् मालती-कुसुमैर् न हि ।**
> **तोषम् आयाति देवेशः कदम्ब-कुसुमैर् यथा ॥११२॥**
> **दृष्ट्वा कदम्ब-पुष्पाणि प्रीतो भवति माधवः । **
> **किं पुनः पूजितस् तैश् च सर्व-काम-प्रदो हरिः ॥११३॥**
> **यथा पद्यालयां प्राप्य प्रीतो भवति माधवः ।**
> **कदम्ब-कुसुमं लब्ध्वा तथा प्रीणाति लोक-कृत् ॥११४॥**
> **सकृत् कदम्ब-पुष्पेण हेलया हरिर् अर्चितः ।**
> **सप्त जन्मानि देवेशस् तस्य लक्ष्मीर् अदूरतः ॥११५॥**
> **कदम्ब-पुष्प-गन्धेन केशवो वा सुवासितः ।**
> **जन्मायुतार्जितस् तेन निहतः पाप-सञ्चयः ॥११६॥**

लोक-कृद् अपि हेलयापि । वा-शब्दो यदि वेत्य् अर्थः । कदम्ब-पुष्पस्य गन्ध-मात्रेणापि, यदि वा वासितस् तथापीत्य् अर्थः ॥११४-११६॥


### आषाढे विशेषः

तत्रैव—
> **घनागमे घन-श्यामः कदम्ब-कुसुमार्चितः ।**
> **ददाति वाञ्छितान् कामान् शत-जन्मानि सम्पदः ॥११७॥**
> **कदम्ब-कुसुमैर् देवं घन-वर्णं घनागमे ।**
> **ये’र्चयन्ति मुनि-श्रेष्ठ तैर् आप्तं जन्मनः फलम् ॥११८॥**

सम्पदश् च विभूतीर् ददाति । घन-श्याम इति घन-वर्णम् इति च कदम्ब-पुष्प-भूषणेन शोभातिशयो’भिप्रेतः ॥११८-११९॥


### करवीरस्य माहात्म्यम्

स्कान्दे श्री-शिवोमा-संवादे—
> **करवीरैर् महादेवि यः पूजयति केशवम् ।**
> **दश-सौवर्णकैः पुष्पैर् यत् फलं तद् अवाप्नुयात् ॥११९॥**
> **करवीरैः सुरक्तैश् च यो विष्णुं सकृद् अर्चयेत् ।**
> **गवाम् अयुत-दानस्य फलं प्राप्नोति मानवः ॥१२०॥**

तत्रैव ब्रह्म-नारद-संवादे—
> **ये’र्चयन्ति सुराध्यक्षं करवीरैः सितासितैः ।**
> **चतुर्युगानि विप्रेन्द्र प्रीतो भवति केशवः ॥१२१॥**
> **सित-रक्तैर् महा-पुण्यैः कुसुमैः करवीरजैः ।**
> **यो’च्युतं पूजयेद् भक्त्या स याति गरुडध्वजम् ॥१२२॥**


### पुरन्ध्रि-पुष्पस्य माहात्म्यम्
> **पुरन्ध्रि-पुष्पैर् यः कुर्यात् पूजां मधुरिपोर् नरः ।**
> **तस्य प्रसादम् आयाति देवश् चक्र-गदाधरः ॥१२३॥**
> **रम्याः पुरन्ध्रि-मञ्जर्यो दयितास् तस्य नित्यशः ।**
> **पुरन्ध्रि-पुष्पं यो दद्याद् एकम् अप्य् अस्य मण्डले ॥१२४॥**
> **तिल-प्रस्थ-प्रदानस्य फलं प्राप्नोत्य् असंशयम् ।**
> **पुरन्ध्रि-मञ्जरी-पुष्पैः सहस्रेणार्चयेद् धरिम् ॥१२५॥**
> **अग्निष्टोमम् अवाप्नोति कुलम् उद्धरते तथा ।**
> **कर्पूर-पट-वासेन पुरन्ध्रिम् अधिवासिताम् ॥१२६॥**
> **महा-रजन-रक्ते च तथा सूत्रे निवेशिताम् ।**
> **मालां पुष्प-सहस्रेण यः प्रयच्छति भक्तितः ॥१२७॥**
> **अश्वमेध-फलं तस्य नात्र कार्या विचारणा ।**
> **शतेन वाजपेयस्य फलम् आप्नोत्य् असंशयम् ।**
> **लक्ष-पूजां तथा कृत्वा सर्व-ज्ञानम् अवाप्नुयात् ॥१२८॥**

तथेति समुच्चये पक्षान्तरे वा । महा-रजन-रक्तं सूत्रे पुष्प-सहस्रेण निवेशितां ग्रथितां मालां च यः प्रयच्छति । शतेन पुरन्ध्रि-पुष्पाणाम् । एवं लक्षं च । तेन पूजाम् ॥१२६-१२८॥


### अगस्त्य-पुष्पस्य माहात्म्यम्

स्कान्दे ब्रह्म-नारद-संवादे—
> **अगस्त्य-कुसुमैर् देवं ये’र्चयन्ति जनार्दनम् ।**
> **दर्शनात् तस्य देवर्षे नरकाग्निः प्रशाम्यति ॥१२९॥**
> **न तत् करोति विप्रेन्द्र तपसा तोषितो हरिः ।**
> **यत् करोति हृषीकेशो मुनि-पुष्पैर् अलङ्कृतः ॥१३०॥**
> **मुनि-पुष्प-कृतां मालां ये यच्छन्ति जनार्दने ।**
> **देवेन्द्रो’पि मुनि-श्रेष्ठ कम्पते तस्य शङ्कया ॥१३१॥**

किं च तत्रैवान्यत्र—
> **मुनि-पुष्प-कृतां मालां दृष्ट्वा कण्ठे विलम्बिताम् ।**
> **प्रीतो भवति दैत्यारिर् दश-जन्मानि नारद ॥१३२॥**
> **अगस्त्य-वृक्ष-सम्भूतैः कुसुमैर् असितैः सितैः ।**
> **ये’र्चयिष्यन्ति देवेशं सम्प्राप्तं परमं पदम् ॥१३३॥**

हे देवर्षे ! तस्य दर्शनात् तेषां दर्शनाद् इत्य् अर्थः । कण्ठे आत्मनो भक्तस्य वा ॥१२९-१३२॥

विष्णु-रहस्ये—
> **अगस्त्य-सम्भवैः पुष्पैः किंशुकैः सुमनोहरैः ।**
> **समभ्यर्च्य हृषीकेशं जन्म-दुःखाद् विमुच्यते ॥१३४॥**

किंशुकैः पलाश-पुष्पैः । किं वा किंशुक-पुष्पाकारैर् इत्य् अर्थः ॥१३४॥


### तत्र च कार्त्तिके विशेषः

स्कान्दे तत्रैव—
> **विहाय सर्व-पुष्पाणि मुनि-पुष्पेण केशवम् ।**
> **कार्त्तिके यो’र्चयेद् भक्त्या वाजिमेध-फलं लभेत् ॥१३५॥**
> **मुनि-पुष्पार्चितो विष्णुः कार्त्तिके पुरुषोत्तमः ।**
> **ददात्य् अभिमतान् कामान् शशि-सूर्य-स्थितो यथा ॥१३६॥**

यथा सूर्य-स्थितः शशीति अमावास्यायां यथा-विशेषो भवतीत्य् अर्थः । शशीति ह्रस्व-पाठेनैक-पद्ये योग-विशेषः । अर्थस् तु स एव । यद् वा, शुक्ल-रक्तागस्त्य-पुष्पैः पूजितः सन् शशि-सूर्ययोः स्थित इव ताभ्याम् अप्य् अधिकः पुरुषोत्तमो भवति । अतः शोभातिशयं प्राप्तो’सौ श्यामसुन्दरः सन्तुष्टः सन् अभिमतान् कामान् ददातीत्य् अर्थः ॥१३६॥
> **गवाम् अयुत-दानेन यत् फलं प्राप्यते मुने ।**
> **मुनि-पुष्पेण चैकेन कार्त्तिके तत् फलं स्मृतम् ॥१३७॥**

पाद्मे कार्त्तिक-माहात्म्ये च—
> **मुनि-पुष्पैर् यदि हरिः पूजितः कार्त्तिके नरैः ।**
> **मुनीनाम् एव गतिदो ज्ञानिनाम् ऊर्ध्व-रेतसाम् ॥१३८॥**


### केतकी-पुष्पस्य माहात्म्यम्

स्कान्दे तत्रैव—
> **केतकी-पुष्पकेणैव पूजितो गरुडध्वजः ।**
> **समाः सहस्रं सुप्रीतो जायते मधुसूदनः ॥१३९॥**

पत्रकैकेनेति पाठे एकेनापि पत्रेणेत्य् अर्थः । तथापि पत्र-शब्दो’त्र पुष्प-पत्र-परः । यद् वा, केतकी-शब्देन तत्-पुष्पम् । तस्यैक-पत्रेण क्वचिच् च पत्रैकेनैवेति पाठः ॥१३९॥
> **अर्चयित्वा हृषीकेशं कुसुमैः केतदोद्भवैः ।**
> **पुण्यं तद्-भवनं याति केशवस्य रमालयम् ॥१४०॥**

किं च—
> **सुवर्ण-केतकी-पुष्पं यो ददाति जनार्दने ।**
> **सुवर्ण-दानजं पुण्यं लभते स महामुने ॥१४१॥**

सुवर्णवत् यत् केतकी-पुष्पम् । एतेन शुक्लाभं वन्य-केतकं व्यवच्छिन्नम् ॥१४१॥


### विशेषतश् चाषाढे

तत्रैव—
> **केशवः केतकी-पुष्पैर् मिथुनस्थे दिवाकरे ।**
> **येनार्चितः सकृद् भक्त्या स मुक्तो नरकार्णवात् ॥१४२॥**
> **केतकी-पुष्पम् आदाय मिथुनस्थे दिवाकरे ।**
> **येनार्चितो हरिर् भक्त्या प्रीतो मन्वन्तरं मुने ॥१४३॥**


### श्रावणे माहात्म्य-विशेषः
> **कर्कराशिगते सूर्ये केतकी-पत्र-कोमलैः । **
> **ये’र्चयिष्यन्ति गोविन्दं सम्प्राप्ते दक्षिणायने ॥१४४॥**
> **कृत्वा पाप-सहस्राणि महा-पाप-शतानि च । \
ते’पि यास्यन्ति विप्रेन्द्र यत्र विष्णुः श्रिया सह ॥१४५॥**


### कार्त्तिके’पि माहात्म्य-विशेषः

तत्रैव—
> **कार्त्तिके केतकी-पुष्पं दत्तं येन कलौ हरेः ।**
> **दीप-दानं च देवर्षे तारिते स्व-कुलायुतम् ॥१४६॥**


### कुन्दस्य माहात्म्यम्

स्कान्दे तत्रैव—
> **अब्यर्च्य कुन्द-कुसुमैः केशवं कल्मषापहम् ।**
> **प्रयाति भवनं विष्णोर् वन्दितं मुनि-चारणैः ॥१४७॥**

दशम-स्कन्धे [Bह्P १०.३०.११] –
> **अप्य् एणपत्न्य् उपगतः प्रिययेह गात्रैस् **
> **तन्वन् दृशां सखि सुनिर्वृतिम् अच्युतो वः ।**
> **कान्ताङ्ग-सङ्ग-कुच-कुङ्कुम-रञ्जितायाः **
> **कुन्दस्रजः कुलपतेर् इह वाति गन्धः ॥१४८॥**

रास-क्रीडायां अन्तर्हितस्य श्री-भगवतो’न्वेषणे विरहाकुलानां श्री-वल्लवीनां वचनम्—अपीति निर्धारणे प्रश्ने वा । भो एण-पत्नि हे सखि, वो युष्माकं दृशां गात्रैः श्रीलोचनाद्य्-अवयवैः सुनिर्वृतिं परमानन्दं तन्वन् सन् प्रियया श्री-राधया सहाच्युत इह उपगतः निकटं प्राप्तः । तस्य लिङ्गम् आहुः—कान्तेति । कुल-पतेः श्री-कृष्णस्य । एवं रास-क्रीडाय श्री-भगवता साक्षाद्-भूषण-भूत-कुन्द-मालाया गृहीतत्वात् । तयैव च भगवद्-उपगम-विज्ञानात् तत्-प्रियत्व-सिद्ध्या माहात्म्य-विशेषः सङ्गतः ॥१४८॥

तथा [Bह्P १०.३५.२०] --
> **कुन्द-दाम-कृत-कौतुक-वेषो**
> **गोप-गोधन-वृतो यमुनायाम् ।**
> **नन्द-सूनुर् अनघे तव वत्सो**
> **नर्म-दः प्रणयिणां विजहार ॥१४९॥**

तथा दिवसान्तरे तासाम् एव श्री-यशोदां प्रति वचनं—कुन्देति । कुन्दस्य दाम्ना मालया कृतः । कौतुकेन परमोत्साहेन । यद् वा, कौतुकम् उत्सवस् तद्-रूपो वेशो येन । एवं माहात्म्य-विशेषः सिद्ध एव ॥१४९॥


### पावन्ती-कुसुमस्य माहात्म्यम्

विष्णु-पुराणे—
> **अर्चयित्वा हृषीकेशं पावन्ती-कुसुमैर् नरः ।**
> **हृष्ट-पुष्ट-गणाकीर्णं कार्ष्णं लोकम् अवाप्नुयात् ॥१५०॥**

पावन्ती कुन्द-भेदः । हृष्ट-पुष्टैर् अन्तर् बहिः सुख-पूर्णैः । गणैः पार्षदैर् आकीर्णं व्याप्तं कार्ष्णं कृष्ण-सम्बन्धिनं । हृष्ट-पुष्त इत्य् असमस्त-पाठे नरस्य विशेषणम् । पाठान्तरं सुगमम् ॥१५०॥


### कर्णिकारस्य माहात्म्यम्

तत्रैव –
> **कर्णिकार-मयैः पुष्पैः कान्तैः कनक-सुप्रभैः ।**
> **अर्चयित्वाच्युतं लोके तस्य लोके महीयते ॥१५१॥**

दशम-स्कन्धे [Bह्P १०.२१.५] च तत्रैव --
> **बर्हापीडं नट-वर-वपुः कर्णयोः कर्णिकारं**
> **विभ्रद्-वासः कनक-कपिशं वैजयन्तीं च मालाम् ।**
> **रन्ध्रान् वेणोर् अधर-सुधया पूरयन् गोप-वृन्दैर्**
> **वृन्दारण्यं स्व-पद-रमणं प्राविशद् गीत-कीर्तिः ॥१५२॥**

कर्णिकारं कर्णयोर् बिभ्रद् इति—साक्षात् श्री-भगवद्-वेशे तस्य वर्णनेन माहात्म्य-भरः सिद्ध एव ॥१५२॥


### रक्त-शत-पत्रिकाया माहात्म्यम्

स्कान्दे तत्रैव—
> **कुङ्कुमारुण-वर्णाढ्यां शत-पत्रिकाम् ।**
> **यो ददाति जगन्नाथे श्वेतद्वीपात् पतेन् नहि ॥१५३॥**


### सेवन्ती-पलाश-पुष्पयोर् माहात्म्यम्

तत्रैव—
> **सेवन्ती-कुसुमैः पुष्पैः किंशुकैः सुमनोहरैः ।**
> **समभ्यर्च्य हृषीकेशं जन्म-दुःखाद् विमुच्यते ॥१५४॥**


### कुब्जस्य माहात्म्यम्

तत्रैव—
> **गन्धाढ्यैर् विमलैर् वन्यैः कुसुमैः कुब्जकोद्भवैः ।**
> **भक्त्याभ्यर्च्य हृषीकेशं श्वेतद्वीपे वसेन् नरः ॥१५५॥**


### चम्पकस्य माहात्म्यम्

स्कान्दे तत्रैव—
> **नीलोत्पल-समं दानं चम्पकस्य जनार्दने ॥१५६॥**

जनार्दने दानं समर्पणम् ॥१५६॥

तत्रैव ब्रह्म-नारद-संवादे—
> **वर्षा-काले तु देवेशं कुसुमैश् चम्पकोद्भवैः ।**
> **ये’र्चयन्ति नरा भक्त्या संसारे न पुनर् गतिः ॥१५७॥**


### अशोक-बकुलयोर् माहात्म्यम्

विष्णु-रहस्ये तत्रैव—
> **अशोक-कुसुमै रम्यैर् जन्म-शोक-भयापहम् ।**
> **पूजयित्वा हरिं देवं याति विष्णुम् अनायम् ॥१५८॥**

अन्यच् च स्कान्दे तत्रैव—
> **बकुलाशोक-कुसुमे’र्ये’र्चयन्ति जगत्-पतिम् ।**
> **ते वसन्ति हरेर् लोके यावच् चन्द्र-दिवाकरौ ॥१५९॥**


### पाटलस्य माहात्म्यम्

तत्रैव—
> **ये’र्चयेत् पाटला-पुष्पैः सर्व-पाप-हरं हरिम् ।**
> **स पुण्यात्मा परं स्थानं वैष्णवं व्रजते ध्रुवम् ॥१६०॥**
> **यः पुनः पाटला-पुष्पैर् वसन्ते गरुडध्वजम् ।**
> **अर्चयेत् परया भक्त्या मुक्ति-भागी भवेद् धि सः ॥१६१॥**


### तिलकस्य माहात्म्यम्

विष्णु-रहस्ये—
> **तिलकस्योज्ज्वलैः पुष्पैः सम्पूज्य मधुसूदनम् ।**
> **धूत-पाप्मा निरातङ्कः कृष्णस्यानुचरो भवेत् ॥१६२॥**

निरातङ्कः संसारादि-भय-रहितः ॥१६२॥


### जवाया माहात्म्यम्

विष्णु-रहस्ये—
> **समुज्ज्वलैर् जवा-पुष्पैर् अभ्यर्च्य जल-शायिनम् ।**
> **सुपुण्यां गतिम् आप्नोति वीत-भीर् वीत-मत्सरः ॥१६३॥**
> **जवापुष्पैः पुमान् भक्त्या सम्पूज्य पुरुषोत्तमम् ।**
> **उत्तमां गतिम् आप्नोति प्रसन्ने गरुडध्वजे ॥१६४॥**

समुज्ज्वलैः शुक्लैः । तत्-पूजयैव प्रसन्ने सति । द्वितीयान्तो वा पाठः । पुरुषोत्तमम् इति विशेषणम् ॥१६३-१६४॥


### अटरूषकस्य माहात्म्यम्

स्कान्दे तत्रैव—
> **अटरूषक-पुष्पैर् यः पूजयेत् जगतां पतिम् ।**
> **स पुण्यवान् नरो याति विष्णोस् तत् परमां गतिम् ॥१६५॥**


### कुसुम्भस्य माहात्म्यम्

तत्रैव—
> **कुसुम्भ-कुसुमैर् हृद्यैर् ये’र्चयन्ति जनार्दनम् ।**
> **तेषां ममालये वासः प्रसादाच् चक्रपाणितः ॥१६६॥**

मम ब्रह्मणः ॥१६६॥


### मल्लिकाया माहात्म्यम्

स्कान्दे तत्रैव—
> **मल्लिका-पुष्प-जातीनां यूथिकायास् तथैव च । \
तथा कुब्जक-जातीनां फलस्यार्धं प्रकीर्तितम् ॥१६७॥**

फलस्य पूर्व-मुक्तस्य नीलोत्पलार्पण-फलस्य । तत्र तथैव क्रम-पाठात् ॥१६७॥

तत्रैव श्री-ब्रह्म-नारद-संवादे—
> **सुगन्धैर् मल्लैका-पुष्पैर् अर्चयित्वाच्युतं नरः ।**
> **सर्व-पाप-विनिर्मुक्तो विष्णु-लोके महीयते ॥१६८॥**
> **मल्लिका-कुसुमैर् देवं वसन्ते गरुड-ध्वजम् ।**
> **यो’र्चयेत् परया भक्त्या दहेत् पापं त्रिधार्जितम् ॥१६९॥**

त्रिधेति । महा-पातकादि-भेदेन कायिकादि-भेदेन वा ॥१६९॥


### कुम्भी-पुष्पस्य माहात्म्यम्

स्कान्दे तत्रैव—
> **कुम्भी-पुष्पं तु देवर्षे यः प्रयच्छेज् जनार्दने ।**
> **सुवर्ण-पल-मात्रं तु पुष्पे पुष्पे भवेन् मुने ॥१७०॥**


### गोकर्णादीनां माहात्म्यम्

विष्णु-रहस्ये—
> **गोकर्ण-नाग-कर्णाभ्यां तथा विल्लातकेन च ।**
> **अर्चयित्वाच्युतं देवं देवानाम् अधिपो भवेत् ॥१७१॥**
> **अञ्जली-बोतकी-पुष्पैः कुष्माण्ड-तिमिरोद्भवैः ।**
> **अलङ्कृत्वा नरः कृष्णं कृतार्थो हरि-लोक-भाक् ॥१७२॥**

नाग-कर्णः हस्तिकर्णेति प्रसिद्धः । अञ्जली श्याम-पुष्पं । बोतकी बोतकवो इति प्रसिद्धा । तिमिरा त्रिन्तयेति प्रसिद्धा ॥१७१-१७२॥


### दूर्वादि-पुष्पाणां माहात्म्यम्

स्कान्दे तत्रैव—
> **गृह-दूर्वाभवैः पुष्पैस् तथा काश-कुशोद्भवैः ।**
> **भूधरं समलङ्कृत्य विष्णु-लोके व्रजेन् नरः ॥१७३॥**

विष्णु-रहस्ये च—
> **शर-दूर्वामयैः पुष्पैस् तथा काश-कुशोद्भवैः ।**
> **भुवनेशम् अलङ्कृत्य विष्णु-लोके व्रजेन् नरः ॥१७४॥ **इति ।
> **वर्ण-भेदेन पुष्पाणां फल-भेदश् च दर्शितः ।**
> **तथा तेषां च सर्वेषां मालाया महिमाधिकः ॥१७५॥**
> **श्वेतैः पुष्पैः समभ्यर्च्य नरो मोक्षम् अवाप्नुयात् ॥१७६॥**

तथा च स्कान्दे विष्णुधर्मोत्तरे च—
> **कामान् अवाप्नुयाल् लोके पीतैर् देवं समर्चयन् ।**
> **शत्रूणाम् अभिचारेषु तथा कृष्णैः प्रपूजयेत् ॥१७७॥**

विष्णु-रहस्ये च—
> **स्वर्ण-लक्षाधिकं पुष्पं माला कोटि-गुणाधिका ।**
> **दत्ता भवति कृष्णाय नरैर् भक्ति-समन्वितैः ॥१७८॥** इति ।
> **मल्लिकां तु दिवारात्र्योर् नक्तं सम्पाक-यूथिके ।**
> **नन्द्यावर्तं चार्ध-रात्रे मालतीं प्रातर् एव हि ॥१७९॥**
> **इतराणि च पुष्पाणि दिवा भगवते’र्पयेत् ।**
> **एवं केचिच् च मन्यन्ते पूजा-विधि बकं तथा ॥१८०॥**

किं च—
> **प्रहरं तिष्ठते जाती करवीरम् अहर्निशम् ।**
> **जलजं सप्त-रात्राणि षण्-मासं तु बकं तथा ॥१८१॥** इति । 
> **अवचयोत्तरे काले ज्ञेयम् एतद् विचक्षणैः ॥१८२॥**


### अथ पुष्प-मण्डपादि

**पुष्पाणां मण्डपं छत्रं वितानं वैष्णवोत्तमः ।  
दोलादिकं च निर्माय श्री-कृष्णाय समर्पयेत् ॥१८३॥**


### अथ पुष्प-मण्डपादि-माहात्म्यम्

विष्णु-धर्मोत्तरे—
> **कृष्ण-वेश्मनि यः कुर्यात् सुरूपं पुष्प-मण्डपम् ।**
> **स पुष्पक-विमानैस् तु कोटिभिः क्रीडते दिवि ॥१८४॥**

सुरूपं सुन्दरम् ॥१८४॥

तत्रैव स्कान्दे च—
> **कृत्वा पुष्प-गृहं विष्णोः पुष्पैर् वा तद्-वितानकम् ।**
> **फलेन योगम् आयाति राजसूयाश्वमेधयोः ॥१८५॥**

तत्रैव स्कान्दे च—
> **केशवोपरि यः कुर्याच् छत्रं वा पुष्प-मण्डपम् ।**
> **पुष्पैस् तन्-मञ्चकं वापि तस्य पुण्यं वदाम्य् अहम् ॥१८६॥**

मञ्चकं पर्यङ्कम् ॥१८६॥
> **प्राप्तैश्वर्यो महाभागैः क्रीडा-रति-समन्वितैः ।**
> **नित्यं तु मोदते स्वर्गे स नरो नात्र संशयः ॥१८७॥**


### विशेषतः कार्त्तिके

स्कान्दे श्री-ब्रह्म-नारद-संवादे—
> **मालती-मालया येन कार्त्तिके पुष्प-मण्डपम् ।**
> **केशवस्य गृहे चक्रे न मया विदितं फलम् ॥१८८॥**


### अथ सुवर्ण-पुष्पादि-माहात्म्यम्
> **स्वर्ण-रत्नादि-पुष्पैश् च भगवन्तं समर्चयेत् ।**
> **न च निर्माल्यतां यान्ति तानि तन् मुहुर् अर्पयेत् ॥१८९॥**

तत् तस्मात् ॥१८९॥

तथा चोक्तं देव्या—
> **न निर्माल्यं हेम-पुष्पम् अर्पयेद् अर्पितं सदा ॥१९०॥**

विष्णु-धर्मोत्तरे स्कान्दे च—
> **कृत्रिमाण्य् अनुलेपानि गन्धेनाति-सुगन्धिना ।**
> **धूपेन पटवासेन चन्दनाद्य्-अनुलेपनैः ॥१९१॥**

स्वर्णादि-पुष्पाणाम् अर्पण-प्रकारं लिखति—कृत्रिमाणि इति । कृत्रिमाणि सुवर्ण-पुष्पादीनि धूपेन पट-वासेन च सुगन्धि-द्रव्य-चूर्णेन विशिष्टानि ॥१९१॥


### अथ स्वर्ण-पुष्पादि-माहात्म्यम्

स्कान्दे—
> **स्वर्ण-पुष्पार्चितो यस्य गृहे तिष्ठति केशवः ।**
> **तस्यैव पाद-रजसा शुध्यति क्षिति-मण्डलम् ॥१९२॥**
> **सुवर्ण-पुष्पैर् अभ्यर्च्य राजसूय-फलं लभेत् ।**
> **रत्नैर् देवम् अथाभ्यर्च्य राजा भवति भूतले ॥१९३॥**

स्वर्ण-पुष्पैर् अर्चितः अभिषिक्तः । एवं पुष्प-प्राचुर्यम् उक्तम् । पाठान्तरं सुगमम् । तस्यैवेत्य् अत्रायं भावः । यस्य पाद-रजो-मात्रेण जगत् पवित्रं स्यात् तस्य स्वर्गादि-फलान्तरं कियन् मात्रम् ? श्री-श्री-भगवत्-पार्षद-वर एवासाव् इति ॥१९२॥ रत्नैः रत्नमय-पुष्पैः ॥१९३॥

तत्रैव श्री-शिवोमा-संवादे—
> **पुष्पजातिषु सर्वासु सौवर्णं पुष्पम् उत्तमम् ॥१९४॥ ** इति ।
> **एवम् उक्तैर् अनुक्तैश् च शोभाढ्यैर् वा सुगन्धिभिः ।**
> **सम्पूज्यो भगवान् पुष्पैर् न निषिद्धैस् तु दुःखदैः ॥१९५॥**

अनुक्तैः शास्त्रोक्त-व्यतिरिक्तैः । यदि च तानि शोभावन्ति सुगन्धीनि वा भवन्ति । तदा तैश् च सम्पूज्य इत्य् अर्थः । शास्त्रेण निषिद्धैस् तु न सम्पूज्य । यतो दुःखदैः ॥१९५॥


### अथ निषिद्धानि पुष्पाणि

तत्र सामान्यतो विष्णु-धर्मोत्तरे—
> **श्मशान-चैत्य-द्रुमजं भूमौ वापि निपातितम् ।**
> **कलिका च न दातव्या देवदेवस्य चक्रिणः ॥१९६॥**

चैत्य-द्रुमो नाम बद्ध-वेदिक-तलः पूज्यो वृक्षः ॥१९६॥
> **शुक्लान्य-वर्ण-कुसुमं न देयं च तथा भवेत् ।**
> **सुगन्धि शुक्लं देयं स्याज् जातं कण्टकिनो द्रुमात् ॥१९७॥**
> **दत्त्वा कण्टकि-सद्-भूतम् अनुक्तं परिभूयते ।**
> **अनुक्त-रक्त-कुसुमाद् असौभाग्यम् अवाप्नुयात् ॥१९८॥**

अनुक्तं पूर्वोक्तादितरत् ॥१९८॥
> **उग्र-गन्धि तथा दत्त्वा नित्यम् उद्वेगम् आप्नुयात् ।**
> **अगन्धि दत्त्वा वाप्नोति ह्य् अशुभं परमं नरः ॥१९९॥**

तत्रैव तृतीय-खण्डे—
> **उग्र-गन्धीन्य् अगन्धीनि कुसुमानि न दापयेत् ।**
> **अन्यायतन-जातानि कण्टकीनि तथैव च ॥२००॥**
> **रक्तानि यानि धर्मज्ञाश् चैत्य-वृक्षोद्भवानि च ।**
> **यानि श्मशान-जातानि तथा चाकालजानि च ।**
> **दानं विवर्जयेद् यत्नात् पुष्पाणाम् अप्य् अगन्धिनाम् ॥२०१॥**

धर्मज्ञा इति पाठे हे धर्मज्ञा इति तत्रत्यानां सम्बोधनम् ॥२०१॥

नारदीये राक्षसी-शपथे—
> **पारक्यारामजातैश् च कुसुमैर् अर्चयेत् सुरान् ।**
> **तेन पापेन लिप्येयं यद्य् एतद् अनृतं वदे ॥२०२॥**

ज्ञान-मालायाम्—
> **कलिकाभिस् तथा नेज्यं विना चम्पकजैः शुभैः ।**
> **शुष्कैर् न पूजयेद् विष्णुं पत्रैः पुष्पैः फलैर् अपि ॥२०३॥ **इति ।
> **जाति-यूथ्योस् तथा मल्ली-नव-मालिकयोर् अपि ।**
> **कलिकाभिर् हरेर् भक्तैः सौरभ्यात् कैश्चिद् इष्यते ॥२०४॥**


### अत्रापवादः

विष्णु-रहस्ये—
> **न शुष्कैः पूजयेद् विष्णुं कुसुमैर् न मही-गतैः ।**
> **नाविशीर्ण-दलैः क्लिष्टैर् न चैवाशु-विकाशितैः ॥२०५॥**

आशु-विकाशितैः बलाद् विकाशितैः ॥२०५॥

पाद्मे—
> **कीट-कोषोप-बिद्धानि शीर्ण-पर्युषितानि च ।**
> **वर्जयेद् ऊर्णनाभेन वासितं यदि शोभनम् ॥२०६॥**

कीटस्य कोष-रूपावासेन अपविद्धानि दूषितानि पुष्पाणि शीर्णानि पर्युषितानि च । यद्यपि शोभनम् उत्तमम् । अपवित्राणि चेद् गन्धवन्त्य् अपि पुष्पाणि वर्जयेत् ॥ २०६॥
> **गन्धवन्त्य् अपवित्राणि उग्र-गन्धीनि वर्जयेत् ॥२०७॥**
> **गन्ध-हीनम् अपि ग्राह्यं पवित्रं यत् कुशादिकम् ॥२०८॥**

वैहायस-पञ्चरात्रे—
> **चतुष्पथ-शिवावास-श्मशानावनि-मध्यतः ।**
> **सुगन्धि-फल-पुष्पाणि नाद-दीतार्चने हरेः ॥२०९॥**

चतुष्पथादेर् अवनिर् भूमिस् तन्-मध्यान् न गृह्णीयात् ॥२०९॥

स्कान्दे श्री-ब्रह्म-नारद-संवादे—
> **न विशीर्ण-दलैः श्लिष्टैर् नाशुभैर् नाविकाशिभिः ।**
> **पूति-गन्ध्य्-उग्र-गन्धीनि अम्ल-गन्धानि वर्जयेत् ॥२१०॥**

विशीर्ण-दलादिभिः पुष्पैर् न पूजा कार्येति शेषः । श्लिष्टैः अन्यो’न्य-संलग्नैः ॥२१०॥
> **कीट-कोषोपबिद्धानि शीर्ण-पर्युषितानि च ।**
> **भग्न-पत्रं च न ग्राह्यं कृमि-दुष्टं न चाहरेत् ॥२११॥**
> **वर्जयेद् ऊर्णनाभेन वासितं यदि शोभनम् ।**
> **स्थलस्थं नोद्धरेत् पुष्पं छेदयेज् जलजं न तु ।**
> **यानि स्पृष्टानि चास्पृश्यैर् लोकायुक्तैश् च वर्जयेत् ॥२१२॥**

नोद्धरेत् मूलतो नोत्पाटयेत् । लोके अयुक्तैर् निन्द्यैश् च स्पृष्टानि पुष्पाणि वर्जयेत् ॥२१२॥


### अत्रापवादः

ज्ञान-मालायाम्—
> **न पर्युषित-दोषो’स्ति जलजोत्पल-चम्पके ।**
> **तुलस्य्-अगस्त्य-बकुले बिल्वे गङ्गा-जले तथा ॥२१३॥**

विष्णु-धर्मोत्तरे च—
> **न गृहे करवीरस्थैः कुसुमैर् अर्चयेद् धरिम् ।**
> **पतितैर् मुकुलैर् म्लानैः श्वासैर् वा जन्तु-दूषितैः ।**
> **आघातैर् अङ्ग-संस्पृष्टैर् दूषितैश् चैव नार्चयेत् ॥२१४॥**

गृहे यः करवीरः श्वेत-पुष्पो रक्त-पुष्पश् च । तत्-स्थैस् तदीयैर् इत्य् अर्थः । अत एवोक्तं वाराहे—बन्धूक-करवीरे च न गृहे रोपयेत् क्वचित् इति । श्वासैर् जन्तुभिर् वादूषितैर् इत्य् अर्थः । अङ्गेन स्वीय-हस्त-व्यतिरिक्तेन गात्रेण संस्पृष्टैः दूषितैश् च निन्दितैह् ॥२१४॥


### अथ विशेषतो निषिद्धानि

विष्णु-धर्मोत्तरे तृतीय-काण्डे च—
> **क्रकरस्य च पुष्पाणि तथा दुस्तूरकस्य च ।**
> **कृष्णं च कूटजं चार्कं नैव देयं जनार्दने ॥२१५॥**

क्रकरस्य करवीरस्य ॥२१५॥

किं चान्यत्र—
> **नार्कं नोमत्तकं झिण्टिं तथैव गिरि-कर्णिकाम् ।**
> **न कण्टकारिका-पुष्पम् अच्युताय निवेदयेत् ॥२१६॥**
> **कूटजं शाल्मली-पुष्पं शिरीषं च जनार्दने ।**
> **निवेदितं भयं चोग्रं निःसत्त्वं च प्रयच्छति ॥२१७॥**

निःसत्त्वम् इति पाठे निःसत्त्वताम् इत्य् अर्थः ॥२१७॥

स्कान्दे तत्रैव—
> **ये’र्चयन्ति त्रिलोकेशम् अर्क-पुष्पैर् जनार्दनम् ।**
> **तेभ्यः क्रुद्धो भयं दुःखं **
> **क्रोधं विष्णुः प्रयच्छति ॥२१८॥**
> **उन्मत्तकेन ये मूढाः पूजयन्ति त्रिविक्रमम् ।**
> **उन्मादं दारुणं तेभ्यो ददाति गरुडध्वजः ॥२१९॥**
> **काञ्चनावयवैः पुष्पैर् ये’र्चयन्त्य् असुर-द्विषम् ।**
> **दारिद्र्यं दुःख-बहुलं तेषां विष्णुः प्रयच्छति ॥२२०॥**
> **गिरि-कर्णिकया विष्णुं ये’र्चयन्त्य् अबुधा नराः ।**
> **तेषां कुल-क्षयं घोरं कुरुते मधुसूदनः ॥२२१॥ **इति ।


### अथ पुष्प-ग्रहण-कालादि

**मध्याह्ने स्नानम् आचर्य समाहृतैः ।  
नैव सम्पूजयेद् विष्णुं यन् निषिद्धानि तान्य् अपि ॥२२२॥**

अपि-शब्दः पूर्व-निषिद्धापेक्षया समुच्चये । तानि मध्याह्न-स्नानान्तरम् आहृतानि कुसुमानि ॥२२२॥

तथा च स्कान्दे तत्रैव—
> **स्नानं कृत्वा तु यत् किञ्चित् पुष्पं गृह्णन्ति वै नराः ।**
> **देवतास् तन् न गृह्णन्ति पितरः खलु वै द्विज ।**
> **ऋषयस् तन् न गृह्णन्ति भस्मीभवति काष्ठवत् ॥२२३॥** इति ।

खल्व् इति समुच्चये । पितरश् च न गृह्णन्ति । भस्मीभवति विफलं स्याद् इत्य् अर्थः ॥२२३॥
> **कुसुमानाम् अलाभे तु चौर्यादानं न दुष्यति ।**
> **देवतार्थं तु कुसुमम् अस्तेयं मनुर् अब्रवीत् ॥२२४॥**

धर्मार्जित-धन-क्रीतैर् [ःBV ७.३४] इत्य् आदि-विष्णुधर्मोत्तरादि-वचनैर् न्यायोपार्जितानि कुसुमानि देव-पूजायां विहितानि । तत्र धनाद्य्-अभावे किं कर्तव्यम् ? तत्र लिखति—कुसुमानाम् इति । चौर्येण आदानं ग्रहणं अस्तेयम् इति चौर्येणानीतम् अपि चोरितं न भवति । अत एवोक्तं विष्णुधर्मोत्तरे—यथा कथञ्चिद् आहृत्य कुसुमैर् अर्चयेद् धरिम् इति ॥२२४॥

तथा कौर्मे श्री-व्यास-गीतायाम्—
> **पुष्पे शाकोदके काष्ठे तथा मूले फले तृणे ।**
> **अदत्तादानम् अस्तेयं मनुः प्राह प्रजापतिः ॥२२५॥**
> **गृहीतव्यानि पुष्पाणि देवार्चन-विधौ द्विजाः ।**
> **नैकस्माद् एव नियतम् अननुज्ञाप्य केवलम् ॥२२६॥ **इति ।

अदत्तस्याप्य् आदानम् ॥२२५॥ किं च तत्रैव विशेषम् आह—ग्रहीतव्यानीति । एवं भगवद्-अर्थम् एव शाकादीनाम् आदानम् अदुष्टम् इति ज्ञेयम् । स्वार्थे तु दोष एव ।
> तृणं काष्ठं फलं पुष्पं प्रकाशं वै हरेद् बुधः ।

धर्मार्थं केवलं विप्रो ह्य् अन्यथा पतितो भवेत् ॥ इति ।

अतएव तत्रैव—

तृणं वा यदि वा शाकं मूलं वा जलम् एव वा ।

परस्यापहरन् जन्तुर् नरकं प्रतिपद्यते ॥ इति ॥२२६॥
> **विहितेषु निषिद्धानां विहितालाभतो मतम् ।**
> **कुसुमानाम् उपादानं निषिद्धानां न कर्हिचित् ॥२२७॥**
> **विहित-प्रतिषिद्धैस् तु निहितालाभतो’र्चयेत् ॥२२८॥**

ननु विष्णुधर्मोत्तरे तृतीय-खण्डे अन्यायतन-जातानि पुष्पाणि निषिद्धानि । स्कान्दादौ च कण्टक्यादीनि विहितानि सन्ति, तथा वामन-पुराणादौ बन्धूक-जवा-पुष्पयोर् निषेधः श्रूयते । ते चात्र विष्णुधर्मोत्तरादौ विहिते एव इत्य् एवम् आदि-विरोधे कथं व्यवहर्तव्यम् ? तत्र लिखति—विहितेष्व् इति । शास्त्रैर् विहितेषु कुसुमेषु मध्ये निषिद्धानां कुसुमानाम् उपादानं ग्रहणं विहितानाम् अलाभतो हेतोः अलाभे वा सति मतं बुधैः । विहितानां लाभे सति च तानि निषिद्धानि, न ग्राह्याण्य् एव । यानि च केवलं सर्वत्र निषिद्धान्य् एव । तेषां कदाचिद् अप्य् उपादानं न मतम् इत्य् अर्थः ॥२२७-२२८॥


### निषिद्ध-पुष्प-सङ्ग्रह-श्लोकौ
> **क्लिष्टं पर्युषितं च भूमि-पतितं छिद्रं च कीटान्वितं**
> **यत् केशोपहतं च गन्ध-रहितं यच् चोग्र-गन्धान्वितम् ।**
> **हस्ते यद् विधृतं प्रणाम-समये यद् वाम-हस्ते कृतं**
> **यच् चान्तर्-जलधौ तम् अर्चन-विधौ पुष्पं च तद् वर्जयेत् ॥२२९॥**
> **भङ्क्त्वा यद् विटपादिकं क्षितिरुहं चोत्पाट्य यच् चाहृतं**
> **यच् चाक्रम्य समाहृतं तद् अखिलं पुष्पं भवत्य् आसुरम् ।**
> **चौर्याकृष्टम् अनुक्ति-दुष्टम् अशुचि-स्पृष्टं यद् अप्रोक्षितं**
> **यच् चाघ्रातम् अधो’म्बरे विनिहितं क्रीतं च तद् वर्जयेत् ॥२३०॥**
> **पत्राणि चापयेद् ऊर्वाद्य्-अङ्कुरान् अपि भक्तितः ।**
> **किन्तु श्री-तुलसी-पत्रं सर्वत्रैव विशेषतः ॥२३१॥**


### अथ पत्राणि

विष्णुधर्मोत्तरे—
> **पुष्पाभावेन यो दद्याद् अत्र दूर्वाङ्कुरान् अपि ।**
> **सो’पि पुण्यम् अवाप्नोति पुष्प-दानस्य वै द्विजाः ॥२३२॥**
> **पुष्पाभावे हि देयानि पत्राण्य् अपि जनार्दने ।**
> **पत्राभावे पयो देयं तेन पुण्यम् अवाप्नुयात् ॥२३३॥**
> **निवेद्य भक्त्या मधुसूदनाय**
> **द्रुम-च्छदं वाप्य् अथ सत्-प्रसूनम् ।**
> **दूर्वाङ्कुरं वा सलिलं द्विजेन्द्राः**
> **प्राप्नोति तत्-तन्-मनसा यथेच्छति ॥२३४॥**

द्रुमस्य छदं पत्रम् । प्रसूनं पुष्पम् ॥२३४॥

तत्रैव तृतीय-काण्डे—
> **भृङ्ग-राजस्य बिल्वस्य बक-पुष्पस्य च द्विजाः ।**
> **जबाम्र-बीज-पूराणां पत्राणि विनिवेदयेत् ॥२३५॥**
> **एतेषाम् अपि चैकस्य पत्र-दानं महा-फलम् ।**
> **पत्राणि स-सुगन्धीनि पल्लवानि मृदूनि च ।**
> **तेन पुण्यम् अवाप्नोति पुष्प-दान-समुद्भवम् ॥२३६॥**

तेषां मध्ये एकस्य कस्यचित् पल्लवानि च निवेदयेद् इति पूर्वेणान्वयः ॥२३६॥

नारसिंहे—
> **पत्राण्य् अपि सुपुण्यानि हरि-प्रीति-कराणि च ।**
> **प्रवक्ष्यामि नृप-श्रेष्ठ शृणुष्व गदतो मम ।**
> **अपामार्गं तु प्रथम्ं भृङ्ग-राजं ततः परम् ॥२३७॥**

परं श्रेष्ठम् ॥२३७॥
> **ततस् तमाल-पत्रं च ततश् च शमि-पत्रकम् ।**
> **दूर्वा-पत्रं ततः श्रेष्ठं ततो’पि कुश-पत्रकम् ॥२३८॥**
> **तस्माद् आमलकं श्रेष्ठं ततो बिल्वस्य पत्रकम् ।**
> **बिल्व-पत्राद् अपि हरेस् तुलसी-पत्रम् उत्तमम् ॥२३९॥**
> **एतेषां च यथा-लब्धैः पत्रैर् यश् चार्चयेद् धरिम् ।**
> **सर्व-पाप-विनिर्मुक्तो विष्णु-लोके महीयते ॥२४०॥**

वामने—
> **बिल्व-पत्रं समी-पत्रं भृङ्गरजस्य च ।**
> **तमालामलकी-पत्रं शस्तं केशव-पूजने ॥२४१॥**
> **तेषां न सन्ति पुष्पाणि प्रशस्तान्य् अर्चने विभोः ।**
> **पल्लवान्य् अपि तेषां स्युः शस्तान्य् अर्चा-विधौ हरेः ॥२४२॥**

आग्नेये—
> **केतकी-पुष्प-पत्रं च भृगराजस्य पत्रकम् ।**
> **तुलसी काल-तुलसी सद्यस् तुष्टि-करं हरेः ॥२४३॥**
> **बिल्व-पत्रं शमी-पत्रं पत्रं भृङ्गरजस्य च ।**
> **तमाल-पत्रस्य हरेः सद्यस् तुष्टि-करं भवेत् ॥२४४॥**

केतक्याः पुष्पस्य पत्रम् । भृङ्गराज-भृङ्गरजयोर् अवान्तर-भेदो ज्ञेयः ॥२४३-४॥

स्कान्दे श्री-ब्रह्म-नारद-संवादे—
> **शमी-पत्रैश् च यो देवं पूजयत्य् असुर-द्विषम् ।**
> **यम-मार्गो महा-घोरो निस्तीर्णस् तेन नारद ॥२४५॥**
> **कुम्भी-पत्रेण देवर्षे ये’र्चयन्ति जनार्दनम् । **
> **कोटि-जन्मार्जितं पापं दहते गरुड-ध्वजः ॥२४६॥**
> **सकृद् अभ्यर्च्य गोविन्दं बिल्व-पत्रेण मानवः । **
> **हरिर् दद्यात् फलं तस्मै सर्व-यज्ञैः सुदुर्लभम् ॥२४७॥**
> **बिल्व-पत्रेण ये देवं कार्त्तिके कलि-वर्धन ।**
> **पूजयन्ति महा-भक्त्या मुक्तिस् तेषां मयोदिता ॥२४८॥**
> **मारुकं केतकी-पत्रं तथा दमनकं मुने ।**
> **दत्त-मात्रं हरेः प्रीतिं करोति शत-वार्षिकीम् ॥२४९॥**
> **दमनैकेन देवेशं सम्प्राप्ते मधु-माधवे ।**
> **गो-सहस्रस्य तु मुने सम्पूज्य लभते फलम् ॥२५०॥**

देवेशम् अर्चयन्त्व् इति शेषः । पाठान्तरं सुगमम् ॥२५०॥
> **दूर्वाङ्कुरं हरेर् यस् तु पूजा-काले प्रयच्छति ।**
> **पूजा-फलं शत-गुणं सम्यग् आप्नोति मानवः ॥२५१॥**
> **मञ्जरीं सहकारस्य केशवे यदि नारद ।**
> **ये यच्छन्ति महा-भागास् ते कोटि-फल-भागिनः ॥२५२॥**

किं च—
> **शक्त्या दूर्वाङ्कुरैः पुम्भिः पूजितो मधुसूदनः ।**
> **ददाति हि फलं नूनं यज्ञ-दानादि-दुर्लभम् ॥२५३॥**

तत्रैव श्री-शिवोमा-संवादे—
> **बिल्व-पत्रैर् अखण्डैश् च सकृद् देवं प्रपूज्य वै ।**
> **सर्व-पाप-विनिर्मुको मम लोके स तिष्ठति ॥२५४॥**

विष्णु-रहस्ये च—
> **सकृद् अभ्यर्च्य गोविन्दं बिल्व-पत्रेण मानवः ।**
> **मुक्ति-भागी निरातङ्कः क्नस्यानुचरो भवेत् ॥२५५॥**

विष्णु-धर्मे च—
> **मरुको दमनश् चैव सद्यस् तुष्टिकरो हरेः ॥२५६॥**

किं च—
> **पुष्पं वा यदि वा पत्रं फलं नेष्टम् अधोमुखम् ।**
> **दुःखदं तत् समाख्यातं यथोत्पन्नं तथार्पणम् ॥२५७॥**

तथा ज्ञान-मालायाम्—
> **पुष्पं वा यदि वा पत्रं फलं नेष्टम् अधोमुखम् ।**
> **दुःखदं तत् समाख्यातं यथोत्पन्नं तथार्पणम् ॥२५८॥**


### अथ तुलस्य्-अर्पण-नित्यता

पाद्मे—
> **तुलसी न येषां हरि-पूजनार्थं **
> **सम्पद्यते माधव-पुष्य-वासरे ।**
> **धिग् यौवनं जीवनम् अर्थ-सन्ततिं **
> **तेषां सुखं नेह च दृश्यते परे ॥२५९॥**

श्री-तुलसी-पत्रं सर्वत्रैव विशेषतो’र्पयेद् इति लिखितम् । तत्र तुलस्य्-अर्पणस्य नित्यताम् आदौ लिखति । तुलसीत्य् आदिना । आर्षत्वाच् छन्दो-भङ्गः सोढव्यः । एवम् अग्रे’पि । माधवः वैशाख-मासः श्री-कृष्णो वा । तस्य पुण्य-वासरः अक्षय-तृतीयादिः । एकादश्य्-आदिर् वा । तस्मिन्न् अपि । परे च पर-लोके सुखं निर्वृतिर् न दृश्यते शास्त्रविद्भिः कैश्चिद् वा । यद् वा, तेषाम् इति तैः ॥२५९॥

गारुडे श्री-भगवद्-उक्तौ—
> **तुलसीं प्राप्य यो नित्यं न करोति ममार्चनम् ।**
> **तस्याहं प्रतिगृह्णामि न पूजां शतवार्षिकीम् ॥२६०॥**

प्राप्य आनीय इत्य् अर्थः ॥२६०॥

बृहन्-नारदीये च यज्ञध्वजाख्यानान्ते—
> **यद् गृहे नास्ति तुलसी शालग्राम-शिलार्चने ।**
> **श्मशान-सदृशं विद्यात् तद्-गृहं शुभ-वर्जितम् ॥२६१॥**

अत एवोक्तम्—
> **तुलसीं विना या क्रियते न पूजा**
> **स्नानं न तद् यत् तुलसीं विना कृतम् ।**
> **भुक्तं न तद् यत् तुलसीं विना कृतं**
> **पीतं न तद् यत् तुलसीं विना कृतम् ॥२६२॥**

वायु-पुराणे—
> **तुलसी-रहितां पूजां न गृह्णाति सदा हरिः ।**
> **काष्ठं वा स्पर्शयेत् तत्र नो चेत् तन् नामतो यजेत् ॥२६३॥**
> **तुलसी-दलम् आदाय यो’न्यं देवं प्रपूजयेत् ।**
> **ब्रह्महा स हि गोघ्नश् च स एव गुरु-तल्पगः ॥२६४॥**

अत एवोक्तं गारुडे नैवेद्य-प्रसङ्गे—
> **तुलसी-दल-सम्मिश्रं हरेर् यच्छेच् च तत् सदा ॥२६५॥** इति ।
> **भगवद्-दुर्लभायास् तु तुलस्या महिमाद्भुतः ।**
> **सर्व-शास्त्रेषु विख्यातः सङ्क्षेपेणेह लिख्यते ॥२६६॥**

अद्भुतः अनिर्वचनीयः । अतो विस्तरेण लिखितुम् अशक्य इति भावः ॥२६६॥


### अथ तुलसी-माहात्म्यम्


### तत्र स्वतः परमोत्तमता

स्कान्दे—
> **सर्वौषधि-रसनैव पुरा ह्य् अमृत-मन्थने ।**
> **सर्व-सत्त्वोपकाराय विष्णुना तुलसी कृता ॥२६७॥**

अत एव—
> **न विप्र-सदृशं पात्रं न दानं सुरभी-समम् ।**
> **न च गङ्गा-समं तीर्थं न पत्रं तुलसी-समम् ॥२६८॥**

न विप्र-सदृशम् इत्य् आदि त्रयं दृष्टान्तत्वे साध्य-सन्निधौ सिद्ध-निर्देशो दृष्टान्त इति न्यायात् । एवम् अग्रे’प्य् ऊह्यम् ॥२६८॥

अत एव च विष्णु-रहस्ये—
> **अभिन्न-पत्रां हरितां हृद्य-मञ्जरि-संयुताम् ।**
> **क्षीरोदार्णव-सम्भूतां तुलसीं दापयेद् धरेः ॥२६९॥**


### श्री-भगवद्-दुर्लभता

नारदीये—
> **तावद् गर्जन्ति पुष्पाणि मालत्य्-आदीनि भूसुर ।**
> **यावन् न प्राप्यते पुण्या तुलसी कृष्ण-वल्लभा ॥२७०॥**

विष्णु-रहस्ये—
> **कृष्णा वाप्य् अथवाकृष्णा तुलसी कृष्ण-वल्लभा ।**
> **सिता वाप्य् अथवा कृष्णा द्वादशी वल्लभा हरेः ॥२७१॥**
> **तावद् गर्जन्ति रत्नानि कौस्तुभादीन्य् अहर्निशम् ।**
> **यावन् न प्राप्यते कृष्णा तुलसी-पत्र-मञ्जरी ॥२७२॥**

गर्जन्ति गर्वं वहन्तीत्य् अर्थः । अकृष्णा कृष्णेतरा हरिद्-वर्णेत्य् अर्थः । कृष्णेति—तस्यां प्रीति-विशेषात् परम-स्निग्धत्वेन श्यामता-प्राप्तेर् वा ॥२७०-२७२॥



अगस्त्य-संहितायाम्—
> **पूर्वम् उग्र-तपः कृत्वा वरं वव्रे मनस्विनी ।**
> **तुलसी सर्व-पुष्पेभ्यः पत्रेभ्यो वल्लभा ततः ॥२७३॥**

पाद्मे वैशाख-माहात्म्ये श्री-यम-ब्राह्मण-संवादे—
> **सर्वासां पत्र-जातीनां तुलसी केशव-प्रिया ॥२७४॥**

किं च—
> **सर्वथा सर्व-कालेषु तुलसी विष्णु-वल्लभा ॥२७५॥**

तत्रैवोत्तर-खण्डे कार्त्तिक-माहात्म्ये श्री-नारदोक्तौ—
> **तुलसी-दल-पूजाया मया वक्तुं न शक्यते ।**
> **अत्यन्त-वल्लभा सा हि शालग्रामाभिधे हरौ ॥२७६॥**

शालग्रामाभिधे श्री-शालग्राम-शिला-सञ्ज्ञके । श्री-वृन्दा-भक्त्यैव । तद्-रूपेणावतीर्णत्वात् तद्-आख्यायिका तत्रैव विस्तीर्णास्ति ॥२७६॥ \
> **पातिव्रत्येन वृन्दासौ हरिम् आराध्य कर्मणा ।**
> **पूर्व-जन्मन्य् असौ लेभे कृष्ण-संयोगम् उत्तमम् ॥२७७॥**

तत्रैव श्री-वृन्दोपाख्यानान्ते—
> **सत्यं प्रीति-करं वाक्यं कोपस् तस्यास् तु तामसः ।**
> **भाव-द्वयं हरौ जातं यत् तद् वर्ण-द्वयं ह्य् अभूत् ।**
> **श्यामापि तुलसी विष्णोः प्रिया गौरी विशेषतः ॥२७८॥**

द्वारका-माहात्म्ये च श्री-मार्कण्डेयेन्द्रद्युम्न-संवादे—
> **यथा लक्ष्मीः प्रिया विष्णोस् तुलसी च ततो’धिका ॥२७९॥**

स्कान्दे—
> **योगिनां विरतौ वाञ्छा कामिनां च यथा रतौ ।**
> **पुष्पेष्व् अपि च सर्वेषु तुलस्यां च तथा हरेः ॥२८०॥**
> **निरस्य मालती-पुष्पं मुक्त्वा पुष्पं सरोरुहम् ।**
> **गृह्णाति तुलसीं शुष्काम् अपि पर्युषितां हरिः ॥२८१॥**

अत एव चतुर्थ-स्कन्धे [Bह्P ४.८.५५] श्री-ध्रुवं प्रति श्री-नारदोपदेशे—
> **सलिलैः शुचिभिर् माल्यैर् वन्यैर् मूल-फलादिभिः ।**
> **शस्ताङ्कुरांशुकैश् चार्चेत् तुलस्या प्रियया प्रभुम् ॥२८२॥**

वन्यैः शस्तैर् अङ्कुरैर् दूर्वाङ्कुरादिभिर् अन्यैर् बल्कलादिभिः । प्रिययेति—प्रभोर् अर्चने तस्या आवश्यकत्वम् । किं वा सर्व-नैरपेक्ष्येण तयैव तत्-सन्तोषणम् अभिप्रेतम् ॥२८२॥

रास-क्रीडायां च दशम-स्कन्धे [Bह्P १०.३०.७] श्री-गोपीनां भगवद्-अन्वेषणे—
> **कच्चित् तुलसि कल्याणि गोविन्द-चरण-प्रिये ।**
> **सह त्वालि-कुलैर् बिभ्रद् दृष्टस् ते ऽति-प्रियो ञ्च्युतः ॥२८३॥**

अलि-कुलैः सह त्वा त्वां बिभ्रत् दधानः ॥२८३॥

अत एव स्कान्दे—
> **यत् फलं सर्व-पुष्पेषु सर्व-पत्रेषु नारद ।**
> **तुलसी-दल-मात्रेण प्राप्यते केशवार्चने ॥२८४॥**

तत् प्राप्यते ॥२८४॥

पाद्मे वैशाख-माहात्म्ये [५.९८.६] तत्रैव—
> **त्यक्त्वा तु मालती-पुष्पं मुक्त्वा च सरसीरुहम् ।**
> **गृहीत्वा तुलसी-पत्रं भक्त्या माधवम् अर्चयेत् ।**
> **तस्य पुण्य-फलं वक्तुम् अलं शेषोऽपि नो भवेत् ॥२८५॥**

अलं समर्थो न स्यात् ॥२८५॥

तत्रैव श्री-माघ-माहात्म्ये देवहूति-विकुण्डल-संवादे—
> **मणि-काञ्चन-पुष्पाणि तथा मुक्ता-मयानि च ।**
> **तुलसी-पत्र-दानस्य कलां नार्हन्ति षोडशीम् ॥२८६॥**

मुक्ता-मयानि च पुष्पाणि । तुलसी-पत्रस्य श्री-कृष्णाय कस्मैचिद् वान्यस्मै यद् दानं तस्य ॥२८६॥

अगस्त्य-संहितायां—
> **नीलोत्पल-सहस्रेण त्रिसन्ध्यं यो’र्चयेद् धरिम् ।**
> **फलं वर्ष-शतेनापि तदीयं नैव लभ्यते ॥२८७॥**

तेनापि वर्ष-शतेनापि । तदीयं तुलसी-सम्बन्धि तत्-प्रकरणात् । फलं नैव लभ्यते ॥२८७॥
> **विद्वत् सर्वेषु पुष्पेषु पङ्कजं श्रेष्ठम् उच्यते ।**
> **तत् पुष्पेष्व् अपि तन्-माल्यं कोटि-कोटि-गुणं भवेत् ॥२८८॥**
> **विष्णोः शिरसि विन्यस्तम् एकं श्री-तुलसी-दलम् ।**
> **अनन्त-फलदं विद्वन् मन्त्रोच्चारण-पूर्वकम् ॥२८९॥**

किं च—
> **वर्णाश्रमेतराणां च पूजायाश् चैव साधनम् ।**
> **अपेक्षितार्थदं नान्यत् जगत्य् अस्ति तपोधन ॥२९०॥**

अत एव नारदीये [२.३८.२६]—
> **वर्ज्यं पर्युषितं तोयं वर्ज्यं पर्युषितं दलम् ।**
> **न वर्ज्यं तुलसी-पत्रम् न वर्ज्यं जाह्नवी-जलम् ॥२९१॥**

पर्युषितम् अपि तुलसी-पत्रं न वर्ज्यम् । एतेन शुष्कं पर्युषितं यदीति स्कान्दोक्त्या श्री-तुलसी-पत्र-चूर्णम् अपि समर्पितम् । एवं वैष्णवानां तच्-चूर्ण-सङ्ग्रहः स-मूल एव ज्ञेयः ॥२९१॥


### अथ श्री-भगवद्-अर्पणेन पाप-हारित्वम्

पाद्मे—
> **श्रीमत्-तुलस्यार्चयते सकृद् धरिं**
> **पत्रैः सुगन्धैर् विमलैर् अखण्डितैः ।**
> **यस् तस्य पापं पट-संस्थितं प्रभुर्**
> **निरीक्षयित्वा मृजते स्वयं यमः ॥२९२॥**

एवं स्वाभाविकं श्री-तुलस्या माहात्म्यं लिखित्वाधुना श्रीमच्-चरणाब्ज-विषयक-समर्पण-माहात्म्यं लिखन् तत्रादाव् अखिल-पापापहारित्वं विलिखति—श्रीमद् इत्य् आदिना । प्रभुः पापानां नियन्तापि निरीक्ष्य मार्जयतीति मार्जनस्य सम्यक्त्वाय निरीक्षणं । किं वा गुह्यत्वाद् इतस् ततो’वलोकनम् इति ज्ञेयम् ॥२९२॥

स्कान्दे—
> **तुलसी-दल-लक्षेण यो’र्चयेद् द्वारका-प्रियम् ।**
> **जन्मायुत-सहस्राणां पापस्य कुरुते क्षयम् ॥२९३॥**

ब्राह्मे—
> **लिङ्गम् अभ्यर्चितं दृष्ट्वा प्रतिमां केशवस्य च ।**
> **तुलसी-पत्र-निकरैर् मुच्यते ब्रह्म-हत्यया ॥२९४॥**

तुलसी-पत्र-निकरैर् अभ्यर्चिताम् ॥२९४॥
> **नित्यम् अभ्यर्चयेद् यो वै तुलस्या हरिम् ईश्वरम् ।**
> **महापापानि नश्यन्ति किं पुनश् चोपपातकम् ॥२९५॥**

अन्यत्र च—
> **गुह्यानि यानि पापानि अनाख्येयानि मानवैः ।**
> **नाशयेत् तानि तुलसी दत्ता माधव-मूर्धनि ॥२९६॥**
> **हरेर् गुहं यदा यस् तु तुलसी-दल-विप्रुषैः ।**
> **त्रिसन्ध्यं प्रोक्षयेद् भक्त्या महा-पापैः प्रमुच्यते ॥२९७॥**

तुलसी-दलस्य विप्रुषैर् जल-बिन्दुभिः ॥२९७॥

अत एव स्कान्दे अवन्ती-खण्डे—
> **किं करिष्यति संरुष्टो यमो’पि सह किङ्करैः ।**
> **तुलसी-दलेन देवेशः पूजितो येन दुःखहा ॥२९८॥**

अगस्त्य-संहितायां च—
> **न तस्य नरक-क्लेशो यो’र्चयेत् तुलसी-दलैः ।**
> **पापिष्ठो वाप्य् अपापिष्ठः सत्यं सत्यं न संशयः ॥२९९॥**


### अथ वैरि-नाशकत्वम्

**पुरा क्रौञ्च-वधार्थाय कोमलैस् तुलसी-दलैः ।  
अर्चयित्वा हृषीकेशं स्वामिना निहतो रिपुः ॥३००॥**

क्वचिच् च तुलसी-दल-कोमलैर् इति पाठः । अर्थस् तथैव । स्वामिना कार्त्तिकेयेन ॥३००॥


### सर्व-सम्पत्-प्रदत्वम्

अगस्त्य-संहितायां च—
> **माल्यानि तन्वते लक्ष्मीं कुसुमान्तरितान्य् अपि ।**
> **तुलस्याः स्वयम् आनीय निर्मितानि तपोधन ॥३०१॥**

कुसुमैर् अन्तरितानि । मध्ये मध्ये’न्य-पुष्पैर् ग्रथितानीत्य् अर्थः । तुलस्या माल्यानि समर्पितानि सन्ति । लक्ष्मीं सम्पदं तन्वते विस्तारयन्तीति ज्ञेयम् । पत्रं पुष्पं फलं चैव श्री-तुलस्या समर्पितम् इति तत्-संहितायां निरन्तर-पूर्व-श्लोकैः समर्पणस्य प्रकृतत्वात् । यद् वा, भगवद्-अर्थं निर्मितान्य् अपि लक्ष्मीं तन्वते । अस्तु तावत् समर्पणादि ॥३०१॥


### परम-पुण्य-जनकत्वम्

स्कान्दे—
> **कृष्ण-मूर्धनि विन्यस्ता तुलसी-पत्र-मञ्जरी ।**
> **सुवर्ण-कोटि-पुण्यानां फलं यच्छत्य् अतो’धिकम् ॥३०२॥**
> **तीर्थ-यात्रादिभिर् अहो काल-क्षेपेण किं जनाः ।**
> **ये’र्चयन्ति हरेर् बिम्बं तुलसी-दल-कोमलैः ॥३०३॥**

बिम्बं श्री-मूर्तिम् ॥३०३॥

अगस्त्य-संहितायां च—
> **पुष्पान्तरैर् अन्तरितं निर्मितं तुलसी-दलैः ।**
> **माल्यं मलयजालिप्तं दद्यात् श्री-राम-मूर्धनि ॥३०४॥**
> **किं तस्य बहुभिर् यज्ञैः सम्पूर्ण-वर-दक्षिणैः ।**
> **किं तीर्थ-सेवया दानैर् उग्रेण तपसापि वा ॥३०५॥**
> **वाचं नियम्य चात्मानं मनो विष्णौ निधाय च ।**
> **यो’र्चयेत् तुलसी-माल्यैर् यज्ञ-कोटि-फलं भवेत् ॥३०६॥**
> **भवान्ध-कूप-मग्नानाम् एतद् उद्धार-कारणम् ॥३०७॥**

आत्मानं च देहं नियम्य ॥३०६॥ एतत् तुलसी-माल्यैर् विष्ण्व्-अर्चनम् ॥३०७॥

गारुडे—
> **यस्यारामोद्भवैः पत्रैस् तुलसी-सम्भवैर् हरिः ।**
> **पूज्यते खग-शार्दूल त्रिदशं पुण्यम् आप्नुयान् ॥३०८॥**

त्रिदशं पुण्यम् इति । स आराम-कर्ता त्रयोदशं पुण्य-भागं प्राप्नुयात् । पूजकस् तु द्वादश भागान् इत्य् अर्थः ॥३०८॥

अन्यत्र च—
> **तुलसी-दल-माल्येन विष्णु-पूजां करोति यः ।**
> **पत्रे पत्रे’श्वमेधानां दशानां लभते फलम् ॥३०९॥**

अत एव विष्णु-रहस्ये स्कान्दे च—
> **गृहीत्वा तुलसी-पत्रं भक्त्या विष्णुं समर्चयेत् ।**
> **अर्चितं तेन सकलं सद् एवासुर-मानुषम् ॥३१०॥**

स-देवासुर-मानुषं जगद् इति शेषः । यद् वा, सकलं विश्वम् ॥३१०॥

किं च काशी-खण्डे—
> **शालग्राम-शिला येन पूजिता तुलसी-दलैः ।**
> **स-पारिजात-मालाभिः पूज्यते सुर-सद्मनि ॥३११॥**


### सर्वार्थ-साधकत्वम्

स्कान्दे—
> **समञ्जरी-दलैर् युक्तं तुलसी-सम्भवैः क्षितौ ।**
> **कुर्वन्ति पूजनं विष्णोस् ते कृतार्थाः कलौ नराः ॥३१२॥**

अगस्त्य-संहितायां—
> **पत्रं पुष्पं फलं चैव श्री-तुलस्याः समर्पितम् ।**
> **रामाय मुक्ति-मार्गस्य द्योतकं सर्व-सिद्धिम् ॥३१३॥**

सर्व-सिद्धिदं सर्वार्थ-सिद्ध-दायकम् ॥३१३॥


### मुक्ति-प्रदत्वम्

पाद्मे देवहूति-विकुण्डल-संवादे—
> **तुलसी-मञ्जरीभिर् यः कुर्याद् धरि-हरार्चनम् ।**
> **न स गर्भ-गृहं याति मुक्ति-भागी भवेन् नरः ॥३१४॥**

गर्भ-रूपं गृहम् ॥३१४॥

गारुडे—
> **तावद् भ्रमति संसारे विमूढः कलि-वर्त्मनि ।**
> **यावन् नाराधयेद् देवं तुलसीभिः प्रयत्नतः ॥३१५॥**

तत्रैव भगवद्-उक्तौ—
> **तुलसी-पत्रम् आदाय यः करोति ममार्चनम् ।**
> **न पुनर् योनिम् आयाति मुक्ति-भागी भवेन् नरः ॥३१६॥**

कलिर् वर्त्म यस्य तस्मिन् । प्रायः पाप-मयत्वात् संसारस्य ॥३१५-३१६॥

अगस्त्य-संहितायां—
> **तुलसी-पत्रम् आदाय यो’र्चयेद् रामम् अन्वहम् ।**
> **स याति शाश्वतं ब्रह्म पुनर् आवृत्ति-दुर्लभम् ॥३१७॥**

पुनर्-आवृत्ति-दुर्लभम् इति अपुनर्-आवृत्तिकम् इत्य् अर्थः ॥३१७॥
> **पूजायोग्यैः फलैः पत्रैः पूपैर् वा यो’र्चयेद् धरिम् ।**
> **स मातुर् गर्भ-वासादि दुःखं नैव लभेत् क्वचित् ॥३१८॥**


### वैकुण्ठ-लोक-प्रापकत्वम्

पाद्मे तत्रैव—
> **आरोप्य तुलसीं वैश्य सम्पूज्य तद्-दलैर् हरिम् ।**
> **वसन्ति मोदमानास् ते यत्र देवश् चतुर्भुजः ॥३१९॥**

तत्रैवान्यत्र—
> **तुलसी कृष्ण-गौराभा तयाभ्यर्च्य जनार्दनम् ।**
> **नरो याति तनुं त्यक्त्वा वैष्णवीं शाश्वती गतिम् ॥३२०॥**

गतिं गम्यं स्थानम् इत्य् अर्थः ॥३२०॥

विष्णु-रहस्ये—
> **कृष्णं कृष्ण-तुलस्या हि यो भक्त्या पूजयेन् नरः ।**
> **स याति भुवनं शुभ्रं यत्र विष्णुः श्रिया सह ॥३२१॥**

शुभ्रं निर्मलम् ॥३२१॥

बृहन्-नारदीये श्री-यम-भागीरथ-संवादे—
> **यो’र्चयेद् धरि-पादाब्जं तुलसी-कोमल-च्छदैः ।**
> **न तस्य पुनर् आवृत्तिर् ब्रह्म-लोकात् कदाचन ॥३२२॥**

ब्रह्म सच्-चिद्-आनन्दम् । तत्-स्वरूप-लोकात् वैकुण्ठात् । तथा च तृतीय-स्कन्धे—ब्रह्म-लोकः सनातनः इति ।

गारुडे—
> **कृष्णार्चनार्थं भिक्षूणां यच्छन्ति तुलसी-दलम् ।**
> **अन्येषाम् अपि भक्तानां यान्ति तत् परमं पदम् ॥३२३॥**

अत एव हरि-भक्ति-सुधोदये वैष्णवं विप्रं प्रति यमदूतानाम् उक्तौ—
> **सुकृती दुष्कृती वापि तुलस्या यो’र्चयेद् धरिम् ।**
> **तस्यान्ते हि वयं नेशा विष्णुदूतैः स नीयते ॥३२४॥**

अत एवोक्तं स्कान्दे—
> **यो’भ्यस्येत् परमात्मानं त्यक्त-सर्वैषणो मुनिः ।**
> **तुलस्या यो’र्चयेद् विष्णुं जगतः सम्मताव् उभौ ॥३२५॥**

त्यक्ताः सर्वा एषणाः पुत्रादि-स्पृहा-त्रयं येन सः । एषणास् तिस्रश् च श्रुत्योक्ताः—पुत्रैषणाश् च वित्तैषनाश् च लोकैषणाश् च इति ॥३२५॥


### श्री-भगवत्-प्रीणनत्वम्

ब्राह्मे—
> **तुलसी-दल-गन्धेन मालती-कुसुमेन च ।**
> **कपिलाक्षीर-दानेन सद्यस् तुष्यति केशवः ॥३२६॥**

पाद्मे कार्त्तिक-माहात्म्ये वृन्दोपाख्यानान्ते—
> **इत्य् एवं वल्लभा विष्णोः पूर्व-जन्मन् अथाधुना ।**
> **प्रीयते पूजितो ह्य् अस्या दलैर् दैत्य-बलान्तकः ॥३२७॥**

स्कान्दे—
> **सुवर्ण-मणि-पुष्पैस् तु प्रीतो भवति नाच्युतः ।**
> **तुलसी-दल-भागेन यथा प्रीयेत केशवः ॥३२८॥**

अत एव तत्रैव ब्रह्म-नारद-संवादे—
> **पत्रं पुष्पं फलं तोयं तुलसी-गन्ध-वासितम् ।**
> **फलं लक्ष-गुणं प्रोक्तं केशवाय निवेदितम् ॥३२९॥**
> **तुलसी-गन्ध-मिश्रं तु यत् किञ्चित् कुरुते हरेः ।**
> **कल्प-कोटि-सहस्राणि प्रीतो भवति केशवः ॥३३०॥**

किं च, द्वारका-माहात्म्ये मार्कण्डेयेन्द्रद्युम्न-संवादे—
> **यः पुनस् तुलसी-पत्रैः कोमलैर् मञ्जरी-युतैः ।**
> **पूजयेत् सूत्र-बद्धैस् तु कृष्णं देवकि-नन्दनम् ॥३३१॥**
> **या गतिर् योग-युक्तानां या गतिर् यज्ञ-शीलिनाम् ।**
> **या गतिर् दान-शीलानां या गतिस् तीर्थ-सेविनाम् ॥३३२॥**
> **या गतिर् मातृ-भक्तानां द्वादशी-वेध-वर्जिनाम् ।**
> **कुर्वतां जागरं विष्णोर् नृत्यतां गायतां फलम् ॥३३३॥**
> **वैष्णवानां तु भक्तानां यत् फलं वेद-वादिनाम् ।**
> **पठतां वैष्णवं शास्त्रं वैष्णवेभ्यश् च यच्छताम् ।**
> **फलम् एतन् महीपाल लभते नात्र संशयः ॥३३४॥**


### कार्त्तिकादौ फल-विशेषः

तत्र कार्त्तिके गारुडे—
> **गवाम् अयुत-दानेन यत् फलं लभते खग ।**
> **तुलसी-पत्रकैकेन तत् फलं कार्त्तिके स्मृतम् ॥३३५॥**

स्कान्दे श्री-ब्रह्म-नारद-संवादे—
> **तुलसी-दल-लक्षेण कार्त्तिके यो’र्चयेद् धरिम् ।**
> **पत्रे पत्रे मुनि-श्रेष्ठ मौक्तिकं लभते फलम् ॥३३६॥**

मौक्तिकं फलं मोक्षम् । मुक्तेः फलं भक्तिं वा ॥३३६॥

तत्रैवाग्रे—
> **तुलसी-दलानि पुण्यानि ये यच्छन्ति जनार्दन ।**
> **कार्त्तिकं सकलं वत्स पापं जन्मायुतं दहेत् ॥३३७॥**
> **इष्ट्वा क्रतु-शतैः पुण्यैर् दत्त्वा रत्नान्य् अनेकशः ।**
> **तुलसी-दलेन तत् पुण्यं कार्त्तिके केशवार्चनात् ॥३३८॥**

तेषां पापं दहेत् नश्यति । यो यच्छतीति वा पाठः । ततश् च स एवात्मनो’न्यस्यापि पापं दहेत् । पुण्यैर् उत्तमैर् अश्वमेधादिभिर् इत्य् अर्थः । यत् प्राप्यते तत् पुण्यं स्यात् ॥३३७-३३८॥

किं च—
> **यः पुनस् तुलसीं पाप्य कार्त्तिकं सकलं मुने ।**
> **अर्चयेद् देव-देवेशं स याति परमां गतिम् ॥३३९॥**

पाद्मे कार्त्तिक-माहात्म्ये—
> **मञ्जरीभिः सपत्राभिर् मालाभिश् चापि केशवः ।**
> **तुलस्याः कार्त्तिके प्रीतो ददाति पदम् अव्ययम् ॥३४०॥**


### अथ माघे

स्कान्दे तत्रैव—
> **स्नात्वा महा-नदी-तोये कोमलैस् तुलसी-दलैः ।**
> **यो’र्चयेन् माधवं माघे कुलानां तारयेच् छतम् ॥३४१॥**
> **सुकोमलैर् दलैर् यस् तु मञ्जरीभिर् जनार्दनम् ।**
> **अर्चयेन् माघ-मासे तु क्रतूनां लभते फलम् ॥३४२॥**


### अथ चातुर्मास्ये

स्कान्दे—
> **सम्पूज्य तुलसी-भक्त्या घन-श्यामं जनार्दनम् ।**
> **चतुरो वार्षिकान् मासान् अश्वमेधायुतं लभेत् ॥३४३॥ **

तुलस्या भक्तिर् मालादि-रचना, तथा ॥३४३॥


### अथ वैशाखे

पाद्मे वैशाख-माहात्म्ये श्री-यम-ब्राह्मण-संवादे [५.९८.९-१०]
> **तुलसी गौर-कृष्णाख्या तयाभ्यर्च्य मधुद्विषम् ।**
> **विशेषेण तु वैशाखे नरो नारायणो भवेत् ॥३४४॥**
> **माधवं सकलं मासं तुलस्या योऽर्चयेन् नरः ।**
> **त्रिसन्ध्यं मधुहन्तारं नास्ति तस्य पुनर्-भवः ॥३४५॥**

नारायण इव भवेत् । तत्-सारूप्य-प्राप्त्या । पुनर्भवो जन्म-लक्षणः संसारो नास्ति । नित्य-वैकुण्ठ-वासात् ॥३४४-३४५॥


### अथ तुलसी-ग्रहण-विधिः

वायु-पुराणे—
> **अस्नात्वा तुलसीं छित्त्वा य पूजां कुरुते नरः ।**
> **सो’पराधी भवेत् सत्यं तत् सर्वं निष्फलं भवेत् ॥३४६॥**


### तत्रादौ मन्त्रः ।

स्कान्दे—
> **तुलस्यामृत-जन्मासि सदा त्वं केशव-प्रिये ।**
> **केशवार्थं विचिन्वामि वरदा भव शोभने ॥३४७॥**

विचित्वामीत्य् आर्षं विचिनोमि ॥३४७॥
> **त्वद्-अङ्ग-सम्भवैः पत्रैः पूजयामि यथा हरिम् ।**
> **तथा कुरु पवित्राङ्गि कलौ मल-विनाशिनि ॥३४८॥**

गरुडे च—
> **मोक्षैकहेतो धरणी-प्रशस्ते**
> **विष्णोः समस् तस्य गुरोः प्रियेति ।**
> **आराधनार्थं वर-मञ्जरीकं **
> **लुनामि पत्रं तुलसि क्षमस्व ॥३४९॥  
इत्य् उक्त्वा तुलसीं नत्वा चित्वा दक्षिण-पाणिना ।  
पत्राण्य् एकैकशो न्यस्येत् सत्-पात्रे मञ्जरिर् अपि ॥३५०॥**

एकैकशो दक्षिण-हस्तेन चित्वा तथैव सत्-पात्रे उत्तम-भाजने अर्पयेन् निदध्यात् ॥३५०॥


### तन्-माहात्म्यं च

स्कान्दे—
> **मन्त्रेणानेन यः कुर्याद् गृहीत्वा तुलसी-दलम् ।**
> **पूजनं वासुदेवस्य लक्ष-कोटि-फलं लभेत् ॥३५१॥**

किं च—
> **शालग्राम-शिलार्चार्थं प्रत्यहं तुलसी-क्षितौ ।**
> **तुलसीं ये विचिन्वन्ति धन्यास् ते कर-पल्लवा ॥३५२॥** इति ।

क्षिताव् इति । पृथिव्याम् एव । श्री-तुलस्याः सत्त्वात् । अतः क्षितिर् अपि धन्येति भावः ॥३५२॥

**सङ्क्रान्त्य्-आदौ निषिद्धो’पि तुलस्य्-अवचयः स्मृतौ ।  
परं श्री-विष्णु-भक्तेस् तु द्वादश्याम् एव नेष्यते ॥३५३॥**

सङ्क्रान्तौ पक्षयोर् अन्ते द्वादश्यां रवि-वासरे । तुलसीं ये विचिन्वन्ति इत्य् आदि-वचनैः स्मृति-शास्त्रे निषिद्धो’पि परं केवलं द्वादश्याम् एव तुलस्या अवचयो नेष्यते ॥३५३॥


### अथ तुलस्य्-अवचयन-निषेध-कालः

विष्णु-धर्मोत्तरे—
> **न छिन्द्यात् तुलसीं विप्रा द्वादश्यां वैष्णवः क्वचित् ॥३५४॥**

गारुडे—
> **भानु-वारं विना दूर्वा तुलसीं द्वादशीं विना ।**
> **जीवितस्याविनाशाय न विचिन्वीत धर्म-वित् ॥३५५॥**

जीवितस्याविनाशायेति । अन्यथा आयुःक्षयः स्याद् इत्य् अर्थः ॥३५५॥

पाद्मे च श्री-कृष्ण-सत्या-संवादीय-कार्त्तिक-माहात्म्ये—
> **द्वादश्यां तुलसी-पत्रं धात्री-पत्रं च कार्त्तिके ।**
> **लुनाति स नरो गच्छेन् निरयानति-गर्हितान् ॥३५६॥**

एवं द्वादश्याम् एव निषेधाद् अमावस्यादाव् अपि तद्-अवचयो विहित इति ज्ञेयम् ॥३५६॥



अत एवोक्तम्—
> **देवार्थे तुलसी-च्छेदो होमार्थे समिधां तथा ।**
> **इन्दु-क्षये न दुष्येत गर्वार्थे तु तृणस्य च ॥३५७॥**

तद् एवाभिव्यञ्जयैत्—देवार्थ इति । समासान्तः-प्रविष्टेनापि छेदेन सहाग्रे’प्य् अन्वयः ॥३५७॥
> **एवं कृत्वा महा-पूजाम् अङ्गोपाङ्गादिकं प्रभोः ।**
> **क्रमाद् यथा-सम्प्रदायं तत्-तत्-स्थानेषु पूजयेत् ॥३५८॥**

अङ्गानि श्री-मूर्तौ मन्त्र-वर्णादि-न्यास-स्थानानि उपाङ्गानि वेण्व्-आदि-चिह्न-चतुष्कम् । आदि-शब्देन श्री-मूर्ति-न्यस्त-मन्त्र-पदाक्षराणि आवरणानि च । तेषां तेषां वर्णादीनां स्थानेषु क्रमेण गन्धादिभिः पूजयेत् ॥३५८॥


### अथाङ्गोपाङ्ग-पूजा

**मन्त्र-वर्ण-पदान्य् आदौ तत्-तन्-न्यास-पदेषु च ।  
वेणुं च मालां श्रीवत्सं कौस्तुभं च यथास्पदम् ॥३५९॥**

तद् एव विविच्य दर्शयति—मन्त्रेति । तस्य तस्य न्यास-स्थानेषु यथास्पदं यथा-स्थानम् । अयम् अर्थः—पूर्वं श्री-मूर्तौ यस्मिन्न् अङ्गे यन् न्यस्तम् अस्ति । तस्मिन् तद् एव क्रमेण पूजयेद् इति । प्रयोगः—श्री-मस्तके ओं ह्रीं नमः । ललाटे ओं क्लीं नमः इत्य् आदि । श्री-नेत्र-द्वये केचिद् अपि पूजां कुर्वन्ति । ओं ह्रीं नमः इत्य् आदिः । अत्र सर्वत्र निज-सम्प्रदाय-व्यवहार एवानुसर्तव्यः । अत एव लिखितं—यथा-सम्प्रदायम् इति । वेण्व्-आदींश् च श्री-मुखादौ पूर्ववत् पूजयेत् । प्रयोगः—श्री-मुख-वेणवे नमः इत्य् आदिः ॥३५९॥

**ततश् च मूल-मन्त्रेण क्षिप्त्वा पुष्पाञ्जलि-त्रयम् ।  
प्रार्थ्यानुज्ञां भगवतो’र्चयेद् आवृत्ति-देवता ॥३६०॥**

आवृत्तिः आवरणं । तद्-रूपा देवताः ॥३६०॥

**ताश् च प्रत्येकम् आवाह्य स्नानादि परिकल्प्य च ।  
पूजयेद् गन्ध-पुष्पाभ्यां यथा-स्थानं यथा-क्रमम् ॥३६१॥**

ता आवरण-देवताः । तासाम् एव स्नानादिकं परिकल्प्य सम्पाद्य ताः पूजयेत् ॥३६१॥


### अथावरण-पूजा

**कर्णिकायां चतुर्-दिक्षु द्योतमानान् प्रभोः सखान् ।  
वसुदामं सुदामं च दामं च किङ्किणीं यजेत् ॥३६२॥**

तद् एव विविच्य दर्शयति—कर्णिकायाम् इत्य् आदिना ऊर्द्व्हयोर् इत्य् अन्तेन । चतुर्दिक्षु श्री-भगवतः पूर्वादि-दिक्-चतुष्टये । प्रयोगः—ओं वसुदामाय नमः इत्य् आदि ॥३६२॥

इति प्रथमावरणम् ।

**तद्-बहिश् चाग्नि-कोणादौ केशरेष्व् आग्ग-देवताः ।  
हृदयादि-युताः पूज्याः स्व-स्व-वर्णादि-शोभिताः ॥३६३॥**

अग्निकोणादाव् इति कोण-चतुष्टये प्रथमाङ्ग-देवता-चतुष्टयम् । अन्त्याश् च चतुर्दिक्ष्व् एवेति ज्ञेयम् । हृदयादि-मन्त्रैः हृदयाय नमः । शिरसे स्वाहा इत्य् आदिभिर् युक्ताः । प्रयोगः—ह्रीं हृदयाय नमः । नमः शिरसे स्वाहा नमः इत्य् आदिः । तद्-वर्णादिकं चोक्तं क्रम-दीपिकायां [४.३०]—
> मुक्तेन्दु-कान्त-कुवलय-
> हरि-नील-हुताश-सभाः प्रमदाः ।
> अभय-वर-स्फुरित-कराः
> प्रसन्न-मुख्यो’ङ्गदेवताः स्मर्याः ॥ इति ।

अस्यार्थः शुक्ल-नील-रक्त-वर्णाः स्त्री-रूपाः अभय-वरकराः प्रधान-देवता-स्वरूपा ध्येया इत्य् अर्थः ॥३६३॥

इति द्वितीयावरणम् ।

**ततो बहिश् च पूर्वादि-दिग्-दलेष्व् अष्टसु प्रभोः ।  
महिषी रुक्मिणी सत्यभामा नाग्नजिती क्रमात् ॥३६४॥  
सुनन्दा मित्रविन्दा च सम्पूज्याथ सुलक्षणा ।  
जाम्बवती सुशीला च तत्-तद्-द्रव्यादि-भूषिता ॥३६५॥**

महिषीणां ध्यानं लिखति—तत् तद् इति । तेन तेन कमलादिना द्रव्येण । आदि-शब्दाद् रूप-भूषणादिना च भूषिताः । तच् चोक्तं तत्रैव [४.३३]—
> तपनीय-मरकताभाः सुसित-
> विचित्राम्बरा द्विशस् त्व् एताः ।
> पृथु-कुच-भरालसाङ्ग्या विविध-
> मणि-प्रकर-विलसिताभरणाः ॥ इति ।

अस्यार्थः—द्विशः युग्मशः । क्रमेण काञ्चन-मरकतवद्-वर्णा रत्न-पूरित-सत्-पात्र-लक्षित-वाम-करा इति ॥३६५॥

इति तृतीयावरणम् ।

**पूर्वाद्य्-अष्ट-दलाग्रेषु वसुदेवं च देवकीम् ।  
श्री-नन्दं श्री-यशोदां च बलभद्रं सुभद्रिकाम् ॥३६६॥  
गोपान् गोपीश् च तद्-भाव-त्रपया दूरतः स्थिताः ।  
विचित्र-रूप-वेशादि-शोभमानान् इमान् यजेत् ॥३६७॥**

पूर्वं पूर्व-दिक्-स्थितम् । तद्-आदिषु अष्टसु दलाग्रेषु वसुदेवादीन् अष्टौ यजेत् पूजयेद् इति द्वाभ्याम् अन्वयः । क्रमाद् इत्य् अग्रे लिखितत्वात् सर्वत्रैव सम्बन्धनीयम् । तत्र गोप-गोपीनां बहुत्वे’पि गणत्वाभिप्रायेण द्वित्वं ज्ञेयम् । ननु भगवतः प्रियतमानां भगवतीनां श्री-गोपीनां चतुर्थावरणे पूजनं नोपयुज्यते । भगवत्य् अन्तान्तिक एव तासाम् अवस्थित्य्-उपपत्तेः । तत्र लिखति—तद्-भावेति । तेन तेन अनिर्वाचनीयेन परम-गोप्येन वा भावेन प्रेम-विशेषेण या त्रपा, तया दूरतः स्थिताः । अत्यन्त-सन्निकर्षेण निज-भावस्य प्रकाशे सति सभा-मध्ये कुलवतीनां तासां परम-लज्जोत्पत्त्या श्री-यशोदादि-सङ्गोपेक्षया च तत्रावस्थानं युक्तम् एवेति भावः । एतद् अपि सकाम-पूजा-विषयकम् एवेत्य् आमिकम् अग्रे व्यक्तं भावि । इति इमान् वसुदेवादीन् पुमान् स्त्रियेत्य् एक-शेषत्वम् । रूपादिकं च तेषां ध्यानार्थं तत्रैवोक्तम् [४.३५-३९] ।
> ज्ञान-मुद्राभय-करौ पितरौ पीत-पाण्डुरौ ।

दिव्य-माल्याम्बरालेप-भूषणे मातरौ पुनः ॥
> धारयन्त्यौ च वरदं पायसापूर्ण-पात्रकम् ।
> अरुणाश्यामले हार-मणि-कुण्डल-मण्डिते ॥
> बलः शङ्खेन्दु-धवलो मुसलं लाङ्गलं दधत् ।
> हालालोलो नील-वासा हेलावान् एक-कुण्डलः ॥
> कलाय-श्यामला भद्रा सुभद्रा भद्र-भूषणा ।
> वराभय-युता पीत-वसना रूढ-यौवना ॥
> वेणु-वीणा-वेत्र-यष्टि-शङ्ख-शृङ्गादि-पाणयः ।
> गोपा गोप्यश् च विविध-प्रभृतात्त-कराम्बुजाः ।
> मन्दारादींश् च तद्-बाह्ये पूजयेत् कल्प-पादपान् ॥ इति ।

एषाम् अयम् अर्थः—पितरौ वसुदेव-नन्दौ । मातरौ श्री-देवकी-यशोदे । हाला माध्वी । हेला लीला । प्राभृतम् उपायनम् इति ॥३६६-३६७॥।

इति चतुर्थावरणम् ।

**तद्-बहिश् चतुरसान्त-पूर्वाद्याशा-चतुष्टये ।  
सन्तानं पारिजातं च कल्प-द्रुमम् अथार्चयेत् ॥३६८॥  
हरिचन्दनम् अप्य् एवं दिव्य-वृक्षान् अभीष्टदान् ।  
कर्णिकायां च सम्पूज्य मन्दारं देव-पृष्ठतः ॥३६९॥**

कर्णिकायाम् देवस्य भगवतः पृष्ठे मन्दारं च । च-शब्दात् दिव्य-वृक्षम् अभीष्टदम् आदौ सम्पूज्य पश्चात् तेभ्यो वासुदेवादिभ्यो बहिश् चतुरस्राभ्यन्तरे पूर्वादि दिक्-चतुष्टये सन्तानादीन् क्रमेणार्चयेत् । एवं लिखित-प्रकारेण अभीष्ट-दायकान् दिव्य-वृक्षान् पञ्चार्चयेत् ॥३६९॥

इति पञ्चमावरणम् ।

**तद् बहिश् चाष्ट-दिक्-पालान् स्व-स्व-दिक्ष्व् एव पूजयेत् ।  
तत्-तद्-बीजाधिपत्यास्त्र-वाहन-स्वजनान्वितान् ॥३७०॥**

दिक्पालान् इन्द्रादीन् अष्ट । स्व-स्व-दिक्षु इन्द्रादीनां निज-निजासु चतुरस्रस्य पूर्वाद्य्-अष्ट-दिक्षु । तस्य तस्य इन्द्रादेः बीजानि बीजाक्षराणि आधिपत्यानि देवादिपतित्वादीनि । अस्त्राणि वज्रादीन्य् आयुधानि । वाहनानि ऐरावतादीनि । स्वजनाः सारथ्यादि-परिवारास् तैर् अन्वितान् ॥३७०॥

**तत्-तद्-वर्णान् दिव्य-वेशाननं तं च तथार्चयेत् ।  
निरृत्य्-अम्बु-पयोर् मध्ये ब्रह्माणं चेन्द्र-रुद्रयोः ॥३७१॥**

ध्यानार्थं तेषां वर्णादिकं लिखति—तत् तद् इति पादेनैकेन । स प्रसिद्धः कपिशादि-वर्णो येषां, तान् । दिव्यः विचित्र-मणि-गण-किरण-प्रस्फुरणादि-मयो वेशः भूषणं येषां तान् । अधुना अध-ऊर्ध्व-दिग्-द्वय-पालयोः पूजासन्निवेशं लिखति अनन्तम् इति । तथा तेनैव प्रकारेणेति—बीजादिना वर्णादिना चान्वितम् इत्य् अर्थः । अनन्तं निरृतेः अम्बुपस्य वरुणस्य च मध्ये अर्चयेत् । ब्रह्माणं च इन्द्र-रुद्रयोर् मध्ये तथैवार्चयेत् । तत्र बीजाक्षराणि—लां वां मां क्षां रां यां सां हां ह्रीं आं इति । ।३७१॥

इति षष्ठावरणम् ।

**ततो बहिश् चाष्ट-दिक्षु मौलि-स्थानात्म-लक्षणान् ।  
भगवत्-पार्षदांस् तत्र वर्णायुध-विभूषणान् ॥३७२॥  
वज्रं शक्तिं च दण्डं च खड्ग-पाशाङ्कुशान् क्रमात् ।  
यजेद् गदां त्रिशूलं चक्राब्जे त्व् अध-ऊर्ध्वयोः ॥३७३॥**

मौलि-स्थानि आत्मन आत्मनो लक्षणानि आयुध-चिह्नानि येषां वज्रादीनां । तान् यजेद् इति—द्वाभ्याम् अन्वयः तेषां तादृश-मूर्तिमत्त्वादौ हेतुः—भगवत्-पार्षदान् इति । तान् एव विविच्य लिखति—वज्रम् इति । अष्ट-दिक्षु वज्रादीन् अष्ट । चक्रं पद्मं चेति द्वे अध-ऊर्ध्वे च क्रमाद् यजेत् । वर्णादिकं चैषां तत्रैवोक्तम् ।
> अर्च्या बहिर् निज-सुलक्षित-मौल-युक्ताः 
> स्व-स्वायुध-भय-समुद्यत-पाणि-पद्मः ॥ [Kद् ४.४३]
> कनक-रजत-तोयदाभ्र-चम्पा-
> रुणहिम-नील-जवा-प्रवाल-भासः क्रमतः ॥ [Kद् ४.४४] इति ।


### तन्-माहात्म्यं च

विष्णु-धर्मोत्तरे—
> **शङ्खं चक्रं गदां पद्म तोमरं मुषलं हलम् ।**
> **अन्यद् वापि हरेः शस्त्रं स्मृत्वा पापात् प्रमुच्यते ॥३७४॥**

अन्यत् वज्रादिकं स्मृत्वापि, किं पुनः पूजयित्वा इत्य् अर्थः ॥३७४॥

इति सप्तमावरणम् ।

**सर्वानन्द-प्रदं ह्य् एतत् सप्तावरण-पूजनम् ।  
अशक्तो’ङ्गेन्द्र-वज्राद्यम् आवृति-त्रयम् अर्चयेत् ॥३७५॥**

अशक्तः सप्तमावरण-पूजने असमर्थश् चेत् । अङ्गेन्द्र-वज्र-युक्तम् आवरण-त्रयं पूजयेत् । एतद् अपि पूर्ववत् सकाम-जपाद्भिप्रायेणैव ॥३७५॥

**ईदृक् चैकान्तिभिर् ज्ञेयं तत्-तत्-कामवतां मतम् ।  
अन्यथा गोकुले कृष्ण-देवे तत्-तद्-अस्मभवात् ॥३७६॥**

ननु श्री-भागवताद्य्-उक्त्य्-अनुसारेण तथात्रैव पूर्व-लिखित-ध्यानानुसारेण च श्री-वृन्दावने गोप-गोप्य्-आदि-परिवृतस्य श्री-गोपाल-देवस्यावरण-पूजायां कथं श्री-रुक्मिण्य्-आद्याः श्री-वसुदेवादयश् च सङ्गच्छेरन्, एकान्ति-मतेन परम-विरोधापत्तेः ? सत्यम् । अयं चावरण-पूजा-विधिः काम-पराणां शत्रु-जयादि-काम-सिद्ध्य्-अभिप्रायेणैवेति लिखति--ईदृक् चेति । एतल्-लिखित-प्रकारकम् आवरण-पूजनं तत्-तत्-कामवतां जयदं प्रधने’भयदं विपिने इत्य् आगमोक्त-विविध-काम-पराणाम् एव मतं सम्मतम् इति एकान्तिभिर् ज्ञेयम् । अन्यथा तत्-तत्-काम-व्यतिरेकेण श्री-भगवति श्री-कृष्णे तत्रापि गोकुले ते ते रुक्मिण्य्-आदयो न सम्भवन्तीत्य् अर्थः ॥३७६॥

**एकान्तिभिस् तु राधाद्या यथा-ध्यानं प्रभोः प्रियाः ।  
प्रथमावरणे पूज्याः काले कृष्णान्तिकं गताः ॥३७७॥**

ननु तर्हि एकान्तिभिः कथम् आवरण-पूजा कार्या ? तत्र लिखति—एकान्तिभिर् इति चतुर्भिः । यथाध्ययनं पूर्वं लिखति ध्यानानुसारेण क्रम-दीपिकायां भगवद्-ध्यानानन्तरम् एव गोपीनां ध्यानोक्तेः । गोपी-गोप-पशूनां बहिः स्मरेत् इत्य् आदिना । यच् च तत्र गोभिर् मुखाम्बुज-विलीन-विलोचनाभिः इत्य् आदि-श्लोक-षट्केन गवादिभ्यो गोपेभ्य गोप-बालकेभ्यश् च पश्चाद् भगवद्-ध्याने गोप्यो निर्दिष्टा इति तच् च बाह्य-क्रमेणोह्यम् । अन्यथा पूर्वापर-विरोधापत्तेर् इति दिक् । काल इति सदा लज्जया प्रायो दूरतो वर्तमाना अपि पूजोत्सव-समयं प्राप्य कृष्णस्यान्तिकं प्राप्ताः । अत एव प्रथमावरणे पूज्याः । एवं काम-पराणां तत्-तत्-पूजा-विधिर् अप्य् अनुमत इत्य् ऊह्यम् । पूज्या इति सर्वत्रानुवर्तत एव । विभक्त्य्-आदि-व्यत्ययेन यथा-सम्भवं सम्बन्धनीयम् ॥३७७॥

**ततो गोप-कुमाराश् च तद्-वयस्यास् ततो बहिः ।  
नन्दो यशोदा-रोहिण्यौ गोपा गोप्यश् च तत्-समाः ॥३७८॥**

तस्य श्री-कृष्णस्य वयस्या गोप-कुमाराः । तत्-समाः श्री-नन्द-यशोदाभ्यां सह समान-वयस्का इत्य् अर्थः । तत्र नन्द-समाः गोपाः । यशोदा-समा गोप्यः इति ॥३७८॥

**ततश् च वत्सा गावश् च वृषारण्य-मृगादयः ।  
ततो ब्रह्मादयो देवाः प्राप्ता नीराजनोत्सवे ॥३७९॥  
रामः कदाचित् कृष्णस्य कदाचिन् मातुर् अन्तिके ।  
श्री-नारदश् च परितो भ्रमन् हर्ष-भराकुलः ॥३८०॥**

कदाचित् कृष्णस्यान्तिके पूज्यः । मातुः रोहिण्याः ॥३८०॥

**एवं यद्-ध्यान-पूजादाव् एकान्तिभ्यः प्ररोचते ।  
कृष्णाय रोचते’त्यन्तं तद् एव च सतां मतम् ॥३८१॥**

नन्व् एवं तन्त्रोक्तादि-क्रमेण स्वच्छन्द-पूजा-विधिर् अयं शास्त्र-पराणां सतां सम्मतः कथं स्यात् ? तत्र लिखति—एवम् इति । ध्यान-पूजादौ विषये यद् एकन्तिभ्यः प्रकर्षेण रोचते तद् एव भगवते’त्यन्तं रोचते । अतः सतां तद् एव सम्मतम् इत्य् अर्थः ॥३८१॥

तथा च तृतीय-स्कन्धे [Bह्P ३.२४.३१] श्री-कर्दम-स्तुतौ—
> **तान्य् एव ते ऽभिरूपाणि रूपाणि भगवंस् तव ।**
> **यानि यानि च रोचन्ते स्व-जनानाम् अरूपिणः ॥३८२॥**

[Bह्P ३.९.११]

**यद्-यद्-धिया त उरुगाय विभावयन्ति  
तत्-तद्-वपुः प्रणयसे सद्-अनुग्रहाय ॥३८३॥**

तद् एव प्रमाणयति—तान्य् एवेति । श्री-कपिल-देवं प्रति श्री-कर्दमस्य वचनम् इदम्—हे भगवन् ! तव रूपाणि अवताराः चतुर्भुजत्व-द्विभुजत्वाद्य्-आकारा वा शुक्ल-कृष्णादि-वर्णा वा सौन्दर्याणि वा, स्वजनानाम् एकान्त-भक्तानां तेभ्यो यानि यानि रोचने, तान्य् एव ते तव अभिरूपाणि योग्यानीत्य् अर्थः । परम-भक्त-वात्सल्य-भरात् । यद् वा, सम्मतानीत्य् अर्थः । यद् वा, तान्य् एव रूपाणि ते तुभ्यं रोचन्ते । ततः अभिरूपाणि तान्य् एव परम-मनोहराणि । अन्यत् समानम् । अरूपिण इति—आद्ये पक्षे न विद्यते रूपी अवतारी यस्मात् तस्य परमावतारिण इत्य् अर्थः । द्वितीय-तृतीय-पक्ष-द्वये अ-कारो विष्णुस् तद्-रूपिणः । अतश् चतुर्भुजत्व-श्याम-वर्णत्वादिम् अत इत्य् अर्थः । चतुर्थे न विद्यते रूपी सौन्दर्यवान् अन्यो यस्मात् । तस्य सहज-परम-सौन्दर्यवत इत्य् अर्थः । तथा भूतस्यापि तव, अतः शुक्लादि-वर्ण-विशिष्टस्यास्य श्री-कपिलावतारस्य मह्यं रोचनाद् एवं त्वयावतीर्णम् इति श्री-कर्दमाभिप्रायः । यद् वा, रूप्यते दृश्यते साक्षात् क्रियते भगवान् यैस् तानि रूपाणि श्रवणादीनि नवधाभक्त्य्-अङ्गानि यानि यादृशानि । अरूपिणः रूपः निरूपणं तद्वान् रूपी । तद्-व्यतिरिक्तस्य अनिर्वचनीय-माहात्म्यस्य इत्य् अर्थः । परं पूर्ववद् एव, अतो मम गृह-त्यागादिना अग्रे श्रवणादि-भक्त्य्-एक-निष्ठत्व-बुभूषा तुभ्यं रोचते एवेति तद्-अभिप्रायो ज्ञेयः । एवम् एकान्तिभ्यो यद् रोचते । तद् एव भगवते रोचते इति सिद्धम् ॥३८२-३८३॥

**ततो’ष्ट-नामभिः कृष्णं पुष्पाञ्जलिभिर् अर्चयेत् ।  
कुर्यात् तैर् एव वा पूजाम् अशक्तो’खिलदैः प्रभोः ॥३८४॥**

ततस् तद्-आवरण-पूजानन्तरम् । अष्टभिर् नाम-मन्त्रैः कृष्णं पुष्पाञ्जलिभिः पूजयेत् । श्री-कृष्णाय पुष्पाञ्जलिं दद्याद् इत्य् अर्थः । तथा च क्रम-दीपिकायाम् [४.४६] आवरण-पूजानन्तरम् —
> इत्य् अर्चयित्वा जल-गन्ध-पुष्पैः
> कृष्णाष्टकेनाप्य् अथ कृष्ण-पूजाम् ।
> कुर्याद् बुध इति ।

अस्यार्थः—इति पूर्वोक्त-प्रकारेणावरणानि जलादिभिः पूजयित्वा । अथानन्तरं पुष्प-पूजां पुष्पैः कृष्ण-पूजां कुर्याद् इत्य् अर्थः ।कृष्ण-पूजाम् इति क्वचित् पाठः तथापि स एवार्थः । जल-गन्ध-पुष्पैर् इत्य् अस्य पूर्वेणैव सम्बन्धात् । अतो भिन्नोपक्रमायार्थ-शब्द-प्रयोग इति । अत्र च केचिन् मन्यन्ते—प्रत्येकं नामैकः पुष्पाञ्जलिर् इत्य् एवम् अष्ट-नामभिर् अष्ट-पुष्पाञ्जलीन् दद्याद् इति । केचिच् च सर्वान्ते त्रीन् पुष्पाञ्जलीन् इति । तत्र च यथा-सम्प्रदायं व्यवहारः । अधुना पूर्व-लिखित-तत्-तद्-भगवत्-पूजा-विधावत्य् अन्तासमर्थं प्रतिपक्षान्तरं लिखति—कुर्याद् इति । अशक्तश् चेत् तर्हि प्रभोः श्री-कृष्णस्य पूजां कुर्यात् । तैः नामाष्टक-देय-पुष्पाञ्जैभिर् एव । यद् वा, तैर् अष्ट-नामभिः तत्-कीर्तनैर् एवेत्य् अर्थः । तावन्-मात्रेणैवाशेष-पूजा-फलं संसिध्येद् एवेति लिखति—अखिलदैर् इति तथा च क्रम-दीपिकायाम् [४.४९]
> एभिर् एवाथवा पूजा कर्तव्या कंस-वैरिणः ।
> संसार-सागरोत्तीर्त्यै सर्व-कामाप्तये बुधैः ॥ इति ।

केचिच् च मन्यन्ते—अत्यन्तासमर्थो ह्य् आवरण-पूजा-परिवर्तेन तैर् एव पूजयेत् । आवरण-पूजा-प्रसङ्गोक्तत्वाद् इति । तथा कंस-वैरिणः पूजा कर्तव्येत्य् उक्तत्वाद् एभिर् एवेति निर्धाराच् च परमाशक्तस्य तैर् एव सर्वा पूजा सम्पद्येतेत्य् अवगम्यते इति दिक् ॥३८४॥

**श्री-कृष्णो वासुदेवश् च तथा नारायणः स्मृतः ।  
देवकी-नन्दनश् चैव यदु-श्रेष्ठस् तथैव च ॥३८५॥  
वार्ष्णेयश् चासुराक्रान्त-भार-हारी तथा परः ।  
धर्म-संस्थापकश् चेति चतुर्थन्तरि नमो-युतः ॥३८६॥**

तानि नामान्य् एव लिखति—श्री-कृष्ण इति द्वाभ्याम् । नम इति शब्देन युतैः तैर् नामभिः पूजां कुर्यात् इति पूर्वेणैवान्वयः । एवं श्री-कृष्णावतार-सम्बन्धि-नाम्नाम् अग्रे लेख्येन माहात्म्य-विशेषेणाशेषा पूजा स्वतः सम्पद्यते एवेति भावः । प्रयोगः—श्री-कृष्णाय नमः इत्य् आदि ॥३८५-३८६॥

इति श्री-गोपाल-भट्ट-विलिखिते श्री-भगवद्-भक्ति-विलासे

पौष्पिको नाम सप्तमो विलासः ।
