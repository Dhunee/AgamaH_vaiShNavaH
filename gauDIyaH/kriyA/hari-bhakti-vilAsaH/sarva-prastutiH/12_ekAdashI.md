+++
title = "12_ekAdashI"
+++
dvādaśo vilāsaḥ


ekādaśī-nirṇayaḥ

**namo bhagavate tasmai yasya priyatamā tithiḥ |**

**ekādaśī dvādaśī ca sarvābhīṣṭa-pradā nṛṇām ||1||**

śrī-caitanyam ahaṁ vande yad-āśraya-rasāplutaḥ |

vāñchātītaṁ phalaty eva manoratha-mahīruhaḥ ||

pūrvaṁ nitya-kṛtya-likhanena nitya-pūjā-vidhiṁ likhitvā samāpyādhunā pakṣa-pūjā-vidhiṁ likhan prāripsita-susiddhaye lekhā-prakaraṇānusāreṇa devaṁ praṇamati—nama iti | yasya bhagavataḥ priyatamā parama-vallabhā ekādaśī dvādaśī ca tithir eva nṛṇāṁ sarvābhīṣṭaṁ prakarṣeṇa dadātīty arthaḥ ||1||


### atha pakṣa-kṛtyāni

**itthaṁ ca nityaṁ kurvāṇaḥ ka-pūjā-mahotsavam |**

**harer dine viśeṣeṇa kuryāt taṁ pakṣayor dvayoḥ ||2||**

itthaṁ pūrva-likhita-prakāreṇa, ka-pūjaiva mahotsva-rataṁ, harer dinam ekādaśī dvādaśī cety upavāsa-dinaṁ lakṣyate tasmin | taṁ ka-pūjā-mahotsavam ||2||

**atra vratasya nityatvād avaśyaṁ tat samācaret |**

**sarva-pāpāpahaṁ sarvārthadaṁ śrī-kṛṣṇa-toṣaṇam ||3||**

tatra hari-dine tad vrataṁ, tat-phalaṁ samāsenollihati—sarveti ||3||


### atha śrīmad-ekādaśī-vratasya nityatvam

**tac ca kṛṣṇa-prīṇanatvād vidhi-prāptatvatas tathā |**

**bhojanasya niṣadhāc cākaraṇe pratyavāyataḥ ||4||**

tatra ca śrī-bhagavat-toṣaṇatvena vidhi-prāptatvena bhojana-niṣedhena akaraṇe pratyavāyotpattyā ceti caturdhā nityatvaṁ likhitaṁ tac ceti | yadyapi akaraṇe pratyavāyata eva mukhyaṁ nityatvaṁ, tathāpi śrī-viṣṇu-purāṇānāṁ śrī-bhagavat-prīṇanatvenaiva paramaṁ mukhyaṁ tat likhitam | tathā sāmānyato vihita-niṣedhātikrameṇa sarvatra doṣa-śravaṇāt vidhi-niṣedha-prāptatayā ca nityatvaṁ sidhyed eva | tac ca śrī-hemādri-prabhṛtibhir vivṛtya likhitam evāstīty atra tad-vistāraṇenālam | evaṁ sarvatrnyatrāpy ūhyam |


### tatra śrī-bhagavat-prīti-hetutvam

matsya-bhaviṣya-purāṇayoḥ—

**ekādaśyāṁ nirāhāro yo bhuṅkte dvādaśī-dine |**

**śuklā vā yadi vā kṛṣṇā tad vrataṁ vaiṣṇavaṁ mahat ||5||**

	āgneye—

**ekādaśyāṁ na bhuñjīta vratam etad dhi vaiṣṇavam ||6||**

tatra śrī-vaiṣṇavānāṁ mukhyatama-nityatvam adau likhati ekādaśyām iti | vaiṣṇavaṁ viṣṇu-priyatamam ity arthaḥ ||5-6||

bṛhan-nāradīye ekādaśī-māhātmyārambhe [1.23.2-3]—

**brāhmaṇa-kṣatriya-viśāṁ śūdrāṇāṁ caiva yoṣitām |**

**mokṣa-daṁ kurvatāṁ bhaktyā viṣṇoḥ priyataraṁ dvija ||7||**

**ekādaśī-vrataṁ nāma sarvābhīṣṭa-pradaṁ nṛṇām |**

**kartavyaṁ sarvathā vipra viṣṇu-prīti-karaṁ yataḥ ||8||**

kurvatām ekāraśī-vratam iti jñeyam ||7|| viprair iti teṣāṁ mukhyatvāt ||8||


### atha vidhi-prāptatvam

	tatra kaṇvaḥ—

**ekādaśyām upavasen na kadācid atikramet ||9||**

	āgneye—

**upoṣyakādaśī rājan yāvad-āyuḥ-pravṛttibhiḥ ||10||**

	ataeva viṣṇu-rahasye—

**dvādaśī na pramoktavyā yāvad-āyuḥ-pravṛttibhiḥ ||11||**

yāvad-āyuḥ-pravṛttibhir iti yāvaj-jīvam ity arthaḥ || etena na kadācid atikramed ity anena nityatvaṁ sādhitam eva | tad eva tyāga-niṣedhena sādhayati—dvādaśīti ||11||


### atha bhojana-niṣedhaḥ

śrī-nāradīye [2.24.23] pādmottara-khaṇḍe [6.234.11] ca—

**raṭantīha purāṇāni bhūyo bhūyo varānane |**

**na bhoktavyaṁ na bhoktavyaṁ samprāpte hari-vāsare||12||**

raṭanti ghoṣayanti | varānane he mohinīti śrī-rukmāṅgada-vākyam | pādmottara-khaṇḍe ca śrī-durgāṁ prati śrī-śivasya ||12||

kiṁ ca—

**āgamāḥ śataśo rājann itihāsā raṭanti hi |**

**na bhoktavyaṁ na bhoktavyaṁ samprāpte hari-vāsare ||13||**

**ṛṣayaḥ saṅghaśaḥ sarve nāradādyāś ca cukruśuḥ |**

**na bhoktavyaṁ na bhoktavyaṁ samprāpte hari-vāsare ||14||**

	viṣṇu-smṛtau—

**ekādaśyāṁ na bhuñjīta kadācid api mānavaḥ ||15||**

	śṛṅgi-ṛṣi-prokte ca—

**ekādaśyāṁ na bhuñjīta dṛṣṭe rajasy api ||16||**

bṛhan-nāradīye tatraiva [1.23.5]—

**upavāsa phalaṁ lipsur jahyād bhukti-catuṣṭayam |**

**pūrvāpara-dine rātrāv aho-rātraṁ tu madhyame ||17||**

anyatra ca—

**sāyam ādy-antayor ahnoḥ sāyaṁ prātaś ca madhyame |**

**upavāsa-phalaṁ prepsur jahyād bhukta-catuṣṭayam ||18||**

upavāsasya phalaṁ śrī-bhagavat-toṣaṇādi | tat prāptam icchuḥ, pūrvasmin saṁyama-dine aparasmiṁś ca pāraṇa-dine rātrau jahyād iti bhojana-dvayam | tathā madhyame upavāsa-dine divā naktaṁ ceti bhojana-dvayam eva bhojana-catuṣṭayaṁ parityajet | bhakteti pāṭhe’pi sa evārthaḥ | yac coktaṁ—jahyād bhakta-dvayaṁ nitye kāmye bhakta-catuṣṭayam iti | tac ca vaiṣṇavetareṣu kāmiṣu gṛhiṣu nitya-kāmya-bhedābhiprāyeṇaiva | vaiṣṇaveṣu ca sarvathā ntiyam eva phala-śravaṇādikaṁ ca darśa-paurṇamāsādivan nityatve’pi na virudhyata iti dik ||17-18||


### athākaraṇe pratyavāyāḥ

śrī-nāradīye [1.23.8]—

**yāni kāni ca pāpāni brahma-hatyā-samāni ca |**

**annam āśritya tiṣṭhanti samprāpte hari-vāsare |**

**tāni pāpāny avāpnoti bhuñjāno hari-vāsare||19||**

kiṁ ca [2.3.16]—

**so'śnāti pārthivaṁ pāpaṁ yo'śnāti hari-vāsare||20||**

pārthivaṁ pṛthivyāṁ vartamānaṁ sarvam ity arthaḥ ||20||

skānde—

**mātṛhā pitṛhā caiva bhrātṛhā guruhā tathā |**

**ekādaśyāṁ tu yo bhuṅkte viṣṇu-loka-cyuto bhavet||21||**

yo bhuṅkte sa mātṛhādir bhavati | tat-tad-vadha-pāpaṁ prāpnotīty arthaḥ | viṣṇu-lokāt vaikuṇṭhāt cyuto bhavati, na kadācid api gacchatīty arthaḥ | yad vā, viṣṇu-lokāt vaiṣṇavāc cyuto bhavati | tat-saṅgaṁ na prāpnotīty arthaḥ ||21||

	kiṁ ca, tatraivomā-maheśvara-saṁvāde—

**agnivarṇāyasaṁ tīkṣṇaṁ kṣipanti yama-kiṅkarāḥ |**

**mukhe teṣāṁ mahādevi ye bhuñjanti harer dine ||22||**

harer dine hari-vāsare ||22||

	brahma-vaivarte—

**sa kevalam aghaṁ bhuṅkte yo bhuṅkte hari-vāsare |**

**dine’tra sarva-pāpāni bhavanty anna-sthitāni tu |**

**tāni mohena yo’śnāti na sa pāpair vimucyate ||23||**

	kiṁ ca—

**pitaraṁ ko na vandeta mātaraṁ ko na pūjayet |**

**ko hi dūṣayate vedaṁ ko bhuṅkte hari-vāsare ||24||**

viṣṇu-dharmottare—

**brahmacārī gṛhastho vā vānaprastho’thavā yatiḥ |**

**ekādaśyāṁ hi bhuñjāno bhuṅkte go-māṁsam eva hi ||25||**

**brahmaghnasya surāpasya steyino guru-talpinaḥ |**

**niṣkṛtir dharma-śāstroktā naikādaśy-anna-bhojinaḥ ||26||**

niṣkṛtiḥ prāyaścittam asti ||26||

**eka eva naraḥ pāpī narake nṛpa gacchati |**

**ekādaśy-anna-bhojī yaḥ pitṛbhiḥ saha majjati ||27||**

narake majjati ||27||

	pādmottara-khaṇḍe—

**bhuṅkṣva bhuṅkṣveti yo brūyāt samprāpte hari-vāsare |**

**go-brāhmaṇa-striyaś cāpi jahīhi vadati kvacit ||28||**

**madyaṁ pibeti yo brūyāt teṣām eva adho-gatiḥ ||29||**

**puroḍāśo’pi vāmoru samprāpte hari-vāsare |**

**abhakṣyaḥ sarvadā proktaḥ kiṁ punaś cānna-saṁskriyā ||30||**

abhakṣyam—abhakṣya-bhakṣaṇe yat pāpaṁ tad ity arthaḥ | annasya saṁskriyā pākaḥ ||30||

	sanat-kumāra-saṁhitāyām—

**ekādaśyāṁ muni-śreṣṭha śrāddhe bhuṅkte naro yadi |**

**pratigrāsaṁ sa bhuṅkte tu kilbiṣaṁ mūtra-viṇ-mayam ||31||**

gautamīya-tantre—

**vaiṣṇavo yadi bhuñjīta ekādaśyāṁ pramādataḥ |**

**viṣṇv-arcanaṁ vṛthā tasya narakaṁ ghoram āpnuyāt ||32||**


    viṣṇu-rahasye—

**samādāya vidhānena dvādaśī-vratam uttamam |**

**tasya bhaṅgaṁ naraḥ kṛtvā rauravaṁ narakaṁ vrajet ||33||**


### atha tatraiva vidhavāviṣayako doṣa-viśeṣaḥ

kātyāyana-smṛtau—

**vidhavā yā bhaven nārī bhuñjītaikādaśī-dine |**

**tasyās tu sukṛtaṁ naśyed bhrūṇa-hatyā dine dine ||34||**

nāradīye—

**ekādaśīṁ vinā raṇḍā yatiś ca sumahā-tapāḥ |**

**pacyate hy andha-tāmisre yāvad āhūta-samplavam ||35||**


### atha pakṣa-dvaye’pi nityatvam

tatra devalaḥ—

**na śaṅkhena pibet toyaṁ na khādet kūrma-śūkarau |**

**ekādaśyāṁ na bhuñjīta pakṣayor ubhayor api ||36||**

adhunā kṛṣṇa-pakṣe saṅkrāny-ādāv apy upavāsa-vidhānena nityatvam eva draḍhayati—na śaṅkhenety adinā śrddham ācared ity antena ||36||

viṣṇu-rahasya-saura-purāṇayoḥ—

**yathā śuklā tathā kṛṣṇā viśeṣo nāsti kaścana ||37||**

viṣṇu-rahasye brahmoktau—

**śuklā vā yadi vā kṛṣṇā viṣṇu-pūjana-tat-paraḥ |**

**ekādaśyāṁ na bhuñjīta pakṣayor ubhayor api ||38||**

**sarva-pāpa-praṇāśāya viṣṇu-santoṣaṇāya ca |**

**upoṣyā dvādaśī puṇyā sarvair ubhaya-pakṣayoḥ ||39||**

vārāhe—

**ekādaśyām upavaset pakṣayor ubhayor api |**

**dvādaśyām arcayed viṣṇuṁ sa mukti-phala-bhāg bhavet ||40||**

viṣṇu-rahasya-saura-purāṇayoḥ—

**yathā supūjito gauraḥ kṛṣṇo vā vedavid dvijaḥ |**

**santārayati dātāraṁ dvādaśyāṁ ca tathā smṛte ||41||**

viṣṇu-rahasye skānde ca—

**tailaṁ śukletarāṇāṁ vai tilānāṁ sadṛśaṁ tathā |**

**kṛṣṇāyāś ca sitāyāś ca goḥ kṣīraṁ sadṛśaṁ yathā |**

**dvādaśyoḥ sadṛśaṁ tadvat puṇyaṁ syāt kṛṣṇa-śuklayoḥ ||42||**

kiṁ ca—

**candra-sūrya-grahau puṇyau yathaiva munibhiḥ smṛtau |**

**tathā sitāsite puṇye dvādaśyau viṣṇu-tuṣṭide ||43||**

dvādaśyau śuklā kṛṣṇā ca ||43||

**yathā go-tila-viprāṇāṁ kṛṣṇatvaṁ naiva dūṣaṇam |**

**ekādaśī tathā rājann upoṣyā pakṣayor dvayoḥ ||44||**

**yathā viṣṇuḥ śivaś caiva sampūjyau munibhiḥ smṛtau |**

**tathā pūjyatame prokte dvādaśyau kṛṣṇa-śuklake ||45||**

nārada-smṛtau—

**nityaṁ śakti-samāyuktair narair viṣṇu-parāyaṇaiḥ |**

**pakṣe pakṣe tu kartavyam ekādaśyām upoṣaṇam ||46||**

viṣṇu-dharmottare ca—

**saputraś ca sabhāryaś ca svajanair bhakti-saṁyutaḥ |**

**ekādaśyām upavaset pakṣayor ubhayor api ||47||**

kūrma-purāṇe viṣṇu-dharmottare ca—

**sa brahmahā surāpaś ca kṛtaghno guru-talpagaḥ |**

**vivecayati yo mohād ekādaśyau sitāsite ||48||**

evaṁ dvayoḥ sāmyaṁ likhitvādhunā śukla-kṛṣṇa-bhede pratyavāyaṁ likhati na brahmaheti pañcabhiḥ ||48||

kālikā-purāṇe—

**sarveṣām iha pāpānām āśrayaḥ sa tu kīrtitaḥ |**

**vivecayati yo mohād ekādaśyau sitāsite ||49||**

bhaviṣye—

**evaṁ jñātvā sadopoṣye dvādaśyau kṛṣṇa-śuklake |**

**tayor bhedaṁ na kurvīta bhedena narakaṁ vrajet ||50||**

gāruḍe—

**śuklā vā yadi vā kṛṣṇā viśeṣo nāsti kaścana |**

**viśeṣaṁ kurute yas tu pitṛhā sa prakīrtitaḥ ||51||**

sanat-kumāra-prokte—

**ekādaśyor dvayor yas tu viśeṣaṁ kurute naraḥ |**

**tasyoddhāraṁ na paśyāmi yāvad āhūta-ramplavam ||52||**

viṣṇu-rahasye—

**ya icched viṣṇunā vāsaṁ putra-sampadam ātmanaḥ |**

**ekādaśīm upavaset pakṣayor ubhayor api || 53||**

nanu, ekādaśīṣu kṛṣṇāsu ravi-saṅkramaṇe tathā | candra-sūrya-parāge ca na kuryā putravān gṛhī || ity ādi-vacanaiḥ putravatāṁ gṛhiṇāṁ kṛṣṇaikādaśy-upavāso niṣidhyate | tatra likhati—ya icched iti | atas tad-vacanāni dhana-putrādi-kāmena vrataṁ kiṁcit kurvato gṛhiṇaḥ prati tan-nimittopavāsa-niṣedha-parāṇi, na tu nityaikādaśy-upavāsa-niṣedhakāni | ity etad agre vyaktaṁ bhāvi ||53||

tattva-sāgare—

**yathā śuklā tathā kṛṣṇā yathā kṛṣṇā tathottarā |**

**tulye te manute yas tu sa vai vaiṣṇava ucyate ||54||**

viśeṣato vaiṣṇavais tu kathañcid api bhedo naiva kārya iti likhati—yatheti | ataḥ—śuklām eva sadā gṛhīti vacanaṁ sa-kāma-vaiṣṇava-gṛhastha-viṣayakam eveti jñeyam iti | etac cāgre vistareṇa vyaktaṁ bhāvi ||54||


### atha saṅkrānty-ādāv api nityatvam

kātyāyana-smṛtau—

**saṅkrāntau ravi-vāre vā yadā caikādaśī bhavet |**

**upoṣyā sā mahā-puṇyā sarva-pāpa-harā tithiḥ ||55||**

saṅkrānty-ādau ca yady ekādaśī bhavet, tadāpi sā upoṣyaiva ||55||

kiṁ ca—

**vyatipāto vaidhṛtir vā ekādaśyāṁ yadā bhavet |**

**upoṣyā sā tu vījñeyā putra-sampad-vivardhinī ||56||**

sanat-kumāra-tantre—

**bhānu-vāreṇa saṁyuktā tathā saṅkrānti-saṁyutā |**

**ekādaśī sadopoṣyā sarva-sampat-karī tithiḥ ||57||**

nāradāc ca—

**bhānu-vāra-samopetā tathā saṅkrānti-saṁyutā |**

**ekādaśī sadopoṣyā putra-pautra-vivardhinī ||58||**

putra-sampad-vivardhinīti sarva-sampat-karīti putra-pautrādika-vardhinīti cety anena kṛṣṇa-pakṣe tu saṅkrāntyāṁ grahaṇe ca upoṣaṇam | na kurvīta gṛhī rājan suta-bandhu-dhana-kṣayāt || ity ādi-vacanataḥ prāptaḥ putrādimatāṁ gṛhiṇāṁ tatra tatrānupavāsaḥ parihṛtaḥ ||56-58||

ata evoktaṁ jaimininā—

**āditye’hani saṅkrāntau grahaṇe candra-sūryayoḥ |**

**pāraṇaṁ copavāsaṁ ca na kuryāt putravān gṛhī ||59||**

**tan-nimittopavāsasya niṣedho’yam udāhṛtaḥ |**

**nānuṣaṅgato grāhyo yato nityam upoṣaṇam ||60||**

tarhi tan-niṣedhaḥ kiṁ viṣayako’stu ? tatra likhati—āditye’hanīti dvābhyām | ayam ādityāhādāv upavāsādi-niṣedhaḥ | tan-nimittasya āditya-vārādi-nimittasyopavāsādeḥ praiṣedha udāhṛtaḥ | na tv ekādaśyām āditya-vārādi-sambandha-nibandhanopavāsa-pratiṣedhaḥ | yata ekādaśyām upoṣaṇaṁ nityam eva | ataḥ kāmyasya ravi-vārādy-upavāsasya niṣedho’yaṁ, na caikādaśy-upavāsa-niṣedho bhavatīty arthaḥ ||59-60||

ataeva saṁvartenāpy uktam—

**amāvasyā dvādaśī ca saṅkrāntiś ca viśeṣataḥ |**

**etāḥ praśastās tithayo bhānuvāras tathaiva ca ||61||**

**atra snānaṁ japo homo devatānāṁ ca pūjanam |**

**upavāsas tathā dānam ekaikaṁ pāvanaṁ mahat ||62||**

viśeṣataḥ saṅkrānty-ādāv upavāsaḥ parama-praśasta eveti likhati –ameti dvābhyām ||61-62||

ataeva devalaḥ—

**śanair vāre raver vāre saṅkrāntyāṁ grahaṇe’pi ca |**

**tyājyā naikādaśī rājan sarvadaiveti niścayaḥ ||63||**


### atha sūtakādāv api nityatvam

viṣṇu-rahasye—

**paramāpadam āpanno harṣe vā samupasthite |**

**sūtake mṛtake caiva na tyājyaṁ dvādaśī-vratam ||64||**

paramām āpadam āpanno yadi syāt, tathāpi dvādaśī-vrataṁ tyājyaṁ na bhavati | āpannair iti vā pāṭhaḥ ||64||

vārāhe—

**sūtake’pi naraḥ snātvā praṇamya manasā harim |**

**ekādaśyā ṁ na bhuñjīta vratam etan na lupyate ||65||**

ata evoktam—

**mṛtake tu ṇa bhuñjīta ekādaśyāṁ sadā naraḥ |**

**dvādaśyāṁ tu samaśnīyāt snātvā viṣṇuṁ praṇamya ca ||66||**

pādme—

**pūrva-saṅkalitaṁ yac ca vrataṁ suniyata-vrataiḥ |**

**tat kartavyaṁ narais tadvad dānārcana-vivarjitam ||67||**

**yathā saṅkalitaṁ samyag vrataṁ viṣṇu-parāyaṇaiḥ |**

**kartavyaṁ ca tathaiveha snātvā saṁśaya-varjitam ||68||**

praṇamya manasā harim iti viṣṇuṁ praṇamya caity anena sūtakādau bhagavat-pūjā na kāryety āyātam | kintu yasya vaiṣṇavasya nitya-pūjā-niyamas tena tatrāpi pūjā kartavyety āha—yatheti | vrataṁ niyamaḥ  | viṣṇu-parāyaṇair iti tad-doṣā nirastāḥ ||65-68||


### athopavāsa-dine śrāddha-niṣedhaḥ

pādme puṣkara-khaṇḍe—

**ekādaśyāṁ yadā rāma śrāddhaṁ naimittikaṁ bhavet |**

**tad-dine tu parityajya dvādaśyāṁ śrāddham ācaret ||69||**

ekādaśyāṁ yadā rāmety ādinā upavāsa-dine śrāddhaṁ niṣiddham  yac ca skāndādau—

śrāddha-dinaṁ samāsādya upavāso yadā bhavet |

tadā kṛtvā tu vai śrāddhaṁ bhukta-śeṣaṁ tu yad bhavet ||

tat sarvaṁ dakṣiṇe pāṇau gṛhītvānnaṁ śikhi-dhvaja |

avajighred anenātha bhavet śrāddhaṁ śikhi-dhvaja ||

pitṝṇāṁ tṛptidaṁ tāta vrata-bhaṅgo na vidyate || ity ādi |

tac ca vaiṣṇavetara-viṣayaṁ mantavyam | vaiṣṇava-pitṝṇām api śrī-viṣṇu-dine śrāddha-grahaṇāyogād iti dik ||69||

tatraiva uttara-khaṇḍe [6.234.13-14]—

**ekādaśyāṁ ca prāptāyāṁ mātā-pitror mṛte'hani |**

**dvādaśyāṁ tu pradātavyaṁ nopavāsa-dine kvacit |**

**garhitānnaṁ na vāśnanti pitaraś ca divaukasaḥ ||70||**



skānde—

**ekādaśī yadā nityā śrāddhaṁ naimittikaṁ bhavet |**

**upavāsaṁ tadā kuryād dvādaśyāṁ śrāddham ācaret ||71||**

brahma-vaivarte—

**ye kurvanti mahīpāla śrāddhaṁ tv ekādaśī-dine |**

**trayas te narakaṁ yānti dātā bhoktā paretakaḥ ||72||**

ekādaśyāṁ yadā rāma ity ādinā upavāsa-dine śrāddhaṁ niṣiddham | yac ca skāndādau—

	śrāddha-dinaṁ samāsādya upavāso yadā bhavet |

	tadā kṛtvā tu vai śrāddhaṁ bhukta-śeṣas tu yad bhavet |

	tat sarvaṁ dakṣiṇe pāṇau gṛhītvānnaṁ śikhidhvaja |

	avajighred anenātha bhavet śrāddhaṁ śikhidhvaja |

	pitṝṇāṁ tṛptidaṁ tāta vrata-bhaṅgo na vidyate || ity ādi |

tac ca vaiṣṇavetara-viṣayaṁ mantavyam | vaiṣṇava-pitṝṇām api śrī-viṣṇu-dine śrāddha-grahaṇāyogād iti dik ||69-72||


### athādhikāriṇaḥ

	āgneye—

**gṛhastho brahmacārī ca āhitāgnir yatis tathā |**

**ekādaśyāṁ na bhuñjīta pakṣayor ubhayor api ||73||**

tatraiva uttara-khaṇḍe śiva-pārvatī-saṁvāde [6.234.12]—

**varṇānām āśramāṇāṁ ca strīṇāṁ vara-varṇinī |**

**ekādaśy-upavāsas tu kartavyo nātra saṁśayaḥ ||74||**

evaṁ sarvair eva sadopavāsaḥ kartavya ity adhikāraṁ nirṇayan prathamaṁ caturṇām apy āśramiṇāṁ tatrādhikāraṁ darśayati—gṛhastha iti | pūrvaṁ ca brāhmaṇa-kṣatriya-viśāṁ śūdrāṇāṁ caiva yoṣitām ity anena | tathāgre ca—kuryān naro vā nārī vā ity anena caturvarṇānām antyajānāṁ yoṣitām cādhikāro darśitaḥ | tatra ca viśeṣataḥ—vidhavā yā bhaven nārī  ity ādinā vidhavāyāḥ | tathā, sa-putraś ca sa-bhāryaś ca ity adinā sa-dhavāyā api tatrādhikāro likhitaḥ | yac coktaṁ manunā—nāsti strīṇāṁ pṛthak yajño na vrataṁ nāpy upoṣaṇam iti | viṣṇunāpi—patyau jīvati yā nārī upavāsa-vrataṁ caret | āyuḥ sā harate bhartur narakaṁ caiva gacchati iti | tac ca bhartrādy-ananumatopavāsa-kartṛ-strī-viṣayaṁ jñeyam | ata evoktaṁ śaṅkha-likhitābhyām—kāmaṁ bhartur anujñayā vratopavāsādīn ārabhet iti | athavā vaiṣṇavetara-strī-viṣayaṁ tad iti mantavyam | sa-putraś ca sa-bhāryaś ca svajanair bhakti-saṁyutaḥ | ekādaśyām upavaset ity ādi-vacanāt śrī-rukmāṅgadādi-vyavahāra-śravaṇāc ceti dik ||73-74||

	kātyāyana-smṛtau—

**aṣṭavarṣādhiko martyo apūrṇāśītivatsaraḥ |**

**ekādaśyām upavaset pakṣayor ubhayor api ||75||**

tatra ca vayo-maryādāṁ likhati—aṣṭeti tribhiḥ | apūrṇety atrākārālopo’vivakṣitatvāt | evam agre’pi ||75||

	nāradīye—

**aṣṭavarṣādhiko martyo hy aśītir naiva pūryate |**

**yo bhuṅkte māmake rāṣṭre viṣṇor ahani pāpakṛt ||76||**

**sa me vadhyaś ca nirvāsyo deśataḥ kālataś ca me |**

**etasmāt kāraṇād vipra ekādaśyām upoṣaṇam |**

**kuryān naro vā nārī vā pakṣayor ubhayor api ||77||**

aṣṭety ādi-nāradīya-sārdha-padyaṁ śrī-rukmāṅgada-paṭahodghoṣaṇam ||76-77||

viṣṇu-dharmottare—

**vaiṣṇavo vātha sauro vā kuryād ekādaśī-vratam ||78||**

saura-purāṇe—

**vaiṣṇavo vātha śaivo vā sauro’py etat samācaret ||79||**

ata evoktaṁ skānde śrī-śivena—

**na śaivo na ca sauro vā nāśramī tīrtha-sevakaḥ |**

**yo bhuṅkte vāsare viṣṇoḥ śvapacād adhiko hi saḥ ||80||**

**vipriyaṁ tena me gauri kṛtaṁ duṣṭena pāpinā |**

**mad-bhakti-balam āśritya yo vai bhuṅkte harer dine ||81||**

adhunā śaivasaurādīnāmapyadhikāraṁ likhati—vaiṣṇavo veti sārdvadvayena | vaiṣṇava ityasya dṛṣṭāntārthamupādānam ||78-81||


### athāśakto pratinidhiḥ

vāyu-purāṇe—

**upavāse tv aśaktasya āhitāgner athāpi vā |**

**putrān vā kārayed anyān brāhmaṇān vāpi kārayet ||82||**

āhityāgneḥ—yajñādau dīkṣitasya ||82||

**athavā vipramukhyebhyaḥ dānaṁ dadyāt sva-śaktitaḥ |**

**upavāsaṁ tu kurvāṇaḥ puṇyaṁ śata-guṇaṁ labhet ||83||**

upavāsaṁ pitrādyarthaṁ kurvannapi svārthopavāsāt śataguṇaṁ puṇyaṁ prāpnoti ||83||

**yam uddiśya kṛtaṁ so’pi sampūrṇaṁ phalam aśnute |**

**nārī sva-patim uddiśya ekādaśyām upoṣitā ||84||**

**puṇyaṁ śata-guṇaṁ prāhur munayaḥ pāridarśinaḥ |**

**upavāsa-phalaṁ tasyāḥ patiḥ prāpnoty asaṁśayam ||85||**

vārāhe—

**asāmarthye śarīrasya vrate vā samupasthite |**

**kārayed dharma-patnīṁ ca putraṁ vā vinayānvitam |**

**bhaginīṁ bhrātaraṁ vāpi vratam asya na lupyate ||86||**

kātyāyana-smṛtau—

**pitṛ-mātṛ-pati-bhrātṛ-gurv-arthe tu viśeṣataḥ |**

**upavāsaṁ prakurvāṇaḥ puṇyaṁ śata-guṇaṁ labhet |**

**dakṣiṇātra na dātavyā śuśrūṣā vihitā ca yā ||87||**

**gṛhasthaḥ kṣatriyārthe ya ekādaśyām upoṣataḥ |**

**purodhāḥ sa-priyaiḥ sārdhaṁ phalaṁ prāpnoti niścitam ||88||**

**pitāmahādīn uddiśya ekādaśyām upoṣaṇam |**

**kṛtaṁ yais tu phalaṁ viprāḥ samagraṁ te samāyayuḥ ||89||**

**kartā daśa-guṇaṁ puṇyaṁ prāpnoty atra na saṁśayaḥ |**

**yam uddiśya kṛtaṁ so’pi sampūrṇaṁ phalam āpnuyāt ||90||**

mārkaṇḍeya-purāṇe—

**eka-bhaktena naktena bāla-vṛddhāturaḥ kṣipet |**

**payomūla-phalair vāpi na nirdvādaśiko bhavet ||91||**

patny-ādy-abhāve copavāsāśaktaiḥ kiṁ kāryam ? tal likhati—eka-bhaktenety ādinā kadācanety antena | bālo vṛddhaś cāturaś ca kṣipet dinaṁ nayet na nirdvādaśika ekādaśī vrata-rahito na bhavet | dvādaśīti ekādaśyāṁ dvādaśyām apy upavāsa-sāmyāt dvādaśī-śabdenaikādaśī lakṣyate | ataeva dvādaśī daśamī-viddhety ādi-vāco yuktāḥ | evam ekādaśī-śabdenāpi kutrāpi dvādaśī jñeyā ||91||

baudhāyana-smṛtau—

**upavāse tv aśaktānām aśīter ūrdhva-jīvanām |**

**eka-bhaktādikaṁ kāryam āha baudhāyano muniḥ ||92||**

kiṁ ca—

**vyādhibhiḥ paribhūtānāṁ pittādhika-śarīriṇām |**

**triṁśad-varṣādhikānāṁ ca naktādi-parikalpanam ||93||**

triṁśadvarṣādhikānāmiti—ṣaṣṭirevottamaṁ vayaḥ ityuktyā tāvaduttamavayasastriṁśadvarṣeradhikānāṁ navativarṣakyasāmityarthaḥ | yadvā vanaṁ pañcāśato vrajet iti-vacanato gṛhasthasya gṛhe pañcāśadvarṣāṇi sthitivihitā | tatā'pi tatra triṁśadvarṣāṇyadhikāni yeṣāmiti aśītivarṣavayasāmityarthaḥ | tacca aśītirna hi pūryāne ityādinā uktameva | pāṭhāntare'pi pūrvavadevārthaḥ ||93|| |

kūrma-purāṇe—

**eka-bhaktena naktena bāla-vṛddhāturaḥ kṣipet |**

**nātikramed dvādaśīṁ ca upavāsa-vratena ca ||94||**

bhaviṣya-purāṇe dvādaśī-kalpe—

**ekādaśyāṁ prabhuṁ viṣṇuṁ samabhyarcya kadācana |**

**upoṣitena naktena tathaivāyācitena ca ||95||**

upavāsena vratena yadvā upavāse yadvrataṁ kathañcinniyamastena kadācana asāmathādyavasthāyām ||94-95||

**eka-bhaktena vā tāta na nirdvādaśiko bhavet |**

**tad eka-niyamī nityaṁ na sīdati kadācana ||96||**

tasyāṁ dvādaśyāmevaikasyāḥ niyamavān ||96||


### atha viśeṣato naktādikam

vāyavye—

**naktaṁ haviṣyānnam anodanaṁ vā**

**phalaṁ tilāḥ kṣīram athāmbu cājyam |**

**yat pañca-gavyaṁ yadi vāpi vāyuḥ**

**praśastam atrottaram uttaraṁ ca ||97||**

bhaviṣye—

**upavāsāt paraṁ bhaikṣyaṁ bhaikṣyāt parama-yācitam |**

**ayācitāt paraṁ naktaṁ tasmān naktena vartayet ||98||**

kiṁ ca—

**sarva-bhūta-mayaṁ vyādhiḥ pramādo guru-śāsanam |**

**avrataghnāni paṭhyante sakṛd etāni śāstrataḥ ||99||**

sarva-bhūtebhyo vyāghrādi-duṣṭa-jantubhyo bhayam ||99||

mahābhārate udyama-parvaṇi—

**aṣṭaitāny avrata-ghnāni āpo mūlaṁ phalaṁ payaḥ |**

**havir brāhmaṇa-kāmyā ca guror vacanemauṣadham ||100||**


### tatrāpavādaḥ

kāśyapa-pañcarātre—

**mad-utthāne mac-chayane mat-pārśva-parivartane |**

**atra yo dīkṣitaḥ kaścid vaiṣṇavo bhakti-tat-paraḥ ||101||**

**annaṁ vā yadi bhuñjīta phala-mūlam athāpi vā |**

**aparādham ahaṁ tasya na kṣamāmi kadācana |**

**kṣipāmi tarake ghore yāvad āhūta-samplavam ||102||**

naktādikeṣv apavādaṁ likhati—mad-utthāne ity ādinā | annādi-bhojana-rūpam aparādham | yad vā, pūrva-kṛtam ādhunikam etac ca sarvam iti ||101-102||

anyatra ca—

**mac-chayane mad-utthāne mat-pārśva-parivartane |**

**phala-mūla-jalāhārī hṛdi śalyaṁ mamārpayet ||103||**

evaṁ vaiṣṇavair varjanīyam iti likhitam | adhunā ca sāmānyataḥ sarvair eva prayanto’vaśyaṁ varjyam iti likhati—mac-chayana iti | phalaṁ mūlaṁ jalam vāpi āhāraṁ yaḥ karotīty arthaḥ | mama hṛdi śalyam arpayed iti mahāparādhī syād ity arthaḥ ||103||

**itthaṁ susiddhe nityatve’py agnihotrādivat phalam |**

**citraṁ syād iti māhātmyam ekādaśyā vilikhyate ||104||**

evaṁ pakṣa-dvayādāv upavāsasya nityatvaṁ sādhayitvā, tathādhikāra-nirṇayenāpi sarveṣām eva kāryatvena tad eva draḍhayitvā, tathā aśaktādīnām apy eka-bhaktādinā vrata-pālanataś ca tad eva nitarāṁ dṛḍhīkṛtam | evaṁ phalānapekṣaka-rūpaṁ nityatvaṁ darśayitvādhunā mahā-phalāny api darśayan likhati—ittham iti | nanu phalena nityatvaṁ virudhyate, tatrāha—agnihotrādivad iti | ādi-śabdena darśapaurṇamāsādi, tatra yathā nityatvaṁ phalaṁ ca saṁyoga-pṛthaktvena śrūyate, tadvad atrāpīty arthaḥ | tatra ca yuktr mīmāṁsādi-prasiddhā śrī-kṛṣṇa-devācārya-vopadevācāryādibhiḥ spaṣṭaṁ darśitāstīti | kim atra tad-vistāreṇeti citram—aihikāmuṣmikā-bhedena bahu-vidham adbhutam iti vā ||104||


### athaikādaśī-māhātmyam

tattva-sāgare—

**māteva sarva-bālānām auṣadhaṁ roginām iva |**

**rakṣārthaṁ sarva-lokānāṁ nirmitaikādaśī tithiḥ ||105||**

**nānā-duḥkha-samākīrṇe saṁsāre nara-janmani |**

**ekādaśy-upavāsī yaḥ sa dhanyaḥ sa ca buddhimān ||106||**

**ekādaśīṁ parityajya yo’nya-vratam upāsate |**

**sa kara-sthaṁ mahā-ratnaṁ tyaktā loṣṭraṁ hi yācate ||107||**

**ekam ekādaśīṁ cāpi samupoṣya janārdanam |**

**toyenāpi samabhyarcya saṁsārān muktim āpnuyāt ||108||**

**prasaṅgād athavā dambhāl lobhād vā tridaśādhipa |**

**ekādaśyāṁ manaḥ kṛtvā sarva-duḥkhād vimucyate ||109||**

**samāyāsya mahā-rogād duḥkhināṁ sarva-dehinām |**

**ekādaśy-upavāso’yaṁ nirmitaṁ paramauṣadham ||110||**

asya mahā-rogasya śamāya upaśāntaye paramauṣadham ||110||

**saṁsāra-sarpa-daṣṭānāṁ narāṇāṁ pāpa-karmaṇām |**

**ekādaśy-upavāsena sadya eva sukhaṁ bhavet ||111||**

nāradīye vaśiṣṭhoktau [2.1.10-19]—

**ekādaśī-samutthena vahninā pātakendhanam |**

**bhasmatāṁ yāti rājendra api janma-śatodbhavam ||112||**

**nedṛśaṁ pāvanaṁ kiñcin narāṇāṁ bhūpa vidyate |**

**yādṛśaṁ padmanābhasya dinaṁ pātaka-hāni-dam ||113||**

**tāvat pāpāni dehe'smiṁs tiṣṭhanti manujādhipa |**

**yāvan nopavasej jantuḥ padmanābha-dinaṁ śubham ||114||**

jantur iti sarveṣām apy adhikāraḥ sūcitaḥ ||114||

**aśvamedha-sahasrāṇi rājasūya-śatāni ca |**

**ekādaśy-upavāsasya kalāṁ nārhanti ṣoḍaśīm ||115||**

**ekādaśendriyaiḥ pāpaṁ yat kṛtaṁ bhavati prabho |**

**ekādaśy-upavāsena tat sarvaṁ vilayaṁ vrajet ||116||**

**ekādaśī-samaṁ kiṁcit pāpa-nāśaṁ na vidyate |**

**svarga-mokṣa-pradā hy eṣā rājya-putra-pradāyinī ||117||**

**sukalatra-pradā hy eṣā śarīrārogya-dāyinī ||118||**

**na gangā na gayā bhūpa na kāśī na ca puṣkaram |**

**na cāpi kauravaṁ kṣetraṁ na revā na ca devikā |**

**yamunā candra-bhāgā ca puṇyā bhūpa harer dināt ||119||**

harer dināt dinena tulyā na bhavati ||119||

**vyājenāpi kṛtā rājan na darśayati pātakam |**

**anāyāsena rājendra prāpyate vaiṣṇavaṁ padam ||120||**

na darśayati, nāśayatīty arthaḥ ||120||

**cintāmaṇi-samā hy eṣā athavāpi nidheḥ samā |**

**kalpa-pādapa-prekṣā vā sarva-vedopamāthavā ||121||**

vedeṣv api ye ye vedā upaniṣad-ādayas tat-samety arthaḥ | kvacit sarva-vedeti pāṭhaḥ ||121||

tatraivānyatra [2.1.8, 22-24]—

**samprāpya vāsaraṁ viṣṇor yo naraḥ saṁyatendriyaḥ |**

**upavāsa-paro bhūtvā pūjayen madhusūdanam |**

**vahanti pūrva-pāpāni kiṁ tapobhiḥ kim adhvaraiḥ ||122||**

**ekādaśīṁ prapannā ye narā nara-varottama |**

**te’dvandva-bāhavo bhūtvā nāgāri-kṛta-ketanāḥ ||123||**

advandva-bāhavaḥ caturbhujāḥ ||123||

**sragviṇaḥ pīta-vastrā hi prayānti hari-mandiram |**

**eṣa prabhāvo hi mayā dvādaśyāḥ parikīrtitaḥ |**

**pāpendhanasya ghorasya pāvakākhyo mahī-pate ||124||**

	kiṁ ca—

**yad yogair mat-padaṁ sāṅkhyaiḥ prāpyate vā na vā dvija |**

**anāyāsena tat prāpyaṁ padaṁ hari-dinānugaiḥ ||125||**

**annābhāve yadā vipra ekādaśyām upoṣitaḥ |**

**upavāsa-phalaṁ tena samagraṁ samavāpyate ||126||**

vipra he brāhmaṇa avivakṣitatvād asandhiḥ ||126||

**rāja-bandhād yadā vipra ekādaśyām upoṣitaḥ |**

**upavāsa-phalaṁ tasya samyag bhavati niścitam ||127||**

tasyāpi bhavati | samyak sampūrṇam ||127||

brahma-vaivarte—

**yathā dāvāgnir uditaḥ śuṣkam ārdraṁ ca gahvare |**

**dahaty eva samastāni kaluṣāṇi harer dinam ||128||**

śuṣkaṁ pāpaṁ cira-kāla-kṛtam | ārdraṁ ca samprati-kṛtam | mahāpa-prāyaścittatayā tayor bhedaḥ ||128||

**pāpendhanasya ghorasya śuṣkasyārdrasya bhārgava |**

**nānyad vināśāya mataṁ vinaikādaśy-upoṣaṇam ||129||**

	kiṁ ca—

**sarva-prāyaścittam idaṁ saṁsārottāra-kārakam |**

**ekādaśī-vrataṁ vipra kurvan muktim avāpnuyāt ||130||**

**naro dinair yad daśabhiś caturbhiś ca karoty agham |**

**upoṣya pañcadaśamaṁ dinaṁ viṣṇor hi mucyate ||131||**

pañcadaśamam | ekādaśī-lakṣaṇam ||131||

**iti sarva-purāṇeṣu munīnāṁ niścitaṁ matam |**

**upoṣyaikādaśīṁ pāpān mucyate nātra saṁśayaḥ ||132||**

**kalāv ucchinna-mārgāṇāṁ nṛśaṁsa-pātitātmanām |**

**ekādaśīṁ vinā vipra na saṁsārād vimokṣaṇam ||133||**


    kiṁ ca—

**etat sāram idaṁ tattvam idaṁ satyam idaṁ vratam |**

**prāyaścittam idaṁ samyag ekādaśyām upoṣaṇam ||134||**


    kiṁ ca—

**govinda-smaraṇaṁ nṝṇām ekādaśyām upoṣaṇam |**

**prāyaścittam idaṁ nūnaṁ saṁsārottāra-kārakam ||135||**


    tatraivānte—

**snehena bhaktyā vaireṇa prasaṅgena yathā tathā |**

**nihanti sarvaṁ kaluṣam ekādaśyāṁ stuto hariḥ ||136||**


    kiṁ ca—

**evaṁ samasta-sukha-dharma-guṇāśrayaṁ ca**

**ekādaśī-vratam idaṁ kaliketur uktaḥ |**

**śāstreṣu śaunaka jagat-patiṣu priyaṁ ca**

**śraddhā-paraḥ prakurute labhate na muktim ||137||**

kali-ketuḥ kali-kāle sarva-dharmādi-śreṣṭham ity arthaḥ | hetur iti pāṭhe samasta-sukhādi-karaṇaṁ śāstreṣūktaḥ śāstrānvita iti pāṭhe śāstra-vettety arthaḥ | śāstravit phalam aśnute ity ukteḥ ||137||

tatraiva sarvānte—

**etac chṛṇoti kurute’numatiṁ dadāti**

**śraddhāṁ ca kārayati yaś ca tathā narāṇām |**

**ekādaśī-vrata-kṛte kaluṣair vimuktaḥ**

**prāpnoti divya-bhuvanaṁ garuḍa-dhvajasya ||138||**

pādme vaiśākha-māhātmye devadūta-vikuṇḍala-saṁvāde—

**upoṣyaikādaśīm ekāṁ prasaṅgenāpi mānavaḥ |**

**na yāti yātanāṁ yāmīm iti no yamataḥ śrutam ||139||**

**ekādaśendriyaiḥ pāpaṁ yat kṛtaṁ vaiśya mānavaiḥ |**

**ekādaśy-upavāsena tat sarvaṁ vilayaṁ vrajet ||140||**

**ekādaśī-samaṁ kiñcit puṇyaṁ loke na vidyate |**

**vyājenāpi kṛtā yais te vaśaṁ yanti na bhāskareḥ ||141||**

prasaṅgena keṣām api saṅgatyā | yad vā, rāja-bodhādy-anuṣaṅgenāpi | vyājena śāṭhyenāpi | bhāskarer yamasya ||139-141||

« evam anyatrāpi nedṛśam » ity ādīni sapta-padyāni pūrvavad atra pravartate |

pūrvavad iti yathā nāradīye tathātra māgha-māhātmye’pi santi |

	kiṁ ca—

**bālatve yauvane vāpi vṛddhatve vā viśāṁ vara |**

**upoṣyaikādaśīṁ nūnaṁ naiva prāpnoti durgatim ||142||**

pādme vaiśākha-māhātmye devadūta-vikuṇḍala-saṁvāde—

**ekādaśyāṁ ca vidhivad upavāsa-parāyaṇāḥ |**

**śukle sitetare pakṣe te naṛāḥ svarga-bhāginaḥ ||143||**

vidhivad iti agre lekhyena pāpa-varjanādi-vidhinety arthaḥ | svarga-śabdenātrordhva-loko lakṣyate | tena ca śrī-vaikuṇṭha-padam | yad vā, vaikuṇṭha-loka-gamane’pi krama-gatyā svarga-sukha-bhogāt svargety uktam iti dik ||143||

« mātṛvat sarva-bālānām » iti pūrvavat |

pūrvavad yathā tattva-sāgare tathā vaiśākha-māhātmye’pi ity arthaḥ | tatra ca māteveti | atra tu mātṛvad iti padam ekam udāhṛtam ||

[PadmaP 5.96.100-101]

**ekādaśī-samaṁ kiṁcit pāpa-trāṇaṁ na vidyate |**

**tām upoṣya vidhānena puruṣāḥ svarga-gāminaḥ ||144||**

**ekādaśendriyaiḥ pāpaṁ yat kṛtaṁ bhavati dvija |**

**naro nirdhūya tat tūrṇaṁ prītaḥ svar-gatimān bhavet ||145||**

[PadmaP 5.96.103-107]

**ekataḥ kratavaḥ sarve sarva-tīrtha-tapāṁsi ca |**

**mahā-dānādi-dānāni vrataṁ vaiṣṇavam ekataḥ ||146||**

**vaiṣṇava-vratajo dharmo dharmo yajñādi-sambhavaḥ |**

**ekatra tulitau dhātrā tatra pūrvo bhaved guruḥ |**

**hari-vāsara-bhaktānām acyutānanta-bhāṣiṇām ||147||**

tayoḥ pūrvaḥ vaiṣṇava-vratajā dharmaḥ | acutyācyuteti bhāṣiṇām iti dṛṣṭāntatvenoktam ||147||

**nāhaṁ śāstā viśeṣeṇa tebhyo vipra bibhemy aham |**

**yeṣāṁ putraś ca pautraś ca ekādaśyām upoṣitaḥ |**

**sa mahātmā sa-puruṣāñ chatam uddharate balāt ||148||**

ahaṁ yamo’pi ||148||

**upoṣaṇaṁ tataḥ kuryāt pakṣayor ubhayor api |**

**ekādaśyāṁ sa puruṣo bhukti-mukty-eka-bhājanam ||149||**

atha tatraiva kārttika-māhātmye śrī-yama-dhūmraketu-saṁvāde (6.234.4, 7)

**ekādaśyāṁ tu prāptāyāṁ samupoṣyeha mānavaḥ |**

**sarva-pāpa-vinirmuktā yānti viṣṇoḥ paraṁ padam ||150||**

**dharmadā hy arthadā caiva kāmadā mokṣadā kila |**

**sarva-kāma-dughā nṝṇāṁ dvādaśī-vara-varṇinī ||151||**

**ekādaśī-vrataṁ saumya yady ekaṁ samyag arjitam |**

**kiṁ dānaiḥ kiṁ tapas-tīrthaiḥ sarvadaṁ vidhinā kṛtam ||152||**

dānādibhiḥ kim ? tenaiva sarva-siddheḥ | kutaḥ ? vidhinā yathā-vidhi sarvadaṁ karma kṛtam | yad vā, vidhinā vidhātrā tat sarvadaṁ kṛtam | athavā, vidhin; kṛtaṁ sarvadaṁ bhavati | kiṁ viśeṣoktyā ? sarveṣām eva sarva-kāmaṁ parīpūrayatīty āha—sarveti | tena vaikuṇṭha-loka-prāptyādikam abhipretam ||152||

	atha tatraivottara-khaṇḍe śiva-pārvatī-saṁvāde (6.234.9)—

**ekādaśīṁ parityajya yo hy anyad vratam ācaret |**

**sa kara-sthaṁ mahā-rājyaṁ tyaktvā bhaikṣyaṁ tu yācate ||153||**

skānde—

**vinapi ṛkṣa-saṁyogād ekaivaikādaśī nṛṇām |**

**vinihantīha caitāṁsi kunṛpo viṣayaṁ yathā ||154||**

ṛkṣāṇi puṣyādīni | tat-saṁyogād vināpi | teṣāṁ yoga-māhātmya-viśeṣo’gre lekhyaḥ ||154||

**na dānaṁ na tapaḥ snānaṁ na cānyat sukṛtaṁ kvacit |**

**muktaye hy abhavat subhru muktvaikaṁ hari-vāsaram ||155||**

subhru, he pārvati ||155||

**sakṛc copoṣaṇenāsyāṁ naśyanti pāpa-rāśayaḥ |**

**ekataḥ pṛthivī-dānam ekato hari-vāsaraḥ |**

**na samaṁ kavibhiḥ proktaṁ vāsaro hy adhikaḥ smṛtaḥ ||156||**

	tatraivāmṛtasāroddhāre śrī-yamasya dūtānuśāsane—

**agamyāgamane pāpaṁ mitra-drohe ca pātakam |**

**ity ādi pātakaṁ yac ca yatnair anyad upārjitam ||157||**

ādi-śabdena svarṇa-steyādi | anyat param api abhakṣya-bhakṣaṇādikam ||157||

**pāṣāṇḍālāpa-janitaṁ patitānāṁ ca saṅgamāt |**

**tan mayā mārjitaṁ sarvam ekādaśy-upavāsinām ||158||**

**pratigrahotthaṁ yat pāpaṁ daśābhraṁśodbhavaṁ ca yat |**

**tan mayā mārjitaṁ dūtā ekādaśy-upavāsinām ||159||**

daśā avasthā brahmacaryādi tad-bhraṁśenodbhavo yasya tat ||159||

	ata eva tatra—

**ekādaśy-upavāsī yo naro bhavati bhūtale |**

**muktaṁ mayā śatānanda teṣāṁ tripuruṣaṁ kulam ||160||**

**ekādaśyām abhuñjānā yuktāḥ pāpa-śatair api |**

**bhavadbhir parihartavyā hitā me yadi sarvadā ||161||**

	kiṁ ca—

**varaṁ cāṇḍāla-jātīya ekādaśy-upavāsa-kṛt |**

**na tu vipraś caturvedī yo bhuṅkte hari-vāsare ||162||**

	tatraiva śrī-brahma-nārada-saṁvāde—

**kalpa-vṛkṣa-samākhyātā dvādaśī vāñchitārthadā |**

**sugater dāyinī puṁsāṁ smṛtā ca kṛta-kīrtayā ||163||**

vāñchitaṁ kartumiṣṭam ||163||

**nāśvamedha-sahasraiś ca tīrtha-koṭy-avagāhanaiḥ |**

**yat phalaṁ prāpyate vatsa dvādaśī-vāsare kṛte ||164||**

dvādaśī-vāsare kṛte sati yat phalaṁ prāpyate, aśvamedhādibhis tan na prāpyate ||164||

**pūjām āpnoti sarvatra na rogebhyo bhayaṁ bhavet |**

**nopasarga-bhayaṁ tasya duṣṭa-jīva-samudbhavam ||165||**

**na dāho na klamo nārtiḥ smaraṇaṁ sarvadā hareḥ |**

**santater na viyogaś ca dvādaśī-kāriṇāṁ hareḥ ||166||**

**kathā-rucir bhaven nityaṁ na bhayaṁ vidyate kvacit |**

**raṇe rāja-kule caiva sarvatra vijayī bhavet ||167||**

**dharmopari matir nityaṁ kṛṣṇe bhaktiḥ sunirmalā |**

**pātakair naiva lipyeta dvādaśī-bhaktito narāḥ ||168||**

upasargā ariṣṭāni | tebhyo bhayam | sarvadā hareḥ smaraṇaṁ bhavati | hareḥ kathāyāṁ rucir ity anvayaḥ | bhaktiḥ śravaṇādi-rūpā prema-lakṣaṇā vā | evaṁ dvādaśī-bhaktitaḥ dvādaśyāḥ sevayā | yad vā, dvādaśyāṁ prīti-mātreṇāpi pātakaiḥ kathañcit kriyamāṇair api na lipyate ||165-168||

**itthaṁ guhyaṁ samākhyātaṁ dṛṣṭvā śāstra-samuccayam |**

**sarva-dharmān parityajya kalau kāryaṁ harer dinam ||169||**

**na bhaven mānasī pīḍā rogāś cātyanta-duḥkhadāḥ |**

**māhātmyaṁ paṭhataḥ puṁso dvādaśī-sambhavaṁ kalau ||170||**

**na tat puṇyaṁ kurukṣetre prayāge ca satāṁ kalau |**

**māhātmyaṁ paṭhatāṁ puṁsāṁ yat phalaṁ dvādaśībhavam ||171||**

astu tāvad dvādaśī-vratādi-niṣpādanaṁ, tan-māhātmya-paṭhanād api sarva-duḥkha-śāntiḥ parama-puṇya-prāptiś cety āha—na bhaved iti dvābhyām |

bhaviṣye –

**ekādaśī mahā-puṇyā sarva-pāpa-vināśinī |**

**bhaktes tu dīpanī viṣṇoḥ paramārtha-gati-pradā |**

**yām upoṣya naro bhaktyā na saṁsāre bhaviṣyati |172||**

**ekādaśyāṁ nirāhāro yo bhuṅkte dvādaśī-dine |**

**na sa durgatim āpnoti narakāṇi na paśyati ||173||**

**kṛtvā pāpa-sahasrāṇi ekādaśyām upoṣitaḥ |**

**dvādaśyām arcayed viṣṇuṁ na sa durgatim āpnuyāt ||174||**

**eṣā tithiḥ parā puṇyā viṣṇor īśasya tuṣṭidā |**

**tasyām eva jagannātho amūrto mūrtimān sthitaḥ |**

**tena sā sarva-pāpa-ghnī sarva-duḥkha-vināśinī ||175||**

amūrtaḥ avyaktaḥ | mūrtimān sthitaḥ vyakto’bhūt ||175||

**yā sā viṣṇumayī śaktir anantā vyāpya yā sthitā |**

**sā tena tithi-rūpeṇa draṣṭavyaikādaśī satī ||176||**

sanat-kumāra-prokte—

**kṛtvā pāpa-sahasrāṇi brahma-hatyā-śatāni vai |**

**ekām ekādaśīṁ bhaktyā samupoṣya śucir bhavet ||177||**

**ekādaśī-vratād anyad yad vrataṁ kriyate naraiḥ |**

**tat phalaṁ tad vijānīyād duḥkhodbhūtam ivāṅkuram ||178||**

tasya anya-vratasya phalaṁ tata ekādaśī-vratam eva viśeṣeṇa jānīyāt | katham iva ? duḥkhena anya-vrata-prayāsenodbhūtam aṅkuraṁ puṇya-bījodbhedam iva jānīyāt | yad vā, tasya phalaṁ tad vijānīyāt kim ity apekṣāyām āha—duḥkhasyodbhūtam aṅkuram iva | ekādaśī-vrata-tyāgenānya-vrata-karaṇād duḥkham evopārjitam ity arthaḥ ||177-178||

	saura-dharme—

**ekataś cāgni-hotrādi dvadaśīm ekataḥ prabhuḥ |**

**tulayātaulayat tatra dvādaśī ca viśiṣyate ||179||**

	devī-rahasya-skanda-purāṇayoḥ—

**pāpaṁ pañca-vidhaṁ proktaṁ pātakaṁ cātipātakam |**

**upapātaka-saṁjñaṁ ca mahā-pātakam eva ca ||180||**

**prakīrṇakaṁ ca tat sarvam ekādaśyām upoṣaṇāt |**

**vilayaṁ yāti toyasthaṁ yathā caivām abhājanam ||181||**

pātakaṁ pātitya-kārakam | atipātakaṁ snuṣā-gamanādi | upapātakaṁ go-vadhādi | mahā-pātakaṁ brahma-hatyādi | prakīrṇakaṁ bahu-vidha-kṣudra-pāpaṁ vā ||1801-181||

_	_devī-rahasye—

**gāyatrīha yathā sarva-pāpa-pañjara-bhedinī |**

**ekādaśī tathā sarva-pāpa-pañjara-bhedinī ||182||**

	vāyavye skānde ca—

**abhojya-bhojanāj jātam agamyā-gamanāc ca yat |**

**ayājya-yājanād yac ca abhakṣyāṇāṁ ca bhakṣaṇam ||183||**

**aspṛśya-sparśanād yac ca pareṣāṁ nindayā ca yat |**

**ātma-sambhāvanād yac ca pāradārya-kṛtaṁ ca yat ||184||**

**vihitākaraṇād yac ca para-vittāpahārataḥ |**

**kāmāndhena kṛtaṁ yac ca pātakaṁ copapātakam |**

**tat sarvaṁ vilayaṁ yāti ekādaśyām upoṣaṇāt ||185||**

	viṣṇu-rahasye śrī-brahmoktau—

**manasāpi cikīrṣanti dvadaśīṁ ye narottamāḥ |**

**te’pi ghoraṁ na paśyanti saṁsāra-duḥkha-sāgaram ||186||**

	viṣṇu-purāṇe—

**oṁkāraḥ sarva-devānāṁ yathā cādyaḥ prapūjitaḥ |**

**tathā sarva-vratānāṁ ca dvādaśī-vratam uttamam ||187||**

	dvārakā-māhātmye śrī-kṛṣṇaṁ prati śrī-candraśarmaṇoktau—

**tvat-pādāmbuja-bhaktānāṁ na duḥkhaṁ pāpinām api |**

**kiṁ punaḥ pāpa-hīnānāṁ dvādaśī-sevināṁ nṛṇām ||188||**

	tatraiva śrī-baliṁ prati prahlādoktau—

**noṣṇatvaṁ dvija-rāje hi śītatvaṁ na hutāśane |**

**vaiṣṇavānām apāpatvam ekādaśy-upavāsinām ||189||**

	vaiṣṇava-tantre—

**ekādaśī mahā-puṇyā viṣṇor īśasya vallabhā |**

**tasām upoṣito yas tu dvādaśyāṁ pūjayed dharim |**

**tasya pāpāni naśyanti viṣṇau bhaktiś ca jāyate ||190||**

adhunā viśeṣato bhagavad-vallabhatvena bhagavad-bhakti-tal-lokādi-prāpti-mahā-phalaṁ vaiṣṇava-tantrādi-vacanair ante darśayati—ekādaśīty ādinā svarūpatām ity antena ||190||

	bṛhan-nāradīye, ekādaśī-māhātmyārambhe (1.23.10)—

**mahā-pātaka-yukto vā yukto vā sarva-pātakaiḥ |**

**ekādaśyāṁ nirāhāraḥ sthitvā yāti parāṁ gatim ||191||**

	vāyu-purāṇe—

**ekādaśī-vrataṁ yas tu bhaktimān kurute naraḥ |**

**sarva-pāpa-vinirmuktaḥ sa viṣṇor yāti mandiram ||192||**

	viṣṇu-dharmottare—

**ekādaśy-upavāsaṁ yaḥ śraddhayā kurute naraḥ |**

**sa sarva-pātakaiḥ sadyas tvacevāhir vimucyate ||193||**

**na paśyaty āmayaṁ nāpi narakāntara-yātanām |**

**sa namasyaḥ prapūjyaś ca vāsudeva-priyo hi saḥ ||194||**

	gāruḍe—

**ekādaśī-vrataṁ bhaktyā yaḥ karoti naraḥ sadā |**

**sa viṣṇu-lokaṁ vrajati yāti viṣṇoḥ svarūpatām ||195||**

	āgneye—

**ekādaśy-upavāsaṁ yaḥ sadā tu kurute naraḥ |**

**sa yāti paramaṁ sthānaṁ yatra devo hariḥ sthitaḥ ||196||**

	śiva-purāṇe—

**yaḥ karoti naro bhaktyā ekādaśyām upoṣaṇam |**

**sa yāti viṣṇu-sālokyaṁ prāpya viṣṇoḥ svarūpatām ||197||**

**īdṛṅ-māhātmya-ratnāni śāstrāmbhodhau sphuranty api |**

**kaḥ saṅgrahītuṁ śaktaḥ syād atra kṛṣṇa-kṛpāṁ vinā ||198||**

idānīṁ māhātmya-likhanam upasaṁharan paramopādeyānām api tan-māhātmya-vacanānāṁ sarveṣāṁ likhanāsambhavaṁ vyañjayati—īdṛg iti | sphuranti prasiddhatayā prakāśamānāny api, ato nijāyogyatvena tad-ānantyena ca tāni sarvāṇy atra saṅgṛhya likhituṁ na śakyanta ity arthaḥ ||198||


### athopavāsa-dina-nirṇayaḥ

**ekādaśī ca sampūrṇā viddheti dvividhā smṛtā |**

**viddhā ca dvividhā tatra tyājyā biddhā tu pūrvajā ||199||**

viddhaikādaśī ca agre lekhyena vedhātivedha-mahā-vedhayogā iti bheda-catuṣṭayena sandigdhatā | saṁyuktādi-bheda-trayeṇa ca | kiṁ vā, svataḥ sāmya-nyūnatādhikyair nava-bhedato nānā-vidhā bhavati | tatra pūrva-viddottara-viddhayor madhye pūrvayā daśamyā viddhā tyājyā nopaṣyety arthaḥ | atra ca tyājyeti sāmānya-nirdeśena sarvair eva parityājyeti boddhavyam | tataś ca—


    śuddhaiva dvādaśī rājann upoṣyā mokṣa-kāṅkṣibhiḥ | 


    sakāmair gṛhibhiḥ pūrvābiddhāpīti niścayaḥ ||

iti purāṇa-samuccayādi-vacanārtho nirastaḥ | tad yuktiś cāgre darśayitavyeti dik ||199||

	tathā ca paiṭhīnasiḥ—

**nāga-viddhā tu yā ṣaṣṭhī śiva-viddhā ca saptamī |**

**daśamyaikādaśī viddhā tatra nopavased budhaḥ ||200||**

nāgaḥ pañcamī | tena viddhā | śivaḥ ṣaṣṭhī tena viddhā ||200||

	sāradā-purāṇe—

**ekādaśī tathā ṣaṣṭhī paurṇamāsī caturdaśī |**

**tṛtīyā ca caturthī ca amāvasyāṣṭamī tathā |**

**upoṣyāḥ para-saṁyuktā nopoṣyāḥ pūrva-saṁyutāḥ ||201||**

	saura-dharmottare ca—

**ekādaśīm upavased dvādaśīm athavā punaḥ |**

**vimiśrāṁ vāpi kurvīta na daśamyā yutāṁ kvacit ||202||**

vimiśrām ekādaśīṁ dvādaśīṁ cānyonya-militām, ekādaśī-yuktāṁ dvādaśīm ity arthaḥ ||202||


### atha sāmānyato viddhopavāsa-doṣaḥ

	atra vārṣāyaṇiḥ—

**bhūta-biddhā tv amāvasyā daśamyaikādaśī-yutā |**

**diśā biddhā tu sā svargaṁ hanti puṇyaṁ purā kṛtam ||203||**

bhūtena caturdaśyā biddhā | ekādaśyā yutā daśamī ca bhavet | sā daśamī tu diśayā ekādaśyā biddhā svargaṁ puṇyaṁ ca hanti ||203||

	nāradaḥ—

**daśamy-anugatā yatra tithir ekādaśī bhavet |**

**tatrāpatya-vināśaṁ ca paretya narakaṁ vrajet ||204||**

apatyānāṁ vināśaṁ vrajet prāpnoti | vināca iti vā pāṭhaḥ ||204||

**nopoṣyā daśami-biddhā sadaivaikādaśī tithiḥ |**

**samupoṣya naro jahyāt puṇyaṁ varṣa-cātodbhavam ||205||**

	kiṁ ca—

**daśamyā caiva biddhāyām ekādaśyām upoṣitaḥ |**

**tasyāyuḥ kṣīyate nityaṁ nārado’haṁ bravīmi vaḥ |**

**satyaṁ satyaṁ vinaśyeta santatis tu na cānyathā ||206||**

kiṁ ca—

**muhūrtenāpi saṁyuktā daśamyaikādaśī tu yā |**

**tām upoṣya naro mohāt sukhād dharmāc ca hīyate ||207||**

	vāśiṣṭhaś ca—

**daśamyaikādaśī yatra tatra nopavased budhaḥ |**

**apatyāni vinaśyanti svarga-lokaṁ na gacchati ||208||**

	brāhme vrata-khaṇḍe—

**upoṣyaikādaśīṁ mohād daśamī-śeṣa-saṁyutām |**

**na naraḥ sukham ādhatte iha-loke paratra ca ||209||**

**dhṛtarāṣṭreṇa maitreyaḥ pṛṣṭaḥ prāha narādhipam |**

**yad-arthaṁ te viyogo’bhūt putrāṇāṁ bhāryayā saha ||210||**

**pūrvaṁ tvayā sabhāryeṇa daśamī-śeṣa-saṁyutā |**

**kṛtā caikādaśī rājan tasyedaṁ kāraṇaṁ matam ||211||**

bhāryayā saha gāndhārī-sahitasya tava | tasyās tava ca yad-arthaṁ putra-viyogo’bhūt | tasyedaṁ kāraṇam ity anvayaḥ | tad evāha—pūrvam iti ||211||

kiṁ ca tatraiva—

**na cāhaṁ svairiṇī bhāryā na cāham apativratā |**

**na ceha kaluṣaṁ yena kiṁ pāpaṁ tv anya-janmani ||212||**

**rāma-patnyā vacaḥ śrutvā vālmīkir muni-puṅgavaḥ |**

**ciraṁ dhyātvā mahārāja tām uvācedṛśaṁ vacaḥ ||213||**

na cāham ityādi vacaḥ ||213||

**daśamyaikādaśīṁ pūrvaṁ samupoṣya janārdanaḥ |**

**abhyarcitas tvayā devi tasyedaṁ karmaṇaḥ phalam ||214||**

daśamī-yuktām ekādaśīṁ, devi he śrīmati ||214||

kiṁ ca—

**vaśiṣṭhaḥ samuvācedaṁ pṛṣṭo māndhātṛ-bhāryayā |**

**daśamyaikādaśī devi purā copoṣitā tvayā ||215||**

tām iti pāṭhe māndhātṛ-bhāryā pratyuvāca | devi, he rājñi māndhātṛ-bhārye ||215||

**tena te karmaṇā ceha sva-bhartṛ-suta-bāndhavaiḥ |**

**viyogaḥ samanuprāptaḥ satyaṁ viddhi pativrate ||216||**

**yāni yānīha pāpāni trailokye sambhavanti vai |**

**teṣāṁ sthānaṁ daśamyā vai sahitaikādaśī matā |**

**sapta-janma-kṛtaṁ puṇyaṁ naśyeta nātra saṁśayaḥ ||217||**

kaurma-nāradīya-viṣṇu-rahasyeṣu—

**daśamī-śeṣa-saṁyuktāṁ yaḥ karoti vimūḍha-dhīḥ |**

**ekādaśī-phalaṁ tasya na syād dvādaśa-vārṣikam ||218||**

**yaiḥ kṛtā daśamī-biddhāvidyā-mohena mānavaiḥ |**

**te gatā narakaṁ ghoraṁ yugānām eka-saptatim ||219||**

kiṁ ca—

**daśamī-bedha-saṁyuktām upoṣyaikādaśīṁ kila |**

**saṁvatsara-kṛteneha naro dharmeṇa mucyate ||220||**

mucyate parityajyate ||220||

bhaviṣye—

**pūrṇā-biddhāṁ palārdhena nandāṁ pūrṇām api tyajet |**

**yadīcched ātma-santānaṁ caturṣu niyameṣv api ||221||**

palārdhenāpi pūrṇayā daśamyā biddhāṁ nandām ekādaśīṁ supūrṇām api caturṣu niyameṣu vakṣyamāṇopoṣitādiṣu tyajet ||221||

**nopoṣitaṁ ca naktaṁ ca naika-bhaktam ayācitam |**

**nandāyāṁ pūrva-biddhāyāṁ kuryād aiśvarya-mohitaḥ ||222||**

eka-bhaktena naktenety ādinā  kadācid aśaktādīnām ekādaśī-vrata-pālanārtham eka-bhaktādikaṁ vihitam asti, tad api biddhāyāṁ varjanīyam ity āha—nopoṣitam iti | upavāsaṁ yathā tathety arthaḥ ||222||

brahma-vaivarte—

**gaṅgodakasya sampūrṇaṁ yathā tyājyaṁ ghaṭaṁ bhavet |**

**surā-bindu-samāyuktaṁ tat sarvaṁ madyatāṁ vrajet ||223||**

tyājyatve hetuḥ—surutyādiḥ ||223||

**hālāhalaṁ viṣaṁ raudraṁ kaḥ piben mūḍha-dhīr naraḥ |**

**daśamī-śeṣa-saṁyuktāṁ ka upoṣati sad-vratī ||224||**

evaṁ para-loke duḥkha-hetutvam uktam | iha-loke’py āha—hāleti | daśamyāḥ śeṣeṇa saṁyuktām ekādaśīm iti śeṣaḥ ||224||

**evaṁ jñātvā muniśreṣṭha daśamī-śeṣa-saṁyutā |**

**varjitā munibhiḥ sarvair vāsudevam abhīpsubhiḥ ||225||**

gāruḍe—

**biddhām ekādaśīṁ viprās tajyanty eāṁ manīṣiṇaḥ |**

**tasyām upoṣito yāti dāridryaṁ duḥkham eva ca ||226||**

nāradīye—

**lava-bedhe’pi viprendra daśamyaikādaśīṁ tyajet |**

**surāyā bindunā spṛṣṭaṁ gaṅgāmbhaḥ-kalasaṁ yathā |**

**śvadṛtau pañca-gavyaṁ ca daśamyā dūṣitaṁ tyajet ||227||**

śunaḥ dṛṭau carmaṇi pañca-gavyam iva ||227||

skānde—

**dvāparānte tu gāndhārī kuru-vaṁśa-vivardhinī |**

**kariṣyati ca senāni mūḍha-bhāvāc chikhi-dhvaja |**

**tena putra-śataṁ tasyā nāśam eṣyaty asaṁśayam ||228||**

**kalā kāṣṭhāpi yā caiva dṛśyate daśamī vibho |**

**ekādaśyāṁ tu senāni kartavyā na kathañcana ||229||**

kiṁ ca—

**daśayaikādaśī yatra tatra sannihito’suraḥ |**

**dvādaśyaikādaśī yatra tatra sannihito hariḥ ||230||**

atrāsuraḥ sannihita iti daityānāṁ tad-upavāsa-phala-prāpteḥ ||230||

kiṁ ca, tatraivomā-maheśvara-saṁvāde—

**svargāpekṣā mahā-devi tena tyaktā na saṁśayaḥ |**

**vāñchitaṁ nārakaṁ saukhyaṁ viddhaṁ kṛtvā harer dinam ||231||**

**nihatāḥ pitaras tena devatānāṁ vadhaḥ kṛtaḥ |**

**dattaṁ rājyaṁ tu daityānāṁ kṛtvā biddhaṁ harer dinam ||232||**

**pitṛbhiḥ sahitaṁ vairaṁ tais tu suraiḥ saha |**

**kārāpayanti biddhaṁ ye kurvanti hari-vāsaram ||233||**

kārayantīti vaktavye kārāpayantīty ārṣam ||233||

kiṁ ca tatraiva—

**ye śaṁsanti dinaṁ viṣṇor daśamī-vedha-dūṣitam |**

**jñeyās te pāpa-puruṣāḥ śukra-māyā-vimohitāḥ ||234||**

śaṁsanti kartum upadiśanti | nanu kathaṁ te pāpa-puruṣāḥ ? biddhāpy abiddhā vijñeyety ādi śāstra-vidhānāt ? tatrāha—śukreti | tad-agre vyaktaṁ bhāvi ||234||

**upoṣaṇa-dine viddhe jāgaraḥ pūjanaṁ hareḥ | **

**vṛthā dānādikaṁ sarvaṁ kṛtaghneṣu kṛtaṁ yathā ||235||**

**upoṣaṇa-dine viddhe prārabdhe jāgare sati |**

**vihāya sthānaṁ tad viṣṇuḥ śāpaṁ dattvāpagacchati ||236||**

	kiṁ ca—

**ekādaśīṁ yadā viddhāṁ kurute cāru-locane |**

**daśamī-vedhajaṁ pāpaṁ naśyate kṛṣṇa-darśanāt ||237||**

**na cāsti saṁśayaṁ kaścit punar na kurute yadi |**

**kārāpayanti ye tv ajñāḥ kūṭa-yuktās tu haitukāḥ ||238||**

kṛṣṇa-darśanān naśyatīti pāpasya mahat tathā prāyaścittam api durghaṭaṁ mahad uktam | punar na kurute yadi ity anena punar yadi viddhāṁ kurute, tadā punaḥ pāpotpatter niṣṭam eveti viddhākaraṇa-pāpasya mahā-bhayānakatvam uktam | kūṭaṁ śāṭhyaṁ, tad-yuktāḥ haitukāḥ śuṣka-tarka-parāḥ ||237-238||

**preta-yoniṁ prapaśyanti pitṛbhiḥ sahitā narāḥ |**

**dvādaśīṁ daśamī-viddhā dhana-santāna-nāśinī |**

**dhvaṁsinī sarva-puṇyānāṁ kṛṣṇa-bhakti-praṇāśinī ||239||**

	tatraiva śrī-mārkaṇḍeya-bhagīratha-saṁvāde—

**na sa bhāgavato jñeyo yaḥ karoti harer dinam |**

**ekādaśī-bedha-saṁyuktaṁ pāpa-mñlaṁ sadaiva hi ||240||**

**purāṇam anyathā kṛtvā karoty ekādaśī-dinam |**

**daśamī-śeṣa-saṁyuktaṁ sa naraḥ paśu-santatiḥ ||241||**

**brahmaghnasya ca yat pāpaṁ strī-bāla-guru-ghātinaḥ |**

**daśamī-śeṣa-saṁyuktāṁ yaḥ karoti tad āpnuyāt ||242||**

**vṛṣalī-sevanāt pāpaṁ svapacī-gamane ca yat |**

**tat pāpaṁ jāyate biddhaṁ yaḥ karoti harer dinam ||243||**

**daśamī-śeṣa-saṁyuktaṁ niṣiddhaṁ viṣṇunā purā |**

**tasmād bhāgavatair bhūpa śodhayitvā harer dinam |**

**upoṣitavyaṁ yatnena pūrva-saṅgati-varjitam ||244||**

**pṛthivyāṁ yāni pāpāni sthūla-sūkṣmāṇi bhūpate |**

**teṣāṁ phalam avāpnoti sa-śalyaikādaśī-vrate ||245||**

**kurute vaiṣṇavo bhūtvā sa-śalyaikādaśī-vratam |**

**jñānato’jñānato vāpi na sa viṣṇu-priyo bhavet ||246||**

kiṁ ca, tatraivānyatra—

**viddhām ekādaśīṁ mohād daśamī-śeṣa-saṁyutām |**

**kurvan na sukham ādhatte iha-loke paratra ca ||247||**

**tasmād ekādaśī yuktā daśamyā nara-sattama |**

**na kartavyā prayatnena niṣkalā dvādaśī matā ||248||**

niṣkalā śuddhā dvādaśy eva matā munibhir upavāsārtham anujñātety arthaḥ ||248||

**yathā caikādaśī rājan dvādaśī ca tathā nṛṇām |**

**samānā tat-phalā proktā vrate’smin cakra-pāṇinaḥ ||249||**

samānā viṣṇu-daivatena, tatas tat-tat-phalāḥ, tatra hetuḥ—vrata iti | cakrapāṇer eva vrata-dvayam etat | atas tatra sāmyaṁ yuktam evety arthaḥ ||249||

dvārakā-māhātmye candraśarmāṇaṁ prati tat-pitṝṇām uktau—

**varjanīyaḥ prayatnena bedho daśami-sambhavaḥ |**

**no cet putra na sandehaḥ preta-yonim avāpsyati ||250||**

daśamīti hrasatvam ārṣam ||250||

**hatyā gacchanti kāśyāṁ tu gayāyāṁ paitṛkaṁ ṛṇam |**

**daśamī-bedhajaṁ pāpaṁ na kāśyāṁ na gayāśire ||251||**

**trailokya-sambhavaṁ pāpaṁ teṣāṁ bhavati bhūtale |**

**saśalyaṁ ye kurvanti vāsaraṁ kṛṣṇa-saṁjñakam |**

**pretatvaṁ duḥsahaṁ putra duḥsahā yama-yātanā ||252||**

	tatraiva taṁ prati śrī-bhagavad-uktau—

**puṇyaṁ susañcitaṁ yāti kalpa-koṭi-śatārjitam |**

**saśalyaṁ ye prakurvanti muktidaṁ mama vāsaram ||253||**

	ata eva tatraiva bhagavantaṁ prati tat-prārthane—

**daśamī-bedhajaṁ pāpaṁ tvad-dine mama pūrvajaiḥ |**

**yat kṛtaṁ nāśam āyātu tvat-prasādāj janārdanaḥ ||254||**

**sa-biddhaṁ tvad-dine kṛṣṇa yat kṛtaṁ jāgaraṁ vibho |**

**tat pāpaṁ vilayaṁ yātu lavaṇaṁ tu yathāmbhasi ||255||**

jāgaram iti napuṁsakatvam ārṣam ||255||

**sa-biddhaṁ vāsaraṁ yasmāt kṛtaṁ mama pitāmahaiḥ |**

**pretatvaṁ tena samprāptaṁ mahā-duḥkha-pradāyakam ||256||**

biddhaṁ bedhaḥ | tena saha vartamānam | sā cākhyāyikā tatraiva—candraśarmā vipraḥ śrī-rudraika-bhaktaḥ śrī-bhagavad-vimukhaḥ kadācit svapne dṛṣṭa-biddha-vratena pretatvaṁ gatais tat-pitṛ-gaṇaiḥ śrī-bhagavad-bhakty-artham upadiṣṭo dvārakāṁ gatvā bhagavantam ārādhya samprārthya sapitṛko vimuktiṁ prāpa iti ||256||

	pādme śrī-bhagavad-brahma-saṁvāde—

**śukreṇa mohitā viprā daityānāṁ kāraṇena tu |**

**puṣṭy-arthaṁ daśamī-viddhaṁ kurvanti mama vāsaram ||257||**

hiraṇyākṣa-vadha-prasaṅge daityānāṁ vadhaṁ duṣkaraṁ dṛṣṭvā brahmaṇā tat-kāraṇaṁ pṛṣṭaḥ śrī-bhagavān āha—śukreṇety ādi | kāraṇam evāha—puṣṭy-artham iti | madīyaṁ vāsaram ekādaśī-dinam ||257||

**vāsaraṁ daśamī-viddhaṁ daityānāṁ puṣṭi-vardhanam |**

**madīyaṁ nāsti sandehaḥ satyaṁ satyaṁ pitāmaha ||258||**

**yāvad daśamyā saṁyuktaṁ kariṣyanti dinaṁ mama |**

**tat puṇyaṁ daitya-jātīnāṁ surair dattaṁ pitāmaha ||259||**

**tena puṇyena sampuṣṭo hiraṇyākṣaḥ pitāmaha |**

**nirjitya vāsavaṁ saṅkhye hṛtaṁ rājyaṁ divaukasām ||260||**

ata eva tena rājyādi hṛtam ||260||

**śukreṇa mohitāḥ sarve daityānāṁ vijayāya vai |**

**ato viddhaṁ prakurvanti vāsaraṁ mama mānuṣāḥ ||261||**

**mārkaṇḍa gaccha bhadraṁ te bhūrlokaṁ tu mamājñayā |**

**daśamī-vedha-viṣaye māyāṁ śukrasya nāśaya ||262||**

tatrādhunopāyaḥ kaḥ ? tatrāha—mārkaṇḍeti | māyāṁ śukrasya nāśayeti | viddhipavāsa-vacanāni śukra-māyā-kṛtāny evety upadiśya tatropavāsaṁ niṣedhayatīty arthaḥ ||262||

**śrī-viṣṇor vacanaṁ śrutvā mārkaṇḍo muni-sattamaḥ |**

**samprāpto’nikmiṣāraṇyaṁ yatra yajña-pumān hariḥ ||263||**

**mārkaṇḍa-vacanaṁ śrutvā ṛṣāyo naimiṣālayāḥ |**

**śukra-māyā-vinirmuktā vismayaṁ paramaṁ gatāḥ ||264||**

paramaṁ vismayaṁ gatā iti śāstreṣv api tādṛśa-māyā-sambhavāt ||264||

**indradyumnāya kathitaṁ mahābhāgavatāya vai |**

**gatvāśrameṣu sarveṣu kathitaṁ vana-vāsinām ||265||**

vana-vāsināṁ vana-vāsinaḥ prati kathitaṁ mārkaṇḍeyena ||265||

**hitvā śukrasya vākyāni mārkaṇvacanāj janaiḥ |**

**tyaktā daśami-saṁyuktā viprādyaiḥ puṇya-kāṅkṣibhiḥ ||266||**

**pūrṇābedha-kuṭhāreṇa narā dvādaśī-pādapam |**

**chedayanti ca ye pāpāḥ kalpāntaṁ nārakā hi te ||267||**

pūrṇayā daśamyā bedha eva kuṭhāras tena chedayanti, tatra vrata-dvārā ||267||

	bhaviṣye, mārkaṇḍeya-purāṇe ca—

**pūrṇābiddhām upāste ko nandāṁ veda-balād api |**

**ko veda vacanāt tāta gosave gāṁ nihanti vai ||268||**

veda-balād apīti | vedeṣu tādṛśāni vacanāni na santy eva, satsv api tad-balāt ka upāste ? api tu na ko’pi | kathañcit pūrva-vṛttānām api vacanānāṁ para-vacanair bādhitatvāt | tatra dṛṣṭāntaḥ—go-medhe pūrva-vṛttam api go-vadhaṁ kaḥ kuryāt ? adhunā kali-kāle tan-niṣedhāt | evaṁ śukra-māyādinā kathañcit pūrvaṁ vṛttānām ai biddhopavāsa-vacanānām adhunā śrī-bhagavad-ājñayā mārkaṇḍeya-vacanena niṣiddhatvāt punar biddhopavāsaṁ kaḥ kuryād ity arthaḥ ||268||

**daśamī-śeṣa-saṁyuktam āśrayet ko vrataṁ vratī |**

**tasmād ekādaśī tyājyā daśamī-pala-miśritā |**

**upoṣyā dvādaśī śuddhā trayodaśyāṁ tu pāraṇam ||269||**

	kaurme brahma-vaivarte ca śrī-vyāsa-sūta-saṁvāde—

**supuṇyaikādaśī sūta yadi śalya-vivarjitā |**

**kartur niraya-pātāya saśalyā samupoṣitā |**

**śalyaṁ bedha iti proktaṁ purāṇārtha-vicakṣaṇaiḥ ||270||**

yadi śalya-vivarjitaikādaśī samupoṣitā, tadā supuṇyā parama-maṅgala-kāriṇīty arthaḥ | sā cet saśalyā samupoṣitā | tadā kartus tad-vrata-kartur niraye patanāya bhavati saiva ||270||

	kiṁ ca, tatraiva śrī-sūta-śaunaka-saṁvāde—

**ye tu mithyābhidhānena mohayanti narā bhuvi |**

**vimūḍhāḥ pāpinas teṣāṁ rauravaṁ śaraṇaṁ ciram ||271||**

**adhyāpayanty avijñeyaṁ paṇḍitaṁ-manya-buddhayaḥ |**

**kārayanty abudhā loke dvādaśīṁ daśamī-yutām ||272||**

adhunā biddhopavāsopadeśakān nindati—ye tv iti sārdhaś caturbhiḥ | avijñeyaṁ svayaṁ jñātum aśakyam apy anyān adhyāpayantīti ||271-272||

**ye kārayanti kurvanti dvādaśīṁ daśamī-yutām |**

**śuddhaye tan-mukhaṁ vīkṣya sūrya-darśanam ācaret ||273||**

**namo nārāyaṇāyeti jeped vā dvādaśākṣaram |**

**varākāḥ kim u jānanti prāṇinaḥ kārya-niścayam |**

**dhig dhiṅ mūḍha-dhiyaḥ pāpān dharma-viplava-kāriṇaḥ ||274||**

**hiṁsito bhagavāṁs tena dvādaśī daśamī-yutā |**

**kṛtā yena dvija-śreṣṭha samyag uktaṁ mayā tava ||275||**

**saṁsthito bhagavān kṛṣṇo dvādaśī-rūpa-dhṛg yataḥ |**

**tasmād asaṁśayaṁ tyājyā dvādaśī daśamī-yutā ||276||**

biddhā-karaṇe ca mahā-doṣa-viśeṣaṁ punar āha—hiṁsita iti dvābhyām ||275||

	kiṁ ca—

**dvayor vivadatoḥ śrutvā dvādaśīṁ samupoṣayet |**

**pāraṇaṁ tu trayodaśyām eṣa śāstra-vinirṇayaḥ ||277||**

kutarka-balato vivādenāniścaye’pi jāte biddhāṁ parityajya śuddhā dvādaśy evopoṣyeti saniścayam āha—dvayor iti ||277-278||

**dvādaśī daśamī-yuktā yataḥ śāstre pratiṣṭhitā |**

**na tat śāstram ahaṁ manye yadi brahmā svayaṁ vadet ||278||**

nanu śāstra-dṛṣṭer avivādaḥ | tatrāha—dvādaśīti | ahaṁ vedavyāsaḥ ||278||

	ata eva nāradīye—

**bahu-vākya-virodhena sandeho jāyate yadā |**

**upoṣyā dvādaśī tatra trayodaśyāṁ tu pāraṇam ||279||**

	śrī-mārkaṇḍeyena cendradyumnaṁ prati śrī-bhagavad-ājñāyāḥ pratipālane—

**vivādeṣu ca sarveṣu dvādaśyāṁ samupoṣaṇam |**

**pāraṇaṁ hi trayodaśyām ājñeyaṁ māmakī mune |**

**hetuvādo na kartavyo hetunā patate naraḥ ||280||**

	ata eva pitāmahaḥ—

**ekādaśī-dina-kṣaye upavāsaṁ karoti yaḥ |**

**tasya putrā vinaśyanti maghāyāṁ piṇḍato yathā ||281||**

biddhā-varjanam eva tithi-kṣaya-dinopavāsa-doṣa-darśanādinā sādhayati—ekādaśīty ādinā | ekādaśī-dinasya kṣayo daśamyāḥ śeṣānuvṛttāv eva syāt | atas tad-dinaṁ biddham eva | tasmin ya upavāsaṁ karoti ||281||

**dina-kṣaye tu samprāpte nopoṣyā daśamī-yutā |**

**yadīcchet putra-pautrāṇāṁ vṛddhiṁ sampadam ātmanaḥ ||282||**

daśamī-yuteti dvādaśī-kṣaya-vyāvṛtty-artham ||282||

	vyāsaḥ—

**ekādaśī-dine kṣīṇe upavāsī bhaved gṛhī |**

**annābhāve niruddho vā saṅkalpād vā viśeṣataḥ ||283||**

**dharma-hāniś ca bhavati santatir naśyati dhruvam |**

**tasyāyuḥ kṣīyate nityaṁ saṁvatsaram iti śrutiḥ ||284||**

	ata eva gomilaḥ—

**ekādaśyāṁ yadā brahman dina-kṣaya-tithir bhavet |**

**tadā hy ekādaśīṁ tyaktvā dvādaśīṁ samupoṣayet |**

**tatra kratu-śataṁ puṇyaṁ trayadaśyāṁ tu pāraṇam ||285||**

	śrī-nāradīye—

**kṣaye vāpy athavā vṛddhau samprāpte vā dina-traye |**

**upoṣyā dvādaśī śuddhā pūrva-biddhāṁ vivarjayet ||286||**

	kṣaye tithikṣaye dinataye tryahasparśa ityarthaḥ | evaṁ trayodaśīviyogasaṁyogābhyāṁ bhedaḥ ||286|| 

kiṁ ca—

**daśamyaikādaśī biddhā parato dvādaśī na cet |**

**dvādaśī tu tadopoṣyā trayodaśyāṁ tu pāraṇam ||287||**


    kaurme—

**dina-kṣaye tu samprāpte upoṣyā dvādaśī bhavet |**

**daśamī-śeṣa-saṁyuktāṁ na kurvīta kadācana ||288||**


    kiṁ ca—

**tithi-vṛddhau tathā hrāse samprāpte vā dina-kṣaye |**

**sandigdheṣu ca vākyeṣu dvādaśīṁ samupoṣayet ||289||**

brāhme—

**tithi-cchede tu samprāpte dvādaśīṁ samupakramet |**

**pārayed vai trayodaśyāṁ yadīcchec chreya ātmanaḥ ||290||**

tithicchede tithikṣaye ||290||

**jape home tathā dāne brāhmaṇānāṁ ca tarpaṇe |**

**pāraṇe cāpi rājendra praśastā ca trayodaśī ||291||**

yac coktaṁ viṣṇu-rahasyādau—

	pāraṇaṁ tu na kartavyam upoṣyaikādaśīm iha |

trayodaśyāṁ narair nityaṁ dharma-vṛddhim abhīpsubhiḥ || ity ādi |

tatrāha—japa iti | evaṁ trayodaśī-pāraṇa-niṣedha-vacanāni trayodaśyāṁ dvādaśī-sad-bhāve dvādaśy-atikrameṇa trayodaśyāṁ pāraṇa-viṣayāṇi jñātavyāni | etac cāgre vivṛtaṁ bhāvi ||291||

skānde ca—

**ekādaśyāṁ tu biddhāyāṁ nopavāsārcanādikam |**

**dvādaśyām eva tat kuryāt trayodaśyāṁ ca pāraṇam |**

**śata-yajñādikaṁ puṇyaṁ muktir eva mahā-phalam ||292||**

kiṁ ca—

**ūrdhvaṁ hari-dinaṁ na syād dvādaśīṁ grāhayet tataḥ |**

**dvādaśyām upavāso’tra trayodaśyāṁ tu pāraṇam ||293||**

**evaṁ kurvan naro bhaktyā viṣṇu-sāyujyam āpnuyāt |**

**anyathā kurute yas tu sa yāti narakaṁ dhruvam ||294||**

**ekādaśī ṛṣīṇāṁ tu dvādaśī cakrapāṇinaḥ ||295||**

yadyapy ekādaśy api bhagavata eva tithiḥ, tathāpi ṛṣīṇāṁ sambandhenaiva dvādaśī ca sākṣāc cakrapāṇer eveti dvādaśyā māhātmya-viśeṣārtham uktam ||295||

ata eva mārkaṇḍeyendradyumna-saṁvāde—

**ekādaśī ṛṣīṇāṁ tu dvādaśī cakrapāṇinaḥ |**

**tat kathaṁ dvādaśī bhūpa nopoṣyā krayate janaiḥ ||296||**

śrī-mārkaṇḍeyena pūrvam ekādaśy-upavāso dvādaśyāṁ ca pāraṇam ity uktvānantaraṁ ca vedha-saṁśayādau sati dvādaśy-upavāsas trayodaśyāṁ pāraṇam ity uktam | tatra sarvatra suprasiddhaikādaśī-vrata-parityāgena kathañcid doṣaḥ syād ity āśaṅkayā mahārājendra-dyumnena pṛṣṭe sati dvādaśy-upavāsenaiva sarva-doṣa-kṣayo mahā-phalaṁ ceti dvādaśī-māhātmyaṁ śrī-mārkaṇḍeyenoktaṁ likhati—ekādaśīty ādinā pāpa-nāśinīty antena ||296||

**eṣā niḥśreyasī bhūpa phala-bhoga-vivardhanī |**

**mokṣātmikā purā proktā dvādaśī pravarā tithiḥ ||297||**

phalaṁ mokṣādi, bhogaś ca viṣaya-sukhādis tayor vardhanī | pāṭhāntare phalaṁ savargādi-sukhaṁ, tasya bhogena rahitā mokṣatmakatvāt ||297||

**ekādaśī śarīraṁ tu puruṣo dvādaśī smṛtā | **

**dvādaśyām upavāsena siddhā bhūpa sahasraśaḥ ||298||**

**cakravartitvam atulaṁ samprāptā acalāṁ śriyam |**

**caturdaśaite sa jñātā balinaś cakravartinaḥ ||299||**

**viṣṇv-aṁśās te mahāvīrā duṣṭa-daitya-nivarhaṇāḥ |**

**upoṣya dvādaśīṁ śuddhāṁ yāvaj-jīvaṁ vratānvitāḥ ||300||**

**cakravartitvam āpannā bhuktvā bhogān sukhāni vai |**

**kuvalāśvo viśva-gandhir hariścandro nalaḥ pṛthuḥ ||301||**

**maruto bharataś caiva kārtavīryaś ca haihayaḥ |**

**māndhātā sagaro rāmaḥ kakutstho nahuṣas tathā ||302||**

**upoṣya dvādaśīṁ puṇyām aparāṁ ca vivarjya tu |**

**bhuktvā svarga-sukhāny ete cakravartitvam āgatāḥ ||303||**

aparām ekādaśīm ||303||

**janakānāṁ mahīpāla dvādaśyāṁ samupoṣaṇe |**

**saptamyā santatir yuktā saṁsiddhiṁ paramāṁ gatā ||304||**

**puru-kutso mahīpālo dvādaśyāṁ samupoṣaṇe |**

**siddhiṁ gataḥ parityajya karma-bandhaṁ durāsadām ||305||**

durāsadām anyair durlabhāṁ siddhim | pāṭhāntare duṣpariharaṁ karma-bandham ||305||

**māndhātā yauvanāśvaś ca dvādaśyāṁ samupoṣaṇe |**

**saṅgrāme nidhanaṁ prāpya samprāptaḥ paramaṁ padam ||306||**

**śākuntalo mahīpālo dauṣmantir aparājitaḥ |**

**dvādaśyām upavāsena gatas tad vaiṣṇavaṁ padam ||307||**

**vaiṇyaḥ purūravā bhūpa pālayitvā dharātalam |**

**dharaṇī-dharam abhyarcya dvādaśīṣu sadā punaḥ |**

**gatas tad vaiṣṇavaṁ lokaṁ dāha-pralaya-varjitam ||308||**

**ete rājarṣayo bhūpa dvādaśyāṁ samupoṣaṇe |**

**siddhiṁ paramikāṁ prāpta ye dvijās tān śṛṇuṣva me ||309||**

**yāva-krītaś ca vaidarbho māṇḍavyaḥ kauśiko muniḥ |**

**bharadvājas tathā kaṇvaḥ kumbhayonis tathā muniḥ ||310||**

**aṣṭāśīti sahasrāṇi munīnām ūrdhva-retasām |**

**prayānti syandasyāgre timirārer janādhipa ||311||**

**te sarve paramāṁ siddhiṁ dvādaśyāṁ samupoṣaṇe |**

**mayā saha gatā bhūpa kathante saṁśayo bhavet ||312||**

**dvādaśī-vāsaraṁ rājan hari-guhyaṁ prakīrtitam |**

**nirāpabādhaṁ loke’smin śuddhaṁ vaiṣṇava-vallabham ||313||**

niḥśeṣeṇa ā samyak apagatā bādhā yasmin | pāṭhāntare nirgatam ātmāparādhidbhavaṁ phalaṁ yasmāt tat ||313||

**tasmād bhūpa na sandehaḥ kartavyo dvādaśīṁ prati |**

**viśeṣa-phaladā proktā dvādaśī pāpa-nāśinī ||314||**


### atha sampūrṇā-lakṣaṇena biddhā lakṣaṇam

skande--

**pratipat-prabhṛtayaḥ sarvā udayād udayād raveḥ | **

**sampūrṇā iti vikhyātā hari-vāsara-varjitāḥ||315||**

evaṁ sarvathā viddhā parityājyeti niścitam | tatrāpekṣitaṁ viddhā-lakṣaṇaṁ sampūrṇā-lakṣaṇa-bhinnatvena likhati pratipad iti tribhiḥ | raver udayāt ekam udayam ārabhya ā-udayād anyodayāvadhi yadi syus tadā sampūrṇā ity arthaḥ | harivāsara ekādaśī tad-varjitāḥ | sa ca naitādṛśaḥ, kintu udayāt pūrvaṁ muhūrta-dvayaṁ yady asau bhavati, tadaiva sampūrṇaḥ syād ity arthaḥ ||315||

gāruḍe śiva-rahasye ca—

**udayāt prāk yadā vipra muhūrta-dvaya-saṁyutā |**

**sampūrṇaikādaśī nāma tatraivopavased gṛhī||316||**

tad eva śrī-garuḍa-purāṇādi-vacanair darśayati—udayād iti dvābhyām |  gṛhīti viddhāyāṁ kecid upavāsaṁ vyavasthāpayanti, tat-parihārārtham uktam ||316||

bhaviṣye ca—

**ādityodaya-velāyāḥ prāṅ-muhūrta-dvayānvitā |**

**ekādaśī tu sampūrṇā viddhānyā parikīrtitā ||317||**

**ataeva parityājya samaye cāruṇodaye |**

**daśamyaikādaśī viddhā vaiṣṇavena viśeṣataḥ ||318||**

anyā ukta-lakṣaṇa-sampūrṇetarā viddhoktā || ataḥ pūrva-viddhā-tyāgād eva hetoḥ | tatra ca udayāt prāk muhūrta-dvayāntar-daśamī-prāptyā vedha-prasāṅād dhetor eva aruṇasyodayo yasmin tasmin samaye daśamyā viddhaikādaśī parityājyā sarvair eva | tatra ca vaiṣṇavena viśeṣataḥ parityājyeti vaiṣṇavena na kartavyaṁ tad dhi caikādaśī-vratam iti bhaviṣya-purāṇādi-viśeṣokter vaiṣṇavetareṣāṁ śaiva-saurādīnāṁ keṣāṁcit kathaṁcit viddhopavāsa-vyavasthāpanābhiprāyeṇa | tac cāgre vyaktaṁ bhāvi ||317-318||


### atha aruṇodaya-viddhā-parityāgaḥ

atra kaṇvaḥ—

**aruṇodaya-velāyāṁ daśamī-saṁyutā yadi |**

**atropoṣyā dvādaśī syāt trayodaśyāṁ tu pāraṇam ||319||**

skānde—

**aruṇodaya-velāyāṁ daśamī yadi saṅgatā |**

**ruci-cakrārdha-mātrāpi dvādaśīm upavāsayet |**

**tatra kratu-śataṁ puṇyaṁ trayodaśyāṁ tu pāraṇam ||320||**

ravi-cakrārdha-mātrāpīti—sārather aruṇasyodayāt prāg eva ratha-cakrodayaṁ tatrārdha-cakrodaya-mātra-prāptatvena atyalpāpīty arthaḥ | yathoktaṁ bhaviṣye—aruṇodaye tu daśamī gandha-mātraṁ bhaved yadi iti ||320||

ataeva gāruḍe—

**udayāt prāk trighaṭikā-vyāpiny ekādaśī yadā |**

**sandigdhaikādaśī nāma varjayed dharma-kāṅkṣayā ||321||**

**udayāt prāṅ-muhūrtena vyāpiny ekādaśī yadā |**

**saṁyuktaikādaśī nāma varjayed dharma-vṛddhaye ||322||**

trighaṭikety anena daśamyā ghaṭikaikā aruṇodaye praviṣṭeti jñeyam | etac ca saṁjñā-viśeṣārtham uktam | evam agre’pi tāṁ ca dharma-kāṅkṣayā varjayed iti | anyathā dharma-hāniḥ syād ity arthaḥ | evam agre’py ūhyam ||321-322||

**ādityodaya-velāyā ārabhya ṣaṣṭha-nāḍikām |**

**sampūrṇaikādaśī nāma tyājyā dharma-phalepsubhiḥ ||323||**

eṣāṁ sarveṣām ante—

**putra-pautra-samṛddhy-arthaṁ dvādaśyām upavāsayet |**

**tatra kratu-śataṁ puṇyaṁ trayodaśyāṁ tu pāraṇam ||324||**

eṣāṁ gāruḍoktānāṁ tri-ślokānāṁ putrāṇāṁ pautrāṇāṁ ca samṛddhaye | yad vā, putrāś ca pautrāś ca samṛddhayaś ca dhanādi-sampattayas tad-artham ||324||

	kiṁ ca, brahma-vaivarte sūta-śaunaka-saṁvāde—

**aruṇodaya-velāyāṁ yā stokāpi tithir bhavet |**

**pūrṇaivety avagantavyā prabhūtā nodayaṁ vinā ||325||**

tithir ekādaśī | aruṇodayaṁ vinā na prabhūtā na sampūrṇā | ekam aruṇodayam ārabhyānyāruṇodayaṁ yāvad vyāpiny eva satī sampūrṇā syād ity arthaḥ ||325||

**tatra ced daśamī-vedyo’tivedho vāpi jāyate |**

**mahāvedho’thavā yogo rakṣasāṁ tat phalaṁ bhavet ||326||**

	tatra praśnaḥ—

**kīdṛśas tu bhaved vedho yogo viprendra kīdṛśaḥ |**

**yoga-vedhau samācakṣva yābhyāṁ duṣṭam upoṣaṇam ||327||**

**catasro ghaṭikāḥ prātar aruṇodaya-niścayaḥ |**

**catuṣṭaya-vibhāgo’tra vedhādīnāṁ kiloditaḥ ||328||**

tatra aruṇodaye ||327||

	tatrottaram—

**aruṇodaya-vedhaḥ syāt sārdhaṁ tu ghaṭikā-trayam |**

**ativedho dvi-ghaṭikaḥ prabhā-sandarśanād vedhaḥ ||329||**

**mahovedho’pi tatraiva dṛśyate’rko na dṛśyate |**

**turīyas tatra vihito yogaḥ sūryodaye budhaiḥ ||330||**

	vyākhyātaṁ cedaṁ mādhavīye—

**vedhātivedha-mahā-vedha-yogāś catvāra upavāsasya dūṣakāḥ | **

**tatra raveḥ sandarśanāt pūrvaṁ sārdhaṁ ghaṭikā-trayam ekādaśyā vyāptam |**

**tatra prācīne ghaṭikārve daśamī-sambhāve vedhaḥ |**

**yadā ghaṭikā-dvayam uparitanam ekādaśī-vyāptaṁ**

**pūrvaṁ tu ghaṭikā-dvayaṁ daśamī-vyāptaṁ tadānīm ativedha iti ||331||**

	parantu sugamam |


### atha tatra doṣāḥ

	tatraiva—

**rākṣasānāṁ phalaṁ yoge mahā-vedhe tu vāskaleḥ |**

**jambhāsurasyātivedhe mohinā vedha-śilpinī ||332||**

gobhiloktau—

**aruṇodaya-velāyāṁ daśamī yadi saṅgatā |**

**saṁyuktaikādaśīṁ tāṁ tu mohinyai dattavān vibhuḥ ||333||**

pādmottara-khaṇḍe—

**aruṇodaya-velāyāṁ daśamī-miśritā bhavet |**

**tāṁ tyaktvā dvādaśīṁ śuddhām upoṣyed avicārayan ||334||**

bhaviṣye—

**aruṇodaye tu daśamī-gandha-mātraṁ bhaved yadi |**

**draṣṭavyaṁ tat prayatnena varjanīyaṁ narādhipa ||335||**

draṣṭavyaṁ gaṇakādi-dvārā vicārya jñātavyam ||335||

kiṁ ca—

**daśamī-śeṣa-saṁyukto yadi syād aruṇodayaḥ |**

**vaiṣṇavena na kartavyaṁ tad-dinaikādaśī-vratam ||336||**

tad-dine yad ekādaśī-vrataṁ tat ||336||

gāruḍe—

**daśamī-śeṣa-saṁyukto yadi syād aruṇodayaḥ |**

**naivopoṣyaṁ vaiṣṇavais tu tatra caikādaśī-vrate ||337||**

tatra tasmin dine ekādaśī-vrate nimitte naivopoṣyam | vrata ity atra dina iti vā pāṭhaḥ ||337||


### atha atra vaiṣṇava-lakṣaṇam

**gṛhīta-viṣṇu-dīkṣāko viṣṇu-sevā-paro naraḥ |**

**vaiṣṇavaś cātra saṁgrāhyaḥ skāndādy-uktānusārataḥ ||338||**

nanu sa ca vaiṣṇavaḥ kīdṛśaḥ ? pūrvaṁ bhagavad-bhakti-lakṣaṇe yo likhitaḥ, utānyo vety apekṣāyāṁ likhati—gṛhīteti | atra vrata-vidho sa eva grāhyaḥ, na tu pūrva-likhito bhakti-niṣṭhā-prāptaḥ | tasya vratādy-anadhikārāt | evaṁ dvādaśy-ādau kṣaudrakāṁsyādi-varjanādiṣv api tathaiva jñeyam ||338||

tathā ca skānde—

**paramāpadam āpanne harṣe vā samupasthite |**

**naikādaśīṁ tyajed yas tu yasya dīkṣāsti vaiṣṇavī ||339||**

**samātmā sarva-jīveṣu nijācārād aviplutaḥ |**

**viṣṇv-arpitākhilācāraḥ sa hi vaiṣṇava ucyate ||340||**

sarva-jīveṣu samātmā sama-buddhiḥ hiṁsā-nindādi-rāhityāt, svātmavad dhita-kāritvāc ca | nijācāro vaiṣṇava-dharmas tasmād aviplutaḥ aparibhraṣṭaḥ | viṣṇau arpito’khila ācāraḥ svadharmādir yena saḥ ||340||

	pādme ca—

**sadīkṣāvadhi sanyāsaṁ sa-yantraṁ dvādaśākṣaram |**

**aṣṭākṣaram athānyaṁ vā ye mantraṁ samupāsate |**

**jñeyās te vaiṣṇavā loke viṣṇv-arcana-ratās tathā ||341||**

dīkṣā-vidhy-ādikaṁ pūrvaṁ likhitam evāsti | dīkṣā-vidhi-sahitaṁ nyāsena sahitaṁ yantreṇa sahitaṁ ca | etac ca pūjāṅgam evety uktam | anyaṁ ca śrī-gopāla-devādi-mantram | tatheti samuccaye | tathāpi dīkṣādiṁ vinā pūjā-sampatty-abhāvād dīkṣāpy astīty eva jñeyam | yad vā, tathā tena dīkṣā-grahaṇādi-prakāreṇa | viṣṇv-arcana-ratā iti teṣām eva viśeṣaṇam | sadeti ca kvacit pāṭhaḥ ||341||


### aruṇodaya-lakṣaṇam

skānde—

**udayāt prāk catasraś ca ghaṭikā aruṇodayaḥ |**

**tatra snānaṁ praśastaṁ syāt sa vai puṇyatamaḥ smṛtaḥ ||342||**

brahma-vaivarte—

**catasro ghaṭikāḥ prātar aruṇodaya ucyate |**

**yatīnāṁ snāna-kālo’yaṁ gaṅgāmbhaḥ-sadṛśaḥ smṛtaḥ ||343||**

prātar uṣasi yāś catasro ghaṭikās tāḥ | aruṇodayaḥ gaṅgāmbhaḥ-sadṛśaḥ parama-pāvanaṁ ity arthaḥ ||343||

**tri-yāmāṁ rajanīṁ prāhus tyaktvādy-anta-catuṣṭayam |**

**nāḍīnāṁ te ubhe sandhye divasādy-anta-saṁjñite ||344||**

rātri-śeṣe catur-ghaṭikā vyāpyāruṇodaya ity atra hetum āha—tri-yāmām iti | nāḍīnām ādy-antayoś caṭuṣṭayaṁ rātrer ādau nāḍī-catuṣṭayam ante ca nāḍī-catuṣṭayaṁ tyaktvā | evam eka-yāma-tyāgena triyāmām āhur munayaḥ | yataḥ tan-nāḍīnām ādy-anta-catuṣṭayaṁ ca divasasyādy-anta-saṁjñite te prasiddhe ubhe sandhye prāhuḥ ||344||


### athāruṇodaya-biddhopavāsa-doṣāḥ

atha kautsaḥ—

**aruṇodaya-velāyāṁ biddhā kācid upoṣitā |**

**tasyāḥ putra-śataṁ naṣṭaṁ tasmāt tāṁ parivarjayet ||345||**

kācit ekā yayopoṣitā tasyāḥ ||345||

	pādme śrī-bhagavad-brahma-saṁvāde—

**aruṇodaya-kāle tu bedhaṁ dṛṣṭvā caturvidham |**

**mad-dinaṁ ye prakurvanti yāvad āhūta-nārakāḥ ||346||**

dṛṣṭvā jñātvāpi | cāturvidhyaṁ ca bedhātibedhādi-bhedena prāg likhitam eva ||346||

**kṛte tu mad-dine tatra santānasyāpi saṁkṣayaḥ |**

**sapta-janmasu naśyanti dharmāṇi ca dhanāni ca ||347||**

	bhaviṣye ca—

**aruṇodaya-kāle tu daśamī yadi dṛśyate |**

**na tatraikādaśī kāryā dharma-kāmārtha-nāśinī ||348||**

	kiṁ ca—

**aruṇodaya-kāle tu daśamī yadi dṛśyate |**

**pāpa-mūlaṁ tadā jñeyam ekādaśy-upavāsinām ||349||** iti |

tadā ekādaśy-upavāsinām upavāsaḥ pāpasya mūlaṁ jñeyam ity arthaḥ ||349||

**biddhopavāsa-doṣā ye sāmānyāl likhitāḥ purā |**

**jñeyās te’trāpi biddhāyā lakṣaṇasyānusārataḥ ||350||**

sāmānyāt aruṇodaya-bedhādi-viśeṣa-rāhityena sāmānyataḥ pūrvaṁ likhitāḥ | aruṇodaya-biddhopavāse’pi | kutaḥ ? biddhāyā lakṣaṇasya pūrva-likhitasyānusārāt | udayāt prāk muhūrta-dvayāpinī satī sampūrṇā | anyathā biddheti biddhā-lakṣaṇe’ruṇodaya-bedhasyaiva susiddheḥ ||350||

**evaṁ jñeyāni vākyāni biddhā-vrata-parāṇi tu |**

**avaiṣṇavāśrayāṇy eva śukra-māyā-kṛtāni vā ||351||**

itthaṁ sarvathā biddhopavāso niṣiddhaḥ | tatra ca yad uktam ṛṣyaśṛṅgeṇa—

	ekādaśī na labhyeta sakalā dvādaśī bhavet |

upoṣyā daśamī-biddhā ṛṣir uddālako’bravīt ||

kiṁ ca—

	abiddhāni niṣiddhaiś cen na labhyante dināni tu |


    muhūrtaiḥ pañcabhir biddhā grāhyaivaikādaśī tithiḥ |


    tad ardha-biddhāny anyāni dināny upavased budhaḥ ||

api ca—


    pāraṇāhe na labhyeta dvādaśī kalayāpi cet |


    tadānīṁ daśamī-biddhā upoṣaikādaśī tithiḥ || iti |

pādme ca—


    biddhāpy ekādaśī grāhyā parato dvādaśī na cet |


    dvādaśī dvādaśīr hanti trayodaśyāṁ tu pāraṇam ||


    biddhāpy abiddhā vijñeyā parato dvādaśī na cet || iti |

īdṛśāny anyāni ca yāni vacanāni vartante, teṣāṁ viṣayaṁ vyavasthāpya likhati—evam iti likhitākāreṇa | avaiṣṇavāḥ vaiṣṇavetarāḥ śaiva-saurādayaḥ | kāmino gṛhasythāś cetiviṣayakāṇi | teṣām api biddhipavāse bahula-doṣa-śravaṇād aparitoṣeṇa pakṣāntaraṁ likhati—śukreti ||351||

**itthaṁ ca janmāṣṭamyādi-vratāny api na vaiṣṇavaiḥ |**

**biddheṣv ahaḥsu kāryāṇi tādṛg-doṣa-gānāśrayāt ||352||**

prasaṅgād vaiṣṇava-vrateṣu sarveṣv api sa-bedha-dinānītthaṁ parityājyaṇīty ādiśan likhati—itthaṁ ceti | naivopoṣyaṁ vaiṣṇavais tv ity ādi likhita-prakāreṇa | ādi-śabdena rāma-navamī-nṛsiṁha-caturdaśy-ādi | tādṛśāṁ biddhaikādaśī-vratokta-sadṛśānāṁ doṣāṇāṁ gaṇāśrayāt ||352||


### athārdha-rātra-biddhā-samādhānam

**ardha-rātrāc ca parato varteta daśamī yadi |**

**tadāpy ekādaśīṁ biddhāṁ manyante yac ca kecana ||353||**

	tathā ca kaurme—

**ardha-rātram atikramya daśamī yadi dṛśyate |**

**tadā hy ekādaśīṁ tyaktvā dvādaśīṁ samupoṣayet ||354||** iti |

**abhijñās tac ca manyante pakṣa-vardhany-upāśritam |**

**atas tac ca tathānyaṁ ca mahatāṁ naiva sammatam ||355||**

evam aruṇodaya-bedhe sati na kenāpy upavāsaḥ kārya iti niścitam | tatra ca kecid ardha-rātrāt parataḥ | kecic catvāriṁśad-ghaṭikābhyaś ca parato’pi daśamy-anuvṛttau bedham icchantīti tan-matam utthāpya nirākāroti—ardha-rātrāc ceti ṣaḍbhiḥ | yan manyante tat pakṣavardhinī nāma mahā-dvādaśī | tad-viṣayakam abhijñā manyanta iti uttareṇānvayaḥ | tad ardha-rātrāt parato bedha-vacanaṁ biddhatvaṁ vā | anyat catvāriṁśad-ghaṭikopari bedha-viṣayakaṁ ca | mahatāṁ śrī-vyāsādīnāṁ naiva sammataṁ bhavati ||353-355||

	tathā brahma-vaivarte vyāsoktau tatraiva—

**ardha-rātre’pi keṣāṁcid daśamyā bedha iṣyate |**

**aruṇodaya-velāyāṁ nāvakāśo vicāraṇe ||356||**

aruṇodaya-velāyāṁ tu bedha-vicāraṇopari avakāśo’pi nāstīty anenāruṇodaya-bedha eva niścitaḥ | na tv ardha-rātropari bedhaḥ sthāpita iti kaimutika-nyāya-vicārād iti dik ||356||

**kapāla-bedha ity āhur ācāryā yaṁ hari-priyāḥ |**

**na tan mama mataṁ yasmāt triyāmā rātrir ucyate ||357||**

nanv ardha-rātropari bedho hi kapāla-bedhatvena prasiddho vaiṣṇavānāṁ sammataḥ | ataḥ so’pi varjanīya eva | tatrāha—kapāleti | yam ardha-rātrāt parato bedham | ācāryāḥ kapāla-bedha iti vadanti | hari-priyā iti hari-priyatayā bedha-śravaṇa-mātreṇa doṣāśaṅgkayāhur na tu vicāreṇety arthaḥ | yad vā, hari-priyā iti tatratyānāṁ śaunakādīnāṁ sambodhanam | tena cākhila-vicāra-naipuṇyaṁ samarthayati | ye iti pāṭhe kecid āhuḥ | tac ca ye hari-priyā ācāryās teṣāṁ mama ca vedavyāsasya sammataṁ na bhavatīty arthaḥ | tatra hetuḥ—yasmād iti | evaṁ triyāmāyā rātrer madhye ekādaśyāḥ praveśa eva nāsti | yato daśamyā eva sā rātriḥ | atas tatra yato daśamyā bedhaḥ syāt | ato’ruṇodaye ekādaśī-sambhāvena tat-sampūrṇatā-pratipādanāt tatraiva daśamy-anuvṛttau bedhaḥ kalpyata ity arthaḥ | anyathā ati-vyāptyārdha-rātrāt pūrvaṁ tato’pi pūrvam ity evaṁ rātri-prathama-bhāge’pi niyamābhāvād bedhaḥ syāt | tataś cānavasthā-prasaṅga-doṣa eva syād iti dik ||357||

	pādme ca—

**ardha-rātraṁ spṛśet pūrṇā pakṣa-vṛddhir yad agrataḥ |**

**kapāla-bedhanī sā ca śuddhāṁ bhadrām upoṣaṇam ||358||**

nanu tarhi ardha-rātram atrikramyety ādi kūrma-purāṇa-vacanam—


    ardha-rātrāt paraṁ yāmyāḥ kalā-kāṣṭhādi-saṁyutā |


    mohinī sādhikārā ca brahmaṇā nirmitā purā ||


    niśīthāt parato yāmyā ekādaśyām upoṣitā |


    sa paten narake ghore yāvad āhūta-samplavam || ity ādi |

smṛty-artha-sāra-vacanaṁ yat, tasya ko viṣayaḥ ? tatrāha—ardha-rātram iti | yadāgrataḥ pakṣa-vṛddhir bhavati, tadā pūrṇā daśamī ced ardha-rātraṁ spṛśet | tadā sā kapāla-bedhanī nāmaikādaśī syāt | tadā ca śuddhāṁ bhadrāṁ dvādaśīm evopavased ity arthaḥ | ataś ca—


    pūrṇaika-catvāriṁśac ca ghaṭikā dṛśyate yadi |


    tadā vyāla-mukhī jñeyā varjitā mat-parāyaṇaiḥ ||


    dvicatvāriṁśad-ghaṭikābhayā sā hy abhidhīyate |


    pūrṇā catuścatvāriṁśat kathitā sā mahābhayā || ity ādi |

śrī-kṛṣṇārjuna-saṁvāde—


    dvipañcāśac ca ghaṭikā daśamī dṛśyate yadi |


    chāyābhidhā tu sā jñeyā nandā yā vṛddhi-gāminī ||


    tripañcāśad yadā pūrṇā grastā saiva tu gīyate |


    catuḥpañcāśako jñeyo’pyat bedhas tato’dhikaḥ ||


    mahā-bedhaḥ ṣaḍ-adhikas tathoktaḥ pūrva-sūribhiḥ |


    pralayaḥ sapta-pañcāśat mahān proktas tato’paraḥ ||


    navādhikā mahā-ghorā sampūrṇā ṣaṣṭirākṣasī |


    chāyādi-nava-bedheṣu yaḥ kuryāt samupoṣaṇam |


    mṛte sa narakaṁ yāti yāvad āhūta-samplavam || 

ityādīni ca vacanāni svata eva nirastāni | ardha-rātra-bedha-pakṣasyāpi nirasanād viśeṣataś ca prācīṇair mahadbhir abhijñair asaṅgṛhītatvāt tāny amūlāny evajñeyāni ||358||

**atha bedha-vihīnāpi sampūrṇaikādaśī tithiḥ |**

**agrato vṛddhi-gāmitvāt parityājyaiva vaiṣṇavaiḥ ||359||**

evam aneka-doṣa-hetutvāt viddhopavāsaḥ parityājitaḥ | adhunā kadācit śuddhāpi parityājyeti likhati—atheti | daśamī-vedhena vihīnā parityaktā kutaḥ pūrṇā sampūrṇā aruṇodayād eva pravṛttety arthaḥ sāpy ekādaśī parityājyā | tatra hetuḥ—agrata iti | kadācid ekādaśyā dvādaśī-dine kadācit dvādaśyāś ca trayodaśī-dine kadācit pakṣānta-titheś ca pratipad-dine vṛddhi-gāmitvāt | vṛddhi-gāmitvābhāvena ca trayodaśyāṁ sampūrṇāyām api satyāṁ tathā dvādaśyām api sampūrṇāyāṁ satyāṁ pakṣāntasyāpi vṛddhy-abhāve ca sati sampūrṇāyām ekādaśyām evopavāsaḥ | dvādaśyāñ ca lekhya-lakṣaṇa-hari-vāsara-tyāgena pāraṇam iti vyavasthā | sā caikādaśī nonmīlany-ādiṣu kāsvapi bhavatīti viśeṣato no likhitā | vaiṣṇavair ity anena kecid avaiṣṇavāś ca na parityajeyur ity agre vyavasthāyāṁ lekhyam ||359||


### atha śuddhā-viśeṣa-parityāgaḥ

	gāruḍe—

**sampūrṇaikādaśī yatra prabhāte punar eva sā |**

**vaiṣṇavī ca trayodaśyāṁ ghaṭikaikāpi dṛśyate |**

**gṛhastho’pi parāṁ kuryāt pūrvā nopavaset tadā ||360||**

sampūrṇā aruṇodayam ārabhya para-dine sūryodayaṁ yāvad vyāptety arthaḥ | punar api tat-para-dine prabhāte sā ekādaśī bhavati vardhata ity arthaḥ | vaiṣṇavī dvādaśī | gṛhastho’pīty api-śabdaḥ |

	ekādaśī pravṛddhā cec chukle kṛṣṇe viśeṣataḥ |

	tatrottarāṁ yatiḥ kuryāt pūrvām upavased gṛhī || 

ity ādi-vacana-prāpto yater eva para-dinopavāso na gṛhasthasyeti pakṣa-nirāsārthaḥ ||360||

	kiṁ ca, śrī-nāradaḥ—

**sampūrṇaikādaśī yatra prabhāte punar eva sā |**

**atropoṣyā dvitīyā tu putra-pautra-vivardhinī ||361||**

evaṁ trayodaśyāṁ dvādaśyā niṣkrame sati śuddhaikādaśī-tyāgo likhitaḥ | prāyo’yam avaiṣṇavānām api sammataḥ | adhunā dvāḍaśy-aniṣkrame’pi mahā-dvādaśy-apekṣayā vaiṣṇavānāṁ sammataṁ śuddhā-parityāgaṁ likhati—śrī-nāradādy-uktaiḥ sampūrṇety ādibhiḥ | prabhāte dvādaśī-dine saivaikādaśī punar bhavati, vṛddhi-gāmitvāt | evaṁ ca dvādaśī-parato vardhatāṁ na vety apekṣā nāsti | ata evoktaṁ skāndādau—parato dvādaśī na cet ity ādi | atra asmin kāle dvitīyaivaikādaśī upoṣyā | sampūrṇa-prathama-dina-parityāgena niṣkramaṇādinam evopoṣyam ity arthaḥ | evaṁ ca—

	sampūrṇaikādaśī yatra prabhāte punar eva sā |

tatropoṣyā dvitīyā tu parato dvādaśī yadi || ityādi vacanaiḥ |

trayodaśyāṁ dvādaśī-sambhāve sampūrṇaikādaśī parityājyā, anyathā tu neti vyavasthāpitaḥ pakṣo nirastaḥ | nanu ekādaśī pravṛddhā cet iti vacanānusāreṇa yati-paro’yam iti vyavasthāparitavyaṁ, tatrāha—putreti | evaṁ putra-pautra-vivardhinīty anena tathāgre lekhyena gṛhibhiḥ putravadbhiś cety ādinā ca ekādaśī pravṛddhā ced ity ādi-vacana-prāpto gṛhiṇāṁ dvitīyaikādaśy-upavāsa-niṣedho’pi parihṛta iti dik ||361||

	ata eva pādme—

**dvādaśī-miśritā grāhyā sarvatraikādaśī tithiḥ |**

**dvādaśī ca trayodaśyāṁ vidyate yadi vā na vā ||362||**

	kiṁ ca—

**sarvatraikādaśī kāryā dvādaśī-miśritā naraiḥ |**

**prātar bhavatu vā mā vā yato nityam upoṣaṇam ||363||**

prātas trayodaśyāṁ dvādaśī bhavatu vā, mā bhavatu | nityam upoṣaṇam iti ukta-prakāreṇokta-lakṣaṇasyonmīlanī-vratasya nityatvād ity arthaḥ ||363||

	skānde—

**sampūrṇaikādaśī yatra prabhāte punar eva sā |**

**tatra kṛta-śataṁ puṇyaṁ trayodaśyāṁ tu pāraṇam ||364||**



	kiṁ ca—

**ekādaśī-kalā yatra parato dvādaśī na cet |**

**tatra kratu-śataṁ puṇyaṁ trayodaśyāṁ tu pāraṇam ||365||**

evaṁ dvādaśī-vṛddhi-kṣayayor anapekṣayā śuddhā-tyāgaṁ likhitvā idānīṁ dvādaśī-kṣayam apekṣyaiva unmīlanīṁ likhan śuddhā-parityāgam eva likhati—sampūrṇety ādi-skāndādi-vacanaiḥ | paratas trayodaśyāṁ na vardhate dvādaśī | phala-viśeṣaṁ darśayati—ekādaśīti pañcabhiḥ ||364-365||

	kaurme—

**ekādaśī-kalāpy ekā parato dvādaśī na cet |**

**tatra kratu-śataṁ puṇyaṁ trayodaśyāṁ tu pāraṇam ||366||**

**	**

	bhaviṣye—

**ekādaśī-kalāpy ekā parato na ca vardhate |**

**gṛhibhiḥ putravadbhiś ca naivopoṣyā sadā tithiḥ ||367||**

	kiṁ ca, pādme—

**ekādaśī-kalā-yuktā yena dvādaśy-upoṣitā |**

**kiṁ tasya bahubhir yajñair aśvamedhādibhir nṛpa ||368||**

**ekādaśī dvādaśī ca tatra sannihito hariḥ |**

**upoṣya rajanīm ekāṁ brahma-hatyāṁ vyapohati ||369||**

	viṣṇu-rahasye—

**ekādaśī-kalā-prāptā yena dvādaśy-upoṣitā |**

**tulyā kratu-śatena syāt trayodaśyāṁ tu pāraṇam ||370||**

	baudhāyana-smṛtau—

**ekādaśī-kalā-yuktā upoṣyā dvādaśī naraiḥ |**

**trayodaśyāṁ tu yo bhuṅkte tasya viṣṇuḥ prasādati ||371||**

**|| ity unmīlanī ||**


### atha vañjulī-dvādaśī-vrata-vidhiḥ

	skānde—

**ekādaśī bhavet pūrṇā parato dvādaśī yadā |**

**tadāhy-ekādaśīṁ tyaktvā dvādaśyāṁ samupoṣayet ||372||**

evaṁ śuddhā-parityāge unmīlanī mahā-dvādaśī-viṣayaṁ darśayitvādhunā vañjulī-mahā-dvādaśī-viṣayaṁ likhati—ekādaśīti sārdha-pañcabhiḥ | pūrṇā sampūrṇā yadā ekādaśī bhaved itiprāyas tasyāḥ sampūrṇatvenaiva dvādaśyā api sampūrṇāyāḥ satyā vṛddhi-sambhavāt, na tv atra dvādaśī-vṛddhi-mātrāpekṣayā | vañjulyām ekādaśī-sampūrṇatāpekṣaṇāt | yad vā, pūrṇeti | aruṇodayāt pravṛttatvena śuddhā-parityāgo darśita iti dik ||372||

	kālikā-purāṇe—

**ekādaśī tu sampūrṇā parato dvādaśī bhavet |**

**upoṣyā dvādaśī tatra tithi-vṛddhiḥ praśasyate ||373||**

tither vṛddhiḥ praśasyate, tatra vratādikaṁ mahā-phalam ity arthaḥ | vañjulī-māhātmya-viśeṣaś cāgre mukhya-prasaṅge lekhyaḥ | atra ca śuddhā-parityāga-prakaraṇasyaiva mukhyatvād unmīlanyādi-nirūpaṇa-prakaraṇam athonmīlanīty ādi-rūpeṇa spaṣṭatayā mukhyatvena na likhitam iti dik ||373||

	bhaviṣye—

**upoṣyā dvādaśī śuddhā dvādaśyām eva pāraṇam |**

**nirgatāyāṁ trayodaśyāṁ kalā ca vikalāpi vā ||374||**

**vikalāyāṁ tu dvādaśyāṁ pāraṇaṁ yaḥ karoti hi |**

**tām upoṣya mahīpāla na garbhe viśate naraḥ ||375||**

	bhāgavatādi-tantre ca—

**sampūrṇaikadaśī tyājyā parato dvādaśī yadi |**

**upoṣyā dvādaśī śuddhā dvādaśyām eva pāraṇam |**

**na garbhe viśate jantur ity āha bhagavān hariḥ ||376||**

yac coktaṁ—


    pūrṇāpy ekādaśī tyājyā parato vardhate yadi |


    dvādaśyā pāraṇālābhe pūrṇaiva parigṛhyate ||

ity anena ekādaśīvat dvādaśī-vṛddho pūrṇaikādaśī-tyāga iti | ata eva skānde—


    śuddhā yadā samā hīnā samā kṣīnādhikottarā |


    ekādaśīm upavasen na tu śuddhāṁ tu vaiṣṇavīm ||

asyārthaḥ—śuddhā ekādaśī samā hīnā vā uttarā dvādaśī samākṣīṇādhikāvā | tadā ekādaśīm evopavaset, na tu śuddhāṁ vaiṣṇavīṁ dvādaśīm iti | tat-parihārārthaṁ bhaviṣya-purāṇādi-vacanaṁ likhati—upoṣyeti | śuddhety anena ekādaśī-saṁyogābhāvād ekādaśī-vṛddhir nāpekṣitā | ata evoktaṁ brāhme—


    eka-liptyā samāyuiktā yadi vṛddhi-parā tithiḥ |


    athavaikādaśī nāsti daśamyā vātha saṅgatā ||


    dvādaśī tu kalā kāṣṭhā yadi syād apare’hani |


    dvādaśa-dvādaśīr hanti pūrvasyāṁ pāraṇaṁ kṛtam || iti |

asyārthaḥ—tithi-vṛddhi-paratvena ekādaśī-para-dine eka-liptyā samāyuktā kiñcin mātrāpy astīty arthaḥ | athavā nāsti dvādaśī ca kiñcin mātrā trayodaśyām asti, tadā śuddha-dvādaśyām evopavāsaḥ, na tv ekādaśyām | daśamyā saṅgatety atra dāntatvenodāhṛtam | ekādaśīm upoṣya sampūrṇa-dvādaśyāṁ ca tadā pāraṇaṁ kṛtaṁ sat dvādaśa-dvādaśī-puṇyaṁ hanti iti | na garbhe viśate naraḥ iti | na garbhe viśate jantuḥ ity ādinā ca vañjulyā māhātmya-viśeṣa uktaḥ, na tu tatra mumukṣor evādhikāro darśita iti | tāsām aṣṭa-mahā-dvādaśīnāṁ sarvāsām eva nityatvād iti dik | pūrṇāpy ekādaśī tyājyā ity ādi vacanānāṁ ca viṣaya-vyavasthāgre lekhyā ||374-376||

**|| iti vañjulī ||**


### atha trispṛśā

	nāradīye—

**ekādaśī dvādaśī ca rātri-śeṣe trayodaśī |**

**trispṛśā nāma sā proktā brahma-hatyāṁ vyapohati ||377||**

adhunā trispṛśā-dvādaśīṁ likhati—ekādaśī ity ādinā pāraṇam ity antena ||377||

	kaurme—

**ekādaśī dvādaśī ca rātri-śeṣe trayodaśī |**

**tribhir miśrā tithiḥ proktā sarva-pāpa-harā smṛtā ||378||**

**upavāsaḥ kṛtas tasyāṁ sadā pātaka-nāśanaḥ |**

**ekādaśī dvādaśī ca rātri-śeṣe trayodaśī |**

**tatra kratu-śataṁ puṇyaṁ trayodaśyāṁ tu pāraṇam ||379||**

	kiṁ ca—

**trispṛśaikādaśī yatra tatra sannihito hariḥ |**

**tām evopavaset kāmī akāmo viṣṇu-tatparaḥ ||380||**

tataś ca tad uktam—


    ekādaśī dvādaśī ca rātri-śeṣe trayodaśī |


    upavāsaṁ na kurvīta putra-pautra-samanvitaḥ || iti |

tat pariharati—trispṛśeti | kāmī dhana-putrādi-kāma-yuktaḥ | akāmo vaiṣṇavaḥ | tatra hetuḥ—viṣṇu-tat-para iti | yad vā, akāmaś ca mumukṣuḥ | viṣṇu-tat-paraś ca vaiṣṇavaḥ | evaṁ sarveṣām eva tatropavāso vihitaḥ | etad eva brahma-hatyāṁ vyapohatīty ādinā sarva-duḥkha-doṣa-mūla-pāpa-nirasanoktyā tathā tatra kratu-śataṁ puṇyaṁ ity ādinā sarva-sukha-maṅgala-hetu-puṇyotpādanoktyā ca partipāditam iti dik ||380||

skānde—

**ekādaśī dvādaśī ca rātri-śeṣe trayodaśī |**

**upoṣyā ca prayatnena mahā-puṇya-vivardhinī ||381||**

kiṁ ca—

**ekādaśī-kalā-yuktā dvādaśī kṣīyate yadā |**

**upoṣyā ca mahā-puṇyā sarva-pāpa-harā tithiḥ ||382||**

sumantu-smṛtau—

**ekādaśī-kalā-yuktā dvādaśī lupyate yadā |**

**ekādaśī tadopoṣyā dvitīyā mokṣa-kāṅkṣibhiḥ ||383||**

bhaviṣye—

**ekādaśī-kalāpy ekā dvādaśī sakalaṁ dinam |**

**trayodaśī ūṣā-kāle vaiṣṇavaṁ tu dina-trayam |**

**sarva-pāpa-haraṁ prāptaṁ tad upoṣyam iti smṛtiḥ ||384||**

pādme ca—

**dvādaśī-saṁyutā yatra bhavaty ekādaśī-kalā |**

**dina-kṣaye’pi yā puṇyā na daśamyā kadācana ||385||**

**trispṛśaikādaśī yatra tatra sannihito hariḥ |**

**puṇyaṁ kratu-śatasyoktaṁ trayodaśyāṁ tu pāraṇam ||386||**

dvārakā-māhātmye—

**purā caikādaśī svalpā ante caiva trayodaśī |**

**sampūrṇā dvādaśī madhye trispṛśā sā hari-priyā ||387||**

**trispṛśāṁ dvādaśīṁ prāpya kurute pūrva-vāsaram |**

**tenātmanas tu kalyāṇaṁ dagdhaṁ pāpāgninā dṛḍham ||388||**

**|| iti trispṛśā ||**


### atha pakṣa-vardhinī



	brahma-vaivarte vyāsoktau—

**tithiḥ sa-śalyā parivarjanīyā**

**dharmārtha-kāmais tu budhair manuṣyaiḥ |**

**vihīna-śalyāpi vivarjanīyā**

**yady agrato vṛddhim upaiti pakṣaḥ ||389||**

pakṣa-vardhinīṁ likhati–tithir iti dvābhyām | pakṣa iti pakṣānto’māvasyā pūrṇimā vety arthaḥ ||389||

	anyatra ca—

**darśaś ca paurṇamāsī ca sampūrṇā vardhate yadi |**

**dvitīye’hni nṛpa-śreṣṭha sā bhavet pakṣa-vardhinī ||390||**

tad eva spaṣṭayati—sampūrṇā satī dvitīye’hni pratipad-dine yadi vardhate ||390||

**evaṁ mahatyo dvādaśyaś catasro darśitāḥ kramāt |**

**unmīlanī vañjulī ca trispṛśā pakṣa-vardhinī ||391||**

ete ca mahā-dvādaśī-bhedā iti spaṣṭatayā likhati—evam iti | likhita-śuddhaikādaśī-tyāga-prakāreṇa ||391||

**aparāś ca catasras tā jñeyā nakṣatra-yogataḥ |**

**jayā ca vijayā caiva jayantī pāpa-nāśinī ||392||**

nanv aṣṭau mahā-dvādaśyaḥ prasiddhāḥ ? tatra likhati—aparāś ceti | tā mahā-dvādaśyaḥ ||392||

**tatra tatra viśeṣaś ca yo’nyaḥ kṛṣṇārcanādikaḥ |**

**lekhyaḥ so’gre viśeṣeṇa tat-tan-mukhya-nirūpaṇe ||393||**

nanu tatra kena nakṣatreṇa katamā syāt ? kena vā pūjād-viśeṣeṇa tāsāṁ mahattvam ? tatra likhati—tatreti | unmīlanyādau jayādau ca, viśeṣeṇa asādhāraṇatayā, tāsāṁ madhye nirūpaṇam agrato lekhyaṁ, tasmin ||393||


### atha pūrvopavāsādi-samādhānam

**evaṁ dvādaśy-avṛddhau ca pūrvopoṣyeti yad vacaḥ |**

**tathā tyājyā trispṛśā ca kṛṣṇāpy ekādaśīti yat ||394||**

	tatha ca skānde—

**pūrṇā ekādaśī tyājyā vardhate dvitayaṁ yadi |**

**dvādaśyāṁ pāraṇālābhe pūrvaiva parigṛhyate ||395||**

**ekādaśī dvādaśī ca rātri-śeṣe trayodaśī |**

**trispṛśā tad aho-rātraṁ nopoṣyaṁ tat sutārthibhiḥ ||396||**

evaṁ śuddha-tyāge vaiṣṇavānāṁ vrata-niścaya-vacanāni saṅgṛhyādhunā tad-virodhīny anyāny api vacanāni vyavasthāpayan likhati—evam iti | likhita-vaiṣṇava-vrata-niścaya-prakāreṇa | dvādaśyā avṛddhau trayodaśī-dine vṛddhy-abhāve sati pūrvā ekādaśī evopoṣyeti yad vacaḥ | pūrṇāpy ekādaśī tyājyety ādi-vacanam | tatheti samuccaye | trispṛśaikādaśī tyājyety arthe ekādaśī dvādaśī cety ādikaṁ yad vacaḥ | tathā kṛṣṇaikādaśy api tyājyety arthe ca—yathā śuklā tathā kṛṣṇā ity ādi vacaḥ | etat sarvaṁ vaiṣṇavetarān avaiṣṇavān gṛhasthān prati manyatām ity uttara-ślokenānvayaḥ | tat-tad-vacanam eva likhati—pūrṇety ādinā sadā gṛhīty antena | dvitayaṁ ekādaśī dvādaśī ca | pāṭhāntare parataḥ agre yadi vardhate ekādaśy eva, dvādaśyāṁ pāraṇasya vrata-samāpti-kālasyālābhe ca sati | abhāve iti kvacit pāṭhaḥ | evaṁ ca dvādaśī vṛddhir apekṣitaiva | pūrvā eva ekādaśī prathama-dinam | pūrṇeti pāṭhe’pi sa evārthaḥ | ata evoktaṁ bhṛguṇāpi—


    sampūrṇaikādaśī yatra prabhāte punar eva sā |


    tatropoṣyā dvitīyā tu parato dvādaśī yadi || iti |

etādṛśāny anyāni vacanāni santi tāni ca vaiṣṇavānām anupādeyatvāt na saṅgṛhītāni | evam agre’pi jñeyam | evaṁ dvādaśy-avṛddhau pūrva-dinopavāsa-vacanaṁ likhitam | adhunā putrārthināṁ gṛhasthānāṁ trispṛśānupavāsa-vacanaṁ likhati—ekādaśīti ||394-396||

	ato viṣṇu-dharmottare—

**ekādaśī yadā vṛddhā dvādaśī ca kṣayaṁ gatā |**

**kṣīṇā sā dvādaśī jñeyā naktaṁ tatra vidhīyate ||397||**

	skānde ca—

**ekādaśī kalā yatra dvādaśī ca kṣayaṁ gatā |**

**tatra naktaṁ prakurvīta nopavāsaṁ gṛhāśramī ||398||**

sutārthināṁ trispṛśānupavāsam eva tatra naktaṁ vidhānataḥ sādhayati—ekādaśīti dvābhyām | naktaṁ nakta-bhojanaṁ | tac ca kiñcit phalādinaiva | vratasya nityatvāt | etac cāgre vyaktaṁ bhāvi ||397-398||

	bhaviṣyottare śrī-kṛṣṇa-yudhiṣṭhira-saṁvāde—

**yathā śuklā tathā kṛṣṇā dvādaśī me sadā priyā |**

**śuklā gṛhasthaiḥ kartavyā bhoga-santāna-vardhinī ||399||**

	kiṁ ca—

**saṅkrāntyādy-upavāsena pāraṇā na yudhiṣṭhira |**

**ekādaśyāṁ ca kṛṣṇāyāṁ jyeṣṭhaḥ putro vinaśyati ||400||**

	kiṁ ca—

**śayanī-bodhanī-madhye yā kṛṣṇaikādaśī bhavet |**

**saivopoṣya gṛhasthena nānyā kṛṣṇā kadācana ||401||**

	ata eva gobhilaḥ—

**ekādaśyāṁ na bhuñjīta pakṣayor ubhayor api |**

**vanastha-yati-dharmo’yaṁ śuklām eva sadā gṛhī ||402||** iti |

adhunā gṛhasthānāṁ kṛṣṇaikādaśī-tyāga-vacanāni likhati—yathety ādinā | śuklā gṛhasthaiḥ kartavyeti tathā kṛṣṇāyāṁ jyeṣṭha-puto vinaśyati ity ādinā kāminaḥ putravato gṛhasthasya kṛṣṇaikādaśy-upavāso niṣiddhaḥ | tatra ca cāturmāsyāḥ kṛṣṇaikādaśyas tenāpi kartavyāḥ ity āha—śayanīti | śayanī-bodhanyor ekādaśyor madhye | śuklām eva sadā gṛhī ity anena ca naivopavāso niṣidhyate, vratasya nityatvāt | kintu tatra pūjādi-niyama-viśeṣa eva niṣidhyato tac ca śrī-kṛṣṇa-devācārya-vopadevācāryādibhir eva sa-vistaraṁ vyākhyātam astvīty atas tathātra vaiṣṇava-kṛtya-likhane’napekṣyatvāc ca, kiṁ tad-vistāraṇena ||399-402||

**etat sarvaṁ tathānyac ca vacanaṁ vaiṣṇavetarān |**

**gṛhasthān putra-vittādi-tat-parān prati manyatām ||403||**

etat likhitaṁ sarvaṁ vacanam | tatheti samuccaye | tādṛśaṁ vā anyat mahā-dvādaśy-aṣṭakaṁ kāmyam ity ādi-paraṁ ca yad vacanaṁ, putra-vittādi-tat-parān ity avaiṣṇava-lakṣaṇam | pūrvaṁ śukra-māyā-kalpitatvena biddhopavāsa-vacanānāṁ samādhānaṁ kṛtam | idānīṁ ca vaiṣṇavāvaiṣṇava-bheda-vyavasthayā kadācic chuddhā-tyāgena para-dinopavāsādi-virodha-vacanānāṁ kṛtam iti viśeṣaḥ | tatra ca, yadyapi biddhopavāsa-tyāge vaiṣṇavena na kartavyaṁ tad-dinaikādaśī-vratam ity ādāv ivātra tathā unmīlanyādiṣu phala-viśeṣa-śravaṇāt | tathā kvacic ca tatra sannihito hariḥ ityādi | kvacic ca viṣṇu-tat-paraḥ ity ādi  śabda-vṛtteḥ | tathā śrī-viṣṇu-prīṇanatvena mahā-dvādaśy-aṣṭakasya vaiṣṇaveṣu nityatvāc ca vaiṣṇavāvaiṣṇava-bhedenaiva vyavasthā sādhīyasīti mahatāṁ sammatam iti dik | ata evāgre lekhyaṁ—vaiṣṇava-sammateti ||403||

	ata eva mārkaṇḍeya-purāṇe—

**sampūrṇaikādaśī yatra parataḥ punar eva sā |**

**pūrvām upavaset kāmī niṣkāmas tūttaraṁ vaset ||404||**

evaṁ pūrvopavāsādikam avaiṣṇava-viṣayakaṁ para-dinopavāsaṁ ca vaiṣṇava-viṣayakam iti vyavasthāpya likhita, tad eva śrī-mārkaṇḍeyādy-ukta-vyavasthayā sādhayati—sampūrṇeti caturbhiḥ | kāmī putrādi-kāmavān, niṣkāma-śabdena gṛhastho’pi grāhyaḥ | tasyāpi niṣkāmatā-sambhavāt | ata eva skāndādau—niṣkāmas tu sadā gṛhī ity ādi | atra ca kāmitvenāvaiṣṇavatvaṁ niṣkāmatvena ca vaiṣṇavatvaṁ susiddham eva ||404||

trikāṇḍa-maṇḍalena ca—

**sampūrṇaikādaśī yatra prabhāte punar eva sā |**

**uttarāṁ tu yatiḥ kuryāt pūrvām upavased gṛhī ||405||**

yatir iva | yatiḥ niṣkāma ity arthaḥ |  gṛhī sakāma ity arthaḥ |  likhita-nyāyāt | tatra ca prāyo yater eva niṣkāmatayā gṛhiṇaś ca sakāmatayā yati-gṛhi-śabda-prayoga iti dik ||405||

	skānde—

**niṣkāmas tu gṛhī kuryād uttaraikādaśīṁ sadā |**

**prātar bhavatu vā mā vā dvādaśī ca dvijottama ||406||**

prātas trayodaśī-dine dvādaśī bhavatu vā, na bhavatu vā, tathā uttarām evaikādaśīṁ niṣkāmo gṛhasthaḥ sadā kuryāt | na tu pūrvām ity arthaḥ ||406||

	viṣṇu-rahasye vyāsenāpi—

**śuddhaiva dvādaśī rājan upoṣyā mokṣa-kāṅkṣibhiḥ |**

**pāraṇas tu trayodaśyāṁ pūjayitvā janārdanam ||407|| **iti |

mokṣo janma-maraṇādi-saṁsāra-bandhato muktiḥ | yad vā, mokṣayatīti mokṣaḥ śrī-viṣṇuḥ | yad vā, akāra-praśleṣeṇa amokṣaṁ bhagavat-prema | tad-ākāṅkṣāvadbhiḥ | janārdanaṁ pūjayitveti vaiṣṇava-titherdvādaśyā abhāve tasyāṁ pāraṇe kṛtyasya bhagavat-pūjā-viśeṣasya trayodaśyām api vidhānājñayā sandeho nirastaḥ ||407||

**tādṛśo’pi gṛhastho’tra paraṁ putrādi-kāmukaḥ |**

**upavāsasya nityatvāt kiñcid bhakṣyaṁ prakalpayet ||408||**

nanu, naktaṁ tatra vidhīyate ity ādinā putravataḥ kāmino gṛhasthasya naktaṁ vihitaṁ, tasyāpi kathaṁ tat saṅgacchatāṁ na bhoktavyaṁ ity ādinādhikāra-nirṇaye sarveṣām eva bhojana-niṣedhāt ? satyaṁ, tenāpi kathañcid avaśyaṁ vrataṁ paripālanīyam eveti likhati—tādṛśaḥ avaiṣṇavo’pi, ataeva paraṁ kevalaṁ putrādi-kāmukaḥ | trispṛśā-dine kiñcit payo-mūlaṁ phalādikaṁ vā bhakṣyaṁ vā prakalpayet, āhāraṁ kuryāt, tac ca pūrvaṁ likhitam eva ||408||

	tad uktam—

**upavāsa-niṣedhe tu kiñcid bhakṣyaṁ prakalpayet |**

**no duṣyaty upavāso’tra upavāsa-phalaṁ labhet ||409|| **iti |

ataḥ kiñcid bhakṣya-prakalpanād dhetor upavāso na duṣyati | upavāsa-phalaṁ ca labhed iti ||402||

**itthaṁ śāstra-vicāreṇa śiṣṭācārānusārataḥ |**

**ekādaśī-vyavastheyaṁ kṛtā vaiṣṇava-sammatā ||410||**

evaṁ vaiṣṇavāvaiṣṇava-bhedena vyavasthāṁ likhitvā nirṇaya-prakaraṇm upasaṁharan likhati—ittham iti | śāstra-vicāreṇa yaḥ śiṣṭānām ācāras tad-anusāreṇa | yad vā, na kevalaṁ śāstra-vicāreṇa kintu śiṣṭācārānusārataś ca | vaiṣṇavānāṁ sammatety anena vaiṣṇavetarāṇāṁ gṛhiṇāṁ biddhāyām apy upavāsas tathā ekādaśī-dvādaśyor vṛddhyaiva sampūrṇaikādaśi-tyāgaḥ | tathā trispṛśāyāṁ cāturmāsya-varti-vyatirikta-kṛṣṇaikādaśyāṁ cānupavāso vyavasthāpitaḥ | tac ca saṅkṣepeṇādau likhitam eva | vaiṣṇavānām anupādeyatvāc cātra vistareṇa nālekhīti ||410||

**vidvāṁso’py atra mūḍhāḥ syur vinā kṛṣṇa-prasādataḥ |**

**ataḥ sadāsau nirdhāryā pṛṣṭvā bhāgavatottamān ||411||**

atra ekādaśī-vyavasthāyāṁ vidvāṁsaḥ śāstra-vido’pi vimūḍhāḥ syuḥ śukra-māyādinā | tac ca bhagavad-anugrahābhāvād eveti likhati—vineti | asau vyavasthā ekādaśī vā ||411||

	tathā ca mārkaṇḍendradyumna-saṁvāde—

**dvādaśyā nirṇaye bhūpa mūḍham atra jagat-trayam |**

**atra mūḍhā mahīpāla prāyaśo ye narāḥ purā ||412||**

purā prācīnā api narāḥ | kim utārvācīnā ity arthaḥ |  narāsurā iti pāṭhe nara-rūpā asurā daitya-prakṛtayo mānuṣā ity arthaḥ ||412||

	ata eva sauradharmottare—

**mahā-puṇyatamā hy eṣā dvādaśī phalato’dhikā |**

**śodhayitvā sadā kāryā samyag daivajña-sattamaiḥ ||413||**

daivajña-sattamair gaṇaka-śreṣṭhair dvāra-bhūtaiḥ śodhayitvā ||413||


### atha sandeha-nirasana-vidhiḥ

viṣṇu-rahasye śrī-brahmoktau—

**arcayanti sadā viṣṇuṁ mano-vāk-kāya-karmabhiḥ |**

**teṣāṁ hi vacanaṁ kāryaṁ te hi viṣṇu-samā matāḥ ||414||**

atra ca gaṇakānāṁ vyavasthāpakānāṁ ca śāstra-vidāṁ bahūnāṁ vivādena sandehe sati śrī-bhagavad-bhakti-parāṇāṁ vacanenaiva vyavahartavyaṁ, na tv anyeṣām iti likhati | arcayantīty ādinā yāvat-samāpti | arcayanti sevante | mano-vāk-kāyānāṁ karmabhiś ceṣṭābhiḥ | smaraṇa-kīrtana-paricaryādibhir ity arthaḥ ||414||

kaurme śrī-bhagavad-uktau—

**saṁspṛṣṭvā vaiṣṇavān viprān viṣṇu-śāstra-viśāradān |**

**cīrṇa-vratān sadācārāṁs tad-uktaṁ yatnataś caret ||415||**

sampṛcchyeti vaktavye sampṛṣṭvety ārṣam | cīrṇa-vratān—samāpita-sva-niyamān ||415||

pādme vaiṣṇava-tantre—

**itihāsa-purāṇa-jñāḥ smṛti-siddhānta-vedinaḥ |**

**vāsudeva-priyā ye ca tad-uktaṁ vaidikaṁ bhavet ||416||**

vaidikaṁ vedoktam iva ||416||


### atha tatra varjyam

viṣṇu-rahasye kaurme ca—

**yeṣāṁ na kāraṇaṁ vedā na viprā na janārdanaḥ |**

**tantrāṇi dharma-śāstrāṇi teṣāṁ vākyaṁ vivarjayet ||417||**

vedādayā na kāraṇaṁ pramāṇam | tantrāṇi āgama-śāstrāṇi ||417||

vaiṣṇava-tantre—

**yeṣāṁ gurau na japye vā viṣṇau ca paramātmani |**

**nāsti bhaktiḥ sadā teṣāṁ vacanaṁ parivarjayet ||418||**

japye mantre ||418||

skānde—

**yeṣāṁ viśveśvare viṣṇau śive bhaktir na vidyate |**

**na teṣāṁ vacanaṁ grāhyaṁ dharma-nirṇaya-siddhaye ||419||**

śive parama-maṅgala-svarūpe | yad vā, śive ca śrī-rudre ||419||

kiṁ ca—

**pañcarātra-purāṇāni setihāsāni mānavāḥ |**

**ye vinindanti teṣāṁ vai vacanaṁ parivarjayet ||420||**

itihāsā mahābhāratādayas tat-sahitāni ||420||

	ataeva yājñavalkyaḥ—

**purāṇaṁ pañcarātraṁ ca vedāḥ pāśupatās tathā |**

**atipramāṇāny etāni na hantavyāni hetubhiḥ ||421||**

hetubhiḥ kutarka-vijṛmbhita-hata-vādair na hantavyāni na khaṇḍayitavyāni ||421||

iti śrī-gopāla-bhaṭṭa-vilikhite śrī-bhagavad-bhakti-vilāse

ekādaśī-nirṇayo nāma

dvādaśo vilāsaḥ

||12||
