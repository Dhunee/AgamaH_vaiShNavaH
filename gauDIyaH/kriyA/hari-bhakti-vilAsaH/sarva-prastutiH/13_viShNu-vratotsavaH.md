+++
title = "13_viShNu-vratotsavaH"

+++
(१३)

**त्रयोदश-विलासः**


विष्णु-व्रतोत्सवः

**वन्दे चैतन्य-देवं तं कृष्णं नित्य-नवोत्सवम् ।  
यस्य प्रसादात् सिध्यन्ति दीनस्यापि महोत्सवाः ॥१॥**

यस्य शक्त्य्-अंश-लाभेन ब्रह्मादेर् अपि शक्तयः ।

तास् ता विभान्ति तं वन्दे सर्व-शक्ति-प्रदं विभुम् ॥

एवम् एकादशी-व्रतं निर्णीयाधुना दशम्य्-आदि-कृत्य-महोत्सव-प्रकरणं लिखन् तल्-लिखनादि-महोत्सव-सिद्धये भगवन्तं प्रणमति—वन्दे इति । नित्यं नव-नवोत्सवो भक्तानां यस्मात् तम् । यद् वा, प्रतिक्षण-नूतनोत्सव-रूपम् ॥१॥

अथोपवास-पूर्व-दिन-कृत्यम्—
> **प्रातः-स्नानादिकं कृत्वा सुवेशो धौत-वस्त्रकः ।**
> **व्रतं सङ्कल्प्य कुर्वीत वैष्णवैश् च महोत्सवम् ॥२॥**

सङ्कल्प-मन्त्रः—
> **दशमी-दिनम् आरभ्य करिष्ये’हं व्रतं तव ।**
> **त्रि-दिनं देव-देवेश निर्विघ्नं कुरु केशव ॥३॥**


### तत्र चास्पृश्य-स्पर्शे’पि न स्नातम्

विष्णु-स्मृतौ—
> **उत्सवे वासुदेवस्य स्नायाद्यो’शुचि-शङ्क्**अ**या ।**
> **तादृशं कश्मलं दृष्ट्वा सवासा जलम् आविशेत् ॥४॥ इति ।**

प्रातः-समये स्नानम् । आदि-शब्देन सन्ध्योपासनादि नित्य-कृत्यं च सर्वं सम्पाद्य । सुवेश इति वैष्णवानां दशम्यां क्षौर-कर्मादि-विधानात् । क्षौर-कर्मावसरश् च रत्न-मालायाम्—

भुक्ताभ्यक्त-निरासनैश् च समय ग्रामान्तर-प्रस्थितैः स्नातैर् नो नवमेऽहनीति विबुधाः क्षौरं हि कार्यं जगुः । दीक्षा-बन्ध-विमोक्ष-मृत्यु-समयोद्बाहेषु भूपाज्ञया विप्राणाम् अखिलेषु तेषु कथितं क्षौरं शुभं सूरिभिः ॥ इति ।

यच् च स्मृतौ—
> उष्णोदकं तथाभ्यङ्गं शय्यावपन-मैथूनम् । 
> वर्जयेत् तानि यत्नेन दशम्य्-आदि दिन-त्रये ॥ इति ।

तच् चावैष्णव-विषयकम् इति ज्ञेयम् । तथा धौतं वस्त्रं यस्य येन वेति च वस्त्रादि-प्रक्षालनात् । वैष्णवैः कृत्वा सहेति वा । महोत्सव-निर्वर्तन-प्रकारश् च पूर्व-लिखितेनाग्रे लेख्येन च । तथा सर्वः सदाचारेणापि प्रसिद्ध एव । यद् विशेषतः श्री-भगवन्-मन्दिरं सम्मार्जनादिना संस्कृत्य ध्वज-पताकादिभिर् अलङ्कृत्य च भगवन्तं सिंहासनोत्तमे सुखम् उपवेश्य महा-पूजां विधाय भक्त्या वैष्णवान् आहूय सम्मान्य नृत्य-गीतादिकं विनिष्पादयेद् इति ॥२-४॥
> **स्तुत्वाथ बहुधा कृष्णं घोषयेन् नियमान्वितम् ।**
> **श्री-रुक्माङ्गद-मत्तेभ-पटहोद्घोषितं वचः ॥५॥**

अथ महोत्सवानन्तरं बहुधा विचित्र-गद्य-पद्यादि-पाठेन स्तुत्वा श्री-रुक्माङ्गदस्य मत्तेभस् तस्मिन् पटहो वाद्य-भाण्ड-विशेषस् तेन । यद् वा, श्री-रुक्माङ्गदेन प्रयोजकेन निज-मत्तेभ-पटहेन कृत्वा उद्घोषितम् उच्चैः शब्दितं यद् वचः वाक्यं तद् घोषयेत् श्रावयेत् । नियमैर् दशम्य्-आदि-कृत्यैर् अग्रे लेख्यैर् अन्वितम् इति नियमांश् च घोषयेद् इत्य् अर्थः ॥५॥

अथा हि नारदीये [२.२३.३३-३४]—
> **प्रातर् हरि-दिनं लोकास् तिष्ठध्वं चैक-भोजनाः ।**
> **अक्षार-लवणाः सर्वे हविष्यान्न-निषेविणः ॥६॥**
> **अवनी-तल्प-शयनाः प्रिया-सङ्ग-विवर्जिताः ।**
> **स्मरध्वं देवम् ईशानं पुराणं पुरुषोत्तमम् ।**
> **सकृद्-भोजन-संसक्ता द्वादश्यां च भविष्यथ ॥७॥**

किं च—
> **वरं स्व-मातृ-गमनं वरं गो-मांस-भक्षनम् ।**
> **वरं हत्या सुरा-पानं नैकादश्यां तु भोजनम् ॥८॥**

अथ क्षाराः—
> **तिल-मुद्गादृते शस्यं शम्यं गो-धूमको द्रवाः ।**
> **चणकं देव-धान्यं च एष क्षार-गणः स्मृतः ॥९॥**

अथ हविष्याणि—
> **हैमन्तिकं सितास्विन्नं धान्यं मुद्गा यवास् तिलाः ।**
> **कलाय-कङ्गुनी-वारा वास्तूकं हिल-मोचिका ॥१०॥**
> **षष्ठिका काल-शाकं च मूलकं केमुकेतरत् ।**
> **कन्दं सैन्धव-सामुद्रे गव्ये च दधि-सर्पिषी ॥११॥**
> **पयो’नुद्धृत-सारं च पनसाम्रे हरीतकी ।**
> **पिप्पली जीरकं चैव नागरङ्गं च तिन्तिडी ॥१२॥**
> **कदली लवली धात्री फलान्य् अगुडम् ऐक्षवम् ।**
> **अतैल-पक्वं मुनयो हविष्याणि प्रचक्षते ॥१३॥**

शम्यं शमीधान्यं सप्तधान्येतरन्माषादि-गोधूमादिकं शस्यम् । हेमन्तिकं हेमन्तकालभवं धान्यम् । कथम्भूतम् सितं च तत् अस्विन्नं च । षष्टिका धान्यविशेषः शाकविशेषो वा । ऐक्ष्नवम् इक्षुविकारः तच्च गुडवर्जितम् । अतैलपक्वमिति तच्च शाकादिकं तैलेन पक्व सद्धविष्यं न भवतीत्यर्थः ॥९-१३॥

**अथान्ये’पि नियमाः**

स्कान्दे—
> **कांस्यं मांसं मसूरं च क्षौद्रं चानृत-भाषणम् ।**
> **पुनर् भोजनम् आयासं दशम्यां परिवर्जयेत् ॥१४॥**

कौर्मे—
> **कांस्यं मांसं मसूरं च चनकं कोर-दूषकान् ।**
> **शाकं मधु परान्नं च त्यजेद् उपवसन् स्त्रियम् ॥१५॥**

किं च—
> **कांस्यं मांसं मसूरं च पुनर्-भोजन-मैथुनम् ।**
> **द्यूतमत्य् अम्बु-पानं च दशम्यां सप्त वर्जयेत् ॥१६॥**

मात्स्ये—
> **कांस्यं मांसं सुरां क्षौद्रं तैलं वितथ-भाषणम् ।**
> **व्यायामं च प्रवासं च दिवा-स्वापं च मैथुनम् ।**
> **शिला-पिष्टं मसूरं च द्वादशैतानि सन्त्यजेत् ॥१७॥**

आयासमित्यत्र अत्याशमिति क्वचित् पाठः सङ्गत इव । पूर्वं स्नाने दशम्यामवश्यं तैलं ग्राह्यमिति लिखितं दशम्यां तैलमस्पृष्ट्वा यः स्नायादविचक्षणः इतिवचनेन प्राप्तं अत्र दशमीनियमेषु वर्ज्यमिति न विरुद्धं सकामनिष्कामतया परिहार्याम् चत्वारि तस्य नश्यन्ति आयुः प्रज्ञा यशो बलम् इति तत्रैवोक्तेः । एवमन्यत्रापि विरोधः परिहरणीयः ॥१४-१७॥

स्मृत्य्-अन्तरे—
> **दशम्याम् एक-भक्तं तु कुर्वीत नियतेन्द्रियः ।**
> **आचम्य दन्त-काष्ठं तु खादयेत् तद्-अनन्तरम् ॥१८॥   
अथ तन्-माहात्म्यम्**

उक्तं च ब्रह्म-वैवर्ते—
> **दशम्यां दन्त-काष्ठेन जिह्वां लेखयते यदा ।**
> **द्वादशी-नियमार्थाय निराशः स्याद् यमस् तदा ॥१९॥**
> **निर्मार्जयति तत् पापं पटस्थं दीन-मानसः ।**
> **अभुक्त-कर्मा संयाति पातकी वैष्णवं पदम् ॥२०॥**

न भुक्तं कर्म येन नरकदुःखाद्यभोगात् सोऽपि सम्यग्याति द्वादशीव्रतार्थोद्यममात्रेणैव सर्वदुष्कर्मक्षयात् । एवं दशम्यां भोजनान्तरं काष्ठेन दन्तधावनविधानादेकादश्यां पूर्णादिना दन्तधावनं निरस्तम् अन्यथा पूर्वदिनान्ते तद्धावनप्रयासानुपपत्तेः । केवलं द्वादशगण्डूषैर् एव मुखशोधनं तस्यां कार्यमिति चादौ लिखितमेव ॥२०॥

**अथैक-भक्त-लक्षणम्**
> **दिनार्ध-समये’तीते भुज्यते नियमेन यत् ।**
> **एक-भक्तम् इति प्रोक्तं कर्तव्यं तत् प्रयत्नतः ॥२१॥ इति ।**
> **ततो रात्रिं नयेतां च ब्रह्मचारी जितेन्द्रियः ।**
> **भगवन्तं स्मरन् भक्त्या भूमि-शायी सुखं स्वपन् ॥२२॥**

ब्रह्मचारीति स्त्रीसङ्गादि वर्जयन्नित्य् अर्थः । यद्यपि नियमेषु मैथुनवर्जनं लिखितमेव तथापि स्वभावतः स्त्रीदर्शनादिरूपं ब्रह्मचारित्वमत्र ग्राह्यम् । तच्चाग्रे व्यक्तं भावि । अतएव जितं वशीकृतमिन्द्रियं येन तथाभूतः सन् ॥२२॥

**अथोपवास-दिन-कृत्यम्**
> **प्रातः स्नात्वार्चयित्वा च भगवन्तं यथा-विधि ।**
> **ताम्र-पात्रं समादाय व्रत-सङ्कल्पम् आचरेत् ॥२३॥**

यथाविधीति पूर्वालिखितः स्नानार्चनादि-विधिरुन्नेयः ॥२३॥

तथा चोक्तं देवलेन—

**गृहीत्वौडुम्बरं पात्रं वारि-पूर्णम् उदङ्-मुखः ।  
उपवासं तु गृह्णीयाद् यद् वा सङ्कल्पयेद् बुधः ॥२४॥  
अथ तत्र सङ्कल्प-मन्त्रः**
> **एकादश्यां निराहारः स्थित्वाहम् अपरे’हनि ।**
> **भोक्ष्यामि पुण्डरीकाक्ष शरणं मे भवाच्युत ॥२५॥ इति ।**
> **उच्चारयन् इमं मन्त्रं श्री-कृष्ण-चरणाब्जयोः ।**
> **पुष्पाञ्जलिं समर्प्याथ मन्त्र-पूतं जलं पिबेत् ॥२६॥**

तद् उक्तं मार्कण्डेयेन—
> **अष्टाक्षरेण मन्त्रेण त्रि-जप्तेनाभिमन्त्रितम् ।**
> **उपवास-फलं प्रेप्सुः पिबेत् तोयं समाहितः ॥२७॥**
> **देवार्चनं ततः कृत्वा पुष्पाञ्जलिम् अथापि वा ।**
> **सङ्कल्प-मन्त्रम् उच्चार्य देवाय विनिवेदयेत् ॥२८॥**

औडुम्बरं ताम्रमयं पात्रम् उपवासं गृह्णीयात् यद् वा, सङ्कल्पयेदिति औडम्बरपात्राद्यभावे सङ्कल्पमात्रमपि कुर्याद् इत्य् अर्थः । शरणं मे भवाच्युत इत्यत्र गतिर्भव ममाच्युत इति देवलेन पठितम् । स्थित्वेत्यत्र च भूत्वेति । विष्णुना च स्थित्वाहमपरेऽह्न्ययमिति । तोषं पिबेत् अथवा देवार्चनं कृत्वा तदनन्तरं देवाय पुष्पाञ्जलिं विनिवेदयेत् समर्पयेदिति जलपानपुष्पाञ्जल्यर्पणयोर्विकल्प उक्तः । कुर्यादिति पाठे तु देवार्चन-पुष्पाञ्जल्यर्पणयोर्विकल्पो ज्ञेयः ॥२४-२८॥
> **दशम्यां चार्ध-रात्रोपर्य्-अनुवृत्तौ पुरःसरान् ।**
> **एकादश्याश् चतुर्यामान् हित्वा सङ्कल्पम् आचरेत् ॥२९॥**

तथा चोक्तं—
> **दशम्याः सङ्ग-दोषेण अर्ध-रात्रात् परेण तु ।**
> **वर्जयेच् चतुरो यामान् सङ्कल्पार्चनयोस् तदा ॥३०॥**

अर्द्धरात्रोपरि च दशम्यनुवृत्तो सत्यां एकादश्याः पुरःसरान् आद्यान् चतुरो यामान् हित्वा व्रतसङ्कल्पं कुर्यात् । इत्थमपि अर्द्धरात्रवेधः परिहृतः ॥२९-३०॥

नारदीये च—
> **पूर्वायाः सङ्ग-दोषणिकादश्यां स्नान-पूजने ।**
> **वर्जयन्ति नराः पूर्वान् यामांश् च चतुरो द्विज ।**
> **तद् ऊर्ध्वं स्नान-पूजादि कर्तव्यं तद्-उपोषितैः ॥३१॥**

पूर्वायाः दशम्याः ॥३१॥
> **न दिवा शुद्धिम् आप्नोति तदा रात्रौ विधीयते ।**
> **दिन-कार्यम् अशेषं च कर्तव्यं शर्वरी-मुखे ॥३२॥**

ननु दिनकृत्यं कथं रात्रौ कर्तव्यम् तत्राह—न दिवेति । दिनकार्यं यदि दिवा दिनमध्ये शुद्धिं नाप्नोति तच्च शर्वरीमुखे प्रदोष एवाशेषं कर्तव्यम् ॥३२॥
> **ततश् च भगवद्भक्त्या परिचर्यादिरूपया ।**
> **दिन रात्रिं च गमयेदुपवासपरो बुधः ॥३३॥**

परिचर्यादिरूपयेति व्रतादौ पूजाविशेषप्राधान्यात् ॥३३॥

तदुक्तं स्कान्दे—
> **सम्पूज्य देवदेवेशं भक्त्या परमया युतः । **
> **अहोरात्रं क्षिपेद्धीमानुपवासफलाप्तये ॥३४॥   
अथोपवासलक्षणम्**

गृह्यपरिशिष्ट-कात्यातनस्मृति-विष्णुधर्म-ब्रह्मवैवर्तादिषु—
> **उपावृत्तस्य पापेभ्यो यस्तु वासो गुणैः सह । **
> **उपवासः स विज्ञेयः सर्वभोगविवर्जितः ॥३५॥**

पापेभ्य उपावृत्तस्य जनस्य गुणैः सह यो वासः स उपवासो विज्ञेयः । किं च सर्वभोगैर् विवर्जितः ॥३५॥

उक्तं च शातातपेन—
> **गन्धालङ्कारवासांसि पुष्पमाल्यानुलेपनम् । **
> **उपवासेन दुष्यन्ति दन्तधावनमञ्जनम् ॥३६॥ **

भोगानेव दर्शयति—गन्धेति द्वयेन । अञ्जनं नर्तकादि-लोचनयोः । उपवासेन सह दुष्यन्ति अतस्तत्र वर्जयेदिति भावः । यच्च काशीखण्डे—उपवासेऽपि नो दुष्येद्दन्तधावनमञ्जनम् इत्यादि तच्च प्रायो वेशो योषितामेव नेत्राञ्जनाचारेण तत्साहचर्यात् । तत्रोक्तं दन्तधावनादि सर्वं तद्विषयकमेव ज्ञेयमिति पूर्वं लिखितमेवास्ति ॥३६॥

श्रीव्यासेन च—
> **पुष्पालङ्कारवस्त्राणि गन्धधूपानुलेपनम् । **
> **उपवासे च दुष्यन्ति दन्तधावनमञ्जनम् ॥३७॥  
अथ तत्र उपवासे पापानि **

श्रीसुमन्तुना—
> **विहितस्याननुष्ठानमिन्द्रियाणामनिग्रहः । **
> **निषिद्धसेवनं नित्यं वर्जनीयं प्रयत्नतः ॥३८॥ **

शातातपेनापि—
> **असत्यभाषणं द्यूतं दिवास्वापं च मैथुनम् । **
> **एकादश्यां न कुर्वीत उपवासपरो नरः ॥३६॥ **

किं च विष्णुधर्मेषु—
> **पाषण्डिभिर् असंस्पर्शमसम्भाषणमेव च । **
> **विष्णोराराधनपरैर् एतत् कार्यमुपोषितैः ॥४०॥ **

श्रीविष्णुपुराणे—
> **तस्मात् पाषण्डिभिः पापैर् आलापस्पर्शने त्यजेत् । **
> **विशेषतः क्रियाकाले यज्ञादौ चापि दीक्षितः ॥४१॥  
अथ तत्प्रायश्चितम्**

तत्रैवोक्तम्—

**तस्यावलोकनात् सूर्यं पश्येत मतिमान्नरः ॥४२॥ **

विष्णुधर्मे च—
> **संस्पर्शे च बुधः स्नात्वा शुचिराद् इत्यदर्शनात् । **
> **सम्भाष्य तान् शुचिषदं चिन्तयेदच्युतं बुधः ॥४३॥**

पापेभ्य उपावृत्तः इत्युक्तं तान्येव दर्शयति—विहितस्येति चतुर्भिः । नैवेति पाठेऽपि काक्वा कार्यमेवेत्यर्थ एव । अत्र दर्शनमपि न कार्यमिति ज्ञेयम् अग्रे तत्प्रायश्चित्तोक्तेः । शुचिषु शुद्धजलेषु शुचिनिमित्तेषु वा निषीदति शुचिषत् तम् ॥३८-४३॥

**अथ तत्र गुणाः**

भविष्ये—
> **क्षमा सत्यं दया मौनं शौचमिन्द्रियनिग्रहः । देवपूजाग्निहवनं सन्तोषस्तेयवर्जनम् ।**
> **सर्वव्रतेष्वयं धर्मः सामान्यो दशधा स्थितः ॥४४॥ **

गुणैः सहेत्युक्तं तानेव दर्शयति—क्षमेति चतुर्भिः ॥४४॥

पाद्मे च श्रीयमधूम्रकेतुसंवादे—
> **दशम्यां संयमं कृत्वा व्रताहे नियतेन्द्रियः । **
> **क्रोधहिंसाविहीनश् च कृष्णकीर्त्या दिनं नयेत् ॥४५॥ **

एव सामान्यतो गुणान् लिखित्वाधुना एकादशीव्रते गुणविशेषं लिखति—दशम्यामिति सार्द्धद्वयेन । यद्यप्यत्रोक्तं नियतेन्द्रियत्वादिकमपि सामान्यमेव तथापि तस्य कर्तृविशेषणत्वाद्गौणत्वेन कृष्णस्य कीर्त्या कीर्तनेन दिनं नयेद् इत्यस्य विधेरेव मुख्यतेति दिक् ॥४५॥

विष्णुधर्मोत्तरे—
> **तज्जप्यं तज्जपध्यानं तत्कथाश्रवणादिकम् । **
> **तदर्चनं च तन्नामकीर्तनश्रवणादयः ।**
> **उपवासकृता ह्येते गुणाः प्रोक्ता मनीषिभिः ॥४६॥**

पुनरत्यन्तविशेषं लिखति—तज्जप्यमिति । तच्छब्देन सर्वत्र भगवतः परामर्शः जप्यं मन्त्रः जपो मन्त्रस्य नाम्नो वा ध्यानं च भगवत इति विवेचनीयम् । कथायाः श्रवणं आदि-शब्देन तस्याः कथनादि च नाम्नः कीर्तनं श्रवणं च आदि-शब्देन बन्दनादयोऽग्रे भक्तिप्रकाराः ॥४६॥

उक्तं च विष्णुधर्मेषु—
> **उपवासी हरिं यस्तु भक्त्या ध्यायति मानवः । **
> **तज्जप्य-जापी तत्कर्मरतस्तद्गतमानसः ।**
> **निष्कामो दैत्यवद्ब्रह्मपदमाप्नोत्यसंशयम् ॥४७॥**

निष्कामश्चेत् यद् वा, सकामोऽपि निष्कामः सन्नित्य् अर्थः । दैत्यः श्रीप्रह्लादः तद्वत् । ब्रह्ममयं पदं श्रीवैकुण्ठलोकं प्राप्नोति ॥४७॥

**अथोपवासदिनेऽन्येऽपि नियमाः**

तत्र कात्यायनः—

**ब्रह्मचर्यसमायुक्त उपवासं चरेन्नरः ॥४८॥**

देवलञ्च—
> **ब्रह्मचर्यमहिंसा च सत्यमामिषवर्जनम् । **
> **व्रतेष्वेतानि चत्वारि चरितव्यानि नित्यशः ॥४९॥**

आमिषवर्जनं च संयमदिने पारणायां च ज्ञेयम् । यद् वा, अष्टैतान्यव्रतघ्नानि इत्यादिवचनेन उपवासे औषधस्यादोषात् प्राप्तस्य औषधरूपस्यामिषस्य वर्जनं तत्रैव ज्ञेयम् तथा चोक्तं व्यासेन—वर्जयेत् पारणे मांसं व्रताहेऽप्यौषधं सदा इति औषधरूपमप्यामिषमुपवासदिने वर्जयेद् इत्य् अर्थः ॥४९॥

किञ्च—
> **असकृज्जलपानाच्च सकृत् ताम्बुलभक्षणात् । **
> **उपवासः प्रदुष्येत दिवास्वापाच्च मैथुनात् ॥५०॥**

एवं गुणानेव दर्शयित्वावश्यं परित्यागाय दोषान् लिखति—असकृदिति । यद्यपि दिवास्वापादिवर्जनं पूर्वं लिखितमेव तथाप्यवश्यवर्ज्यत्वेनात्र नियमेषु पुनर्लिखितमित्यदोषः ॥५०॥

किञ्च—
> **दन्तधावन-ताम्बूल-दिवास्वापाच्च मैथुनात् । **
> **असकृज्जलपानाच्च नोपवासफलं लभेत् ॥५१॥  
अथ ब्रह्मचर्यविधातानि**

तनैवोक्तानि—
> **स्त्रीणान्तु प्रेक्षणात् स्पर्शात्ताभिः सङ्कथनादपि । **
> **विपद्यते ब्रह्मचर्यं न दारेष्वृतुसङ्गमात् ॥५२॥ इति । **

दारेषु निजभार्यासु च प्रेक्षणादिना ब्रह्मचर्यं न विपद्यते किन्तु ऋतुसङ्गमाद् व्यवायादेवेत्यर्थः । स्वदारेष्विति च क्वचित् पाठः ॥५२॥
> **ततो नित्यार्चनं कृत्वा हरिघस्रोत्सवार्थिकाम् । **
> **कृत्वा सायं महापूजां कुर्याज्जागरणं निशि ॥५३॥**

हरेर्घस्रो दिनमेकादशी तत्रोत्सवहेतुकाम अतएव महतीं पूजाम् ॥५३॥

**अथ तत्र पूजादिकम्**

ब्राह्मे—
> **देवस्योपरि कुर्वीत श्रद्धया सुसमाहितः । **
> **नानापुष्पैर् मुनिश्रेष्ठ विशिष्टं पुष्पमण्डपम् ॥५४॥ **

किं च तत्रैव—
> **एकादश्यामुभौ पक्षौ निराहारा समाहितः । **
> **स्नात्वा सम्यग्विधानेन धौतवासा जितेन्द्रियः ॥५५॥**
> **सम्पूज्य विधिवद्विष्णुं श्रद्धयातिसमाहितः । **
> **पुष्पैर् गन्धैस्तथा धूपैर् दीपैर् नवेद्यकैः परैः ॥५६॥  
उपहारैर् बहुविधैर् जपहोमप्रदक्षिणैः । स्तोत्रैर् नानाविधैर् नृत्यगीतवाद्यैर् मनोरमैः ॥५७॥ **

परैर् अन्यैश् च बहुविधैर् उपहारैः फलताम्बूलादिभिः ॥५६-५७॥
> **दण्डवत्प्रणिपातैश् च जयशब्दैस्तथोत्तमैः । **
> **एवं सम्पूज्य विधिवद्रात्रौ कुर्यात् प्रजागरम् ॥५८॥**
> **कथां वा गीतिकां वापि कुर्याद्विष्णुपरायणः । **
> **याति विष्णोः परं स्थानं नरो नास्त्यत्र संशयः ॥५९॥**

भविष्ये च—
> **एकादश्युपरोधे तु रात्रौ सम्पूजयेद्धरिम् । **
> **तां च रात्रिं यथाशक्ति पुराणश्रवणादिना ॥६०॥**

प्रजागरप्रकारमेवाह—कथां वा इति । रात्रिं नयेदिति शेषः ॥५९-६०॥

**नयेत् इति शेषः ।  
अथ जागरण-प्रकरणम्**
> ****
> **वैष्णवान् जागरेऽभ्यर्च्य तीर्थं शङ्खोदकान्वितम् ।**
> **तेभ्यो दत्त्वा स्वयं प्राश्य विद्वान् स्तोत्रादिकं पठेत् ॥६१॥ **

तीर्थम्—श्रीचरणोदकम् ॥६१॥
> **पुराणादि ततः श्रुत्वा गीतनृत्यादिकं स्वयम् । **
> **कुर्यात् पश्येच्च पारक्यं वारयेन्न हसेन्न च ॥६२॥**
> ****

पारक्यं परेण क्रियमाणं न च हसेत् उपहसेत् ॥६२॥

**अथ जागरणे गीतादिनिवारणादि-निषेधः**

पाद्मे—
> **निवारयति यो गीतं नृत्यं जागरणे हरेः । **
> **षष्टियुगसहस्राणि पच्यते रौरवादिषु ॥६३॥ **
> **नृत्यमानस्य मर्त्यस्य उपहासं करोति यः । **
> **जागरे याति निरयं यावदिन्द्राश्चतुर्दृशा ॥६४॥**

निवारयतीत्यादि-श्लोकद्वयेन निवारणोपहासे दोषो दर्शितः ॥६३-६४॥

**अथ जागरणदर्शनावश्यकता**

स्कान्दे—
> **यमेन सूचितं तस्य नरकं यातनाकुलम् । **
> **मुखं न तस्य द्रष्टव्यं येन दृष्टा न जागरः ॥६५॥**

अधुना पश्येदिति यदुक्तं तन्नित्यत्वं तदकरणप्रत्यवायदर्शनेन लिखति—यमेनेति त्रिभिः । सूचितं पापादिशयादतिरुषा भ्रूभङ्ग्यादि-सङ्केतेन प्रतिपादितम् ॥६५॥

**किञ्च—**
> **उद्धृतं नेत्रयुग्मन्तु दत्त्वा तु हृदये पदम् । **
> **कृतं ये नैव पश्यन्ति प्राणिनो हरिजागरम् ॥६६॥   
किञ्च—**
> **येषां चक्षुर्भवं तेजः प्रदग्धं कलिवह्निना । **
> **न ते पश्यन्ति कृष्णस्य जागरं न जनार्दनम् ॥६७॥  
किञ्च—**
> **कलिकल्मषजातेन परमेणावृते ध्रुवम् । **
> **चक्षुषी पापिनी नृणां ये न पश्यन्ति जागरम् ॥६८॥**

उद्धृतमुत्पाटितं याम्यैः अतीतप्रत्ययोऽतिनिश्चयात् । यद् वा, नूनं केनाप्युद्धतमेव तत्र हेतुः-कृतमिति । जातं समूहः परमेण उद्रिक्तेन ॥६६-६८॥

**अथ जागरण-विधिः**

स्कान्दे ब्रह्मनारद-संवादे—
> **शृणु नारद वक्ष्यामि जागरस्य तु लक्षणम् । **
> **येन विज्ञातमात्रेण दुर्लभो न जनार्दनः ॥६९॥**

विज्ञातमात्रेणापि ॥६९॥
> **गीतं वाद्यं च नृत्यं च पुराणपठनं तथा । **
> **धूपं दीपं च नैवेद्यं पुष्पगन्धानुलेपनम् ॥७०॥ फलमर्ध्यं च श्रद्धा च दानमिन्द्रियनिग्रहः । **
> **सत्यान्वितं विनिद्रं च मुदायुक्तं क्रियान्वितम् ॥७१॥ **
> **साश्चर्यञ्चैव सोत्साहं पापालस्यादिवर्जितम् । **
> **प्रदक्षिणाभिः संयुक्तं नमस्कार-पुरःसरम् ॥७२॥ नीराजनसमायुक्तमनिर्विण्णेन चेतसा । **
> **यामे यामे महाभाग कुर्यादारात्रिकं हरेः ।**
> **एतैर् गुणैः समायुक्तं कुर्याज्जागणं हरेः ॥७३॥**

श्रद्धा विश्वासो भक्तिर्वा विनिद्रमिति कदाचिदपि किञ्चिन्निद्रया विरहितमित्य् अर्थः यद् वा, घूर्णावर्जितम् क्रियापरिचर्यादि तदन्वितम् आश्चर्याणि अभिनयादीनि तत्सहितम् उत्साहो मानसोल्लासस्तत्सहितम् । आदि-शब्देन द्यूतादि ग्राम्यवार्तादि वा नीराजनेन समायुक्तमित्युक्तम् । तत्रैव विशेषमाह—अनिर्विण्णेन निर्वेदरहितेन चेतसा । यामे यामे चतुष्प्रहरेषु हरेरारात्रिकं नीराजनं कुर्यादिति । षड्विंशगुण-संयुक्तमिति पाठे पापेन वर्जितम् आलस्यादिना च वर्जितमिति द्वयम्—एवं षड्विंशतिः गुणाः ॥७१-७३॥

किञ्च—
> **य एवं कुरुते भक्त्या वित्तशाठ्यविवर्जितः । **
> **जागरं वासरे विष्णोर्लीयते परमात्मनि ॥७४॥ **
> **धनवान् वित्तशाठ्येन यः करोति प्रजागरम् । **
> **तेनात्मा हारितो नूनं कितवेन दुरात्मना ॥७५॥ **

तत्र च वित्तशाठ्यं नैव कार्यमित्यभिप्रायेण वित्ताशाठ्य-शाठ्याभ्यां क्रमेण महाफललाभार्थनाशने दर्शयति—य एवमिति द्वाभ्याम् । लीयते नित्यमत्यन्तसङ्गमं लभते आत्मा एव हारितो वञ्चितः ॥७४-७५॥

तत्रैव श्रीमदुमामहेश्वरसंवादे—
> **सशास्त्रं जागरं यच्च नृत्यगान्धर्वसंयुतम् । **
> **सवाद्यं तालसंयुक्तं सदीपं साधुभिर् युतम् ॥७६॥**
> **उपचारैश् च संयुक्तं यथोक्तैर् भक्तभावितैः ।   
मनसस्तुष्टिजननं समुदं लोकरञ्जनम् ॥७७॥ **

जागरं जागरणं निद्राराहित्यम् एतदेव पूर्वं विनिद्रमित्युक्तम् अतएवाग्रे जागरमिति पुनःप्रयोगः । अयमेको गुणः । एवं द्वादशभिर् गुणैर् युक्तम् । अत्र गान्धर्वं गीतं समुदं सोत्साहं लोकानां रञ्जनमनुरागवर्द्धनम् ॥७६-७७॥
> **गुणैर् द्वादशभिर् युक्तं जागरं माधवप्रियम् । **
> **कर्तव्यं तत् प्रयत्नेन पक्षयोः शुक्लकृष्णयोः ॥७८॥ **

किञ्च—
> **परापवादयुक्तन्तु मनः प्रशमवर्जितम् । **
> **शास्त्रहीनमगान्धर्वं तथा दीपविवर्जितम् ॥७९॥ शक्त्योपचाररहितमुदासीनं सनिद्रकम् । **
> **कलियुक्तं विशेषेण जागरं नवधाधमम् ॥८०॥ **

किं च तत्रैव—
> **अभावे वाचकस्याथ गीतं नृत्यं च कारयेत् । **
> **वाचके सति देवेशि पुराणं प्रथमं पठेत् ॥८१॥**

अत्रैव कञ्चिद्विशेषमाह—अभावे इति ॥८१॥

**अथ जागरणनित्यत्वम्**

स्कान्दे ब्रह्मनारद-संवादे—
> **सम्प्राप्ते वासरे विष्णोर्ये न कुर्वन्ति जागरम् । **
> **अतीतानागतान् वापि पातयिष्यन्ति पूर्वजान् ॥८२॥**
> **अकुर्वाणाः प्रात्स्यन्ति पुत्रधर्मवसुक्षयम् । **
> **जायते नरके वासः पितृभिः सह कालशः ॥८३॥ **

अकुर्वाणा जागरणाकारकाः प्रपत्स्यन्ति कालशः चिरकालमित्य् अर्थः ॥८३॥
> **न पुरश्चरणात् पापं व्रतैर् दानैः समाधिभिः । **
> **विलयं याति विप्रेन्द्रा विना द्वादशीजागरम् ॥८४॥ **

द्वादश्यां जागरणं विना पुरश्चरणादिभिर् अपि पापं न क्षीयत इति पापक्षपणेऽपि जागरणस्यावश्यापेक्षत्वान्नित्यत्वमेव सिद्धम् ॥८४॥

तत्रैवोमामहेश्वर-संवादे—
> **सम्प्राप्ते वासरे विष्णोर्ये न कुर्वन्ति जागर । **
> **भ्रश्यते सुकृतं तेषां वैष्णवानां च निन्दया ॥८५॥ **

वैष्णवानां निन्दयेति दृष्टान्तो ज्ञेयः ॥८५॥
> **मतिर्न जायते यस्य द्वादश्यां जागरं प्रति । **
> **न हि तस्याधिकारोऽस्ति पूजने केशवस्य हि ॥८६॥**

अस्तु तावज्जागराभावदोषः जागरणचिकीर्षाराहित्येनापि परमानर्थ इत्याह—मतिर्नेति ॥८६॥

अतएवोक्तं ब्रह्मणा तत्रैव—
> **हृदये वर्तते यस्य सदा योगेश्वरो हरिः । **
> **मतिरुत्पद्यते तस्य द्वादशीजागरोपरि ॥८७॥ इति । **

अतो भगवदनुग्रहेणैव जागरणं सम्पद्यत इत्याह—हृदये इति ॥८७॥
> **सामान्येन पुरालेखि गीतवाद्यादिनित्यता । **
> **अधुना लिख्यते सोऽयं जागरे च विशेषतः ॥८८॥**

प्रसङ्गाज्जागरणे गीतनृत्यादेर् अपि नित्यत्वं लिखन् पूर्वं नित्यपूजायां तन्नित्यत्वलिखनादधुना पुनर्लिखनादपि पौनरुक्त्यदोषमाशङ्क्य तन्निरसनाय लिखति—सामान्येनेति । एवं जागरणे अवश्यमेव गीतनृत्यादिकं कार्यमित्यभिप्रेतम् । आदि-शब्देन स्तुत्यादि ॥८८॥

**अथ जागरे गीतादिनित्यत्वम्**

स्कान्दे उमामहेश्वर-संवादे—
> **मूकवत्तिष्ठते यो वै गानं पाठं च नाचरेत् । **
> **सप्तजन्मसु मूकत्वं जायते जागरे हरेः ॥८९॥**

पाठं स्तोत्रादीनां जागरणे नाचरेत् ॥८९॥
> **यो न नृत्यति मूढात्मा पुरतो जागरे हरेः । **
> **पङ्गुत्वं जायते तस्य सप्तजन्मसु पार्वति ।९०॥ **

पाद्मे पक्षवर्धिनीव्रतप्रसङ्गे—
> **स्तुवन्ति न प्रशंसन्ति ये जना जागरं हरेः । **
> **नोत्सवो भवते तेषां गृहे जन्मानि सप्त च ॥९१॥ **

न स्तुवन्ति न श्लाघन्ते न प्रशंसन्ति न चानुमोदन्ते ॥९१॥
> **स्तुवन्ति ये प्रशंसन्ति जागरं चक्रपाणिनः । **
> **नित्योत्सवो भवेत्तेषां जन्मानि दश पं च च ॥९२॥**

तान् शोचन्निव स्तवनादिफलमाह—स्तुवन्तीति ॥९२॥

**अथ जागरण-माहात्म्यम्**

स्कान्दे श्रीब्रह्मनारदसंवादे श्रीप्रह्लादसंहितायाञ्च—
> **न गयापिण्डदानेन न तीर्थैर् बहुभिर् मखैः । **
> **पूर्वजा मुक्तिमायान्ति विना द्वादशि-जागरम् ॥९३॥ **
> **सर्वावस्थोऽपि यः कुर्याद्द्वादश्यां जागरं हरेः । **
> **यामैकैकेन दहतो पाप जन्मसहस्रजम् ॥९४॥ **
> **यः कुर्याद्दीपदानन्तु रात्रौ जागरणे हरेः । **
> **निमेषे निमेषे विप्र लभते गोशतं फलम् ॥९५॥ **

गोशतमिति गोशतप्रदानजमित्य् अर्थः । एवमग्रेऽपि ज्ञेयम् ॥९५॥
> **यः कुर्याज्जागरे पूजां द्वादश्यां कुसुमैर् हरेः । **
> **पुष्पे पुष्पेऽञ्चमेधस्य फलमाप्नोति मानवः ॥९६॥ **
> **यो दहेच्चागुरुं विष्णोः पूजां कृत्वा तु जागरे । **
> **निमेषार्द्धेन लभते तिलपात्रशतं फलम् ॥९७॥ **
> **निमेषं च दहेद्धूपं सघृतं गुग्गुलुं हरेः । **
> **लभते जागरे विप्र पुण्यं माससमुद्भवम् ॥९८॥**

माससमुद्भवमिति—अन्यत्र सघृतगुग्गुलुधूपदाहतो मासेनैकेन यत् पुण्यं स्यात् तदेकस्मिन्नेव जागरे सकृत्कृतेन तेन भवतीत्यर्थः । माघेति पाठे माघस्नानादिजम् ॥९८॥
> **यो दद्याज्जागरे विष्णोर्हविष्यान्न-समुद्धवम् । **
> **नैवेद्यं लभते पुण्यं शालिशैलसमुद्भवम् ॥९९॥ **
> **पक्वान्नानि च यो दद्यात् फलानि विविधानि च । **
> **जागरे पद्मनाभस्य लभते गोऽयुतं फलम् ॥१००॥**

गोऽयुतं गवायुतम् ॥१००॥
> **सकर्पूरं च ताम्बूलं योददाति हि जागरे । **
> **पद्मनाभप्रदानेन श्वेतद्वीपे वसेच्चिरम् ॥१०१॥ **
> **जागरे पद्मनाभस्य यः कुर्यात् पुष्पमण्डपम् । **
> **स पुष्पक-विमानैस्तु कीडते ब्रह्मसद्मनि ॥१०२॥**
> **जागरे पद्मनाभस्त सकर्पूरं तथागुरुम् । **
> **दहतो दहते पापं जन्मलक्षसमुद्भवम् ॥१०३॥ **
> **स्नानं ददाति कृष्णस्य दधिक्षीरघृतादिभिः । **
> **रात्रौ जागरणे विप्र मुक्तिभागी भवेद्धि सः ॥१०४॥**
> **दिव्याम्बराणि यो दद्याज्जागरे समुपस्थिते । **
> **मन्वन्तराणि वसते तन्तुसङ्ख्यासमानि वै ॥१०५॥ **

तन्तवोऽम्बराणां तत्सख्याभिः समानि मन्वन्तराणि ॥१०५॥
> **दद्यादाभरणं विष्णोर्हेमजं रत्नसम्भवम् । **
> **सप्त कल्पानि वसते सोत्सङ्गे मत्प्रियो हि सः ॥१०६॥**

रत्नसम्भवं च यद् वा, रत्नखचितमित्य् अर्थः । उत्सङ्गे क्रोडे विष्णोर्मम वासरे सति । विसर्गलोपे सन्धिरार्षः पाठान्तरेऽपि स एवार्थः ॥१०६॥
> **श्रीचन्दनं सकर्पूरं सागुरुन्तु सकेशरम् । **
> **युक्तं मृगमदेनापि यच्छते हरिजागरे ॥१०७॥ **
> **एकैकं मुनिशार्दूल अश्वमेधाधिकं फलम् । **
> **कलौ भवेन्न सन्देहो वासुदेवप्रसादतः ॥१०८॥ **
> **घृतेन दीपकं विष्णोर्गव्येन च विशेषतः । **
> **ज्वालयेज्जागरे रात्रौ निमेषे गोऽयुतं फलम् ॥१०९॥ **
> **जागरे वासुदेवस्य कर्पूरेण च दीपकम् । **
> **यो ज्वालयति कोटीनां कपिलानां लभेत् फलम् ॥११०॥**
> **आरात्रिकं हरेर्यस्तु सकर्परन्तु जागरे । **
> **कुरुते मोक्षमाप्नोति कुलायुतसमन्वितः ॥१११॥**
> **विनापि यो हि कर्पूरं कुर्यादारात्रिकं हरेः । **
> **निःस्वोऽपि जागरे विष्णोर्दाता भूरि फलं लभेत् ॥११२॥ **
> **वारिजं वारिणा पूर्णं शिरसि स्नापयेद्धरिम् ।**
> **विभर्ति शिरसा सोऽयं गङ्गास्नानकृतं फलम् ॥११३॥ **
> **कृत्वा पूजां हरेर्यस्तु जागरे पुरतः शुचिः । **
> **पठेन्नामसहस्रं च गीतां नागविमोक्षणम् ॥११४॥**
> **माङ्गल्यं स्नपनं पुण्यं स्तवराजमनुस्मरन् ।**
> **वैदिकानि च जप्यामि भक्त्या रात्रौ मुहुर्मुहुः ॥११५॥ **
> **भवेत् प्रत्यक्षरं पुण्यं कपिलागोशतोद्भवम् । **
> **जागरे यज्ञरूपस्य पुरतः पठनं हरेः ॥११६॥ **

वारिजं शङ्खं पूर्णं कृत्वेति शेषः । शिरसा विभर्तीति फलस्य स्थैर् यमभिप्रेत माङ्गल्येन स्नपयतीति तथा तत् एतच्च लिङ्गव्यत्ययादिना सर्वेषामेव विशेषणं ज्ञेयं तथा पुण्यमिति च । जागर इत्यर्द्धपद्यमुक्तन्यायेन व्याख्येयं क्वचिच्च न तिष्ठेदेव ॥११३-११६॥
> **यः पुनः कुरुते गीतं सनृत्यं वाद्यसंयुतम् । **
> **न तत् क्रतुशतैः पुण्यं व्रतदानशतैर् अपि ॥११७॥ **
> **यः पुनः कुरुते गीतं विलजो नृत्यते यदि । **
> **लभते निमिषार्द्धेन चतुराश्रमज फलम् ॥११८॥ **

चतुराश्रमधर्मसम्पत्तेर्जायते यत् फलं तद् इत्य् अर्थः ॥११८॥
> **जागरे पद्मनाभस्य कुर्यात् पुस्तकवाचनम् । **
> **श्लोकसङ्ख्यां वसेत् स्वर्गे युगानि हरिसन्निधौ ॥११९॥ **

श्लोकसङ्ख्यां प्रति यानि युगानि स्युस्तानि यावन्तः श्लोकास्तावन्ति युगानीत्यर्थः । एवमग्रेऽप्यूह्यम् ॥११९॥
> **कुर्याद्वन्दनमालां यो रम्भास्तम्भैः सुशोभनैः । **
> **चूतवृक्षोद्भवैः पत्रैर् जागरे चक्रपाणिनः ॥१२०॥**
> **युगानि पत्रसङ्ख्यानां स्वर्गे तस्योत्सवो भवेत् । **
> **पूज्यते वासवाद्यैश् च क्रीडते चाप्सरोवृतः ॥१२१॥**
> **नृत्यमानस्य मर्त्यस्य ये केचिन्निरयं गताः । **
> **विमुक्ता धर्मराजेन मुक्तिं यान्ति हरेः पदम् ॥१२२॥**

ये केचिद्वान्धवादयः ॥१२२॥
> **गीतध्वनिषु सन्तुष्टा जागरे तु रमापतिः । **
> **वासवस्याधिकं सौख्यं दद्यान्मन्वन्तरं शतम् ॥१२३॥**
> **नृत्येन मर्त्ये सौख्यन्तु स्वर्गे नृत्येन जागरे । **
> **रसातले तथा सौख्यं मुक्तिर्नृत्यादवाप्यते ॥१२४॥ **

जागरे यन्नृत्यं तेन मर्त्ये मनुष्यलोके पृथिव्यामित्य् अर्थः ॥१२४॥
> **प्रेक्षणीयप्रदानेन यत् पुण्यं कथितं बुधैः । **
> **न तत् कोटिमखैः पुण्यं योगैः साङ्ख्यैर् अवाप्येते ॥१२५॥ **

प्रेक्षणीयमैन्द्रजालिकं नर्तकादि-सम्प्रदायविशेषो वा तस्य प्रदानेन । योगैर् अष्टाङ्गैः साङ्ख्यैर् आत्मज्ञानैः ॥१२५॥
> **दीपमालां हरेरग्रे यः करोति प्रजागरे । **
> **विमानकोटि संयुक्तः कल्पान्तं वसते दिवि ॥१२६॥ **
> **चरितं रामचन्द्रस्य यः शृणोति हरेर्दिने । **
> **रात्रौ वाल्मीकिना प्रोक्तं तत्समो न हि वैष्णवः ॥१२७॥**
> **यः पुनः पठते रात्रौ महाभारतसम्भवाम् । **
> **कथां जागरणे विष्णोः कुलकोटिं नयेद्दिवम् ॥१२८॥ औत्तानपादेश्वरितं ध्रुवस्य च महात्मनः । **
> **कृष्णस्य बालचरितं जागरे पठते हि यः ।**
> **युगकोटिसहस्रस्य क्षयः पापस्य जायते ॥१२९॥**

युगकोटिसहस्रस्येति युगकोटिसहस्रैर् भोग्यस्य तेषु जातस्य वा पापस्य ॥१२९॥
> **तस्माज्जागरणं कार्यं पक्षयोः शुक्लकृष्णयोः ॥१३०॥ श्रीमद्भागवतं भक्त्या पठते विष्णुसन्निधौ । **
> **जागरे तत्पदं याति कुलवृन्दसमन्वितः ॥१३१॥**

जागरे पठति ॥१३१॥
> **अष्टादश पुराणानि पुराणपुरुषस्य च । **
> **दयितानि सदा विष्णोर्विशेषेण तु जागरे ॥१३२॥ **
> **यो गोतां पठते रात्रौ विष्णोर्नामसहस्रकम् । **
> **वेदोक्तानां पुराणानां जागरी पुण्यमाप्नुयात् ॥१३३॥**

पुराणानां सर्वेषां पठनाद्यत् पुण्यं तदाप्नुयाद् इत्य् अर्थः ॥१३३॥
> **धेनुदानन्तु यः कुर्यात् जागरे चक्रपाणिनः । **
> **लभते नात्र सन्देहः सप्तद्वीपावनीफलम् ॥१३४॥ **
> **जागरे पद्मनाभस्य यः कुर्याच्छुभमण्डपम् । **
> **मण्डले ध्रुवलोकस्य यावत्तिष्ठति पद्मभूः ॥१३५॥**

यावत् पद्मभूर्ब्रह्मा तिष्ठति तावत् ध्रुवलोकस्य मण्डले उपरि तिष्ठतीत्यर्थः ॥१३५॥
> **सर्वेषामेव पुण्यानां महत् पुण्यं महीतले । **
> **द्वादश्यां जागरे विप्र प्रसिद्धं भुवनत्रये ॥१३६॥ **
> **जागरं ये चिकीर्षन्ति कर्मणा मनसा गिरा । **
> **न तेषां पुनरावृत्तिविष्णुलोकात् कथञ्चन ॥१३७॥**
> **जागरे नृत्यमानन्तु दृष्ट्वा वै द्वादशी दिने । **
> **रात्रौ मार्जयते शौरिः पापं तस्य युगार्जितम् ॥१३८॥**
> **प्रोत्साहयित्वा लोकान् यः कुरुते जागरं निशि । **
> **प्राप्नोति चक्रवर्तित्वं भरतेन यथा पुरा ॥१३९॥**

प्रोत्साहयित्वा माहात्म्यश्रावणादिना प्रकर्षेण उत्साहं जनयित्वा यवभावोऽत्र आर्षः ॥१३९॥
> **श्वपचेन यथा विष्णुं तोषयित्वा तु जागरे ।**
> **प्राप्ता मुक्तिः पुरा विप्र गान्धर्वात् श्रूयते ध्रुवम् ॥१४०॥ **
> **राज्यं प्राप्तं दिलीपेन नर्तनाद्वासरे हरेः । **
> **नहुषेण च सम्प्राप्तमर्यदानेन जागरे ॥१४१॥ **
> **फलदानात् सृञ्जयेन प्राप्तं राज्यमकण्टकम् । **
> **वञ्जुलीवासरे रात्रौ कृत्वा जागरणं हरेः ॥१४२॥**
> **वस्त्रदानाद्दिने विष्णोर्नाभागेन तु जागरः । **
> **राज्यं प्राप्तं मुनिश्रेष्ठ प्रसादान्माधवस्य हि ॥१४३॥**
> **शैलूषी नर्तनात् सिद्धा विख्याता मेनका दिवि । **
> **त्रिस्पृशा जागरे विप्र सत्यं ते कथितं मया ॥१४४॥**

शैलूषी नर्तकी वेश्येत्यर्थः । विप्रेत्यत्र व्यासेति क्वचित् पाठे स्कन्दपुराण-प्रह्वादसंहितोक्तयोरैक्यात् प्रह्लादसंहितायां प्रह्लादव्याससवादोऽनुसन्धेयः ॥१४४॥
> **तुलसीजागरात् प्राप्तं जागरे चक्रपाणिनः । **
> **अलर्केन क्षितीशत्वं यशःकीर्ति-समन्वितम् ॥१४५॥**

चक्रपाणेर्जागरे मध्ये तुलस्यां तुलसीवनान्तिके यो जागरस्तस्मात् ॥१४५॥
> **षष्टिवर्षसहस्राणि षष्टिवर्षशतानि च । **
> **अलर्को नाम राजासौ बुभुजे मेदनीं पुरा ॥१४६॥**
> **शाण्डिली मार्जनात् सिद्धा एकादश्यान्तु मण्डलात् ।**
> **पुरतो वासुदेवस्य पक्षयोः शुक्लकृष्णयोः ॥१४७॥ **

मण्डलान् सर्वतोभद्रादि-मण्डलविधानात् । तत्रापि वासुदेवस्य पुरतः ॥१४७॥
> **उन्मीलनीदिने प्राप्ते परदीपप्रबोधनात् । **
> **इन्द्रद्युम्नेन सम्प्राप्तं राज्यं जागरणं हरेः ॥१४८॥ **

हरेर्जागरणे परदीपस्य प्रबोधनात् ॥१४८॥
> **दोलादिने च सम्प्राप्ते वीणावाद्यात् पुरूरवाः । **
> **चक्रवर्तित्वमायातो दुष्प्रापं यत् सुरैर् अपि ॥१४६॥**
> **सम्मानिताः ककुत्स्थेन रात्रौ जागरकारिणः ।**
> **स्वशक्त्या चैव दानेन प्राप्तं राज्यं सूदुर्लभम् ॥१५०॥ **

आयातः प्राप्तः स्वशक्त्या दानेन सम्मानिताः पाठान्तरे देहान्ते च देवदुर्लभं पदं प्राप्तवानित्य् अर्थः ॥१४९-१५०॥
> **श्वपाकी च मृगी नाम गानं कृत्वा हरेर्दिने । **
> **गान्धर्वलोकनारीणां जाता राज्ञी प्रजागरात् ॥१५१॥**
> **वेणुवाद्यादृचीकस्तु विजयावासरे निशि । **
> **जागरे पुरतो विष्णोः पुना राजा भविष्यति ॥१५२॥**
> **ये केचिद्गायका विप्र वादका नर्तका नराः । **
> **नर्तकी-सहिता यान्ति कृत्वा जागरणं दिवम् ॥१५३॥**
> **वियोनिमागतैः सर्वैः कृत्वा जागरणं हरेः । **
> **सम्प्राप्तं पृथिवीशत्वं सकामैर् मुनिसत्तम ॥१५४॥**
> **निष्कामैर् मुक्तिराप्ता च श्वपचाद्यैस्तु जागरात् ।**
> **विवक्षा नास्ति वर्णानां हरेर्जागरकारिणाम् ॥ १५५॥ **
> **न कलौ पावनं ध्यानं न कलौ जाह्नवीजलम् । **
> **न कलौ पावनं जप्यं मुक्तै वकं जागरं हरेः ॥१५६॥**
> **आश्रमे वर्तमानानां न फलं हि द्विजन्मनाम् । **
> **संयष्टैर् अपि यज्ञैस्तु विना द्वादशि-जागरात् ॥१५७॥**

जागरे विष्णोः पुरतो वेणुवाद्यात् मङ्गलाचरणादिति पाठे जयति जननिवासः (श्रीभा। १०.९०.४८) इत्यादिपठनाद् इत्य् अर्थः वेणूवाद्यस्वरूपविशेषणं वा । विवक्षा नास्तीति तेषां सङ्ख्यां वक्तुं न शक्यत इत्य् अर्थः । यद् वा, विवक्षा विचारः । विशेष इति पाठेऽधिकार्यापेक्षा नास्तीत्यर्थः । संयष्टैः सम्यगिष्टैः ॥१५२-१५७॥
> **लक्ष्मीः पराङ्मुखी तेषां वासवाद्या दिवौकसः । **
> **पितरः कव्यपाल्याद्या मनुष्याः सनकादयः ॥१५८॥**
> **एकोऽपि हि कुलोत्पन्नः किञ्जातैर् बहुभिः सुतैः ।**
> **द्वादशीजागरात् सर्वास्तारयिष्यति पूर्वजान् ॥१५९॥ **

तेषां जागरणहीनानाम् एकोऽपि कुले उत्पन्नः सन् सर्वास्तारयिष्यति अतः किं बहुभिर् इत्यन्वयः ॥१५८-१५९॥
> **विशल्यवासरे विष्णोर्यः करोति सुजागरम् । **
> **स वै भागवतो लोके गीयते ब्रह्मवादिभिः ॥१६०॥**
> **यस्य प्रसन्नो भगवान् शीलेनोत्पद्यते सुतः । **
> **एकोऽपि तारयेत् सर्वान् नरकस्थान पितामहान् ॥१६१॥ **

तारयेज्जागरणतः भागवतः जागरणादिकर्ता तत्समः प्रकरणबलादेवमग्रेऽपि ज्ञेयम् ॥१६०-१६१॥
> **न सौरो न च शैवो वा न ब्राह्मो नव शाक्तिकः । **
> **न चान्यदेवता-भक्तो भवेद्भागवतोपमः ॥१६२॥**
> **गृहेऽपि वर्तते यस्य नित्यं यस्य च चेतसि । **
> **द्वादशीचरितं पुण्यं चतुर्वर्गफलप्रदम् ॥१६३॥  
अथ जागरण-माहात्म्यफलम्**

तत्रैव—
> **उपोषितैर् हरिदिनैः संवत्सरशतं फलम् । **
> **तत् फलं नित्यमाप्नोति पठन् जागरणं हरेः ॥१६४॥**

इदानीं जागरणमाहात्म्यफलपाठादिफलमाह—गृहेऽपीत्यादिना । चेतसि च वर्तते द्वादशीचरितं जागरणमाहात्म्यादिकं तस्य चतुर्वर्गफलप्रदं पुण्यं स्यात् । तत्र चतुर्वर्गो धर्मार्थकाममोक्षाः फलं च भक्तिः । जागरणं जागरणमाहात्म्यम् ॥१६३-१६४॥
> **माहात्म्यं यः पठेद्भक्त्या मयोक्तं जागरोद्भवम् ।**
> **द्वादशीसम्भवं पुत्र कुलानामुद्धरेच्जतम् ॥१६५॥ **
> **चरितं बाललीलाया मथुरायां च यः पठेत् । **
> **द्वादश्यां देवकीसूनो रात्रौ जागरणे कलौ ।**
> **अयुतानां वसेत् कोटिं पितृभिः परिवारितः ॥१६६॥ **

दृष्टान्तत्वेन प्रसङ्गेन वा तत्रान्यपाठस्यापि फलगाह—चरितमिति । देवकीसूनोर्मथूरायां या बालवल्लीला तस्य सम्बन्धि चरितं कलौ द्वादश्याः रात्रौ जागरणे यः पठेत् सोऽयुतानां वर्षाणां कोटिं वसेद्वैकुण्ठलोक इति शेषः ॥१६६॥
> **वञ्जुलीसम्भवं यो वै माहात्म्यं जागरे हरेः ।**
> **कीर्तयिष्यति नित्यं वा तस्य पुण्यं वदाम्यहम् ॥१६७॥ दशभिर् वासरैर् विष्णोर्दशभिर् गणितैर् मुने । **
> **कृतैर् भवति यत् पुण्यं नित्यमाप्नोति तत् फलम् ॥१६८॥ **
> **जन्मकोटिं मखैर् यष्टैर् न मुक्तिर्जायते नृणाम् । **
> **द्वादशी-जागरेणैव मुक्तिं गच्छति मानवः ॥१६९॥ **

जन्मकोटिं व्याप्य यष्टैः कृतैर् मखैः ॥१६९॥
> **सर्वपापविशुद्धात्मा लभते वैष्णवं पदम् । **
> **सर्वे दुष्टाः समास्तस्य सौम्यास्तस्य सदा ग्रहाः ।**
> **यः पठेज्जागरे विष्णोर्माहात्म्यं द्वादशीषु च ॥१७०॥**

समाश्चरन्ति दुष्टतां विहाय मित्रतां यान्तीत्यर्थः । पाठान्तरे शान्ता भवन्तीत्यर्थः ॥१७०॥

**अथ जागरणाकरणे दोषाः**

तत्रैव श्रीमदुमामहेश्वर-संवादे—
> **दष्टाः कलिभुजङ्गेन स्वपन्ति मधुहादिने । **
> **कुर्वन्ति जागरं नैव मायापाशविमोहिताः ॥१७१॥ **

मधुहेत्याकारान्तत्वमार्षम् ॥१७१॥
> **प्राप्ताप्येकादशी येषां कलौ जागरणं विना । **
> **ते विनष्टा न सन्देहस्तस्माज्जीवनमध्रुवम् ॥१७२॥ **

जागरणं विना गतेति शेषः ॥१७२॥
> **अश्वमेधसहस्रस्य वाजपेयायुतस्य च । **
> **न पुण्यं कोटिगुणं गौरि विष्णोर्जागरणे कृते ॥१७३॥ **
> **पितृपक्षे मातृपक्षे भार्यापक्षे च भामिनि । **
> **कुलमुद्धरते चैतत् कृते जागरणे हरेः ॥१७४॥ **
> **अविद्धवासरे विष्णोर्ये कुर्वन्ति प्रजागरम् । **
> **तेषां मध्ये प्रहृष्टः सन् नृत्यं प्रकुरुते हरिः ॥१७५॥**
> **यावद्दिनानि कुरुते जागरं केशवाग्रतः । **
> **युगायुतानि तावन्ति वसते विष्णुवेश्मनि ॥१७६॥ **
> **यावद्दिनानि वसते विना जागरणं हरेः । **
> **नृत्यन्त्युद्धृतशस्त्राश् च तद्गृहे यमकिङ्कराः ॥१७७॥ **
> **जागरे वासुदेवस्य पुराणं पठतीह यः । **
> **प्राप्नोत्यभिमतान् कामान् प्रेतत्वं नैव जायते ॥१७८॥ **
> **यः पुनः कुरुते गीतं नृत्यं जागरणे हरेः । **
> **ब्राह्म्यं पदं मदीयं च सत्यं वै तस्य वैष्णवम् ॥१७६॥**
> **यः प्रबोधयते लोकान् विष्णुजागरणे ततः । **
> **वसेच्चिरन्तु वैकुण्ठे पितृभिः सह वैष्णवः ॥१८०॥**
> **मतिं प्रयक्छते यस्तु हरेर्जागरणं प्रति । **
> **षष्टिवर्षसहस्राणि श्वेतद्वीपे वसेन्नरः ॥१८१॥**
> **यत् किञ्चित् क्रियते पापं कोटिजन्मानि मानवैः ।**
> **कृष्णस्य जागरे सर्वं रात्रौ दहति पार्वति ॥१८२॥ **

दह्यते पार्वतीति पाठे दह्यते स्वयमेव नश्यतीत्यर्थः ॥१८२॥
> **शालग्रामशिलाग्रे तु ये कुर्वन्ति हि जागरम् । **
> **यामे यामे फलं प्रोक्तं कोट्यन्दवसमुद्भवम् ॥१८३॥**

ऐन्दवं चान्द्रायणम् ॥१८३॥
> **का आर्थसम्पदः पुत्राः कीर्तिर्लोकश् च शाश्वतः । **
> **यज्ञायुतैर् न लभ्येत द्वादशीजागरं विना ॥१८४॥ **
> **यावत् पदानि कुरुते केशवायतनं प्रति । **
> **अश्वमेधसमानि स्युर्जागरार्थं प्रगच्छतः ॥१८५॥ **
> **पादयोः पतितं यावद्धरण्यां पांशु गच्छतः । तावद्वर्षसहस्राणि जागरी वसते दिवि ॥१८६॥ **
> **तस्माद्गृहात् प्रगन्तव्यं जागरे माघवालयम् । **
> **कलौ मलविनाशाय द्वादशी-द्वादशीषु च ॥१८७॥**
> **किं व्रतर्बहुभिश्चीर्णैस्तीर्थवासेन तस्य किम् । **
> **द्वादशीवासरे प्राप्ते न कर्याजागरं यदि ॥१८८॥**
> **प्रवासे न त्यजेद्यस्तु पथि खिन्नोऽपि पार्वति । **
> **जागरं वासुदेवस्य स हि मेऽतिप्रियो नरः ॥१८६॥**
> **यः पुनः सुस्थचित्तोऽपि स्वस्थाने वसतेऽपि सन् । **
> **न हरेर्जागरं कुर्यात् तेन कार्यं न मे क्वचित् ॥१९०॥ **

सन्नपि साधुर् अपि ॥१९०॥
> **मद्भक्तो न हरेः कुर्याज्जागरं पापमोहितः । **
> **व्यर्थं मत्पूजनं तस्य मत्पूज्यं यो न पूजयेत् ॥१९१॥**
> **सवाह्याभ्यन्तरं देहं वेष्टितं पापकोटिभिः । **
> **मुच्यते वासरे विष्णोर्जागरे नृत्यतां निशि ॥१९२॥**

वाह्यानि अङ्गानि आभ्यन्तराणि इन्द्रियाणि तैः सहितम् । मुच्यते पापकोटिभ्यस्ताभ्यः ॥१९२॥
> **प्राप्ते कलियुगे घोरे नरास्ते त्रिदशैः समाः ।**
> **विशल्ये वासरे विष्णोर्ये कुर्वन्ति हि जागरम् ॥१९३॥ **
> **कूर्परं यमदूतानां दत्तं तेन यमस्य च । **
> **कृत्वा जागरणं विष्णोरविद्धद्वादशीव्रतम् ॥१९४॥ **
> **द्वादश्यां जागरे विष्णोर्यैः कृतं पुष्पमण्डपम् । **
> **प्रतिपुष्पफल तेषां वाजिमेधसमं प्रिये ॥१९५॥ **
> **द्वादश्यां कृष्णभवनं कदलोस्तम्भशोभितम् । **
> **ये कुर्वन्ति हरिस्तेषां स्वकीयं यच्छते पदम् ॥१९६॥**
> **दीपदानं प्रकुर्वन्ति जागरे केशवस्य हि ।**
> **ते ध्वस्ततिमिरा गौरि यान्ति विष्णोः परं पदम् ॥१९७॥ **

कूर्परं दत्तं कूर्परेण प्रहत्य विष्णुलोकं प्रयातीत्यर्थः । ध्वस्तं नष्टं तिमिरमज्ञानं येषां ते ॥१९४-१९७॥
> **ब्राह्मणाः क्षत्रिया वैश्याः स्त्रियः शूद्राश् च जागरे । **
> **हीनवर्णा अन्त्यजाश् च राक्षसा दैत्यदानवाः ।**
> **प्राप्तास्ते परम स्थानं श्रीविष्णोर्जागरे कृते ॥१९८॥ **

जागरे भवन्ति जागरं कुर्वन्तीत्यर्थः । हीनवर्णाः सङ्करजातयः ॥१९८॥
> **अप्रेरितः स्वयं भक्त्या गीतं नृत्यं करोति यः । **
> **जागरे पद्मनाभस्य स किं नाकृत मानवः ॥१९९॥**

स किं नाकृत अपि तु सर्वमेव कृत्यमकरोतित्य् अर्थः ॥१९९॥
> **यो नृत्यति प्रहृष्टात्मा कृत्वा वै करताडनम् । **
> **गीतं कुर्वन् मुखेनापि दर्शयन् कौतुकान् बहूः ॥२००॥**
> **पुरतो वासुदेवस्य रात्रौ जागरणे स्थितः । **
> **पठन् कृष्णचरित्राणि रञ्जयन् देवि वैष्णवान् ॥२०१॥**
> **मुखेन कुरुते वाद्यं सम्प्रहृष्टतनूरुहः ।**
> **दर्शयन् विविधान् नृत्यान् स्वेच्छालापांश् च कुर्वति ॥२०२॥ **
> **भावैर् एतैर् नरो यस्तु कुरुते जागरं हरेः । **
> **निमेषे निमेषे पुण्यं तीर्थकोटिसमं स्मृतम् ॥२०३॥ **
> **अविग्नमनसा यस्तु धूपं नीराजनं हरेः । **
> **कुरुते जागरे रात्रौ सप्तद्वीपाधिपो भवेत ॥२०४॥**

कुर्वति करोति अविग्नेन अनुद्विग्नेन मनसा ॥२०२-२०४॥

किञ्च—
> **अभावे कृष्णधिष्णस्य गत्वा मन्मन्दिरं शिवे । **
> **कार्यं जागरणं रात्रौ विद्धि मां माधवप्रियम् ॥२०५॥ **
> **अभावे मम धिष्ण्यस्य गत्वा तु रवि-मन्दिरम् ।**
> **कार्यं जागरणं रात्रौ यथा विष्णुस्तथा रविः ॥२०६॥ **
> **तदभावे विना प्राममरण्यकादशी यदि । **
> **तदाकाशे सूरेशानि विष्णोस्त्रीणि पदानि वै ।**
> **दृष्ट्वा देवि प्रकर्तव्यं जागरं चक्रपाणिनः ॥२०७॥ **

अधूना वर्त्मादौ मूख्याभावे जागरणस्थानमाह—अभाव इति सप्तभिः । अरप्ये यदि एकादशी स्यात् सन्धिरार्षः ॥२०५-२०७॥
> **अथवा प्रतिमा विष्णोः शालग्रामशिलाऽथवा । **
> **तिष्ठते यदि देवेशि कार्यस्तत्र प्रजागरः ॥२०८॥**

प्रतिमा चला ॥२०८॥
> **मेघसञ्छादिते व्योम्नि विष्णोस्त्रीणि पदानि च । **
> **अदृष्ट्वा बोधिमूले तु कार्यं जागरणं हरेः ॥२०९॥**

बोधिः—अश्वत्थवृक्षः ॥२०९॥
> **रात्रिमूलेऽथवा गौरि तुलसीवनपार्श्वतः । **
> **यत्र वा तत्र वा कार्यं तीर्थे वा निम्नगा-जले ॥२१०॥**
> **सर्वाभावे महादेवि वैष्णवस्य च सन्निधौ । **
> **कर्तव्यं जागरं विष्णोर्मानसीं भक्तिमास्थितैः ॥२११॥**
> **विना जागरणं गौरि विष्णोर्दिनफलं न हि । **
> **नास्माकं भवति प्रीतिब्रह्मादीनां दिवौकसाम् ॥२१२॥**
> **यज्ञानामपि सर्वेषां महायज्ञः स कथ्यते । **
> **वासरे वासुदेवस्य यतो जागरसञ्ज्ञकः ॥२१३॥**
> **तस्माज्जागरणं कार्यं त्यक्त्वा कार्यान्तराण्यपि ॥२१४॥**

पाद्मे देवदूतविकुण्डलसंवादे—
> **रात्रौ जागरणं कृत्वा समुपास्य जनार्दनम् । **
> **दश वै पैतृके पक्षे मातृके दश पूर्वजाः ।**
> **प्रियाया दश ये वैश्य तानुद्धरति निश्चितम् ॥२१५॥ **

श्रीमार्कण्डेयपुराणे—
> **ध्यानध्येयविहीनस्य सञ्ज्ञातीतस्य भूपते । **
> **कर्मभ्रष्टस्य कथितो मोक्षस्तु हरिजागरे ॥२१६॥ **

प्रह्लादसंहितायां प्रह्लादोक्तौ—
> **यानि कानि च पापानि ब्रह्महत्यादिकानि च ।**
> **कृष्णजागरणे तानि विलयं यान्ति खण्डशः ॥२१७॥ **
> **एकतः क्रतवः सर्व समाप्तवरदक्षिणाः । **
> **एकतो देवदेवस्य जागरः कृष्णवल्लभः ।**
> **न समं कवयः प्राहुरधिकः कृष्णजागरः ॥२१८॥ **
> **तत्र ब्रह्मा च रुद्रश् च शक्राद्या देवतागणाः । **
> **नित्यमेव समायान्ति जागरे कृष्णवाल्लभे ॥२१९॥ **
> **ऋषयो नारदाद्यास्तु व्यासाद्या मुनयस्तथा । **
> **अहं च तत्र गच्छामि कृष्णपूजारतः सदा ॥२२०॥**
> **तत्र काशी पुष्करं च प्रयागो नैमिषं गया । **

अह—प्रह्लादः ॥२२०॥
> **शालग्राममहाक्षेत्रमर्वुदारण्यमेव च ॥२२१॥ **
> **सुपुण्या मथुरा तत्र सर्वतीर्थानि चैव हि । **
> **यज्ञा वेदाश् च चत्वारो व्रजन्ति हरिजागरम् ॥२२२॥**
> **गङ्गा सरस्वती रेवा यमुना वै शतद्रुका । **
> **चन्द्रभागा वितस्ता च नद्यः सर्वास्तु तत्र वै ॥२२३॥**
> **सरांसि च ह्रदाः सर्वे समुदाः सर्व एव हि । **
> **एकादश्यां द्विजश्रेष्ठ गच्छन्ते कृष्णजागरम् ॥२२४॥**
> **स्पृहणीया हि देवानां ये नराः कृष्णजागरे । **
> **नृत्यन्ति गीतं कुर्वन्ति वीणावाद्यप्रहर्षिताः ॥२२५॥ इति । **

जन्माष्टमी-प्रबोधन्यादिकेऽन्यच्च महोत्सवे ।
> **माहात्म्यं जागरस्याग्रे लेख्यं तत्तत्प्रसङ्गतः ॥२२६॥**

एवम् एकादशीजागरणमाहात्म्यं लिखितम् तर्हि किं जन्माष्टम्यादि-जागरणमहिमा नास्ति तत्र लिखति—जन्मेति । आदि-शब्देन श्रीरामनवम्यादि ॥२२६॥
> **ततः प्रभाते भगवद्रात्रिक्रीडारसात्मिकाम् । **
> **कौशिकीं प्रमुदा गायेच्छ्रीकृष्णपरितोषणीम् ॥२२७॥**

कौशिकी शृङ्गाररसप्रधानगीतवृत्तिविशेषस्ताम् अतएव भगवतो रात्रौ या क्रीडा रासादिस्तद्रसात्मिकाम् यया श्रीगीतगोविन्दे—रजनि जनितगुरुजागर— इत्यादि । अतएव श्रीकृष्णस्य परमरसिक-शिरोमणेः परितोषणीम् ॥२२७॥

तथा च स्कान्दे—
> **प्रभाते कौशिकीं यस्तु प्रगायेज्जागरे हरेः । **
> **स समुद्धरते सर्वान् श्वपचान् ब्राह्मणो यथा ॥२२८॥ इति।   
यथ पारणदिनकृत्यम्**
> **मङ्गलाररात्रिकं कृत्वाभ्यर्च्य प्रस्थाप्य वैष्णवान् ।**
> **प्रातः पूजां च निष्पाद्य कृष्णे तत् सर्वमर्पयेत् ॥२२९॥ **

अभ्यर्च्य महाप्रसादादिना सम्मान्य प्रस्थाप्य च स्वस्वगृहं तत् उपवासादिकम् केचिच्च पारणानन्तरमेव समर्पणमिच्छन्ति ॥२२९॥

तदुक्तं कात्यायनेन—
> **प्रातः स्नात्वा हरिं पूज्य उपवासं समर्पयेत् । **
> **पारणन्तु ततः कुर्याद्व्रतसिद्धौ हरिं स्मरन् ॥२३०॥  
अथ तत्र समर्पणमन्त्रः**
> **अज्ञानतिमिरान्धस्य व्रतेनानेन केशव । **
> **प्रसीद सुमुखो नाथ ज्ञानदृष्टिप्रदो भव ॥२३१॥ इति । **
> **तत्र स्नानोपचारन्तु प्रातैर् व समाचरेत् । **
> **प्रामाणिकानां केषाञ्चिद्वैष्णवानामिदं मतम् ॥२३२॥**

तत्र द्वादश्यां भगवत्पूजायां प्रामाणिकानां श्रीकृष्णदेवाचार्यादीनामित्यनेन तेषां मतं पालनीयमित्यभिप्रेतम् । केषाञ्चिद् इत्यनेन सर्वेषामिति सूचितं श्रीवैष्णवादीनां तादृशाचारादर्शनात् ॥२३२॥

**अथ तत्र श्रीभगवतः प्रातरस्नपनम्**

पाद्मे व्रतखण्डे—
> **जन्मप्रभृति यत्किञ्चित् सुकृतं समुपार्जितम् । **
> **नश्यति द्वादशिदिने हरेर् निर्माल्यलङ्घनात् ॥२३३॥**

तन्मतमेव प्रमाणयति—जन्मेति । निर्माल्यस्य लङ्घनात् अतिक्रमात् उत्तारणाद् इत्य् अर्थः । न च पद्भ्यां यल्लङ्घनं तस्माद् इत्य् अर्थः तस्य सर्वदा सर्वदेवसम्बन्धिनोऽपि निषिद्धत्वेन द्वादशी हरिपदयोर्वैयर्थ्यापत्तेः अतएव द्वादश्यां वर्जनीयमध्ये स्कान्दादौ निर्माल्य-लङ्घनमप्युक्तम् । तच्चाग्रे नियमेषु लेख्यं लिखितं च पूर्वं पक्षकृत्यविधौ समयेषु मध्ये द्वादश्यां निषिद्धेषु तत्र विष्णोर्दिवा न स्नानमिति ॥२३३॥

त्रैलोक्यमोहन-पञ्चरात्रे च—
> **स्नानं न हरये दद्याद्द्वादश्यां वैष्णवो दिवा । **
> **पक्षपूजाफलं सर्वं वास्कलायोपगच्छति ॥२३४॥ इति ।**

एतदेव पञ्चरात्रवचनेन साधयति—स्नानमिति ॥२३४॥
> **अतो दिवा निषिद्धत्वाद्रजन्यां स्नापयेत् प्रभुम् । पवित्रदमनद्वादश्युत्सवे तु न निश्यपि ॥२३५॥**

पवित्रारोपण-दमनकारोपणद्वादश्योरुत्सवे तु रात्रावपि न स्नापयेत् । एतदपि केषाञ्चिदेव प्रामाणिकाणां मतम् ॥२३५॥
> **नित्यकृत्यं समाप्याथ शक्त्या विप्रांश् च भोजयेत् । **
> **कुर्वीत द्वादशीमध्ये तुलसीं प्राश्य पारणम् ॥२३६॥**

नित्यकृत्यं वैश्वदेवादिकं जपादिकं वा । तुलसीं प्राश्येति तुलसी प्राशनपूर्वं भोजन कुर्याद् इत्य् अर्थः । यद्यपि नैवेद्यशेषं तुलसीविमिश्रम् इत्यादिना सदा तुलसीयुक्तमेव भोजनं विहितमस्ति तथापि पारणे विशेषतोऽवश्यमेवेति ज्ञेयम् ॥२३६॥

तथा च स्कान्दे—
> **कृत्वा चैवोपवासन्तु योऽश्नाति द्वादशीदिने । **
> **नैवेद्यं तुलसीमिश्रं पापकोटिविनाशनम् ॥२३७॥**

तदेव स्कन्दपुराणोक्त्याभिव्यञ्जयति—कृत्वेति ॥२३७॥

**अथ पारणे द्वावश्य्-अपेक्षणम्**

यत उक्तं पाद्मे—
> **महाहानिकरी ह्येषा द्वादशी लङ्घिता नृणाम् । **
> **करोति धर्महरणमस्नातेव सरस्वती ॥२३८॥**

लङ्घिता पारणायामतिक्रान्ता । अस्नाता सरस्वती वेति—गङ्गाद्यास्त्वन्या नदीरुत्तीर्य परे पारे स्नानं कार्यं सरस्वत्यान्तु प्रथमं स्नात्वैव परं पारं गन्तव्यमिति विधेः स्नानमकृत्वोल्लङ्घिता सरस्वती यथा धर्महरणं करोति तद्वद् इत्य् अर्थः ॥२३८॥

स्कान्दे—
> **पारणाहनि सम्प्राप्ते द्वादशीं यो व्यतिक्रमेत् । **
> **त्रयोदश्यान्तु भुञ्जानः शतजन्मानि नारकी ॥२३६॥**

तत्रैव श्रीमार्कण्डेयभगीरथ-संवादे—
> **यो हि भागवतो भूत्वा द्वादशीं न हि साधयेत् । **
> **कृतस्य पूर्वपुण्यस्य दत्तस्तेन विभावसुः ॥२४०॥**

कौर्मे—
> **एकादश्यामुपोष्यैव द्वादश्यां पारणं स्मृतम् । **
> **त्रयोदश्यां न तत् कुर्याद्द्वादशद्वादशीक्षयात् ॥२४१॥**

द्वादशद्वादशीक्षयादिति द्वादशद्वादशीषु कृतं पुण्यं क्षीयत इति-हेतोरित्य् अर्थः ॥२४१॥

किञ्च—
> **कलाद्वयं त्रयं वापि द्वादशीं न त्वतिक्रमेत् । **
> **अतिक्रान्ता द्वादशी तु हन्ति पुण्यं पुराकृतम् ॥२४२॥**

भविष्ये—
> **यो द्वादशीमतिक्रम्य पारणं कुरुते नरः । **
> **द्वादशाब्दकृतं तस्य तत्क्षणादेव नश्यति ॥२४३॥**

देवीरहस्ये—
> **द्वादशीं समतिक्रम्य पारणं यः करोति हि । **
> **स्नानदानादिकं सर्वं निष्फलं तस्य जायते ॥२४४॥**
> **अल्पा चेद्द्वादशी कुर्यान्नित्यकर्मारुणोदये । **
> **अत्यल्पा चेन्निशीथोर्द्धमामध्याह्निकमेव तत् ॥२४५॥**

अरुणोदये नित्यकर्म कुर्यात् आमध्याह्निकं मध्याह्नकृत्यपर्यन्तं तन्नित्यकर्म निशीथादूर्ध्वमर्धरात्रोपर्येव कुर्यात् । आमध्याह्निकमित्येतत् पूर्वमपि द्रष्टव्यम् ॥२४५॥

**अथ द्वादश्यल्पत्वे कृत्यसमाधानम्**

भविष्ये—
> **स्वल्पायामथ भूपाल द्वादश्यामरुणोदये । **
> **स्नानार्चनक्रियाः कार्या दानहोमादि-संयुताः ॥२४६॥**

पाद्मे—
> **यदा भवति स्वल्पा हि द्वादशी पारणे दिने । **
> **ऊषःकाले द्वयं कुर्यात् प्रातर्माध्याह्निकं तथा ॥२४७॥**

तथा नारदीये—
> **अल्पायामथ विप्रेन्द्र द्वादश्यामरुणोदये । **
> **स्नानार्चनक्रियाः कार्या दानहोमादि-संयुताः ॥२४८॥**
> **देवलोक्तौ अतएवोक्तं सारदापुराणे—**
> **दिनकर्मदिने सर्वं कत्तव्यं यदि तद्दिने । **
> **नैव सिद्धिमवाप्नोति तदा रात्रौ विधीयते ॥२४६॥ इति ।   
अथ सङ्कटे पारणसमाधानम्**

स्कान्दे—
> **कलार्द्धां द्वादशीं दृष्ट्वा निशीथादूर्ध्वमेव हि । **
> **आमध्याह्नाः क्रियाः सर्वाः कर्तव्याः शम्भुशासनात् ॥२५०॥**

अरुणोदये नित्यकर्माचरणे भविष्यपुराणादिवचनानि प्रमाणत्वेन लिखित्वा अत्यल्पायां निशीथादूर्ध्वमेव तत्करणे स्कन्दपुराणादिवचनानि प्रमाणयति—कलार्धमिति आमध्याह्ना मध्याह्नावधि याः क्रियाः कृत्यानि ताः सर्वाः ॥२५०॥
> **अशक्त्या सङ्कटे प्राप्ते पारणं वारिणा चरेत् । **
> **तद्धि नैवासितं नैवानशितं च विदुर्बुधाः ॥२५१॥**

तत् वारिणा पारणमशितं भुक्तमिति न विदूर्मुनय इति । पश्चाद्भोजनेऽपि द्विर्भोजनदोष-परिहारः । अनशितं च न विदुः इत्यनेन द्वादशीलङ्घनदोषपरिहारः ॥२५१॥

अतएव तत्र—
> **कलाद्वयं त्रयं वापि द्वादशी यदि दृश्यते । **
> **स्नानार्चनादिकं कर्म तदा रात्रौ विधीयते ॥२५२॥**

कालिका-सारदापुराणयोः—
> **स्वल्पैव द्वादशी यत्र स्नानदानादिकाः क्रियाः । **
> **रजन्यामेव कर्तव्या दानहोमादिसंयुताः ॥२५३॥**
> **सङ्कटे विषमे प्राप्ते द्वादश्यां पारयेत् कथम् ।**
> **अद्भिस्तु पारणं कुर्यात् पुनर्भुक्तं न दोषकृत् ॥२५४॥ **

कात्यायनोक्तौ च—
> **मन्त्रं जपित्वा हरये निवेद्योपोषणं व्रती । **
> **अद्भिस्तु पारणं कुर्यात् सङ्कटे विषमे सति ॥२५५॥**

किञ्च—
> **सन्ध्यादिकं भवेन्नित्यं पारणन्तु निमित्ततः ।**
> **अद्भिस्तु पारयित्वा तु कुर्यात् सन्ध्यादिकं पुनः ॥२५६॥ इति । **
> **द्वादशीपूर्वपादीयस्तत्र चेद्धरिवासरः । **
> **द्वादश्याधिक्यतस्तिष्ठेत् पारणं तत्र नाचरेत् ॥२५७॥**

द्वादश्याः पूर्वपादसम्बन्धी हरिवासरः । तत्र पारणदिने द्वादश्या आधिक्यतः बाहुल्यात् पञ्चचत्वारिशद्घटिकोपरि वृद्धिश्चेद्यदि तिष्ठेत् तत्र हरिवासरे पारणं नाचरेत् ॥२५७॥

विष्णुधर्मोत्तरे—
> **द्वादश्याः प्रथमः पादो हरिवासरसञ्ज्ञकः । **
> **तमतिक्रम्य कुर्वीत पारणं विष्णुं तत्परः ॥२५८॥ **

क्वचिच्च—
> **द्वादश्येकादशीयोगे विख्यातो हरिवासरः । **
> **एकादश्यान्त्यपादश् च द्वादश्याः पूर्व एव हि । **
> **हरिवासर इत्याहुर्भोजनं न समाचरेत् ॥२५९॥  
अथान्येऽपि द्वादशीनियमाः**

स्कान्दे—
> **क्षौद्रं मांसं सुरां तैलं व्यायामं क्रोधमैथुने । **
> **परान्नं कांस्य-ताम्बूले लोभ निर्माल्यलङ्घनम् ।**
> **द्वादश्यां द्वादशैतानि वैष्णवः परिवर्जयेत् ॥२६०॥ **

एवं द्वादश्यां पूजादिनियमं लिखित्वान्यानपि नियमान् लिखति—क्षौद्रमिति षड्भिः ॥२६०॥

ब्रह्माण्डपुराणे—
> **कांस्यं मांसं सुरां क्षौद्रं लोभं वितथभाषणम् । व्यायामं च प्रवासं च दिवास्वप्नमथाञ्जनम् ॥२६१॥**
> **शिलापिष्टं मसूरं च द्वादशैतानि वैष्णवः । **
> **द्वादश्यां वर्जयेन्नित्यं सर्वपापैः प्रमुच्यते ॥२६२॥**

बृहस्पतिरपि—
> **कांस्यं मांसं सुरां धृतं व्यायामं क्रोधमैथुनम् । हिंसामसत्यं लौल्यं च तैलं निर्माल्यलङ्घनम् ।**
> **द्वादश्यां द्वादशैतानि वैष्णवः परिवर्जयेत् ॥२६३॥ **

असत्यम्—अनृतभाषणम् ॥२६३॥

क्वचिच्च—
> **कांस्यं मांसं मसूरं च चणकं कोरदूषकम् । रत्यौषधपरान्नं च द्वादश्यामष्ट वर्जयेत् ॥२६४॥  
अथोन्मीलन्याद्यष्टमहाद्वादशीनां विशेषतो निरूपणम्**
> **ब्रह्मवैवर्ते श्रीसूतशौनक-संवादे—**
> **उन्मीलनी वञ्जुली च त्रिस्पृशा पक्षवर्द्धिनी । **
> **जया च विजया चैव जयन्ती पापनाशिनी ॥२६५॥ **

उन्मीलनी तथा वञ्जुलीत्यत्र व्यञ्जुलीति क्वचित् पाठः ॥२६५॥
> **द्वादश्योऽष्टौ महापुण्याः सर्वपापहरा द्विज । **
> **तिथियोगेन जायन्ते चतस्रश्चापरास्तथा । **
> **नक्षत्रयोगाच्च बलात् पापं प्रशमयन्ति ताः ॥२६६॥  
तत्र उन्मीलनीनिरूपणम्**
> **एकादशी तु सम्पूर्णा वर्द्धते पुनरेव सा । **
> **द्वादशी च न वर्धत कथितोन्मीलनीनि सा ॥२६७॥  
अय वञ्जुलीनिरूपणम्**
> **द्वादश्येव विवर्धेत न चैवैकादशी यदा । **
> **वञ्जुली तु भृगुश्रेष्ठ कथिता पापनाशिनी ॥२६८॥**

पुनः परदिनमित्य् अर्थः । वञ्जुल्या एव विशेषणं पापनाशिनीति ॥२६७-२६८॥

**अथ त्रिस्पृशा-निरूपणम्**
> **अरुणोदय आद्या स्याद्द्वादशी सकलं दिनम् । **
> **अन्ते त्रयोदशी प्रातस्त्रिस्पृशा सा हरेः प्रिया ॥२६९॥**

अरुणोदय सूर्योदये आद्या एकादशी पाठान्तरेऽपि सैव अरुणोदयं व्याप्यम् ॥२६९॥

**अथ पक्षवर्धिनी**
> **कुहूराके यदा वृद्धिं प्रयाते पक्षवर्धिनी । **
> **विहायैकादशीं तत्र द्वादशीं समुपोषयेत् ॥२७०॥ पुण्यश्रवणपुष्याद्यरोहिणीसंयुतास्तु ताः । **
> **उपोषिताः समफला द्वादश्योऽष्टौ पृथक् पृथक् ॥२७१॥**

पुष्पाद्यं पुनर्वसुनक्षत्रं समफला इति सर्वासां नित्यत्वात् ॥२७१॥
> **ब्रह्मघ्नमपि सा पूर्वा विशोधयति भार्गव । **
> **वञ्जुलोति द्वितीया सा हत्यायुतविनाशिनी ॥२७२॥**
> **महापापानि चत्वारि शोधयेत् त्रिस्पृशा कृता । **
> **कुरुतेऽशेषकलुषविच्छेदं पक्षवर्धिनी ॥२७३॥ **
> **जया जयन्ती विजया प्रेतमोक्षं तथापरा । **
> **जयन्ती नरकच्छेदमपि दुष्कृतकारिणाम् ।**
> **अष्टमी तु भृगुश्रेष्ठ यथार्था पापनाशिनी ॥२७४॥ **

पूर्वा उन्मीलनी तथापरा जयन्ती चेत्यर्थः । पुनर्जयन्त्या विशेषं दर्शयति—जयन्तीति । पाठान्तरे जयादित्रयं प्रेतमोक्षं कुरुते । तथा परेत्यस्य परेणान्वयः । परा सर्वश्रेष्ठा यत इत्य् अर्थः । अष्टमी पापनाशिनी ॥२७२-२७४॥

किञ्च—
> **अथेति महता पुण्यप्रमारेण हरेर्दिनम् । **
> **शुक्लपक्षे भृगुश्रेष्ठ विशेषव्रतसंयुतम् ॥२७५॥ **
> **तदायतमपि त्यक्तं यदि पुण्यं वहिःश्रुतैः । **
> **तदेतदमृतं प्राप्तं कराद्विगलितं क्षणात् ॥२७६॥ **
> **एकादशीस्वरूपेण धर्मः साक्षाज्जनार्दनः । **
> **तच्छरीरसमं प्राहुर्वञ्जुल्युन्मीलनीव्रतम् ॥२७७॥**
> **विहाय वञ्जुली पापाः कारयन्त्यवरां तिथिम् । **
> **हिंसितस्तैर् असौ कृष्णाक्षर इत्यवधारय ॥२७८॥**
> **ये कारयन्त्यविद्वांसः शास्त्रमुल्लङ्घ्य हैतुकाः । **
> **प्राणिनस्तत्कृतं पापं तेषां गच्छत्यसंशयम् ॥२७६॥**
> **तेषां निरभिमानैस्तु भूत्वा शास्त्रानुगामिभिः । **
> **यथावटुपदेष्टव्यं न भाव्यं कलुषाशयः ॥२८०॥ **

हरेर्दिनम् उतमीलन्यादि बहिःश्रुतैः अश्रुतशास्त्रैर् इत्य् अर्थः । अक्षरेति पाठे अक्षरो जनार्दन एव । तत्तस्मात् अङ्गुर इति वा पाठः । ततः पदाविर्भावस्थानं तुल्यमित्य् अर्थः । तेषां गच्छति तान् प्राप्नोति । भाष्यमिति पाठे मलिनाशयैर् भूत्वा न वक्तव्यमित्य् अर्थः ॥२७५-२८०॥

ब्राह्मे वसिष्ठमान्धातृसंवादे—
> **जया च विजया चैव जयन्ती पापनाशिनी । **
> **सर्वपापहरा ह्येताः कर्तव्याः फलकाङ्क्षिभिः ॥२८१॥**

फलं तत्रोक्तं यत्तत्काङ्क्षिभिः ॥२८१॥

**अथाष्टमहाद्वादशीनित्यत्वम्**

ब्रह्मवैवर्ते—
> **द्वादश्योऽष्टौ समाख्याता याः पुराणविचक्षणैः । **
> **तासामेकापि च हता हन्ति पुण्यं पुराकृतम् ॥२८२॥**

तासां मध्ये हता अतिक्रान्ता पाठान्तरेऽपि स एवार्थः ॥२८२॥

पाद्मे मार्कण्डेयपुराणे च श्रीभगवदुक्तौ—
> **न करिष्यन्ति ये लोके द्वादश्योऽष्टौ ममाज्ञया । **
> **तेषां यमपुरे वासो यावदाहूतसम्प्लवम् ॥२८३॥**

या अष्टौ द्वादश्यस्ता ये न करिष्यन्ति ॥२८३॥

स्कान्दे च ब्रह्मनारदसंवादे जागरणप्रसङ्गे—
> **उन्मीलनी परित्यक्ता वञ्जुली पक्षवर्धिनी । **
> **नरके वसते तावद्यावदिन्द्राश्चतुर्दश ॥२८४॥ **
> **त्रिस्पृशा विष्णुदयिता ये न कुर्वन्ति भूतले । **
> **तावद्यमपुरे वासो यावन्नद्यः ससागराः ॥२८५॥ इति । **

स्कान्दोक्तोन्मीलन्यादीनां साहचर्यात् जयादीनामपि चतसृणां नित्यत्वं सिद्धमेव । किंवा तास्वष्टसु मध्ये उन्मीलन्यादीनामेव चतसृणां प्राधान्याभिप्रायेण तत्र तासामेव नित्यत्व युक्तमिति दिक् ॥२८४-२८५॥

**अथ ऋक्षप्रयुक्तानां व्रतकर्तव्यता**
> **जयादीनां चतसृणां तथा व्यक्तं निरूप्यते । **
> **भान्यर्कोदयमारभ्य प्रवृत्तान्यधिकानि चेत् ।**
> **समा न्यूनानि वा सन्तु ततोऽमीषां व्रतौचित्ती ॥२८६॥ **
> **किंवा सूर्योदयात् पूर्वं प्रवृत्तान्यधिकानि चेत् । **
> **समानि वा तदाप्येषा व्रताचरणयोग्यता ॥२८७॥**
> **श्रवणाव्यतिरिक्तेषु नक्षत्रेषु खलु त्रिषु । **
> **सूर्यास्तमनपर्यन्तं कार्यं द्वादश्यपेक्षणम् ॥२८८॥ **
> **श्रवणे त्वस्तमनतः प्राग्द्वादश्यां समाप्तताम् । **
> **गतायामपि तत्रैव व्रतस्योचितता भवेत् ॥२८९॥  
अथ पारणकालनिर्णयः**
> **वृद्धौ भतिथ्योरधिका तिथिश्चेत् पारणन्ततः ।**
> **अन्ते स्याच्चेत्तिथिर्न्यूना तिथिमध्ये तु पारणम् ॥२९०॥ **
> **द्वादश्यननुवृत्तौ तु वृद्धौ ब्रह्माच्युतर्क्षयोः । **
> **तन्मध्ये पारणं वृद्धौ शेषयोस्तदतिक्रमे ॥२९१॥ श्रीद्वादशीचतुष्कस्य महतोऽसौ विनिर्णयः । **
> **नृसिंहपरिचर्यादि ग्रन्थदृष्ट्या निरूपितः ॥२६२॥  
अथोन्मीलन्यादीनां विशेषतो माहात्म्यं तासु पूजाविधिविशेषश्च  
अथ तत्रादौ उन्मीलनीव्रतम्**

पाद्मे श्रीसूत उवाच—
> **राज्यं प्रकुर्वतः पूर्वमम्बरीषस्य वेश्मनि । **
> **गौतमस्तपसा श्रेष्ठः समायातो महामुनिः ॥२६३॥**
> **दृष्ट्वा तमागतं राजा समुत्तस्थौ निजासनात् ।**
> **दत्त्वार्ध्यं परया भक्त्या प्रोवाचासनसंस्थितम् ॥२९४॥ **

श्रीअम्बरीष उवाच—
> **स्वागत मुनिसार्दूल प्रसादं कर्तुमर्हसि । **
> **धन्यानामपि धन्योऽहं यत्त्वं मद्गृहमागतः ॥२९५॥ **
> **तपसः कुशलं तेऽद्य भक्तिः श्रीकेशवापरि । **
> **निश्चला मुनिशार्दूल हृदयान्नापसर्पति ॥२९६॥ **

ते तव अद्य इदानीं तपसः कुशलं किमिति प्रश्नः । तथा भक्तिश्चेति च ॥२९६॥

श्रीगौतम उवाच—
> **तपसः कुशलं राजन् भक्तिः कृष्णे सुनिश्चला । **
> **कुशलं तव राजेन्द्र ब्राह्मणान् पासि सर्वदा ॥२९७॥**
> **भक्तिण् भागवतीं नित्यं किं करोषि नराधिप । **
> **शालग्राममयं बिम्बं किं त्वं पश्यसि प्रत्यहम् ॥२९८॥ **
> **किं त्वं वन्दयसे नित्यं शालग्रामशिलाजलम् । **
> **गृहीत्वा स्नानतोयन्तु किं त्वं पिबसि प्रत्यहम् ॥२९९॥**

भक्तिमेव प्रपञ्चयति शालेग्रामेत्यादिना प्रयत्नत इत्यन्तेन । विम्बं श्रीमूर्तिम् किमित्यग्रे सर्वत्रैवानुवर्तनीयं प्रश्नप्रकरणबलात् ॥२९८-२९९॥
> **दत्त्वा वै वैष्णवानान्तु प्रोक्षणं कुरुषे गृहे । **
> **तद्विलेपनशेषेण अङ्गानि परिमार्जसि ॥३००॥ **

दत्त्वा वैष्णवेभ्य इति शेषः ॥३००॥
> **शालग्रामशिलामालां दत्त्वा मूर्धनि प्रत्यहम् । **
> **किं धारयसि भूपाल कण्ठे नित्यं सुभक्तितः ॥३०१॥**
> **धूपशेषन्तु कृष्णस्य भक्त्या भजसि भूमिप । **
> **कृत्वा चारात्रिकं विष्णोर्भक्त्या वन्दयसे नृप ॥३०२॥ **
> **शङ्खोदकं हरेमूर्ध्नि भ्रामथित्वा सुभक्तितः ।**
> **विभर्षि शिरसा नित्यं शेषं यच्छसि वैष्णवान् ॥३०३॥ **

वैष्णवानिति पाठे तान् प्रति शेषं निर्माल्यं किं यच्छसि ॥३०३॥
> **नैवेद्यं देवदेवस्य सर्वोपस्करसंयुतम् । **
> **विष्वक्सेनाय दत्त्वा त्वं भुञ्जसे वैष्णवैः सह ॥३०४॥ **

उपस्करा व्यञ्जनादीनि ॥३०४॥
> **नित्यं नामसहस्रेन भक्त्या स्तौषि जनार्दनम् । **
> **दीपार्ध्यदानं देवस्य कुरुषे गीतनर्तनम् ॥३०५॥ **
> **दूर्वाङ्कुरैः पूजयित्वा पूजान्ते मधुसूदनम् । **
> **अक्षतैर् नृपषार्दूल किमर्चयसि केशवम् ॥३०६॥ **
> **पक्षे पक्षे नृपश्रेष्ठ विधिवद्द्वादशीव्रतम् । **
> **दशमीवेधरहितं कुरुषे जागरान्वितम् ॥३०७॥ **
> **तुलसीपत्रनिकरैर् नित्यं पूजयसे हरिम् । **
> **पुण्ड्रं विभर्षि देहे त्वं गोपीचन्दनसम्भवम् ॥३०८॥ **
> **विभर्षि कण्ठे त्वं नित्यं धात्रीफलसमुद्भवाम् । **
> **मालां मखायुतसमां तुलसीपत्रसम्भवाम् ॥३०९॥**

तुलसीपत्रसम्भवां च मालाम् ॥३०९॥
> **शालग्रामशिलायुक्तं द्वारकायाः समुद्भवम् । **
> **नित्यं पूजयसे भूप भूक्तिमुक्तिफलप्रदम् ॥३१०॥ **

द्वारकायाः समुद्भवं द्वारकासम्बन्धि चक्राङ्कम् ॥३१०॥
> **पुराणं त्वं भागवतं पठसे पुरतो हरेः । **
> **चरितं दैत्यराजस्य प्रह्लादस्य च भूपते ॥३११॥ **
> **वासरं वासुदेवस्य सवेधं कुर्वतो नरान् । **
> **निवारयसि भूपाल शास्त्रदृष्ट्या प्रयत्नतः ॥३१२॥ **
> **सवेधं वासरं विष्णोर्यस्मिन् राष्ट्रे प्रवर्तते । **
> **लिप्यते तेन पापेन राजा भवति नारकी ॥३१३॥**
> **वेधं चतुर्विधं त्यक्त्वा समुपोष्य हरेर्दिनम् । **
> **कुलकोटिं समुद्धृत्य नरकाद्व्रजते दिवम् ॥३१४॥ **

अम्बरीष उवाच—
> **त्वया यदुक्तं विप्रेन्द्र तत् सर्वं प्रकरोम्यहम् । **
> **पश्याम्यहं विष्णुमयं जगदेतच्चराचरम् ॥३१५॥ **
> **विष्णुरूपी त्वमायातो मद्गृहं मुनिसत्तम । **
> **व्रतं कथय मे विप्र वैष्णवं सर्वकामदम् ॥३१६॥ **
> **यत् कृत्वा न पुनः कृत्यं भवते ऋषिसत्तम । **
> **पुनर्गतिर्यथा विप्र विष्णुलोकाद्भवेन्न हि ॥३१७॥**

श्रीगौतम उवाच—
> **शृणु भूपाल वक्ष्यामि व्रतं यद्वैष्णवं महत् । **
> **द्वादशीसम्भवं पुण्यं मयाख्यातं न कस्यचित् ॥३१८॥**
> **वैष्णवोऽसि महाराज भक्त्या भागवतां नृणाम् ।**
> **वैष्णवं यन्महागुह्यं तद्व्रतं त्वं निशामय ॥३१९॥ **

भागवतानामिति वक्तव्ये भागवतामित्यार्षम् ॥३१९॥
> **उन्मीलनी नाम पुरा मम भक्त्या तु विष्णुना । **
> **कथिता सुप्रसन्नेन तान्ते भूप वदाम्यहम् ॥३२०॥**
> **सम्पूर्णैकादशी प्रातर्द्वितीयेऽह्नि प्रवर्द्धते । **
> **उन्मीलनीति सा प्रोक्ता पापपङ्कौघनाशिनी ॥३२१॥**
> **त्रैलोक्ये यानि तीर्थानि पुण्यान्यायतनानि च ।**
> **कोट्यंशेनैव तुल्यानि मखा वेदास्तपांसि च ॥३२२॥ **

कोटीनामंशानामेकेनैवांशेन तीर्थादीनि तुल्यानीत्यर्थः । यद् वा, कोट्यंशे विषयेऽपि नैव तुल्यानि ॥३२२॥
> **उन्मीलनीसमं किञ्चिन्न दृष्टं न श्रुतं मया । **
> **प्रयागो न कुरुक्षेत्रं न काशी न च पुष्करम् ॥३२३॥**
> **न रेवा ब्रह्मतनया कालिन्दी मथुरा न हि । **
> **पिण्डारकं प्रभासं च न क्षेत्रं हाटकेश्वरम् ॥३२४॥**

तदेव प्रपञ्चयति—उन्मीलनीति षड्भिः । प्रयागमित्यादीनां नपुसकत्वमार्षम् एवं सर्वत्रैवोह्यम् । ब्रह्मतनया—सरस्वती ॥३२३-३२४॥
> **शैलो हिमाचलो नैव न मेरुर्गन्धमादनः । **
> **शैलो नैवेह मलयो न विन्ध्यो नैव नैषधः ॥३२५॥ **
> **गोदावरी च कावेरी चन्द्रभागा न देविका । **
> **न तापी न पयोष्णी च न शिप्रार्नैव चन्दना ॥३२६॥**
> **चर्मण्वती च सरयूश्चन्द्रभागा न गण्डकी । **
> **गोमती च विपाशा च शोणश्चैव महानदः ॥३२७॥**
> **किमत्र बहुनोक्तेन भूयो भूयो नराधिप । **
> **नोन्मीलनीसमं किञ्चिन्न देवः केशवात् परः ॥३२८॥ उन्मीलनीमनुप्राप्य यैः कृतं केशवार्चनम् । **
> **पापचक्रसमूहस्य दत्तस्तेन दवानलः ॥३२९॥**
> **यस्मिन् मासे महीपाल तिथिरुन्मीलनी भवेत् । **
> **तन्मासनास्ना गोविन्दः पूजनीयो यथाविधि ॥३३०॥ **

एवं माहात्म्यमुक्त्वा तत्र पूजाविधिविशेषमाह—यस्स्मिन्नित्यादिना कथानकैर् इत्यन्तेन । तन्मासनाम्नेति—मार्गादिद्वादशमाशेषु क्रमेण केशवाद्या दामोदरान्ताः केशवादिन्यासादौ लिखिता द्वादश देवताः । अतस्तन्मासदेवतानाम्नेत्यर्थः । अतश् च तत्तदायुधादिकमपि तथैव कर्तव्यमित्युहम् एवमग्रे’पि ॥३३०॥
> **जातरूपमयः कार्यो मासनाम्नाम्ना तु माधवः । **
> **स्वशक्त्या विश्वरूपं च श्रद्धाभक्तिसमन्वितैः ॥३३१॥**
> **पवित्रोदकसंयुक्तं पञ्चरत्न-समन्वितम् । गन्धपुष्पाक्षतैर् युक्तं कुम्भं स्रग्दामभूषितम् ॥३३२॥ पात्रमौडम्बरं कार्यं गोधूमश्चापि पूरितम् । **
> **तण्डुलैर् वा महीपाल स्थापनीयं घटोपपि ॥३३३॥ **
> **स्नापयित्वा तु गोविन्दं कुङ्कुमागुरुचन्दनैः । **
> **कृत्वा विलेपनं विष्णुः स्थापनीयो घटोपरि ॥३३४॥ **

स्वशक्त्या निजशक्त्यनुसारेण विश्वरूपं समग्रसौन्दर्यं यथा स्यात् । यद् वा, तदीयाखिल युधाद्युपाङ्गञ्चेत्यर्थः । कुम्भं स्थापयेदिति शेषः स्नापयित्वा पञ्चामृतादिना घटोपरि स्थापनीय इति घटोपरि यत्ताम्रपात्रं तदुपरीत्यर्थः । तत्रापि घटोपरि तस्याव्यभिचारात् । स्थापनञ्च—एह्येहि त्वं जगन्नाथ वैकुण्ठ पुरुषोत्तम । परिवारगणोपेत लक्ष्म्या सह जगत्पते ॥ इत्यावाहनेन तथा मनोज्योतिरिति प्रतिष्ठादिना च ज्ञेयम् । गन्धपुष्पादिसमर्पणं च तन्नाममन्त्रेणैव ॥३३१-३३४॥
> **प्रदद्याद्वस्त्रयुग्मन्तु सोपवीतं च सोत्तरम् । **
> **उपानहौ च राजर्षे आतपत्रं शिरोपरि ॥३३५॥ **

सात्तरम् उत्तरीयसहितम् ॥३३५॥
> **भाजनं जलपात्रं च सप्तधान्यं तिलैः सह । **
> **रूप्यञ्चैव च कार्पासं पायसं मुद्रिकां हरेः ॥३३६॥ **
> **धेनुं वा निष्क्रयं वापि दद्यान्माधवतुष्टये । **
> **शय्यां सोपस्करां दत्त्वा माधवाय तु भत्ति तः ॥३३७॥**
> **धूपदीपन्तु नैवेद्यां फलं पत्रं निवेदयेत् । **
> **पूजनीयो महाभक्त्या मन्त्रैर् एभिस्तु वैष्णवैः ।**
> **तुलसीपत्रसंयुक्तैः पुष्पैः कालोद्भवैर् हरिः ॥३३८॥ **
> **मासनाम्ना तु पादौ हि जानुनी विश्वरूपिणे । **
> **गुह्यन्तु कामपतये कटिं च पीतवाससे ॥३३९॥**

अवयवपूजामाह—मासेति त्रिभिः । मासनाम्ना स्वनाम्नेत्यर्थः अत्र सर्वत्रैव नमः-शब्दः प्रयोज्यः । अतएव मन्त्राः पादौ पूजयेदिति शेष । एवमग्रेऽपि सर्वत्र ॥३३९॥
> **ब्रह्ममूर्तिभृते नाभिमुदरं विश्वयोनये । **
> **हृदयं ज्ञानगम्याय कण्ठं वैकुण्ठमूर्तये ॥३४०॥ **
> **उरुगाय ललाटन्तु बाहू क्षत्रान्तकारिणे । **
> **उत्तमाङ्गं सुरेशाय सर्वाङ्गं सर्वमूर्तये ॥३४१॥**
> **स्वनाम्ना चायुधादीनि पूजनीयानि भत्ति तः । **
> **अर्घ्यदानं प्रकर्तव्यं नारिकेलादिभिः फलैः ॥३४२॥**

स्वनाम्ना—सुदर्शनाय नम इत्यादिरूपेण ॥३४२॥
> **शङ्खोपरि फलं कृत्वा गन्धपुष्पफलान्वितम् । **
> **सूत्रेण वेष्ठनं कृत्वा दद्यादर्ध्यां विधानतः ॥३४३॥**
> **देवदेव महादेव महापुरुष पूर्वज । **
> **सुब्रह्मण्य नमस्तेऽस्तु पुण्यकीर्तिविवर्द्धन ॥३४४॥ शोकमोहमहापापान्मामुद्धर भवार्णवात् । **
> **सुकृतं न कृतं किञ्चिज्जन्मान्तरशतैर् अपि ।**
> **तथापि मां जगन्नाथ समुद्धर भवार्णवात् ॥३४५॥ **
> **व्रतेनानेन देवेश ये चान्ये मन पूर्वजाः । **
> **वियोनिं च गताश्चान्ये पापान्मृत्युवशं गताः ।**
> **ये भविष्यन्ति येऽतीताः प्रेतलोकात् समुद्धर ॥३४६॥ **
> **आर्तस्य मम दीनस्य भक्तिरव्यभिचारिणी । **
> **दत्तमर्ध्यं मया तुभ्यं भक्त्या गृह्ण गदाधर ॥३४७॥**
> **दत्त्वार्ध्यं धूपदीपाध्यैर् नैर् वेद्यैर् हविरुद्भवैः । **
> **स्तोत्रैर् नीराजनैर् गीतैर् नृत्यैः सन्तोषयेद्धरिम् ॥३४८॥ **
> **वस्त्रदानैश् च गोदानैर् भोजनैस्तोषयेद्गुरुम् । **
> **अकुर्वन् वित्तशाठ्यन्तु व्रतं कुर्यात्तु वैष्णवः ॥३४६॥**
> **तुष्ट्यर्थं पद्मनाभस्य कार्यं जागरणन्तथा । **
> **निशान्ते व्रतकृत्यन्तु गुरवे तन्निवेदयेत् ॥३५०॥ **
> **गुरौ निवेदिते भूप परिपूर्णं भवेद्द्व्रतम् । **
> **कृत्वा दिनकृतं कर्म भोजनं ब्राह्मणैः सह ।**
> **कर्तव्यं नृपशार्दूल दिनं नेयं कथानकैः ॥३५१॥**

विधानत इति सजलकुङ्कुमशङ्खोपरि एकसूत्रवेष्टितं गन्धादिसहितं फल कृत्वार्घ्यं दद्यादिति विधानं ज्ञेयम् । तत्र मन्त्रः देवदेवेतादि । व्रतकृत्यं व्रतोपस्करं श्रीमूर्त्यादिकं दिनकृतं दिनकृत्य कथानकैः । भगवद्वार्तादिभिः ॥३४३-३५१॥
> **अनेन विधिना यस्तु कुर्यादुन्मीलनीव्रतम् । **
> **कल्पकोऽटिसहस्राणि वसते विष्णु सन्निधौ ॥३५२॥**

एवं व्रतस्य पुनः फलविशेषमाह—अनेनेति द्वाभ्याम् ॥३५२॥

किञ्च—
> **उन्मीलनीव्रतं कुर्यादेवं यः स धनी भवेत् । **
> **दीर्घायुः पुत्रवान् विद्वान् न कर्ता निरयं व्रजेत् ॥३५३॥**

ब्रह्मवैवर्त सूतशौनक-संवादे—
> **तावत् पापानि देहेषु दुःसहा यमयातनाः । **
> **प्राणिनां कुरुते तावद्यावन्नोन्मीलनीव्रतम् ॥३५४॥ **

यावदुन्मीलनीव्रतं न कुरुते जनः तावदेव प्राणिनां देहेषु पापानि तावच्च यमयातना दुःसहा भवन्तीत्यन्वयः । नकाराभावपाठेऽपि उन्मीलनीव्रताचरणं यावदेव पापादयस्तिष्ठन्ति तावदेव तस्मिन् सति च न तिष्ठन्तोति तथैवार्थः ॥३५४॥
> **यदत्र दीयते दानं हूयते वात्र यद्धविः । **
> **सर्वं तदक्षयं प्राहुरुन्मीलन्यां महर्षयः ॥३५५॥  
इत्युन्मिलनीव्रतम् ।  
अथ वञ्जुलीव्रतम्**

पाद्य एव श्रीगौतमाम्बरीषसंवादे—
> **सम्पूर्णैकादशी यन्त्र द्वादशी च यदा भवेत् । **
> **त्रयोदश्यां मुहूर्तार्धं वञ्जुली सा हरिप्रिया ॥३५६॥ **

द्वादशी च सम्पूर्णा सती त्रयोदश्यां मुहूर्तार्धं किञ्चिद्भवतीत्यर्थः ॥३५६॥
> **शुक्लपक्षे तथा कृष्णे यदा भवति वञ्जुली । **
> **एकादशीदिने भुक्त्वा द्वादश्यां कारयेद्व्रतम् ॥३५७॥**
> **पारणं द्वादशीमध्ये त्रयोदश्यां न कारयेत् । **
> **एव कृते महीपाल यज्ञायुतफलं लभेत् ॥३५८॥ **
> **द्वादश्यान्तु निराहारः पारणा चापरेऽहनि । **
> **धर्मार्थकाममोक्षार्थं करिष्ये वञ्जुलीव्रतम् ॥३५९॥  
इति नियममन्त्रः ।**
> **स्नात्वा नद्यां नदे वाथ तडागे वा हृदेऽपि वा । **
> **कृत्वा स्नानं गृहे वापि नित्यकर्म च कारयेत् ॥३६०॥**
> **माषकेण सुवर्णेन कृत्वा नारायणीं तनूम् । **
> **रत्नगर्भघटे कृत्वा ताम्रपात्रोपरि स्थितम् ॥३६१॥**
> **आतपत्रन्तु मायूरं वैणवं वा स्वशक्तितः । **
> **उपानहौ प्रकर्तव्यं कांस्यपात्रं कृतान्वितम् ॥३६२॥ **
> **गोधूमैः पूरयेत् पात्रं स्नाप्य देवं न्यसेत्ततः । **
> **वस्त्रयुग्मेन सञ्छाद्य कार्यञ्चैव विलेपनम् ॥३६३॥ अर्चयेदुदकुम्भस्थं पुष्पमाल्याभिवेष्टितम् । **
> **ततः पूजा प्रकर्तव्या सुगन्धैः कुसुमैः शुभैः ॥३६४॥ **
> **नारायणाय पादौ तु जानुनी केशवाय च । **
> **उरुभ्यां माधवायेति गुह्यं कामाधिपाय च ॥३६५॥**

तनूं श्रीमूर्तिं घटस्थापनादिकमत्रापि पूर्ववत् ज्ञेयं विशेषश्चान्यः स्वयमेव वक्ष्यते । नारायणेत्याद्यर्घ्यमन्त्रः ॥३६१-३६५॥
> **गोविन्दाय कटिं पूज्य नाभिं माधवमूर्तये । **
> **उदरं विश्वरूपाय वक्षः कौस्तुभधारिणे ॥३६६॥ **
> **वैकुण्ठाय नमः कण्ठं चक्षुषी ज्योतिरूपिणे । **
> **सहस्रशीर्षाय शिरः सर्वाङ्गं विश्वरूपिणे ॥३६७॥**
> **आयुधानि स्वनाम्नैव एवं देवार्चने विधिः । **
> **शुभेन नारिकेलेन दद्यादर्ध्यं विधानतः ॥३६८॥**
> **शङ्खे कृत्वा तु पानीयं साक्षतं कुसुमान्वितम् । **
> **नारायण जगन्नाथ पीताम्बर जनार्दन ।**
> **मामुद्धर महाविष्णो नरकाब्धेः सनातन ॥३६९॥ **
> **सप्तकल्पगतं पापं यत् कृतं मम पूर्वजैः । अनेनार्ध्यप्रदानेन सकलं तत् प्रणश्यतु ।**
> **मुक्तिं प्रयान्तु पितरो मया सह जगत्पते ॥३७०॥ **
> **मया तवार्घ्यदानेन ये चान्ये पितरो गताः । **
> **वसन्तु त्वत्समीपेऽद्य देवदेव जनार्दन ॥३७१॥ **
> **व्रतं सम्पूर्णतां यातु वञ्जुलीसम्भवं मम । **
> **दशमीसंयुतं देव यत् कृतं द्वादशीद्वतम् ।**
> **अज्ञानादथवा ज्ञानान् परिपूर्णं तदस्तु मे ॥३७२॥**
> **अनेन विधिना सम्यग्दत्त्वार्ध्यं मधुसूदने । **
> **वसेत् कल्पसहस्त्रन्तु विष्णोर्लोके महेश्वरि ॥३७३॥ **
> **अग्निष्टोमसहस्रेभ्यः अश्वमेधो विशिष्यते । **
> **अश्वमेधसहस्रेभ्यो वाजपेयो विशिष्यते ॥३७४॥ **
> **वाजपेयसहस्रेभ्यः पुण्डरीको विशिष्यते । **
> **पुण्डरीकसहस्रेभ्यः सौत्रामणिर्विशिष्यते ॥३७५॥ सौत्रामणिसहस्रेभ्यो राजसूयो विशिष्यते । **
> **राजसूयसहस्रेभ्यो वञ्जुली चाधिका नृप ॥३७६॥**
> **वञ्जुलीति कृतोच्चारैः कलिकाले तु मानवैः । **
> **जन्मयुतसहस्रेतु कृतः पापस्य सङ्क्षयः ॥३७७॥ **
> **दत्त्वा पूजार्घ्यदानन्तु धूपनैवेद्यदीपकम् । **
> **कृत्वा नीराजनं विष्णोर्गुरुं सम्पूजयेत्ततः ॥३७८॥ **
> **दद्याद्वस्त्राणि गां भूमिं धान्यं चैव सदक्षिणम् । **
> **कुर्या द्वित्तानुसारेण सम्पूणार्थं व्रतस्य हि ॥३७९॥**

कुर्यादेवम् ॥३७९॥
> **सन्तुष्टे तु गुरौ विष्णुः प्रीतो भवति नान्यथा । **
> **गुरुं सम्पूजयेत्तस्मात् तुष्ट्यर्थं चक्रपाणिनः ॥३८०॥**
> **रात्रौ तु जागरः कार्यः श्रोतव्या वैष्णवी कथा ॥३८१॥ गीतानामसहस्रन्तु पुराणं शुकभाषितम् । **
> **पठनीयं प्रयत्नेन हरेः सन्तोषकारणम् ॥३८२॥ **
> **प्रत्येकं गोसहस्रस्य पठतां शृण्वतां फलम् । **
> **गीतं नृत्यन्तु वादित्रं कारयेत् पुरतो हरेः ॥३८३॥**
> **दातव्यं गुरवे सर्वं प्रभाते देवतादिकम् । **
> **क्षमापयित्वा देवेशं गुरुञ्चैव विशेषतः ॥३८४॥**
> **कृत्वा नैमित्तिकं सर्वं भोक्तव्यं बन्धुभिः सह ॥३८५॥ **

स्कान्दे श्रीब्रह्मनारदसंवादे जागरणप्रसङ्गे—
> **अगम्यागमने पापमभक्ष्यस्थापि भक्षणे । **
> **पापं विलयमायाति कीर्तिते वञ्जुलीदिने ॥३८६॥**
> **यत् पापं भूमिहरणे देवस्वहरणे तथा । **
> **मणिकूटं तुलाकूटं स्वर्णस्तेयादिकं च यत् ॥३८७॥**
> **अज्ञानाद्यत कृतं पापं ज्ञात्वा यत् पातकं कृतम् ।**
> **पूर्वजन्मार्जितं पापमिह जन्मनि यत् कृतम् ॥३८८॥ **
> **सर्वं च क्षयमभ्येति कृत्वैकं वञ्जुलीदिनम् । **
> **न भवेन्मानसी पीडा रोगाश्चात्यन्तदुःखदाः ॥३८९॥**

ब्रह्मवैवर्त श्रीसूतशौनकसंवादे—
> **वञ्जुलीवासरे विप्र सम्प्राप्ते गरुडध्वजः । **
> **स्वस्थानाद्वसुधामेत्य कुरुते च स्थितिं विशन् ॥३९०॥**

विशन् वञ्जुलीव्रतकारिणां मध्ये प्रविशन् स्थितिं कुरुते वसतीत्यर्थः । आस्थितमिति पाठेऽपि भावोक्तप्रत्ययात् स एवार्थः । पाठान्तरे तु विशां धनिनां प्रजानां वा इष्टं ददातीत्यर्थः यद् वा, विशां च धनिनां धनसम्बन्धिवाञ्छां पूरयतीत्यर्थः ॥३९०॥
> **वञ्जुली-विमुखं विप्रमालोक्य रविनन्दनः । **
> **कुरुते सम्विदं साकं चित्रगुप्तेन हर्षितः ॥३९१॥ **

सम्विदम्—मन्त्रणाम् ॥३९१॥
> **अयमेष्यति मन्दात्मा विष्णुव्रतवहिष्कृतः । **
> **वशं ममेति तत्पुण्यं मार्जयाद्धा पुराकृतम् ॥३९२॥**
> **शिरोऽर्तिर्नितरामेषा मां सदैव प्रबाधते ॥३९३॥ **

शिरसोऽर्तिः पीडा ॥३९३॥

किञ्च—
> **सर्वव्रतानां चरणं सर्वतीर्थाभिषेचनम् । **
> **सर्वदानप्रदानं च समं स्याद्वञ्जुलीव्रतम् ॥३९४॥ **
> **तत्रान्नदानं विप्राय विधाय श्रद्धयान्वितः । **
> **प्राप्नोति पुरुषो विप्र कलुषः कृष्णसन्निधिम् ॥३९५॥**

कलुषः पापरूपोऽपि ॥३९५॥
> **लक्ष्मी नारायणं देवं सौवर्णं तत्र पूजयेत् । यथाशक्त्यन्नदानं च दत्त्वा वैकुण्ठमाप्नुयात् ॥३९६॥**
> **अधमर्णतया कामाल्लोभाद्दम्भादपि द्विज । **
> **हन्ति त्रिपुरुषं पापं वञ्जुली पुरुषैः कृता ॥३९७॥ **

अधमं धनाभावेन परमदोषावहम् ऋणं यस्य तस्य भावस्तत्ता तया ऋणवश्यतयेत्यर्थः । अतः त्रिपुरुषसम्बन्धि पापं हन्ति । यद् वा, ऋणित्वेनापि कृत्वा आगमादिभिर् न मोक्षो भवति ॥३९७॥
> **स एष सर्वशास्त्रार्थः सर्वबुद्धिमतां मतम् । **
> **हितं सर्वसमीचीनं यद्वञ्जुल्यामुपोषणम् ॥३९८॥**
> **उपवासं यथाशक्त्या दानं ब्राह्मणपूजनम् । **
> **विधाय वञ्जुली चैवं पुरुषो याति सद्गतिम् ॥३९९॥  
इति वञ्जुलीव्रतम् ।  
अथ त्रिस्पृशाव्रतम्**

तत्रैव—
> **शुक्ला वैशाखमासे तु सम्प्राप्ता मधुसूदनी । **
> **द्वादशी त्रिस्पृशा नाम पापकोटिक्षयावहा ॥४००॥ **
> **धन्याः सर्वे मनुष्यास्ते वैशाखे मधुसूदनी । **
> **सम्प्राप्ता त्रिस्पृशा यैस्तु बुधवारेण संयुता ॥४०१॥ **

द्वारका-माहात्म्ये तत्रैव—
> **आदौ नन्दा जया चान्ते मध्ये भद्रा भवेद्यदि । **
> **उपवासार्चने गीते दुर्लभा कृष्णसन्निधौ ॥४०२॥ **
> **एकेनैवोपवासेन उपवासायुतं फलम् । **
> **जागरे शतसाहस्र्ंअ नृत्ये कोटिगुणं कलौ ॥४०३॥**
> **गृहेऽपि कुर्वतामेतां किं पुनः कृष्णसन्निधौ ॥४०४॥ **

पाद्मे श्रीसनत्कुमार-व्याससंवादे—
> **सर्वपापप्रशमनं महापातकनाशनम् । **
> **शृणु कृत्वाऽवधानं त्वं त्रिस्पृशाख्यं महाव्रतम् ॥४०५॥ **
> **कामदं सस्पृहाणां च निस्पृहाणान्तु मोक्षदम् । **
> **निस्पृशाख्यं व्रतं विष्णोः शृणुष्व गदतो मम ॥४०६॥**
> **प्रत्यक्षमर्चितस्तेन कलिकालेऽपि केशवः । **
> **त्रिस्पृशाकीर्तनं नित्यं यः करोति महामुने ॥४०७॥ **
> **न पुरश्चरणे चीर्णे सर्वप पक्षयो भवेत् । **
> **त्रिस्पृशा-नाममात्रेण भवते नात्र संशयः ॥४०८॥ **
> **नागमैर् न पुराणश् च समस्तैस्तीर्थकोटिभिः । **
> **बहुभिर् व्रतसङ्कैश् च पूजितैस्त्रिदशर् अपि ॥४०९॥ **
> **मोक्षो भवति विप्रेन्द्र त्रिस्पृशा न कृता यदि । **
> **मोक्षार्थं देवदेवेन सृष्टा देवी तिथीश्वरी ॥४१०॥**
> **विषयैर् विप्र युक्तानां ध्यानधारणवर्जिनाम् । **
> **कामभोगप्रसक्तानां निस्पृशा मोक्षदा सदा ॥४११॥**

हे विप्र विषयैर् युक्तानाम् ॥४११॥
> **शङ्करस्य पुरा प्रोक्ता चतुर्वक्त्रस्य सागरे । **
> **क्षीरोदे प्रणतानान्तु मत्समीये तु चक्रिणा ॥४१२॥**

प्रणतानामन्येषां च प्रोक्ता ॥४१२॥
> **विस्पृशां ये करिष्यन्ति विषयैर् अपि निर्जिताः । **
> **तेषामपि मया दत्तं मोक्षं साङ्घ्यविवर्जितम् ॥४१३॥ **
> **कुरुष्व त्वं मुनिश्रेष्ठ त्रिस्पृशां मोक्षदायिनीम् ।**
> **बहुभिर् मुनिसङ्घैस्तु त्यक्त्वा साङ्ख्यं महामुने ॥४१४॥ **

कुरुत्वेत्यादि सनत्कुमारवाक्यं मुनिसङ्घैः सह ॥४१४॥
> **कार्त्तिके शुक्लपक्षे तु त्रिस्पृशा भवते यदा । **
> **सोमेन सोमजेनापि पापकोटविनाशिनी ॥४१५॥**
> **यस्यामुपोषणं कृत्वा हत्यामुक्तो महेश्वरः ॥४१६॥ **
> **हस्ताद्ब्राह्मकपालन्तु तत्क्षणात् पतितं मुने । **
> **गत्वा भृगूपदेशेन निस्पृशा-समुपोषणात् ॥४१७॥**
> **ब्रह्महत्या-सहस्राणि त्रिस्पृशासमुपोषणात् । **
> **हित्वाष्टौ बाहुवीर्यस्तु पूर्वजातो महामुने ॥४१८॥**
> **कलिकल्मषपापात्तु मुक्ता देवी त्रिमार्गगा । **
> **उपदेशात्माधवरय त्रिस्पृशासमुपोषणात् ॥४१९॥ **
> **ब्रह्महत्यासहस्राणि त्रिस्पृशासमुपोषणात् । **
> **विलयं यान्ति विप्रेन्द्र पापेष्वन्येषु का कथा ॥४२०॥**
> **न प्रयागे न काश्यान्तु गोमत्यां कृष्णसन्निधौ ।**
> **मोक्षो भवति विप्रेन्द्र त्रिस्पृशासमुपोषणात् ॥४२१॥ **
> **मरणेन प्रयागे तु मुक्तिः काश्यान्तथैव च । **
> **स्नानमात्रेण गोमत्यां मुक्तिर्भवति नान्यथा ।**
> **गृहे चैव भवेन्मुक्तिः त्रिस्पृशायामुपोषणात् ॥४२२॥ **
> **विषये वर्तमानस्य कामभोगान्वितस्य च । **
> **निवृत्तविषयस्यापि मुक्तिः साङ्ख्येन दुर्लभा ।**
> **तस्मात् कुरुष्व विप्रेन्द्र त्रिस्पृशां मोक्षदायिनीम् ॥४२३॥ **

श्रीवेदव्यास उवाच—
> **कीदृशी स्यान्मुनिवर त्रिस्पृशा द्वादशी वद ।**
> **विमुक्तिदा या मर्त्यानां त्वया प्रोक्ता ममाधूना ॥४२४॥ **

श्रीसनत्कुमार उवाच—
> **जाह्नव्याः पुरतो विप्र त्रिस्पृशा माधवेन तु । **
> **प्राची-सरस्वती-तीरे कथिता सुमहाफला ॥४२५॥**

श्रीजाह्नव्युवाच—
> **कलिकल्मषपापौधैर् ब्रह्महत्यादिकैर् युताः । **
> **कलिकाले हृषीकेश स्नानं कुर्वन्ति मज्जले ॥४२६॥ **
> **तेषां पापशतैर् दग्धं मद्देहं कलुषीकृतम् । **
> **कथं यास्यति मे देव पातकं गरुडध्वज ॥४२७॥ **

श्रीप्राचीमाधव उवाच—
> **कथयामि न सन्देहो मा पुत्रि रोदनं कुरु । **
> **श्रीस्थलं नाम मे स्थानं प्राचीदेवी ममाग्रतः ॥४२८॥**
> **वहते ब्रह्मतनयः मद्दृष्ट्यग्रे सुरेश्वरि । **
> **स्नानं कुरुष्व नित्यं त्वं मन्त्रपूता भविष्यसि ॥४२९॥ **
> **यत्र प्राची ब्रह्मसुता तत्राहं नास्ति संशयः । **
> **तीर्थकोटिशतैर् युक्तः सुरैः सह वसाम्यहम् ॥४३०॥ **
> **तत्र नश्यन्ति पापानि यत्र प्राची सरस्वती । **
> **विशेषतो ममाग्रे तु कलिकाले विशेषतः ॥४३१॥**

श्रीजाह्नव्युवाच—
> **नाहं शक्नोमि देवेश आगन्तुं नित्यमेव हि । **
> **कथं नश्यन्ति पापानि कथयस्वेह माधव ॥४३२॥**

श्रीप्राचीमाधव उवाच—
> **सरस्वत्यधिका या च तीर्थकोटिशताधिका ।**
> **मखकोट्यधिका याऽपि व्रतदानाधिका च या ॥४३३॥ **
> **तपोजपाधिका नित्यं चतुर्वर्गफलप्रदा । **
> **साङ्ख्ययोगाधिका या च त्रिस्पृशां कुरु तां शुभे ॥४३४॥**
> **यस्मिन् मासे समायाति सिता चाप्यसिताथवा ।**
> **कर्तव्या सा सरित्श्रेष्ठे तव पापं हरिष्यति ॥४३५॥ **

श्रीमन्दाकिन्युवाच—
> **कीदृशी त्रिस्पृशा देव ममाचक्षस्व माधव । **
> **ईदृशी महिमा यस्यास्त्वया प्रोक्ता ममाधुना ॥४३६॥**
> **दशम्येकादशी भद्रा दिनैकस्मिन् यदा भवेत् । **
> **त्रिस्पृशा सा भवेद्देव न वेद्मि वद मे प्रभो ॥४३७॥**

भद्रा—द्वादशी ॥४३७॥

श्रीप्राचीमाधव उवाच—
> **आसुरी त्रिस्पृशा देवि या त्वया परिकीर्तिता । **
> **वर्जनीया प्रयत्नेन व्रतहीनो यथा यतिः ॥४३८॥**
> **असुराणां राक्षसानामायूर्बलविवर्धिनी । **
> **वर्जनीया प्रयत्नेन यथा नारी रजस्वला ॥४३९॥ **
> **यथा रजस्वलासङ्गमन्याय्यं वर्जितं सदा । **
> **तथा दशमिसंयुक्तं मद्दिनं वैष्णवैर् नरैः ॥४४०॥ हत्यायुतशतं हन्ति मत्प्रसादेन लभ्यते । **
> **मत्प्रसादविहीनानां निस्पृशा याति जाह्नवि ॥४४१॥ **

मत्प्रसादेनैव निस्पृशा लभ्यते । यानि व्यर्थतामिति शेषः ॥४४१॥
> **एकादशी द्वादशी च रात्रिशेषे त्रयोदशी । **
> **निस्पृशा सा तु विज्ञेया दशमी-संयुता न हि ॥४४२॥**
> **भुक्तं हलाहलं तेन श्वविष्ठाभक्षण कृतम् । **
> **दशमीमिश्रितं येन कृतमेकादशीव्रतम् ॥४४३॥ **
> **इति ज्ञात्वा न कर्तव्यं मद्दिनं दशमीयुतम् । **
> **जन्मकोटिकृतं पुण्यं सन्तानं याति च क्षयम् ॥४४४॥**
> **पक्षवृद्धौ विशेषेण सन्देहे समुपस्थिते । **
> **ममाज्ञया प्रकर्तव्या द्वादशी वल्लभा सदा ॥४४५॥ **
> **ममाज्ञया प्रकर्तव्यं मद्दिनं मत्परायणैः । **
> **मद्दिनं तद्विजानीयाद्दशमीवेधवर्जितम् ॥४४६॥ **

श्रीवेदव्यास उवाच—

**विधानं ब्रूहि मे ब्रह्मन् मुने येन करोम्यहम् ॥४४७॥**

श्रीसनत्कुमार उवाच—
> **दामोदरं हेममयं कृत्वा विभवसारतः । **
> **पात्रं ताम्रमयं कार्यं तण्डुलैः परिपूरितम् ॥४४८॥ **

विभवसारतः—निजधनाद्यनुसारेण ॥४४८॥
> **सजलन्तु घटं शुद्धं पञ्चरत्नसमन्वितम् । **
> **वेष्टितं पुष्पमालाभिः कर्पुरागुरुवासितम् ॥४४९॥ **
> **न्यसेत्ताम्रमयं देवं स्नापयित्वा विलेपितम् । **
> **परिधानं ततः कार्यं वस्त्र-युग्मेन भक्तितः ॥४५०॥**

पात्रं घटं च न्यसेद् इत्यन्वयः तच्च पूर्ववदूह्यम् ॥४४९-४५०॥
> **मन्त्रैस्तु पूजनं कार्य गुरुणा समुदीरितैः । **
> **पुष्पैः कालोद्भवैः शुभ्रैस्तुलसीदलकोमलैः ॥४५१॥ **
> **छत्रन्तु वैणवं दद्यात् पादुकाऽम्बरसंयुतम् । **
> **नैवेद्यानि विचित्राणि फलानि सुबहून्यपि ॥४५२॥**
> **उपवीतं तु दातव्यं सोत्तरीयं नरं दृढम् । **
> **वेणवं दापयेद्दण्डं सुरूपं सून्नतं शुभम् ॥४५३॥ दामोदराय पादौ तु जानुनी माधवाय तु । **
> **गुह्यन्तु कामपतये कटिं वामनमूर्तये ॥४५४॥ **
> **पद्मनाभाय नाभिन्तु उदरं विश्वमूर्तये । **
> **हृदयं ज्ञानगम्याय कण्ठं श्रीकण्ठसञ्ज्ञके ॥४५५॥ सहस्राबाहवे बाहुं चक्षुषी योगनायके । **
> **ललाटमुरुगायेति सहस्रशिरसे शिरः ॥४५६॥**

श्रीकण्ठसञ्ज्ञकमिति श्रीकण्ठाय नम इति ज्ञेयम् एवमन्यत्रापि । उपगायेति पाठे उरगशयनायेति ज्ञेयम् ॥४५५-४५६॥
> **स्वनाम्ना चायुधादीनि सर्वाङ्गं चारुरूपिणे ।**
> **सम्पूज्य विधिवद्भक्त्या अर्ध्यं दद्याद्विधानतः ॥४५७॥ **
> **शुभ्रेण नारिकेलेन शङ्खोपरि-स्थितेन हि । **
> **सूत्रेण वेष्टितेनैव उभाभ्यां पाणिसंस्थितम् ॥४५८॥**

उभाभ्यां पाणिभ्यामर्घ्यं दद्यादिति पूर्वेणान्वयः । अर्घ्यमेव विशिनष्टि—पाण्योः संस्थितमिति ॥४५८॥
> **स्मृतो हरसि पापानि सत्यं यदि जनार्दन । **
> **दुःस्वप्नं दुर्निमित्तं च मनसो दुर्विचिन्तितम् ॥४५९॥**

स्मृत इत्याद्यर्घ्यमन्त्रः ॥४५९॥
> **नारकं च भयं देव भयं दुर्गतिसम्भवम् । **
> **भयमन्यत् महादेव ऐहिकं पारलौकिकम् ॥४६०॥ **
> **सर्वं नाशय मे विष्णो गृहाणार्ध्यं जनार्दन । **
> **मम भक्तिः सदैवास्तु दामोदर तवोपरि ॥४६१॥**
> **धूपदीपन्तु नैवेद्यं कुर्यान्नीराजनं ततः ॥४६२॥**
> **शिरोपरि मुनिश्रेष्ठ भ्रामयेज्जलजं हरेः । **
> **कृत्वा विधानमेतद्धि पूजयेत् स्वगुरुं ततः ॥४६३॥ **

शिरसः उपरि विसर्गलोपेऽपि पुनः सन्धिरार्षः । जलजं शङ्खम् ॥४६३॥।
> **दद्याद्वस्त्राणि शुभ्राणि गन्धमाल्यादिनार्चयेत् । **
> **उपानहौ च छत्रं च मुद्रिकां च कमण्डलुम् ॥४६४॥**
> **भोजनञ्चैव ताम्बूलं सप्तधान्यं सुदक्षिणम् । **
> **सम्पूज्य देवदेवेशं कुर्याज्जागरणं हरेः ॥४६५॥ **

भोजनं—भोज्यम् ॥४६५॥
> **गोतनृत्यसमायुक्तं तथा शास्त्रसमन्वितम् । **
> **निशान्ते पुनरीशाय दत्त्वा चार्ध्यं विधानतः । **
> **स्नानादिकां क्रियां कृत्वा भुञ्जीयाद्ब्राह्मणैः सहः ॥४६६॥  
इति त्रिस्पृशाव्रतम् ।  
अथ पक्षवर्धिनीव्रतम्**

पाद्मे ब्रह्मोक्तौ—
> **अमा वा यदि वा पूर्णा सम्पूर्णा जायते यदा ।**
> **भूत्वा च षष्टिघटिका दृश्यते प्रतिपद्दिने ।**
> **अश्वमेधायुतैस्तुल्या सा भवेत् पक्षवर्धिनी ॥४६७॥ **

षष्टिघटिका व्याप्य भूत्वा सम्पूर्णा यदि दृश्यते । अतएव प्रतिपद्दिने च किञ्चिद्दृश्यते ॥४६७॥
> **पूजाविधिन्तु विप्रेन्द्राः श्रोतुमर्हथ साम्प्रतम् ॥४६८॥**
> **मन्त्रैः सम्पूजितो विष्णुरर्घ्यदानेन तुष्यति ॥४६९॥ **
> **जलपूर्णं नवं कुम्भं चन्दनेनैव चर्चितम् । पञ्चरत्नसमायुक्तं पुष्पमालाविभूषितम् ।**
> **स्थाप्यं ताम्रमयं पात्रं सगोधूमं घटोपरि ॥४७०॥ **
> **सौवर्णं कारयेद्देवं माससञ्ज्ञाविधानकम् । **
> **पञ्चामृतेन स्नपनं कर्तव्यं माधवस्य च ॥४७१॥ **
> **विलेपनन्तु कर्तव्यं कुङ्कुमागुरुचन्दनैः । **
> **वस्त्रयुग्मन्तु दातव्यं छत्रोपानत्-सुसंयुतम् ॥४७२॥ \
पूजयेद्देवतामीशं कुम्भपात्रोपरि स्थितम् । **
> **पद्मनाभ य पादौ तु जानुनी योगमूर्तये ॥४७३॥ **
> **ऊरुयुग्मं नृसिंहाय कटिं ज्ञानप्रदाय च । **
> **उदरं विश्वनाथाय हृदयं श्रीधराय च ॥४७४॥ **
> **कण्ठं कौस्तुभकण्ठाय बाहू क्षत्रान्तकाय च । **
> **ललाटं व्योममूर्ताय शिरो वै सर्वरूपिणे ।**
> **स्वनाम्ना चैव शास्त्राणि सर्वाङ्गं दिव्यरूपिणे ॥४७५॥ **
> **एवं सम्पूज्य विधिवत् ततोऽर्ध्यं सम्प्रदापयेत् । **
> **नारिकेलेन शुभ्रेण देवदेवस्य चक्रिणः ॥४७६॥  
तत्र अर्घ्यमन्त्रः**
> **संसारार्णवपोताय पापकक्षामहानल । **
> **नरकाग्निप्रशमन जन्ममृत्युजरापह ॥४७७॥ **

अर्घ्यमन्त्रः—संसारेत्यादिः ॥४७७॥
> **मामुद्धर जगन्नाथ पतितं भवसागरे । **
> **गृहाणार्ध्यं मया दत्तं पद्मनाभ नमोऽस्तु ते ॥४७८॥ **
> **नैवेद्यानि प्रदेयानि घृतपक्वानि चक्रिणे । **
> **फलानि सुमनोज्ञानि स्वादूनि रसवन्ति च ॥४७९॥**
> **सागुरुं च सकर्पूरं दद्याद्धूपन्तु माधवे । **
> **सघृतं गुग्गुलुञ्चापि दद्याद्वित्तानुसारतः ॥४८०॥ **
> **ताम्बूलन्तु सकर्पूरं दद्याद्देवस्य भक्तितः । **
> **घृतेन दीपकं दद्यात्तिलतैलेन वा पुनः ॥४८१॥ **
> **कृत्वा सम्यग्विधानेन गुरुपूजान्तु कारयेत् । **
> **वस्त्राणि चैव सोष्णीषं कञ्चुकं च प्रदापयेत् ॥४८२॥**
> **दक्षिणां च यथाशक्ति गुरवे सम्प्रदापयेत् । **
> **भोजनञ्चैव ताम्बूलं दत्त्वार्ध्यं सम्प्रतोषयेत् ॥४८३॥ स्ववृत्तैर् वर्तमानैस्तु यथाशक्त्या च निर्धनैः । **
> **कार्या सम्यक्प्रयत्नेन द्वादशी पक्षवर्धिनी । **
> **ततो जागरणं कुर्याद्गीतनृत्य-समन्वितम् ॥४८४॥  
इति पक्षवर्द्धिनी-व्रतम् ।  
अथ जयान्वतम्**

ब्रह्मपुराणे श्रीवशिष्ठमान्धातृसंवादे—
> **द्वादश्यान् तु सिते पक्षे ऋक्षं यदि पुनर्वसुः ।**
> **नाम्ना सा तु जया ख्याता तिथीनाम् उत्तमा तिथिः ॥४८५॥ **
> **तम् उपोष्य नरो घोरे नरके नैव मज्जति । **
> **अग्निष्टोमादि-यज्ञानां फलम् आप्नोत्य् असंशयम् ॥४८६॥ इति ।**
> **  
जयाव्रतम् अनुष्ठेयं यथैवोन्मीलनी-व्रतम् ॥४८७॥ **

तदुक्तं मार्कण्डेयेन—
> **शालग्रामशिलावारि तुलसीजलमेव च । **
> **सममेवोद्धरेत्तत्र विजयाव्रतमाचरेत् ॥४८८॥**

घोर इति स्वरूपमात्रनिर्देशः उन्मीलनीव्रतमिव जयाव्रतं कार्यमिति तत्र यो विधिरुक्तः सोऽत्रापि द्रष्टव्य इत्य् अर्थः । विजयाव्रतन्तु नद्यादिसङ्गम एव कार्यम् ॥४८६-४८८॥

**अथ विजयाव्रतम्**

ब्रह्मपुराणे तत्रैव—
> **यदा तु शुक्लद्वादश्यां नक्षत्रं श्रवणं भवेत् । **
> **विजया सा तिथिः प्रोक्ता तिथीनामुत्तमा तिथिः ॥४८९॥**

विष्णुधर्मोत्तरे च—
> **यदा तु शुक्लद्वादश्यां नक्षत्रं श्रवणं भवेत् । **
> **तदा सा तु महापुण्या द्वादशी विजया स्मृता ॥४९०॥**
> **तस्यां स्नातः सर्वतीर्थे स्नातो भवति मानवः । **
> **सम्पूज्ये वर्षपूजायाः सकलं फलमश्नुते ॥४९१॥ **
> **एकजप्यात् सहस्रस्य जप्तस्याप्नोति यत् फलम् । **
> **दानं सहस्रगुणितं तथा वै विप्रभोजनम् ।**
> **होमस्तत्रोपवासश् च सहस्रगुणितो भवेत् ॥४९२॥  
अथ विजयाव्रतविधिः**
> **आदौ गुरुं नमस्कृत्य ततः सङ्कल्पमाचरेत् । **
> **शरशार्ङ्गधरं देवं सौवर्णं रचयेत्तथा ॥४९३॥**

शरं शार्ङ्गञ्चायुधं धारयतीति तथा तम् ॥४९३॥

**अथ विजयाव्रत-सङ्कल्पमन्त्रः**
> **द्वादश्यान्त निराहारः स्थित्वाऽहमपरेऽहनि । **
> **भोक्ष्ये त्रिविक्रमानन्त शरणं मे भवाच्युत ॥४९४॥**
> **सोपवीतन्तु कलसं पूर्ववत् स्थापयेद्व्रती । **
> **पात्रं तदुपरि न्यस्येत्ताम्रं वैणवमेव वा ॥४९५॥ **
> **तत्रोपवेश्य संस्थाप्य देवं विषदचन्दनैः । **
> **आलिप्य शुभ्रं वसनं दद्याच्छत्रं च पादुके ॥४९६॥ **
> **वासुदेवायेति शिरः श्रीधरायेति वै मुखम् । **
> **कृष्णायेति च कण्ठं वै वक्षः श्रीपतये इति ॥४९७॥**
> **शस्त्रास्त्रधारिणे बाहुं कक्षे च व्यापकाय वै । **
> **गिरीशायोदरं मेढ्रं त्रैलोक्यजननाय च ॥४९८॥**
> **जघनं चार्चयेद्विद्वान् सर्वाधिपतये इति । **
> **सर्वात्मने इति पदावेवमङ्गानि पूजयेत् ॥४९९॥**

अवयवपूजामन्त्रं लिखति—वासुदेवायेति द्वाभ्याम् । पूर्ववत् सर्वत्रैव नमःशब्द-प्रयागो ज्ञेयः । पूजयेद् इत्युत्तरेण शिरआदीनां सर्वेषामन्वयः ॥४९७-४९९॥

**अथ तत्र विजयाव्रतार्घ्यमन्त्रः**
> **शङ्खचक्रगदापद्म-सारङ्गशरभूषित । **
> **गृहाणार्ध्यं मया दत्तं पाङ्गर्पाणे नमोऽस्तु ते ॥५००॥ **
> **इत्यर्ध्यं पूर्ववत् कृत्वा धूपदीपौ समर्प्य च । घृतपक्वप्रधानानि नैवेद्यानि निवेदयेत् ॥५०१॥**
> **ताम्बूलादीनि दत्त्वाथ कृत्वा जागरणं निशि । **
> **प्रातः स्नात्वार्चयित्वेशं पुष्पाञ्जलिमथार्पयेत् ॥५०२॥  
अथ तत्र विजयाव्रते प्रार्थनामन्त्रः**
> **नमस्ते अस्तु गोविन्द बुधश्रवणसञ्ज्ञक । **
> **अघोरं चाक्षयं कृत्वा सर्वसौख्यप्रदो भव ॥५०३॥**
> **इति प्रार्थ्य ततः सर्वं दत्त्वा चार्ध्यं प्रतोष्य हि । **
> **भक्त्या विप्रान् भोजयित्वा सुखं पारणमाचरेत् ॥५०४॥ **

अर्घ्यमन्त्रः—शङ्खेत्यादिः । सर्वं श्रीमूर्त्यादिकम् ॥५००-५०४॥
> **भाद्रे मासि बुधस्याह्नि यदि स्याद्विजयाव्रतम् । **
> **तदा सर्वव्रतेभ्योऽस्य माहात्म्यतिरिच्यते ॥५०५॥  
अथ जयन्तीव्रतम्**

ब्रह्मपुराणे—
> **यदा तु शुक्लद्वादश्यां प्राजापत्यं प्रजायते ।**
> **जयन्ती नाम सा प्रोक्ता सर्वपापहरा तिथिः ॥५०६॥**
> **सप्तजन्मकृतं पापं स्वल्पं वा यदि वा बहु ।**
> **तत् क्षयं याति गोविन्दं तस्यामभ्यर्च्य भक्तितः ॥५०७॥ **

स्कान्दे च श्रीब्रह्मनारद-संवादे—
> **सर्वपापप्रशमनं सर्वपुण्यफलप्रदम् । **
> **द्वादश्यां रोहिणीयोगे जयन्ती नाम सुव्रतम् ॥५०८॥ **

किञ्च—
> **जीवतां याति यत्कालो जयन्तीवासरं विना । **
> **तत् खण्डमायूषो व्यर्थं नराणामुपजायते ॥५०९॥**

कालविशेषे चास्य व्रतस्य फलविशेषं लिखति—भाद्र इति । तदानीं श्रीवामनदेव-प्रादुर्भवात् एवमग्रेऽपि । प्राजापत्यं रोहिणीनक्षत्रम् जयन्तीवासरं तद्व्रतं विनेत्यर्थः ॥५०५-५०९॥

**अथ तद्व्रतविधिः**
> **गुरुं प्रणम्य सम्प्रार्थ्य गृह्णीयान्नियमं कृती । **
> **कृष्णस्तिलैश् च मध्याह्ने स्नायाद्धात्रीफलेन च ॥५१०॥**

गुरुं सम्प्रार्थ्य च प्रार्थना प्रकारश्चोक्तः स्कान्दे नारदं प्रति श्रीब्रह्मणा—आदौ गुरुगृहं गत्वा पश्चान्नियममाचरेत् । शिरस्तत्पादयोः कृत्वा पादौ स्पृष्टा च मौलिना ॥ कृनाञ्जलिपुटो भूत्वा प्रार्थयेत गुरुं ततः । नियमं देहि विप्रेन्द्र द्वादश्यां च मम प्रभो ॥ इति नियमं व्रतसङ्कल्पं गृह्णीयाच्छ्रद्धयाचरेत् तथा च तत्रैव—गृह्णीयान्नियमं पूर्वं दन्तधावनपूर्वकम् । नियमान् फलमाप्नोति न श्रेयो नियमं विना ॥ इति । एतच्च पूर्वलिखितानुसारेण एकादश्यामेवेति बोद्धव्यम् । अथ द्वादशीकृत्यमाह—कृष्णैर् अत्यादिना । कृष्णतिलैर् धात्रीफलेन स्नायादिति धात्रीफलेन शिरोऽभ्यङ्गं कृष्णतिलैश् च गात्रपरिमार्जनं कुर्याद् इत्य् अर्थः । तथा च तत्रैव—उपोषितश् च मध्याह्ने स्नायात् कृष्णतिलैस्ततः । कृत्वा मूर्ध्न फलं धात्र्या महापुण्यविवृद्धये ॥ इति ॥५१०॥

**अथ सङ्कल्पमन्त्र**
> **जयन्त्यान्तु निराहारः श्वोभूते परमेश्वर । **
> **भोक्ष्यामि पुण्डरीकाक्ष शरणञ्चरणौ तव ॥५११॥ इति। **
> **पूर्ववत् स्थापयेत् कुम्भं तस्योपरि च भाजनम् ।**
> **हैर् अण्यं राजतं ताम्रं वैणवं वा तिलैर् भूतम् ॥५१२॥ **

पूर्ववदिति—जलपूर्णं नवं कुम्भं चन्दनेनैव चर्चितम् । पञ्चरत्नसमायुक्तं पुष्पमालाविभूषितम् ॥ इति यथा पक्षवर्धिनीव्रते प्रोक्तं तद्वद् इत्य् अर्थः । तथा च स्कान्दे तत्रैव—कृत्वा माध्याह्निकं कर्म स्थापयेदव्रणं घटम् । पञ्चरत्नसमायुक्तं पवित्रोदकपूरितम् ॥ सचन्दनं गन्धयुक्तं कर्पूरेण सुवासितम् । सुधूपवासितं शुभ्रपुष्पमालाभिशाभितम् ॥ इति । तस्य कुम्भस्योपरि भाजनं च पात्रं स्थापयेत् । तदेव विशिनष्टि—हैर् अण्यमिति । तत्र पूर्वपूर्वाभावे उत्तरोत्तरं स्थापयेदिति ज्ञेयम् । तथा च तत्रैव—तस्योपरि न्यसेत् पात्रं सौवर्णं श्रद्धयान्वितः । तदभावेन वै रूप्यं ताम्रं वेणुमयं मुने ॥ इति ॥५१२॥
> **तत्र च स्नापितं हैमं देवकीस्तनपायिनम् । **
> **मातृवक्त्रेक्षकं देवं निवेश्यावाहयेव्रती ॥५१३॥**

देवकीस्तनपायिनमिति—हेम्ना श्रीदेवक्याः प्रतिमां कृत्वा तदङ्के स्तनपानतरां श्रीभगवन्मूर्तिं शास्त्रोक्तलक्षणां कृत्वा तत्र पात्रे निवेश्यावाहयेद् इत्य् अर्थः । कथम्भूतम् स्नापितं क्षीरादिना कारितस्नानम् । तल्लक्षणं किञ्चिदुल्लिखति—मातुर्देवक्या वक्तेक्षकं मुखमवलोकयन्तमित्य् अर्थः । तथा च तत्रैव—तस्योपरि न्यसेद्देवीं हैमीं लक्षणसंयुताम् । ददमानान्तु पुत्त्रस्य स्तन्यं वै विस्मिताननाम् ॥ पिबन्मातुः स्तनं भद्रमाननं पाणिना स्पृशन् । अवलोकमानः प्रेम्णा वै मुखं मातुर्मुहुर्मुहुः ॥ इति ॥५१३॥

**अथ तत्र जयन्तीव्रते आवाहनमन्त्रः**
> **एहि एहि जगन्नाथ वैकुण्ठ पुरुषोत्तम । **
> **परिवारगणोपेत लक्ष्म्या सह जगत्पते ॥५१४॥ इति । **
> **प्रतिष्ठाप्य मनोज्योतिरिति मन्त्रेण वैष्णवः । पाद्यादीनुपकल्प्यानुलेपनैर् अनुलेपयेत् ॥५१५॥**

अनुलेपनैस्तुलसीकाष्ठचन्दनमिश्रित-मलयजकुङ्कुमकर्पूरागुरुकस्तूरिकादिपङ्कैः अनुलेपयेद्देवम् । तथा च स्कान्दे तत्रैव—तुलसीदारुजातेन चन्दनेन विलेपनम् । कुङ्कुमेन महाभाग कर्पूरागुरुचर्चितम् । पद्मकाश्मीरगन्धैश् च मृगनाभिविमिश्चितम् ॥ इति । अत्र च प्रकल्पयेदिति पूर्वश्लोकस्थक्रिययान्वयः ॥५१५॥
> **वस्त्रयुग्मं सितं दत्त्वा पुष्पादीनि समर्पयेत् । **
> **दीपान् प्रज्वालयेच्छक्त्या कुर्यात् कुसुममण्डपम् ॥५१६॥ **

पुष्पाणि मल्लिकामालती-चम्पकादीनि शब्देन तुलसी-मञ्जरीदल-बिल्वपत्रादीनि । तथा कुष्माण्डनारिकेलफलादीनि च ग्राह्याणि । तथा च तत्रैव—मल्लिकामालतीपूष्पैश्चम्पकैः केतकीदलैः । बिल्वपत्रैर् अखण्डैश् च तुलसीदलकोमलैः ॥ अन्यैर् नानाविधैः पूष्पैः करवीरैः सितासितैः । यूथिकाशातपत्रैश् च तथान्यैः कालसम्भवैः ॥ पूजनीया महाभागो महाभक्त्या जनार्दनः । कुष्माण्डैर् नारिकेलैश् च खर्जूरैर् दाडिमैस्तथा ॥ बीजपूरैः पूगफलैः सुनिष्पन्नैः सुशोभनैः । द्राक्षाफलैर् जातिफलैर् अम्भावृक्षसमुद्भवैः ॥ इति ॥५१६॥
> **गीतवाद्यादिभिः शान्तिपाठैः स्तोत्रैश् च कीर्तनैः । **
> **आरभेताशठः पूजां गुरुं सम्पूज्य भक्तितः ॥५१७॥**

स्तोत्रादीनि च तत्रैवोक्तानि—शान्तिपाठं शास्त्रपाठं गीतापाठं तृतीयकम् । सहस्रनाम चातुर्थं पञ्चमं गजमोक्षणम् । बालस्य चरितं विष्णोः पठनीयं पुनः पुनः ॥ इति । अशठः भगवदर्चनगुरुपूजादौ वित्तादिशाठ्यहीनः सन् । तथा च तत्रैव—श्राद्धे दाने तथा पर्वतीर्थव्रतमखेषु च । वित्तशाठ्यं न कुर्वीत सर्वधर्म प्रयोजने ॥ भविष्ये च—विभवे सति यो मोहान्न कुर्याद्विधिविरतरम् । न तत्फलमवाप्नोति देवद्रोही स उच्यते ॥ प्रथमं भक्त्या गुरुं सम्यक् पूजयित्वा पश्चात् पूजामारभेत तथा स्कान्दे तत्रैव—अतिक्रम्य नरो यस्तु गुरुं धर्मोपदेशकम् । विप्रेन्द्र स्वेच्छया पुण्यं कुर्वाणो नरकं व्रजेत् ॥ अभिवाद्य गुरु तस्माद्धर्मकार्याणि कारयेत् । धर्ममर्थं च कामं च यदीच्छेदात्मनो हितम् ॥ वद्यात् स्वशत्ति तो भक्त्या गां महीं काञ्चनं वसु । शुक्लं धान्यं च वस्त्रं च भूषणं मधुरं वचः । ततः पूजा विधातव्या देवक्याः केशवस्य च ॥ इति ॥५१७॥

**अथ तत्रादौ श्रीदेवकोपूजा**
> **अदिते देवमातस्त्वं सर्वपापप्रणाशिनि । **
> **अतस्त्वां पूजयिष्यामि भीतो भवभयस्य तु ॥५१८॥**
> **पूजितासि यथा देवैः प्रसन्ना त्वं वरानने । **
> **पूजिता मे तथा भक्त्या प्रसादं कुरु सुव्रते ॥५१९॥ **
> **यथा पुत्रं हरिं लब्ध्वा प्राप्ता ते निर्वृति परा । **
> **तामेव निर्वृतिं देवि स्वपुत्रात् दर्शयस्व मे ॥५२०॥**
> **मन्त्रेणानेन सम्पूज्य देवकीं कृष्णमर्चयेत् । **
> **ततः समातृकायार्ध्यं तस्मै पूर्ववदर्पयेत् ॥५२१॥  
अथ तत्र पूजामन्त्रः**
> **अवतारसहस्राणि करोषि मधुसूदन । **
> **न ते सङ्ख्यावताराणां कश्चिज्जानाति वै भुवि ॥५२२॥ **
> **देवा ब्रह्मादयो वापि स्वरूपं न विदुस्तव । **
> **अतस्त्वां पूजयिष्यामि मातुरुत्सङ्ग संस्थितम् ॥५२३॥**
> **वाञ्छितं कुरु मे देव दुष्कृतं चैव नाशय । **
> **कुरुष्व मे दयां देव संसारार्तिभयापह ॥५२४॥ इति ।  
अथ अर्घ्यमन्त्रः**
> **जातः कंसबधार्थाय भूभारोत्तारणाय च । **
> **देवतानां हितार्थाय धर्मसंस्थापनाय च ॥५२५॥ **
> **कौरवाणां विनाशाय दैत्यानां निधनाय च । **
> **गृहाणार्ध्यं मया दत्तं देववया सहितो हरे ॥५२६॥ इति ।**

अनेन अदिते इत्यादिनादौ देवकीं सम्पूज्य ततः कृष्णं पूजयेत् समातृकाय देवकीसहिताय । तथा च तत्रैव—कृष्णाय प्रथमं दद्याद्देवकीसहिताय च । अर्घ्यं मुनिवरश्रेष्ठ सर्वकामफलप्रदम् ॥ इति । अतएव मन्त्रेऽपि देवक्या सहितो हरे इति । मन्त्रविशेषश् च तत्रैव—श्रीकृष्णाय देवकीसहिताय सगणाय सपरिवाराय लक्ष्मीसहिताय अर्घ्यं नमः इति पूर्ववत् इति नारिकेलेन शुभ्रेणेत्यादिकं यत् पक्षवर्धिनीव्रतादावप्युक्तं तदनुसारतः पुष्पादिसहितं शुभ्रनारिकलशस्यं शङ्खेनिधाय तेनार्घ्यं दद्याद् इत्य् अर्थः ॥५१८-५२६॥

**अथ अर्घ्यमाहात्म्यञ्च**

स्कान्दे तत्रैव—
> **दत्त्वा च सकलामुर्वीं ससागरनगान्विताम् । **
> **अर्घ्यदानेन तत् पुण्यं लभते मानवो भुवि ॥५२७॥ इति । **

सकलां पृथ्वीं दत्त्वा यत् पुण्यं लभते तदर्घ्यदानेन लभते इत्य् अर्थः ॥५२७॥
> **धूपदीपौ समर्प्याथ नैवेद्यं विविधं शुभम् । **
> **फलानि च विचित्राणि ताम्बूलादीनि चार्पयेत् ॥५२८॥**

विविधं घृतपक्वपायसाद्यनेकप्रकारं शुभं परमोत्कृष्टं फलानि च कुष्माण्डादीनि तानि स्कान्दोक्तानि लिखितान्येव । आदि-शब्देन दर्पणच्छत्रचामरादीनि च ॥५२८॥
> **कृत्वा नीराजनं गीतं नृत्याद्युत्सवमाचरन् । **
> **कुर्याज्जागरणं कृष्णबाल्यलीलाकथादिना ॥५२९॥**

कृष्णस्य बाल्यलीलायाः कथा कथनं तदादिना आदि-शब्देन तच्छ्रवणादि प्रौढलीलाकथादि च । तथा च तत्रैव बालस्याचरितं विष्णोः इति लिखितमेव । किं च जागरणप्रसङ्गे—चरितं देवकीसूनोर्वाचनीयं विचक्षणैः इति ॥५२९॥

**अथ तन्माहात्म्यम्**

स्कान्दे तत्रैव—
> **जागरे पद्मनाभस्य पुराणं पठते तु यः । **
> **जन्मकोटिकृतं पापं दहते तुलराशिवत् ॥५३०॥ इति ।**

दहते दहति तूलराशिवदिति यथाग्निस्तूलराशिं सद्यो दहेत्तद्वद् इत्य् अर्थः । हरत इति पाठेऽपि तथैवार्थः । यद् वा, वायुर्यथा तूलराशिं हरतीति ॥५३०॥
> **प्रातः कृत्वा कियां नित्यां तन्मुर्तिं गुरुवेऽर्पयेत् ।**
> **वस्त्रादिकं दक्षिणां च दत्त्वा कुर्वीत पारणम् ॥५३१॥ **

किं च तत्रैव—
> **विधिनानेन संयुक्तां जयन्तीं च करोति यः । **
> **नारी वोद्धरते भक्त्या पुरुषानेकर्विशतिम् ॥५३२॥**
> **सङ्क्षेपेण च यः कुर्याज्जयन्तीं हरिवल्लभाम् । **
> **मानसेष्टफलं प्राप्य विष्णुलोकं स गच्छति ॥५३३॥**

तां मूर्तिं पूर्वनिम्मितां पूजितां श्रीदेवकीसहितां भगवत्प्रतिकृतिम् एवं विसर्जनं कृतमस्तीति बोद्धव्यम् । तच्च सर्वत्र साधारणतया प्राप्तत्वान्न स्पष्टं लिखितम् आदि-शब्देन शक्तौ कुण्डलकञ्चुकोष्णीषमुद्रिकादि ॥५३१-५३३॥

**अथ पापनाशिनीव्रतम्**

ब्रह्मपुराणे तत्रैव—
> **यदा तु शुक्लद्वादश्यां पुष्या भवति कर्हिचित् । **
> **तदा सा तु महापुण्या कथिता पापनाशिनी ॥५३४॥**
> **सगरेण ककुत्स्थेन धुन्धुमारेण गाधिना । **
> **तस्यामाराधितः कृष्णो दत्तवानखिलां भुवम् ॥५३५॥**
> **वाचिकान्मानसात् पापात् कायिकाच्च विशेषतः । सप्तजन्मकृताद्घोरान्मुच्यते नात्र संशयः ॥५३६॥ इमामेकामुपौष्यैव पुष्यानक्षत्रसंयुताम् । **
> **एकादशीसहस्रस्य फलमाप्नोति मानवः ॥५३७॥**
> **स्नानं दानं जपो होमः स्वाध्यायो देवतार्चनम् । **
> **यदस्यां क्रियते किञ्चित्तदनन्तगुणं भवेत् ॥५३८॥ **
> **तस्मादेषा प्रयत्नेन कर्तव्या फलकाङ्क्षिभिः ॥५३९॥  
अथ तद्व्रतविधिः**
> **गुरुं प्रणम्य नियमं स्वीकुर्याद्व्रतहेतुकम् । कुम्भमामलकीमूले पूर्ववत् स्थापयेद्व्रती ॥५४०॥  
अथ तत्र सङ्कल्पमन्त्रः**
> **द्वादश्यान्तु निराहारः स्थित्वाऽहमपरेऽहनि । **
> **भोक्ष्यामि जामदग्न्येश शरणं मे भवाच्युत ॥५४१॥ इति ।**
> **वारिपूर्णं ततः पात्रं न्यसेत् कुम्भोपरि व्रत्तो । **
> **सुन्दरं ताम्ररचितं वेणुरचितमेव वा ॥५४२॥ **
> **माषकेण तदर्द्धेन तदर्द्धेनाथवा कृतम् । **
> **हैमं परशुरामं च स्नपितं स्थापयेत्ततः ॥५४३॥ **

माषकेण सुवर्णस्येति ज्ञेयम् हैममिति विशेषणान् । कृतम्—विनिर्मितम् ॥५४३॥
> **दत्त्वा वस्त्रयुगच्छत्रपादुकाः श्वेतचन्दनैः । **
> **आलिप्य तुलसीपुष्पैर् अभ्यर्च्याङ्गानि पूजयेत् ॥५४४॥  
अथ तत्राङ्ग्पूजा**
> **विशोकायेति चरणौ जानुनी विश्वरूपिणे । **
> **हयग्रीवायेति चोरू कटिं दामोदराय च ॥५४५॥ **
> **कन्दर्पायेति वै गुह्यं नाभिं वै पद्ममालिने । **
> **अनन्तायेति जठरं श्रीकण्ठायेति वै गलम् ॥५४६॥ **
> **बाहू हैमाङ्गदायेति वैकुण्ठायेति मस्तकम् । **
> **ज्योतीरूपायेति नेत्रे नासाग्रं शोकनाशिने ॥५४७॥ **
> **ललाटं वामनायेति रामायेति श्रुवौ यजेत् । **
> **सर्वात्मने समस्ताङ्गं शस्त्राणि स्वस्वसञ्ज्ञया ॥५४८॥**
> **प्रदाय पूर्ववच्चार्ध्यं धूपदीपौ समर्प्य च । **
> **नैवेद्यादि प्रदायाथ देवं सम्प्रार्थयेच्च तम् ॥५४९॥**

विशोकाय नमः इति चरणौ यजेत् पूजयेद् इत्युत्तरेणान्वयः । एवं पूर्ववत् सर्वत्रैवोन्नेयम् । अतो यत्रेतिशब्दो नास्ति तत्र सोऽध्याहार्य इति । यत्र एते सर्वे मन्त्रा इति । तम्-श्रीपरशुरामरूपम् ॥५४५-५४९॥

**अथ तत्र अर्घ्यमन्त्रः**
> **नमस्ते देवदेवेश जामदग्न्य नमोऽस्तु ते । **
> **गृहाणार्ध्यां मया दत्तमामल्या सहितो हरे ॥५५०॥  
अथ तत्र प्रार्थनामन्त्रः**
> **जामदग्न्य नमस्तेऽस्तु क्षत्रियान्तकराय च । **
> **सर्वाणि यानि पापानि सप्तजन्मकृतान्यपि ॥५५१॥**
> **क्षयं यान्तु ममैवाद्य त्वत्प्रसादाच्च भार्गव । **
> **वाचिकं मानसं पापं ज्ञानतोऽज्ञानतोऽपि वा ॥५५२॥**
> **आयुर्यशस्तथारोग्यं धनं धान्यं च सम्पदम् । **
> **सौभाग्यं तव भक्तस्य सन्तानं विपुलं भवेत् ॥५५३॥**
> **सर्वान् कामानाप्नुवानि दिव्यं सौख्यं निरन्तरम् ।**
> **अन्तेऽप्यस्तु ममेशान भक्तिस्त्वच्चरणे प्रभो ॥५५४॥ **
> **जनार्दन हृषीकेश लक्ष्मीनाथ सुरार्चित । **
> **राम राम महाबाहो कार्तवीर्यविनाशन ॥५५५॥ **
> **एतत् सर्वं मया दत्तं ज्ञानं ज्ञेयं तवाच्युत । **
> **मामुद्धर जगन्नाथ दयां कृत्वा ममोपरि ॥५५६॥**

ज्ञानादिकं च सर्वं तव तुभ्यं दत्तमर्पितम् ॥५५६॥

**अथ धात्रीपूजा**
> **पिता पितामहाश्चान्ये अपुत्रा ये च गोत्रिणः । **
> **वृक्षयोर्नि गता ये च ये च कीटत्वमागताः ॥५५७॥**
> **रौरवे नरके ये च महारौरवसञ्ज्ञके । **
> **वियोनिं च गता ये च ये च ब्रह्माण्डमध्यगाः ॥५५८॥ **
> **पिशाचत्वं गता ये च ये च प्रेतत्वमागताः । **
> **ते पिबन्तु मया दत्तं धात्रीमूले सदा पयः ॥५५९॥**
> **ते सर्वे तृप्तिमायान्तु धात्रीमूलनिषेचनात् ॥५५०॥ **
> **इति धात्रीं चाभिषिच्य वारानष्टोत्तरं शतम् । **
> **तां च प्रदक्षिणीकृत्य कुर्याज्जागरणं व्रती ॥५६१॥ **
> **प्रातश् च देवं नीराज्य नित्यं कर्म समाप्य च । **
> **मूर्त्यादि गुरवे दत्त्वा प्राम्वत् पारणमाचरेत् ॥५६२॥ **

प्राग्वत्—शक्त्या ब्राह्मणभोजनादिना ॥५६२॥
> **फाल्गुने मासि यद्येषा द्वादशी पापनाशिनी । **
> **भवेत्तदा व्रतस्थास्य महिमा स्याद्विशेषतः ॥५६३॥**
> **इति क्रमेण लिखितं विजयादिव्रतत्रयम् । **
> **भविष्योत्तरस्कान्दाभ्यां श्रीब्रह्माण्डपुराणतः ॥५६४॥**

विजयादि-व्रतत्रयं तत्तद्विधिश् च भविष्योत्तरादितोलिखितमिति तत्र तत्रोक्तं सङ्क्षिप्यार्थतो लिखितं न तु तत्तद्वचनानि सङ्गृहीतानि ग्रन्थविस्तरभयाद् इत्य् अर्थः । अतएव तत्तद्विधिलिखने भविष्योत्तर इत्यादिकं नोल्लिखितम् । क्रमेणेति भविष्योत्तरतो विजयाव्रतं स्कन्दपुराणाज्जयन्तीव्रतं ब्रह्माण्डपुराणाच्च पापनाशिनीव्रतमिति ॥५६४॥
> **अन्येऽपि द्वादशीभेदा बहवः सन्ति विश्रुताः । **
> **अग्रतो लेखनीयास्ते तत्तन्मासप्रसङ्गतः ॥५६५॥**

अन्येऽपि मत्स्यादि-द्वादश्यो निर्जलाद्याश् च ॥५६५॥

इति त्रयोदशो विलासः ।

**इति श्रीगोपालभट्ट-विलिखिते श्रीभगवद्भक्तिविलासे विष्णुव्रतीत्सवो नाम त्रयोदशो विलासः ।**
