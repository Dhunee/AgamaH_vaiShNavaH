+++
title = "13_viShNu-vratotsavaH"
+++
(13)

**trayodaśa-vilāsaḥ**


viṣṇu-vratotsavaḥ

**vande caitanya-devaṁ taṁ kṛṣṇaṁ nitya-navotsavam |**

**yasya prasādāt sidhyanti dīnasyāpi mahotsavāḥ ||1||**

yasya śakty-aṁśa-lābhena brahmāder api śaktayaḥ |

tās tā vibhānti taṁ vande sarva-śakti-pradaṁ vibhum ||

evam ekādaśī-vrataṁ nirṇīyādhunā daśamy-ādi-kṛtya-mahotsava-prakaraṇaṁ likhan tal-likhanādi-mahotsava-siddhaye bhagavantaṁ praṇamati—vande iti | nityaṁ nava-navotsavo bhaktānāṁ yasmāt tam | yad vā, pratikṣaṇa-nūtanotsava-rūpam ||1||

athopavāsa-pūrva-dina-kṛtyam—


    **prātaḥ-snānādikaṁ kṛtvā suveśo dhauta-vastrakaḥ |**


    **vrataṁ saṅkalpya kurvīta vaiṣṇavaiś ca mahotsavam ||2||**

saṅkalpa-mantraḥ—


    **daśamī-dinam ārabhya kariṣye’haṁ vrataṁ tava |**


    **tri-dinaṁ deva-deveśa nirvighnaṁ kuru keśava ||3||**


### tatra cāspṛśya-sparśe’pi na snātam

viṣṇu-smṛtau—


    **utsave vāsudevasya snāyādyo’śuci-śaṅk**a**yā |**


    **tādṛśaṁ kaśmalaṁ dṛṣṭvā savāsā jalam āviśet ||4|| iti |**

prātaḥ-samaye snānam | ādi-śabdena sandhyopāsanādi nitya-kṛtyaṁ ca sarvaṁ sampādya | suveśa iti vaiṣṇavānāṁ daśamyāṁ kṣaura-karmādi-vidhānāt | kṣaura-karmāvasaraś ca ratna-mālāyām—

bhuktābhyakta-nirāsanaiś ca samaya grāmāntara-prasthitaiḥ snātair  no navame'hanīti vibudhāḥ kṣauraṁ hi kāryaṁ jaguḥ | dīkṣā-bandha-vimokṣa-mṛtyu-samayodbāheṣu bhūpājñayā viprāṇām akhileṣu teṣu kathitaṁ kṣauraṁ śubhaṁ sūribhiḥ || iti |

yac ca smṛtau—


    uṣṇodakaṁ tathābhyaṅgaṁ śayyāvapana-maithūnam | 


    varjayet tāni yatnena daśamy-ādi dina-traye || iti |

tac cāvaiṣṇava-viṣayakam iti jñeyam | tathā dhautaṁ vastraṁ yasya yena veti ca vastrādi-prakṣālanāt | vaiṣṇavaiḥ kṛtvā saheti vā | mahotsava-nirvartana-prakāraś ca pūrva-likhitenāgre lekhyena ca | tathā sarvaḥ sadācāreṇāpi prasiddha eva | yad viśeṣataḥ śrī-bhagavan-mandiraṁ saṁmārjanādinā saṁskṛtya dhvaja-patākādibhir alaṅkṛtya ca bhagavantaṁ siṁhāsanottame sukham upaveśya mahā-pūjāṁ vidhāya bhaktyā vaiṣṇavān āhūya sammānya nṛtya-gītādikaṁ viniṣpādayed iti ||2-4||


    **stutvātha bahudhā kṛṣṇaṁ ghoṣayen niyamānvitam |**


    **śrī-rukmāṅgada-mattebha-paṭahodghoṣitaṁ vacaḥ ||5||**

atha mahotsavānantaraṁ bahudhā vicitra-gadya-padyādi-pāṭhena stutvā śrī-rukmāṅgadasya mattebhas tasmin paṭaho vādya-bhāṇḍa-viśeṣas tena | yad vā, śrī-rukmāṅgadena prayojakena nija-mattebha-paṭahena kṛtvā udghoṣitam uccaiḥ śabditaṁ yad vacaḥ vākyaṁ tad ghoṣayet śrāvayet | niyamair daśamy-ādi-kṛtyair agre lekhyair anvitam iti niyamāṁś ca ghoṣayed ity arthaḥ ||5||

athā hi nāradīye [2.23.33-34]—


    **prātar hari-dinaṁ lokās tiṣṭhadhvaṁ caika-bhojanāḥ |**


    **akṣāra-lavaṇāḥ sarve haviṣyānna-niṣeviṇaḥ ||6||**


    **avanī-talpa-śayanāḥ priyā-saṅga-vivarjitāḥ |**


    **smaradhvaṁ devam īśānaṁ purāṇaṁ puruṣottamam |**


    **sakṛd-bhojana-saṁsaktā dvādaśyāṁ ca bhaviṣyatha ||7||**

kiṁ ca—


    **varaṁ sva-mātṛ-gamanaṁ varaṁ go-māṁsa-bhakṣanam |**


    **varaṁ hatyā surā-pānaṁ naikādaśyāṁ tu bhojanam ||8||**

atha kṣārāḥ—


    **tila-mudgādṛte śasyaṁ śamyaṁ go-dhūmako dravāḥ |**


    **caṇakaṁ deva-dhānyaṁ ca eṣa kṣāra-gaṇaḥ smṛtaḥ ||9||**

atha haviṣyāṇi—


    **haimantikaṁ sitāsvinnaṁ dhānyaṁ mudgā yavās tilāḥ |**


    **kalāya-kaṅgunī-vārā vāstūkaṁ hila-mocikā ||10||**


    **ṣaṣṭhikā kāla-śākaṁ ca mūlakaṁ kemuketarat |**


    **kandaṁ saindhava-sāmudre gavye ca dadhi-sarpiṣī ||11||**


    **payo’nuddhṛta-sāraṁ ca panasāmre harītakī |**


    **pippalī jīrakaṁ caiva nāgaraṅgaṁ ca tintiḍī ||12||**


    **kadalī lavalī dhātrī phalāny aguḍam aikṣavam |**


    **ataila-pakvaṁ munayo haviṣyāṇi pracakṣate ||13||**

śamyaṁ śamīdhānyaṁ saptadhānyetaranmāṣādi-godhūmādikaṁ śasyam | hemantikaṁ hemantakālabhavaṁ dhānyam | kathambhūtam sitaṁ ca tat asvinnaṁ ca | ṣaṣṭikā dhānyaviśeṣaḥ śākaviśeṣo vā | aikṣnavam ikṣuvikāraḥ tacca guḍavarjitam | atailapakvamiti tacca śākādikaṁ tailena pakva saddhaviṣyaṁ na bhavatītyarthaḥ ||9-13||

**athānye’pi niyamāḥ**

skānde—


    **kāṁsyaṁ māṁsaṁ masūraṁ ca kṣaudraṁ cānṛta-bhāṣaṇam |**


    **punar bhojanam āyāsaṁ daśamyāṁ parivarjayet ||14||**

kaurme—


    **kāṁsyaṁ māṁsaṁ masūraṁ ca canakaṁ kora-dūṣakān |**


    **śākaṁ madhu parānnaṁ ca tyajed upavasan striyam ||15||**

kiṁ ca—


    **kāṁsyaṁ māṁsaṁ masūraṁ ca punar-bhojana-maithunam |**


    **dyūtamaty ambu-pānaṁ ca  daśamyāṁ sapta varjayet ||16||**

mātsye—


    **kāṁsyaṁ māṁsaṁ surāṁ kṣaudraṁ tailaṁ vitatha-bhāṣaṇam |**


    **vyāyāmaṁ ca pravāsaṁ ca divā-svāpaṁ ca maithunam |**


    **śilā-piṣṭaṁ masūraṁ ca dvādaśaitāni santyajet ||17||**

āyāsamityatra atyāśamiti kvacit pāṭhaḥ saṅgata iva | pūrvaṁ snāne daśamyāmavaśyaṁ tailaṁ grāhyamiti likhitaṁ daśamyāṁ tailamaspṛṣṭvā yaḥ snāyādavicakṣaṇaḥ itivacanena prāptaṁ atra daśamīniyameṣu varjyamiti na viruddhaṁ sakāmaniṣkāmatayā parihāryām catvāri tasya naśyanti āyuḥ prajñā yaśo balam iti tatraivokteḥ | evamanyatrāpi virodhaḥ pariharaṇīyaḥ ||14-17||

smṛty-antare—


    **daśamyām eka-bhaktaṁ tu kurvīta niyatendriyaḥ |**


    **ācamya danta-kāṣṭhaṁ tu khādayet tad-anantaram ||18|| **

**atha tan-māhātmyam**

uktaṁ ca brahma-vaivarte—


    **daśamyāṁ danta-kāṣṭhena jihvāṁ lekhayate yadā |**


    **dvādaśī-niyamārthāya nirāśaḥ syād yamas tadā ||19||**


    **nirmārjayati tat pāpaṁ paṭasthaṁ dīna-mānasaḥ |**


    **abhukta-karmā saṁyāti pātakī vaiṣṇavaṁ padam ||20||**

na bhuktaṁ karma yena narakaduḥkhādyabhogāt so'pi samyagyāti dvādaśīvratārthodyamamātreṇaiva sarvaduṣkarmakṣayāt | evaṁ daśamyāṁ bhojanāntaraṁ kāṣṭhena dantadhāvanavidhānādekādaśyāṁ pūrṇādinā dantadhāvanaṁ nirastam anyathā pūrvadinānte taddhāvanaprayāsānupapatteḥ | kevalaṁ dvādaśagaṇḍūṣair eva mukhaśodhanaṁ tasyāṁ kāryamiti cādau likhitameva ||20||

**athaika-bhakta-lakṣaṇam**


    **dinārdha-samaye’tīte bhujyate niyamena yat |**


    **eka-bhaktam iti proktaṁ kartavyaṁ tat prayatnataḥ ||21|| iti |**


    **tato rātriṁ nayetāṁ ca brahmacārī jitendriyaḥ |**


    **bhagavantaṁ smaran bhaktyā bhūmi-śāyī sukhaṁ svapan ||22||**

brahmacārīti strīsaṅgādi varjayannity arthaḥ | yadyapi niyameṣu maithunavarjanaṁ likhitameva tathāpi svabhāvataḥ strīdarśanādirūpaṁ brahmacāritvamatra grāhyam | taccāgre vyaktaṁ bhāvi | ataeva jitaṁ vaśīkṛtamindriyaṁ yena tathābhūtaḥ san ||22||

**athopavāsa-dina-kṛtyam**


    **prātaḥ snātvārcayitvā ca bhagavantaṁ yathā-vidhi |**


    **tāmra-pātraṁ samādāya vrata-saṅkalpam ācaret ||23||**

yathāvidhīti pūrvālikhitaḥ snānārcanādi-vidhirunneyaḥ ||23||

tathā coktaṁ devalena—

**gṛhītvauḍumbaraṁ pātraṁ vāri-pūrṇam udaṅ-mukhaḥ |**

**upavāsaṁ tu gṛhṇīyād yad vā saṅkalpayed budhaḥ ||24||**

**atha tatra saṅkalpa-mantraḥ**


    **ekādaśyāṁ nirāhāraḥ sthitvāham apare’hani |**


    **bhokṣyāmi puṇḍarīkākṣa śaraṇaṁ me bhavācyuta ||25|| iti |**


    **uccārayan imaṁ mantraṁ śrī-kṛṣṇa-caraṇābjayoḥ |**


    **puṣpāñjaliṁ samarpyātha mantra-pūtaṁ jalaṁ pibet ||26||**

tad uktaṁ mārkaṇḍeyena—


    **aṣṭākṣareṇa mantreṇa tri-japtenābhimantritam |**


    **upavāsa-phalaṁ prepsuḥ pibet toyaṁ samāhitaḥ ||27||**


    **devārcanaṁ tataḥ kṛtvā puṣpāñjalim athāpi vā |**


    **saṅkalpa-mantram uccārya devāya vinivedayet ||28||**

auḍumbaraṁ tāmramayaṁ pātram upavāsaṁ gṛhṇīyāt yad vā, saṅkalpayediti auḍambarapātrādyabhāve saṅkalpamātramapi kuryād ity arthaḥ | śaraṇaṁ me bhavācyuta ityatra gatirbhava mamācyuta iti devalena paṭhitam | sthitvetyatra ca bhūtveti | viṣṇunā ca sthitvāhamapare'hnyayamiti | toṣaṁ pibet athavā devārcanaṁ kṛtvā tadanantaraṁ devāya puṣpāñjaliṁ vinivedayet samarpayediti jalapānapuṣpāñjalyarpaṇayorvikalpa uktaḥ | kuryāditi pāṭhe tu devārcana-puṣpāñjalyarpaṇayorvikalpo jñeyaḥ ||24-28||


    **daśamyāṁ cārdha-rātropary-anuvṛttau puraḥsarān |**


    **ekādaśyāś caturyāmān hitvā saṅkalpam ācaret ||29||**

tathā coktaṁ—


    **daśamyāḥ saṅga-doṣeṇa ardha-rātrāt pareṇa tu |**


    **varjayec caturo yāmān saṅkalpārcanayos tadā ||30||**

arddharātropari ca daśamyanuvṛtto satyāṁ ekādaśyāḥ puraḥsarān ādyān caturo yāmān hitvā vratasaṅkalpaṁ kuryāt | itthamapi arddharātravedhaḥ parihṛtaḥ ||29-30||

nāradīye ca—


    **pūrvāyāḥ saṅga-doṣaṇikādaśyāṁ snāna-pūjane |**


    **varjayanti narāḥ pūrvān yāmāṁś ca caturo dvija |**


    **tad ūrdhvaṁ snāna-pūjādi kartavyaṁ tad-upoṣitaiḥ ||31||**

pūrvāyāḥ daśamyāḥ ||31||


    **na divā śuddhim āpnoti tadā rātrau vidhīyate |**


    **dina-kāryam aśeṣaṁ ca kartavyaṁ śarvarī-mukhe ||32||**

nanu dinakṛtyaṁ kathaṁ rātrau kartavyam tatrāha—na diveti | dinakāryaṁ yadi divā dinamadhye śuddhiṁ nāpnoti tacca śarvarīmukhe pradoṣa evāśeṣaṁ kartavyam ||32||


    **tataś ca bhagavadbhaktyā paricaryādirūpayā |**


    **dina rātriṁ ca gamayedupavāsaparo budhaḥ ||33||**

paricaryādirūpayeti vratādau pūjāviśeṣaprādhānyāt ||33||

taduktaṁ skānde—


    **saṁpūjya devadeveśaṁ bhaktyā paramayā yutaḥ | **


    **ahorātraṁ kṣipeddhīmānupavāsaphalāptaye ||34|| **

**athopavāsalakṣaṇam**

gṛhyapariśiṣṭa-kātyātanasmṛti-viṣṇudharma-brahmavaivartādiṣu—


    **upāvṛttasya pāpebhyo yastu vāso guṇaiḥ saha | **


    **upavāsaḥ sa vijñeyaḥ sarvabhogavivarjitaḥ ||35||**

pāpebhya upāvṛttasya janasya guṇaiḥ saha yo vāsaḥ sa upavāso vijñeyaḥ | kiṁ ca sarvabhogair vivarjitaḥ ||35||

uktaṁ ca śātātapena—


    **gandhālaṅkāravāsāṁsi puṣpamālyānulepanam | **


    **upavāsena duṣyanti dantadhāvanamañjanam ||36|| **

bhogāneva darśayati—gandheti dvayena | añjanaṁ nartakādi-locanayoḥ | upavāsena saha duṣyanti atastatra varjayediti bhāvaḥ | yacca kāśīkhaṇḍe—upavāse'pi no duṣyeddantadhāvanamañjanam ityādi tacca prāyo veśo yoṣitāmeva netrāñjanācāreṇa tatsāhacaryāt | tatroktaṁ dantadhāvanādi sarvaṁ tadviṣayakameva jñeyamiti pūrvaṁ likhitamevāsti ||36||

śrīvyāsena ca—


    **puṣpālaṅkāravastrāṇi gandhadhūpānulepanam | **


    **upavāse ca duṣyanti dantadhāvanamañjanam ||37||**

**atha tatra upavāse pāpāni **

śrīsumantunā—


    **vihitasyānanuṣṭhānamindriyāṇāmanigrahaḥ | **


    **niṣiddhasevanaṁ nityaṁ varjanīyaṁ prayatnataḥ ||38|| **

śātātapenāpi—


    **asatyabhāṣaṇaṁ dyūtaṁ divāsvāpaṁ ca maithunam | **


    **ekādaśyāṁ na kurvīta upavāsaparo naraḥ ||36|| **

kiṁ ca viṣṇudharmeṣu—


    **pāṣaṇḍibhir asaṁsparśamasambhāṣaṇameva ca | **


    **viṣṇorārādhanaparair etat kāryamupoṣitaiḥ ||40|| **

śrīviṣṇupurāṇe—


    **tasmāt pāṣaṇḍibhiḥ pāpair ālāpasparśane tyajet | **


    **viśeṣataḥ kriyākāle yajñādau cāpi dīkṣitaḥ ||41||**

**atha tatprāyaścitam**

tatraivoktam—

**tasyāvalokanāt sūryaṁ paśyeta matimānnaraḥ ||42|| **

viṣṇudharme ca—


    **saṁsparśe ca budhaḥ snātvā śucirād ityadarśanāt | **


    **sambhāṣya tān śuciṣadaṁ cintayedacyutaṁ budhaḥ ||43||**

pāpebhya upāvṛttaḥ ityuktaṁ tānyeva darśayati—vihitasyeti caturbhiḥ | naiveti pāṭhe'pi kākvā kāryamevetyartha eva | atra darśanamapi na kāryamiti jñeyam agre tatprāyaścittokteḥ | śuciṣu śuddhajaleṣu śucinimitteṣu vā niṣīdati śuciṣat tam ||38-43||

**atha tatra guṇāḥ**

bhaviṣye—


    **kṣamā satyaṁ dayā maunaṁ śaucamindriyanigrahaḥ | devapūjāgnihavanaṁ santoṣasteyavarjanam |**


    **sarvavrateṣvayaṁ dharmaḥ sāmānyo daśadhā sthitaḥ ||44|| **

guṇaiḥ sahetyuktaṁ tāneva darśayati—kṣameti caturbhiḥ ||44||

pādme ca śrīyamadhūmraketusaṁvāde—


    **daśamyāṁ saṁyamaṁ kṛtvā vratāhe niyatendriyaḥ | **


    **krodhahiṁsāvihīnaś ca kṛṣṇakīrtyā dinaṁ nayet ||45|| **

eva sāmānyato guṇān likhitvādhunā ekādaśīvrate guṇaviśeṣaṁ likhati—daśamyāmiti sārddhadvayena | yadyapyatroktaṁ niyatendriyatvādikamapi sāmānyameva tathāpi tasya kartṛviśeṣaṇatvādgauṇatvena kṛṣṇasya kīrtyā kīrtanena dinaṁ nayed ityasya vidhereva mukhyateti dik ||45||

viṣṇudharmottare—


    **tajjapyaṁ tajjapadhyānaṁ tatkathāśravaṇādikam | **


    **tadarcanaṁ ca tannāmakīrtanaśravaṇādayaḥ |**


    **upavāsakṛtā hyete guṇāḥ proktā manīṣibhiḥ ||46||**

punaratyantaviśeṣaṁ likhati—tajjapyamiti | tacchabdena sarvatra bhagavataḥ parāmarśaḥ japyaṁ mantraḥ japo mantrasya nāmno vā dhyānaṁ ca bhagavata iti vivecanīyam | kathāyāḥ śravaṇaṁ ādi-śabdena tasyāḥ kathanādi ca nāmnaḥ kīrtanaṁ śravaṇaṁ ca ādi-śabdena bandanādayo'gre bhaktiprakārāḥ ||46||

uktaṁ ca viṣṇudharmeṣu—


    **upavāsī hariṁ yastu bhaktyā dhyāyati mānavaḥ | **


    **tajjapya-jāpī tatkarmaratastadgatamānasaḥ |**


    **niṣkāmo daityavadbrahmapadamāpnotyasaṁśayam ||47||**

niṣkāmaścet yad vā, sakāmo'pi niṣkāmaḥ sannity arthaḥ | daityaḥ śrīprahlādaḥ tadvat | brahmamayaṁ padaṁ śrīvaikuṇṭhalokaṁ prāpnoti ||47||

**athopavāsadine'nye'pi niyamāḥ**

tatra kātyāyanaḥ—

**brahmacaryasamāyukta upavāsaṁ carennaraḥ ||48||**

devalañca—


    **brahmacaryamahiṁsā ca satyamāmiṣavarjanam | **


    **vrateṣvetāni catvāri caritavyāni nityaśaḥ ||49||**

āmiṣavarjanaṁ ca saṁyamadine pāraṇāyāṁ ca jñeyam | yad vā, aṣṭaitānyavrataghnāni ityādivacanena upavāse auṣadhasyādoṣāt prāptasya auṣadharūpasyāmiṣasya varjanaṁ tatraiva jñeyam tathā coktaṁ vyāsena—varjayet pāraṇe māṁsaṁ vratāhe'pyauṣadhaṁ sadā iti auṣadharūpamapyāmiṣamupavāsadine varjayed ity arthaḥ ||49||

kiñca—


    **asakṛjjalapānācca sakṛt tāmbulabhakṣaṇāt | **


    **upavāsaḥ praduṣyeta divāsvāpācca maithunāt ||50||**

evaṁ guṇāneva darśayitvāvaśyaṁ parityāgāya doṣān likhati—asakṛditi | yadyapi divāsvāpādivarjanaṁ pūrvaṁ likhitameva tathāpyavaśyavarjyatvenātra niyameṣu punarlikhitamityadoṣaḥ ||50||

kiñca—


    **dantadhāvana-tāmbūla-divāsvāpācca maithunāt | **


    **asakṛjjalapānācca nopavāsaphalaṁ labhet ||51||**

**atha brahmacaryavidhātāni**

tanaivoktāni—


    **strīṇāntu prekṣaṇāt sparśāttābhiḥ saṁkathanādapi | **


    **vipadyate brahmacaryaṁ na dāreṣvṛtusaṅgamāt ||52|| iti | **

dāreṣu nijabhāryāsu ca prekṣaṇādinā brahmacaryaṁ na vipadyate kintu ṛtusaṅgamād vyavāyādevetyarthaḥ | svadāreṣviti ca kvacit pāṭhaḥ ||52||


    **tato nityārcanaṁ kṛtvā harighasrotsavārthikām | **


    **kṛtvā sāyaṁ mahāpūjāṁ kuryājjāgaraṇaṁ niśi ||53||**

harerghasro dinamekādaśī tatrotsavahetukāma ataeva mahatīṁ pūjām ||53||

**atha tatra pūjādikam**

brāhme—


    **devasyopari kurvīta śraddhayā susamāhitaḥ | **


    **nānāpuṣpair muniśreṣṭha viśiṣṭaṁ puṣpamaṇḍapam ||54|| **

kiṁ ca tatraiva—


    **ekādaśyāmubhau pakṣau nirāhārā samāhitaḥ | **


    **snātvā samyagvidhānena dhautavāsā jitendriyaḥ ||55||**


    **saṁpūjya vidhivadviṣṇuṁ śraddhayātisamāhitaḥ | **


    **puṣpair gandhaistathā dhūpair dīpair navedyakaiḥ paraiḥ ||56||**

**upahārair bahuvidhair japahomapradakṣiṇaiḥ | stotrair nānāvidhair nṛtyagītavādyair manoramaiḥ ||57|| **

parair anyaiś ca bahuvidhair upahāraiḥ phalatāmbūlādibhiḥ ||56-57||


    **daṇḍavatpraṇipātaiś ca jayaśabdaistathottamaiḥ | **


    **evaṁ sampūjya vidhivadrātrau kuryāt prajāgaram ||58||**


    **kathāṁ vā gītikāṁ vāpi kuryādviṣṇuparāyaṇaḥ | **


    **yāti viṣṇoḥ paraṁ sthānaṁ naro nāstyatra saṁśayaḥ ||59||**

bhaviṣye ca—


    **ekādaśyuparodhe tu rātrau saṁpūjayeddharim | **


    **tāṁ ca rātriṁ yathāśakti purāṇaśravaṇādinā ||60||**

prajāgaraprakāramevāha—kathāṁ vā iti | rātriṁ nayediti śeṣaḥ ||59-60||

**nayet iti śeṣaḥ |**

**atha jāgaraṇa-prakaraṇam**

** **


    **vaiṣṇavān jāgare'bhyarcya tīrthaṁ śaṅkhodakānvitam |**


    **tebhyo dattvā svayaṁ prāśya vidvān stotrādikaṁ paṭhet ||61|| **

tīrtham—śrīcaraṇodakam ||61||


    **purāṇādi tataḥ śrutvā gītanṛtyādikaṁ svayam | **


    **kuryāt paśyecca pārakyaṁ vārayenna hasenna ca ||62||**

**	**

pārakyaṁ pareṇa kriyamāṇaṁ na ca haset upahaset ||62||

**atha jāgaraṇe gītādinivāraṇādi-niṣedhaḥ**

pādme—


    **nivārayati yo gītaṁ nṛtyaṁ jāgaraṇe hareḥ | **


    **ṣaṣṭiyugasahasrāṇi pacyate rauravādiṣu ||63|| **


    **nṛtyamānasya martyasya upahāsaṁ karoti yaḥ | **


    **jāgare yāti nirayaṁ yāvadindrāścaturdṛśā ||64||**

nivārayatītyādi-ślokadvayena nivāraṇopahāse doṣo darśitaḥ ||63-64||

**atha jāgaraṇadarśanāvaśyakatā**

skānde—


    **yamena sūcitaṁ tasya narakaṁ yātanākulam | **


    **mukhaṁ na tasya draṣṭavyaṁ yena dṛṣṭā na jāgaraḥ ||65||**

adhunā paśyediti yaduktaṁ tannityatvaṁ tadakaraṇapratyavāyadarśanena likhati—yameneti tribhiḥ | sūcitaṁ pāpādiśayādatiruṣā bhrūbhaṅgyādi-saṅketena pratipāditam ||65||

**kiñca—**


    **uddhṛtaṁ netrayugmantu dattvā tu hṛdaye padam | **


    **kṛtaṁ ye naiva paśyanti prāṇino harijāgaram ||66|| **

**kiñca—**


    **yeṣāṁ cakṣurbhavaṁ tejaḥ pradagdhaṁ kalivahninā | **


    **na te paśyanti kṛṣṇasya jāgaraṁ na janārdanam ||67||**

**kiñca—**


    **kalikalmaṣajātena parameṇāvṛte dhruvam | **


    **cakṣuṣī pāpinī nṛṇāṁ ye na paśyanti jāgaram ||68||**

uddhṛtamutpāṭitaṁ yāmyaiḥ atītapratyayo'tiniścayāt | yad vā, nūnaṁ kenāpyuddhatameva tatra hetuḥ-kṛtamiti | jātaṁ samūhaḥ parameṇa udriktena ||66-68||

**atha jāgaraṇa-vidhiḥ**

skānde brahmanārada-saṁvāde—


    **śṛṇu nārada vakṣyāmi jāgarasya tu lakṣaṇam | **


    **yena vijñātamātreṇa durlabho na janārdanaḥ ||69||**

vijñātamātreṇāpi ||69||


    **gītaṁ vādyaṁ ca nṛtyaṁ ca purāṇapaṭhanaṁ tathā | **


    **dhūpaṁ dīpaṁ ca naivedyaṁ puṣpagandhānulepanam ||70|| phalamardhyaṁ ca śraddhā ca dānamindriyanigrahaḥ | **


    **satyānvitaṁ vinidraṁ ca mudāyuktaṁ kriyānvitam ||71|| **


    **sāścaryañcaiva sotsāhaṁ pāpālasyādivarjitam | **


    **pradakṣiṇābhiḥ saṁyuktaṁ namaskāra-puraḥsaram ||72|| nīrājanasamāyuktamanirviṇṇena cetasā | **


    **yāme yāme mahābhāga kuryādārātrikaṁ hareḥ |**


    **etair guṇaiḥ samāyuktaṁ kuryājjāgaṇaṁ hareḥ ||73||**

śraddhā viśvāso bhaktirvā vinidramiti kadācidapi kiñcinnidrayā virahitamity arthaḥ yad vā, ghūrṇāvarjitam kriyāparicaryādi tadanvitam āścaryāṇi abhinayādīni tatsahitam utsāho mānasollāsastatsahitam | ādi-śabdena dyūtādi grāmyavārtādi vā nīrājanena samāyuktamityuktam | tatraiva viśeṣamāha—anirviṇṇena nirvedarahitena cetasā | yāme yāme catuṣprahareṣu harerārātrikaṁ nīrājanaṁ kuryāditi | ṣaḍviṁśaguṇa-saṁyuktamiti pāṭhe pāpena varjitam ālasyādinā ca varjitamiti dvayam—evaṁ ṣaḍviṁśatiḥ guṇāḥ ||71-73||

kiñca—


    **ya evaṁ kurute bhaktyā vittaśāṭhyavivarjitaḥ | **


    **jāgaraṁ vāsare viṣṇorlīyate paramātmani ||74|| **


    **dhanavān vittaśāṭhyena yaḥ karoti prajāgaram | **


    **tenātmā hārito nūnaṁ kitavena durātmanā ||75|| **

tatra ca vittaśāṭhyaṁ naiva kāryamityabhiprāyeṇa vittāśāṭhya-śāṭhyābhyāṁ krameṇa mahāphalalābhārthanāśane darśayati—ya evamiti dvābhyām | līyate nityamatyantasaṅgamaṁ labhate ātmā eva hārito vañcitaḥ ||74-75||

tatraiva śrīmadumāmaheśvarasaṁvāde—


    **saśāstraṁ jāgaraṁ yacca nṛtyagāndharvasaṁyutam | **


    **savādyaṁ tālasaṁyuktaṁ sadīpaṁ sādhubhir yutam ||76||**


    **upacāraiś ca saṁyuktaṁ yathoktair bhaktabhāvitaiḥ | **

**manasastuṣṭijananaṁ samudaṁ lokarañjanam ||77|| **

jāgaraṁ jāgaraṇaṁ nidrārāhityam  etadeva pūrvaṁ vinidramityuktam ataevāgre jāgaramiti punaḥprayogaḥ | ayameko guṇaḥ | evaṁ dvādaśabhir guṇair yuktam | atra gāndharvaṁ gītaṁ samudaṁ sotsāhaṁ lokānāṁ rañjanamanurāgavarddhanam ||76-77||


    **guṇair dvādaśabhir yuktaṁ jāgaraṁ mādhavapriyam | **


    **kartavyaṁ tat prayatnena pakṣayoḥ śuklakṛṣṇayoḥ ||78|| **

kiñca—


    **parāpavādayuktantu manaḥ praśamavarjitam | **


    **śāstrahīnamagāndharvaṁ tathā dīpavivarjitam ||79|| śaktyopacārarahitamudāsīnaṁ sanidrakam | **


    **kaliyuktaṁ viśeṣeṇa jāgaraṁ navadhādhamam ||80|| **

kiṁ ca tatraiva—


    **abhāve vācakasyātha gītaṁ nṛtyaṁ ca kārayet | **


    **vācake sati deveśi purāṇaṁ prathamaṁ paṭhet ||81||**

atraiva kañcidviśeṣamāha—abhāve iti ||81||

**atha jāgaraṇanityatvam**

skānde brahmanārada-saṁvāde—


    **samprāpte vāsare viṣṇorye na kurvanti jāgaram | **


    **atītānāgatān vāpi pātayiṣyanti pūrvajān ||82||**


    **akurvāṇāḥ prātsyanti putradharmavasukṣayam | **


    **jāyate narake vāsaḥ pitṛbhiḥ saha kālaśaḥ ||83|| **

akurvāṇā jāgaraṇākārakāḥ prapatsyanti kālaśaḥ cirakālamity arthaḥ ||83||


    **na puraścaraṇāt pāpaṁ vratair dānaiḥ samādhibhiḥ | **


    **vilayaṁ yāti viprendrā vinā dvādaśījāgaram ||84|| **

dvādaśyāṁ jāgaraṇaṁ vinā puraścaraṇādibhir  api pāpaṁ na kṣīyata iti pāpakṣapaṇe'pi jāgaraṇasyāvaśyāpekṣatvānnityatvameva siddham ||84||

tatraivomāmaheśvara-saṁvāde—


    **saṁprāpte vāsare viṣṇorye na kurvanti jāgara | **


    **bhraśyate sukṛtaṁ teṣāṁ vaiṣṇavānāṁ ca nindayā ||85|| **

vaiṣṇavānāṁ nindayeti dṛṣṭānto jñeyaḥ ||85||


    **matirna jāyate yasya dvādaśyāṁ jāgaraṁ prati | **


    **na hi tasyādhikāro'sti pūjane keśavasya hi ||86||**

astu tāvajjāgarābhāvadoṣaḥ jāgaraṇacikīrṣārāhityenāpi paramānartha ityāha—matirneti ||86||

ataevoktaṁ brahmaṇā tatraiva—


    **hṛdaye vartate yasya sadā yogeśvaro hariḥ | **


    **matirutpadyate tasya dvādaśījāgaropari ||87|| iti | **

ato bhagavadanugraheṇaiva jāgaraṇaṁ sampadyata ityāha—hṛdaye iti ||87||


    **sāmānyena purālekhi gītavādyādinityatā | **


    **adhunā likhyate so'yaṁ jāgare ca viśeṣataḥ ||88||**

prasaṅgājjāgaraṇe gītanṛtyāder api nityatvaṁ likhan pūrvaṁ nityapūjāyāṁ tannityatvalikhanādadhunā punarlikhanādapi paunaruktyadoṣamāśaṅkya tannirasanāya likhati—sāmānyeneti | evaṁ jāgaraṇe avaśyameva gītanṛtyādikaṁ kāryamityabhipretam | ādi-śabdena stutyādi ||88||

**atha jāgare gītādinityatvam**

skānde umāmaheśvara-saṁvāde—


    **mūkavattiṣṭhate yo vai gānaṁ pāṭhaṁ ca nācaret | **


    **saptajanmasu mūkatvaṁ jāyate jāgare hareḥ ||89||**

pāṭhaṁ stotrādīnāṁ jāgaraṇe nācaret ||89||


    **yo na nṛtyati mūḍhātmā purato jāgare hareḥ | **


    **paṅgutvaṁ jāyate tasya saptajanmasu pārvati |90|| **

pādme pakṣavardhinīvrataprasaṅge—


    **stuvanti na praśaṁsanti ye janā jāgaraṁ hareḥ | **


    **notsavo bhavate teṣāṁ gṛhe janmāni sapta ca ||91|| **

na stuvanti na ślāghante na praśaṁsanti na cānumodante ||91||


    **stuvanti ye praśaṁsanti jāgaraṁ cakrapāṇinaḥ | **


    **nityotsavo bhavetteṣāṁ janmāni daśa paṁ ca ca ||92||**

tān śocanniva stavanādiphalamāha—stuvantīti ||92||

**atha jāgaraṇa-māhātmyam**

skānde śrībrahmanāradasaṁvāde śrīprahlādasaṁhitāyāñca—


    **na gayāpiṇḍadānena na tīrthair bahubhir makhaiḥ | **


    **pūrvajā muktimāyānti vinā dvādaśi-jāgaram ||93|| **


    **sarvāvastho'pi yaḥ kuryāddvādaśyāṁ jāgaraṁ hareḥ | **


    **yāmaikaikena dahato pāpa janmasahasrajam ||94|| **


    **yaḥ kuryāddīpadānantu rātrau jāgaraṇe hareḥ | **


    **nimeṣe nimeṣe vipra labhate gośataṁ phalam ||95|| **

gośatamiti gośatapradānajamity arthaḥ | evamagre'pi jñeyam ||95||


    **yaḥ kuryājjāgare pūjāṁ dvādaśyāṁ kusumair hareḥ | **


    **puṣpe puṣpe'ñcamedhasya phalamāpnoti mānavaḥ ||96|| **


    **yo daheccāguruṁ viṣṇoḥ pūjāṁ kṛtvā tu jāgare | **


    **nimeṣārddhena labhate tilapātraśataṁ phalam ||97|| **


    **nimeṣaṁ ca daheddhūpaṁ saghṛtaṁ gugguluṁ hareḥ | **


    **labhate jāgare vipra puṇyaṁ māsasamudbhavam ||98||**

māsasamudbhavamiti—anyatra saghṛtagugguludhūpadāhato māsenaikena yat puṇyaṁ syāt tadekasminneva jāgare sakṛtkṛtena tena bhavatītyarthaḥ | māgheti pāṭhe māghasnānādijam ||98||


    **yo dadyājjāgare viṣṇorhaviṣyānna-samuddhavam | **


    **naivedyaṁ labhate puṇyaṁ śāliśailasamudbhavam ||99|| **


    **pakvānnāni ca yo dadyāt phalāni vividhāni ca | **


    **jāgare padmanābhasya labhate go'yutaṁ phalam ||100||**

go'yutaṁ gavāyutam ||100||


    **sakarpūraṁ ca tāmbūlaṁ yodadāti hi jāgare | **


    **padmanābhapradānena śvetadvīpe vasecciram ||101|| **


    **jāgare padmanābhasya yaḥ kuryāt puṣpamaṇḍapam | **


    **sa puṣpaka-vimānaistu kīḍate brahmasadmani ||102||**


    **jāgare padmanābhasta sakarpūraṁ tathāgurum | **


    **dahato dahate pāpaṁ janmalakṣasamudbhavam ||103|| **


    **snānaṁ dadāti kṛṣṇasya dadhikṣīraghṛtādibhiḥ | **


    **rātrau jāgaraṇe vipra muktibhāgī bhaveddhi saḥ ||104||**


    **divyāmbarāṇi yo dadyājjāgare samupasthite | **


    **manvantarāṇi vasate tantusaṁkhyāsamāni vai ||105|| **

tantavo'mbarāṇāṁ tatsakhyābhiḥ samāni manvantarāṇi ||105||


    **dadyādābharaṇaṁ viṣṇorhemajaṁ ratnasambhavam | **


    **sapta kalpāni vasate sotsaṅge matpriyo hi saḥ ||106||**

ratnasambhavaṁ ca yad vā, ratnakhacitamity arthaḥ | utsaṅge kroḍe viṣṇormama vāsare sati | visargalope sandhirārṣaḥ pāṭhāntare'pi sa evārthaḥ ||106||


    **śrīcandanaṁ sakarpūraṁ sāguruntu sakeśaram | **


    **yuktaṁ mṛgamadenāpi yacchate harijāgare ||107|| **


    **ekaikaṁ muniśārdūla aśvamedhādhikaṁ phalam | **


    **kalau bhavenna sandeho vāsudevaprasādataḥ ||108|| **


    **ghṛtena dīpakaṁ viṣṇorgavyena ca viśeṣataḥ | **


    **jvālayejjāgare rātrau nimeṣe go'yutaṁ phalam ||109|| **


    **jāgare vāsudevasya karpūreṇa ca dīpakam | **


    **yo jvālayati koṭīnāṁ kapilānāṁ labhet phalam ||110||**


    **ārātrikaṁ hareryastu sakarparantu jāgare | **


    **kurute mokṣamāpnoti kulāyutasamanvitaḥ ||111||**


    **vināpi yo hi karpūraṁ kuryādārātrikaṁ hareḥ | **


    **niḥsvo'pi jāgare viṣṇordātā bhūri phalaṁ labhet ||112|| **


    **vārijaṁ vāriṇā pūrṇaṁ śirasi snāpayeddharim |**


    **vibharti śirasā so'yaṁ gaṅgāsnānakṛtaṁ phalam ||113|| **


    **kṛtvā pūjāṁ hareryastu jāgare purataḥ śuciḥ | **


    **paṭhennāmasahasraṁ ca gītāṁ nāgavimokṣaṇam ||114||**


    **māṅgalyaṁ snapanaṁ puṇyaṁ stavarājamanusmaran |**


    **vaidikāni ca japyāmi bhaktyā rātrau muhurmuhuḥ ||115|| **


    **bhavet pratyakṣaraṁ puṇyaṁ kapilāgośatodbhavam | **


    **jāgare yajñarūpasya purataḥ paṭhanaṁ hareḥ ||116|| **

vārijaṁ śaṅkhaṁ pūrṇaṁ kṛtveti śeṣaḥ | śirasā vibhartīti phalasya sthair yamabhipreta māṅgalyena snapayatīti tathā tat etacca liṅgavyatyayādinā sarveṣāmeva viśeṣaṇaṁ jñeyaṁ tathā puṇyamiti ca | jāgara ityarddhapadyamuktanyāyena vyākhyeyaṁ kvacicca na tiṣṭhedeva ||113-116||


    **yaḥ punaḥ kurute gītaṁ sanṛtyaṁ vādyasaṁyutam | **


    **na tat kratuśataiḥ puṇyaṁ vratadānaśatair  api ||117|| **


    **yaḥ punaḥ kurute gītaṁ vilajo nṛtyate yadi | **


    **labhate nimiṣārddhena caturāśramaja phalam ||118|| **

caturāśramadharmasampatterjāyate yat phalaṁ tad ity arthaḥ ||118||


    **jāgare padmanābhasya kuryāt pustakavācanam | **


    **ślokasaṁkhyāṁ vaset svarge yugāni harisannidhau ||119|| **

ślokasaṁkhyāṁ prati yāni yugāni syustāni yāvantaḥ ślokāstāvanti yugānītyarthaḥ | evamagre'pyūhyam ||119||


    **kuryādvandanamālāṁ yo rambhāstambhaiḥ suśobhanaiḥ | **


    **cūtavṛkṣodbhavaiḥ patrair jāgare cakrapāṇinaḥ ||120||**


    **yugāni patrasaṁkhyānāṁ svarge tasyotsavo bhavet | **


    **pūjyate vāsavādyaiś ca krīḍate cāpsarovṛtaḥ ||121||**


    **nṛtyamānasya martyasya ye kecinnirayaṁ gatāḥ | **


    **vimuktā dharmarājena muktiṁ yānti hareḥ padam ||122||**

ye kecidvāndhavādayaḥ ||122||


    **gītadhvaniṣu santuṣṭā jāgare tu ramāpatiḥ | **


    **vāsavasyādhikaṁ saukhyaṁ dadyānmanvantaraṁ śatam ||123||**


    **nṛtyena martye saukhyantu svarge nṛtyena jāgare | **


    **rasātale tathā saukhyaṁ muktirnṛtyādavāpyate ||124|| **

jāgare yannṛtyaṁ tena martye manuṣyaloke pṛthivyāmity arthaḥ ||124||


    **prekṣaṇīyapradānena yat puṇyaṁ kathitaṁ budhaiḥ | **


    **na tat koṭimakhaiḥ puṇyaṁ yogaiḥ sāṅkhyair avāpyete ||125|| **

prekṣaṇīyamaindrajālikaṁ nartakādi-sampradāyaviśeṣo vā tasya pradānena | yogair aṣṭāṅgaiḥ sāṁkhyair ātmajñānaiḥ ||125||


    **dīpamālāṁ hareragre yaḥ karoti prajāgare | **


    **vimānakoṭi saṁyuktaḥ kalpāntaṁ vasate divi ||126|| **


    **caritaṁ rāmacandrasya yaḥ śṛṇoti harerdine | **


    **rātrau vālmīkinā proktaṁ tatsamo na hi vaiṣṇavaḥ ||127||**


    **yaḥ punaḥ paṭhate rātrau mahābhāratasambhavām | **


    **kathāṁ jāgaraṇe viṣṇoḥ kulakoṭiṁ nayeddivam ||128|| auttānapādeśvaritaṁ dhruvasya ca mahātmanaḥ | **


    **kṛṣṇasya bālacaritaṁ jāgare paṭhate hi yaḥ |**


    **yugakoṭisahasrasya kṣayaḥ pāpasya jāyate ||129||**

yugakoṭisahasrasyeti yugakoṭisahasrair bhogyasya teṣu jātasya vā pāpasya ||129||


    **tasmājjāgaraṇaṁ kāryaṁ pakṣayoḥ śuklakṛṣṇayoḥ ||130|| śrīmadbhāgavataṁ bhaktyā paṭhate viṣṇusannidhau | **


    **jāgare tatpadaṁ yāti kulavṛndasamanvitaḥ ||131||**

jāgare paṭhati ||131||


    **aṣṭādaśa purāṇāni purāṇapuruṣasya ca | **


    **dayitāni sadā viṣṇorviśeṣeṇa tu jāgare ||132|| **


    **yo gotāṁ paṭhate rātrau viṣṇornāmasahasrakam | **


    **vedoktānāṁ purāṇānāṁ jāgarī puṇyamāpnuyāt ||133||**

purāṇānāṁ sarveṣāṁ paṭhanādyat puṇyaṁ tadāpnuyād ity arthaḥ ||133||


    **dhenudānantu yaḥ kuryāt jāgare cakrapāṇinaḥ | **


    **labhate nātra sandehaḥ saptadvīpāvanīphalam ||134|| **


    **jāgare padmanābhasya yaḥ kuryācchubhamaṇḍapam | **


    **maṇḍale dhruvalokasya yāvattiṣṭhati padmabhūḥ ||135||**

yāvat padmabhūrbrahmā tiṣṭhati tāvat dhruvalokasya maṇḍale upari tiṣṭhatītyarthaḥ ||135||


    **sarveṣāmeva puṇyānāṁ mahat puṇyaṁ mahītale | **


    **dvādaśyāṁ jāgare vipra prasiddhaṁ bhuvanatraye ||136|| **


    **jāgaraṁ ye cikīrṣanti karmaṇā manasā girā | **


    **na teṣāṁ punarāvṛttiviṣṇulokāt kathañcana ||137||**


    **jāgare nṛtyamānantu dṛṣṭvā vai dvādaśī dine | **


    **rātrau mārjayate śauriḥ pāpaṁ tasya yugārjitam ||138||**


    **protsāhayitvā lokān yaḥ kurute jāgaraṁ niśi | **


    **prāpnoti cakravartitvaṁ bharatena yathā purā ||139||**

protsāhayitvā māhātmyaśrāvaṇādinā prakarṣeṇa utsāhaṁ janayitvā yavabhāvo'tra ārṣaḥ ||139||


    **śvapacena yathā viṣṇuṁ toṣayitvā tu jāgare |**


    **prāptā muktiḥ purā vipra gāndharvāt śrūyate dhruvam ||140|| **


    **rājyaṁ prāptaṁ dilīpena nartanādvāsare hareḥ | **


    **nahuṣeṇa ca saṁprāptamaryadānena jāgare ||141|| **


    **phaladānāt sṛñjayena prāptaṁ rājyamakaṇṭakam | **


    **vañjulīvāsare rātrau kṛtvā jāgaraṇaṁ hareḥ ||142||**


    **vastradānāddine viṣṇornābhāgena tu jāgaraḥ | **


    **rājyaṁ prāptaṁ muniśreṣṭha prasādānmādhavasya hi ||143||**


    **śailūṣī nartanāt siddhā vikhyātā menakā divi | **


    **trispṛśā jāgare vipra satyaṁ te kathitaṁ mayā ||144||**

śailūṣī nartakī veśyetyarthaḥ | vipretyatra vyāseti kvacit pāṭhe skandapurāṇa-prahvādasaṁhitoktayoraikyāt prahlādasaṁhitāyāṁ prahlādavyāsasavādo'nusandheyaḥ ||144||


    **tulasījāgarāt prāptaṁ jāgare cakrapāṇinaḥ | **


    **alarkena kṣitīśatvaṁ yaśaḥkīrti-samanvitam ||145||**

cakrapāṇerjāgare madhye tulasyāṁ tulasīvanāntike yo jāgarastasmāt ||145||


    **ṣaṣṭivarṣasahasrāṇi ṣaṣṭivarṣaśatāni ca | **


    **alarko nāma rājāsau bubhuje medanīṁ purā ||146||**


    **śāṇḍilī mārjanāt siddhā ekādaśyāntu maṇḍalāt |**


    **purato vāsudevasya pakṣayoḥ śuklakṛṣṇayoḥ ||147|| **

maṇḍalān sarvatobhadrādi-maṇḍalavidhānāt | tatrāpi vāsudevasya purataḥ ||147||


    **unmīlanīdine prāpte paradīpaprabodhanāt | **


    **indradyumnena saṁprāptaṁ rājyaṁ jāgaraṇaṁ hareḥ ||148|| **

harerjāgaraṇe paradīpasya prabodhanāt ||148||


    **dolādine ca saṁprāpte vīṇāvādyāt purūravāḥ | **


    **cakravartitvamāyāto duṣprāpaṁ yat surair  api ||146||**


    **sammānitāḥ kakutsthena rātrau jāgarakāriṇaḥ |**


    **svaśaktyā caiva dānena prāptaṁ rājyaṁ sūdurlabham ||150|| **

āyātaḥ prāptaḥ svaśaktyā dānena sammānitāḥ pāṭhāntare dehānte ca devadurlabhaṁ padaṁ prāptavānity arthaḥ ||149-150||


    **śvapākī ca mṛgī nāma gānaṁ kṛtvā harerdine | **


    **gāndharvalokanārīṇāṁ jātā rājñī prajāgarāt ||151||**


    **veṇuvādyādṛcīkastu vijayāvāsare niśi | **


    **jāgare purato viṣṇoḥ punā rājā bhaviṣyati ||152||**


    **ye kecidgāyakā vipra vādakā nartakā narāḥ | **


    **nartakī-sahitā yānti kṛtvā jāgaraṇaṁ divam ||153||**


    **viyonimāgataiḥ sarvaiḥ kṛtvā jāgaraṇaṁ hareḥ | **


    **saṁprāptaṁ pṛthivīśatvaṁ sakāmair munisattama ||154||**


    **niṣkāmair muktirāptā ca śvapacādyaistu jāgarāt |**


    **vivakṣā nāsti varṇānāṁ harerjāgarakāriṇām || 155|| **


    **na kalau pāvanaṁ dhyānaṁ na kalau jāhnavījalam | **


    **na kalau pāvanaṁ japyaṁ muktai vakaṁ jāgaraṁ hareḥ ||156||**


    **āśrame vartamānānāṁ na phalaṁ hi dvijanmanām | **


    **saṁyaṣṭair  api yajñaistu vinā dvādaśi-jāgarāt ||157||**

jāgare viṣṇoḥ purato veṇuvādyāt maṅgalācaraṇāditi pāṭhe jayati jananivāsaḥ (śrībhā. 10.90.48) ityādipaṭhanād ity arthaḥ veṇūvādyasvarūpaviśeṣaṇaṁ vā | vivakṣā nāstīti teṣāṁ saṁkhyāṁ vaktuṁ na śakyata ity arthaḥ | yad vā, vivakṣā vicāraḥ | viśeṣa iti pāṭhe'dhikāryāpekṣā nāstītyarthaḥ | saṁyaṣṭaiḥ samyagiṣṭaiḥ ||152-157||


    **lakṣmīḥ parāṅmukhī teṣāṁ vāsavādyā divaukasaḥ | **


    **pitaraḥ kavyapālyādyā manuṣyāḥ sanakādayaḥ ||158||**


    **eko'pi hi kulotpannaḥ kiñjātair bahubhiḥ sutaiḥ |**


    **dvādaśījāgarāt sarvāstārayiṣyati pūrvajān ||159|| **

teṣāṁ jāgaraṇahīnānām eko'pi kule utpannaḥ san sarvāstārayiṣyati ataḥ kiṁ bahubhir ityanvayaḥ ||158-159||


    **viśalyavāsare viṣṇoryaḥ karoti sujāgaram | **


    **sa vai bhāgavato loke gīyate brahmavādibhiḥ ||160||**


    **yasya prasanno bhagavān śīlenotpadyate sutaḥ | **


    **eko'pi tārayet sarvān narakasthāna pitāmahān ||161|| **

tārayejjāgaraṇataḥ bhāgavataḥ jāgaraṇādikartā tatsamaḥ prakaraṇabalādevamagre'pi jñeyam ||160-161||


    **na sauro na ca śaivo vā na brāhmo nava śāktikaḥ | **


    **na cānyadevatā-bhakto bhavedbhāgavatopamaḥ ||162||**


    **gṛhe'pi vartate yasya nityaṁ yasya ca cetasi | **


    **dvādaśīcaritaṁ puṇyaṁ caturvargaphalapradam ||163||**

**atha jāgaraṇa-māhātmyaphalam**

tatraiva—


    **upoṣitair haridinaiḥ saṁvatsaraśataṁ phalam | **


    **tat phalaṁ nityamāpnoti paṭhan jāgaraṇaṁ hareḥ ||164||**

idānīṁ jāgaraṇamāhātmyaphalapāṭhādiphalamāha—gṛhe'pītyādinā | cetasi ca vartate dvādaśīcaritaṁ jāgaraṇamāhātmyādikaṁ tasya caturvargaphalapradaṁ puṇyaṁ syāt | tatra caturvargo dharmārthakāmamokṣāḥ phalaṁ ca bhaktiḥ | jāgaraṇaṁ jāgaraṇamāhātmyam ||163-164||


    **māhātmyaṁ yaḥ paṭhedbhaktyā mayoktaṁ jāgarodbhavam |**


    **dvādaśīsambhavaṁ putra kulānāmuddharecjatam ||165|| **


    **caritaṁ bālalīlāyā mathurāyāṁ ca yaḥ paṭhet | **


    **dvādaśyāṁ devakīsūno rātrau jāgaraṇe kalau |**


    **ayutānāṁ vaset koṭiṁ pitṛbhiḥ parivāritaḥ ||166|| **

dṛṣṭāntatvena prasaṅgena vā tatrānyapāṭhasyāpi phalagāha—caritamiti | devakīsūnormathūrāyāṁ yā bālavallīlā tasya sambandhi caritaṁ kalau dvādaśyāḥ rātrau jāgaraṇe yaḥ paṭhet so'yutānāṁ varṣāṇāṁ koṭiṁ vasedvaikuṇṭhaloka iti śeṣaḥ ||166||


    **vañjulīsambhavaṁ yo vai māhātmyaṁ jāgare hareḥ |**


    **kīrtayiṣyati nityaṁ vā tasya puṇyaṁ vadāmyaham ||167|| daśabhir vāsarair viṣṇordaśabhir gaṇitair mune | **


    **kṛtair bhavati yat puṇyaṁ nityamāpnoti tat phalam ||168|| **


    **janmakoṭiṁ makhair yaṣṭair na muktirjāyate nṛṇām | **


    **dvādaśī-jāgareṇaiva muktiṁ gacchati mānavaḥ ||169|| **

janmakoṭiṁ vyāpya yaṣṭaiḥ kṛtair makhaiḥ ||169||


    **sarvapāpaviśuddhātmā labhate vaiṣṇavaṁ padam | **


    **sarve duṣṭāḥ samāstasya saumyāstasya sadā grahāḥ |**


    **yaḥ paṭhejjāgare viṣṇormāhātmyaṁ dvādaśīṣu ca ||170||**

samāścaranti duṣṭatāṁ vihāya mitratāṁ yāntītyarthaḥ | pāṭhāntare śāntā bhavantītyarthaḥ ||170||

**atha jāgaraṇākaraṇe doṣāḥ**

tatraiva śrīmadumāmaheśvara-saṁvāde—


    **daṣṭāḥ kalibhujaṅgena svapanti madhuhādine | **


    **kurvanti jāgaraṁ naiva māyāpāśavimohitāḥ ||171|| **

madhuhetyākārāntatvamārṣam ||171||


    **prāptāpyekādaśī yeṣāṁ kalau jāgaraṇaṁ vinā | **


    **te vinaṣṭā na sandehastasmājjīvanamadhruvam ||172|| **

jāgaraṇaṁ vinā gateti śeṣaḥ ||172||


    **aśvamedhasahasrasya vājapeyāyutasya ca | **


    **na puṇyaṁ koṭiguṇaṁ gauri viṣṇorjāgaraṇe kṛte ||173|| **


    **pitṛpakṣe mātṛpakṣe bhāryāpakṣe ca bhāmini | **


    **kulamuddharate caitat kṛte jāgaraṇe hareḥ ||174|| **


    **aviddhavāsare viṣṇorye kurvanti prajāgaram | **


    **teṣāṁ madhye prahṛṣṭaḥ san nṛtyaṁ prakurute hariḥ ||175||**


    **yāvaddināni kurute jāgaraṁ keśavāgrataḥ | **


    **yugāyutāni tāvanti vasate viṣṇuveśmani ||176|| **


    **yāvaddināni vasate vinā jāgaraṇaṁ hareḥ | **


    **nṛtyantyuddhṛtaśastrāś ca tadgṛhe yamakiṅkarāḥ ||177|| **


    **jāgare vāsudevasya purāṇaṁ paṭhatīha yaḥ | **


    **prāpnotyabhimatān kāmān pretatvaṁ naiva jāyate ||178|| **


    **yaḥ punaḥ kurute gītaṁ nṛtyaṁ jāgaraṇe hareḥ | **


    **brāhmyaṁ padaṁ madīyaṁ ca satyaṁ vai tasya vaiṣṇavam ||176||**


    **yaḥ prabodhayate lokān viṣṇujāgaraṇe tataḥ | **


    **vaseccirantu vaikuṇṭhe pitṛbhiḥ saha vaiṣṇavaḥ ||180||**


    **matiṁ prayakchate yastu harerjāgaraṇaṁ prati | **


    **ṣaṣṭivarṣasahasrāṇi śvetadvīpe vasennaraḥ ||181||**


    **yat kiñcit kriyate pāpaṁ koṭijanmāni mānavaiḥ |**


    **kṛṣṇasya jāgare sarvaṁ rātrau dahati pārvati ||182|| **

dahyate pārvatīti pāṭhe dahyate svayameva naśyatītyarthaḥ ||182||


    **śālagrāmaśilāgre tu ye kurvanti hi jāgaram | **


    **yāme yāme phalaṁ proktaṁ koṭyandavasamudbhavam ||183||**

aindavaṁ cāndrāyaṇam ||183||


    **kā ārthasampadaḥ putrāḥ kīrtirlokaś ca śāśvataḥ | **


    **yajñāyutair na labhyeta dvādaśījāgaraṁ vinā ||184|| **


    **yāvat padāni kurute keśavāyatanaṁ prati | **


    **aśvamedhasamāni syurjāgarārthaṁ pragacchataḥ ||185|| **


    **pādayoḥ patitaṁ yāvaddharaṇyāṁ pāṁśu gacchataḥ | tāvadvarṣasahasrāṇi jāgarī vasate divi ||186|| **


    **tasmādgṛhāt pragantavyaṁ jāgare māghavālayam | **


    **kalau malavināśāya dvādaśī-dvādaśīṣu ca ||187||**


    **kiṁ vratarbahubhiścīrṇaistīrthavāsena tasya kim | **


    **dvādaśīvāsare prāpte na karyājāgaraṁ yadi ||188||**


    **pravāse na tyajedyastu pathi khinno'pi pārvati | **


    **jāgaraṁ vāsudevasya sa hi me'tipriyo naraḥ ||186||**


    **yaḥ punaḥ susthacitto'pi svasthāne vasate'pi san | **


    **na harerjāgaraṁ kuryāt tena kāryaṁ na me kvacit ||190|| **

sannapi sādhur api ||190||


    **madbhakto na hareḥ kuryājjāgaraṁ pāpamohitaḥ | **


    **vyarthaṁ matpūjanaṁ tasya matpūjyaṁ yo na pūjayet ||191||**


    **savāhyābhyantaraṁ dehaṁ veṣṭitaṁ pāpakoṭibhiḥ | **


    **mucyate vāsare viṣṇorjāgare nṛtyatāṁ niśi ||192||**

vāhyāni aṅgāni ābhyantarāṇi indriyāṇi taiḥ sahitam | mucyate pāpakoṭibhyastābhyaḥ ||192||


    **prāpte kaliyuge ghore narāste tridaśaiḥ samāḥ |**


    **viśalye vāsare viṣṇorye kurvanti hi jāgaram ||193|| **


    **kūrparaṁ yamadūtānāṁ dattaṁ tena yamasya ca | **


    **kṛtvā jāgaraṇaṁ viṣṇoraviddhadvādaśīvratam ||194|| **


    **dvādaśyāṁ jāgare viṣṇoryaiḥ kṛtaṁ puṣpamaṇḍapam | **


    **pratipuṣpaphala teṣāṁ vājimedhasamaṁ priye ||195|| **


    **dvādaśyāṁ kṛṣṇabhavanaṁ kadalostambhaśobhitam | **


    **ye kurvanti haristeṣāṁ svakīyaṁ yacchate padam ||196||**


    **dīpadānaṁ prakurvanti jāgare keśavasya hi |**


    **te dhvastatimirā gauri yānti viṣṇoḥ paraṁ padam ||197|| **

kūrparaṁ dattaṁ kūrpareṇa prahatya viṣṇulokaṁ prayātītyarthaḥ | dhvastaṁ naṣṭaṁ timiramajñānaṁ yeṣāṁ te ||194-197||


    **brāhmaṇāḥ kṣatriyā vaiśyāḥ striyaḥ śūdrāś ca jāgare | **


    **hīnavarṇā antyajāś ca rākṣasā daityadānavāḥ |**


    **prāptāste parama sthānaṁ śrīviṣṇorjāgare kṛte ||198|| **

jāgare bhavanti jāgaraṁ kurvantītyarthaḥ | hīnavarṇāḥ saṅkarajātayaḥ ||198||


    **apreritaḥ svayaṁ bhaktyā gītaṁ nṛtyaṁ karoti yaḥ | **


    **jāgare padmanābhasya sa kiṁ nākṛta mānavaḥ ||199||**

sa kiṁ nākṛta api tu sarvameva kṛtyamakarotity arthaḥ ||199||


    **yo nṛtyati prahṛṣṭātmā kṛtvā vai karatāḍanam | **


    **gītaṁ kurvan mukhenāpi darśayan kautukān bahūḥ ||200||**


    **purato vāsudevasya rātrau jāgaraṇe sthitaḥ | **


    **paṭhan kṛṣṇacaritrāṇi rañjayan devi vaiṣṇavān ||201||**


    **mukhena kurute vādyaṁ saṁprahṛṣṭatanūruhaḥ |**


    **darśayan vividhān nṛtyān svecchālāpāṁś ca kurvati ||202|| **


    **bhāvair etair naro yastu kurute jāgaraṁ hareḥ | **


    **nimeṣe nimeṣe puṇyaṁ tīrthakoṭisamaṁ smṛtam ||203|| **


    **avignamanasā yastu dhūpaṁ nīrājanaṁ hareḥ | **


    **kurute jāgare rātrau saptadvīpādhipo bhaveta ||204||**

kurvati karoti avignena anudvignena manasā ||202-204||

kiñca—


    **abhāve kṛṣṇadhiṣṇasya gatvā manmandiraṁ śive | **


    **kāryaṁ jāgaraṇaṁ rātrau viddhi māṁ mādhavapriyam ||205|| **


    **abhāve mama dhiṣṇyasya gatvā tu ravi-mandiram |**


    **kāryaṁ jāgaraṇaṁ rātrau yathā viṣṇustathā raviḥ ||206|| **


    **tadabhāve vinā prāmamaraṇyakādaśī yadi | **


    **tadākāśe sūreśāni viṣṇostrīṇi padāni vai |**


    **dṛṣṭvā devi prakartavyaṁ jāgaraṁ cakrapāṇinaḥ ||207|| **

adhūnā vartmādau mūkhyābhāve jāgaraṇasthānamāha—abhāva iti saptabhiḥ | arapye yadi ekādaśī syāt sandhirārṣaḥ ||205-207||


    **athavā pratimā viṣṇoḥ śālagrāmaśilā'thavā | **


    **tiṣṭhate yadi deveśi kāryastatra prajāgaraḥ ||208||**

pratimā calā ||208||


    **meghasaṁchādite vyomni viṣṇostrīṇi padāni ca | **


    **adṛṣṭvā bodhimūle tu kāryaṁ jāgaraṇaṁ hareḥ ||209||**

bodhiḥ—aśvatthavṛkṣaḥ ||209||


    **rātrimūle'thavā gauri tulasīvanapārśvataḥ | **


    **yatra vā tatra vā kāryaṁ tīrthe vā nimnagā-jale ||210||**


    **sarvābhāve mahādevi vaiṣṇavasya ca sannidhau | **


    **kartavyaṁ jāgaraṁ viṣṇormānasīṁ bhaktimāsthitaiḥ ||211||**


    **vinā jāgaraṇaṁ gauri viṣṇordinaphalaṁ na hi | **


    **nāsmākaṁ bhavati prītibrahmādīnāṁ divaukasām ||212||**


    **yajñānāmapi sarveṣāṁ mahāyajñaḥ sa kathyate | **


    **vāsare vāsudevasya yato jāgarasaṁjñakaḥ ||213||**


    **tasmājjāgaraṇaṁ kāryaṁ tyaktvā kāryāntarāṇyapi ||214||**

pādme devadūtavikuṇḍalasaṁvāde—


    **rātrau jāgaraṇaṁ kṛtvā samupāsya janārdanam | **


    **daśa vai paitṛke pakṣe mātṛke daśa pūrvajāḥ |**


    **priyāyā daśa ye vaiśya tānuddharati niścitam ||215|| **

śrīmārkaṇḍeyapurāṇe—


    **dhyānadhyeyavihīnasya saṁjñātītasya bhūpate | **


    **karmabhraṣṭasya kathito mokṣastu harijāgare ||216|| **

prahlādasaṁhitāyāṁ prahlādoktau—


    **yāni kāni ca pāpāni brahmahatyādikāni ca |**


    **kṛṣṇajāgaraṇe tāni vilayaṁ yānti khaṇḍaśaḥ ||217|| **


    **ekataḥ kratavaḥ sarva samāptavaradakṣiṇāḥ | **


    **ekato devadevasya jāgaraḥ kṛṣṇavallabhaḥ |**


    **na samaṁ kavayaḥ prāhuradhikaḥ kṛṣṇajāgaraḥ ||218|| **


    **tatra brahmā ca rudraś ca śakrādyā devatāgaṇāḥ | **


    **nityameva samāyānti jāgare kṛṣṇavāllabhe ||219|| **


    **ṛṣayo nāradādyāstu vyāsādyā munayastathā | **


    **ahaṁ ca tatra gacchāmi kṛṣṇapūjārataḥ sadā ||220||**


    **tatra kāśī puṣkaraṁ ca prayāgo naimiṣaṁ gayā | **

aha—prahlādaḥ ||220||


    **śālagrāmamahākṣetramarvudāraṇyameva ca ||221|| **


    **supuṇyā mathurā tatra sarvatīrthāni caiva hi | **


    **yajñā vedāś ca catvāro vrajanti harijāgaram ||222||**


    **gaṅgā sarasvatī revā yamunā vai śatadrukā | **


    **candrabhāgā vitastā ca nadyaḥ sarvāstu tatra vai ||223||**


    **sarāṁsi ca hradāḥ sarve samudāḥ sarva eva hi | **


    **ekādaśyāṁ dvijaśreṣṭha gacchante kṛṣṇajāgaram ||224||**


    **spṛhaṇīyā hi devānāṁ ye narāḥ kṛṣṇajāgare | **


    **nṛtyanti gītaṁ kurvanti vīṇāvādyapraharṣitāḥ ||225|| iti | **

janmāṣṭamī-prabodhanyādike'nyacca mahotsave |


    **māhātmyaṁ jāgarasyāgre lekhyaṁ tattatprasaṅgataḥ ||226||**

evam ekādaśījāgaraṇamāhātmyaṁ likhitam tarhi kiṁ janmāṣṭamyādi-jāgaraṇamahimā nāsti tatra likhati—janmeti | ādi-śabdena śrīrāmanavamyādi ||226||


    **tataḥ prabhāte bhagavadrātrikrīḍārasātmikām | **


    **kauśikīṁ pramudā gāyecchrīkṛṣṇaparitoṣaṇīm ||227||**

kauśikī śṛṅgārarasapradhānagītavṛttiviśeṣastām ataeva bhagavato rātrau yā krīḍā rāsādistadrasātmikām yayā śrīgītagovinde—rajani janitagurujāgara— ityādi | ataeva śrīkṛṣṇasya paramarasika-śiromaṇeḥ paritoṣaṇīm ||227||

tathā ca skānde—


    **prabhāte kauśikīṁ yastu pragāyejjāgare hareḥ | **


    **sa samuddharate sarvān śvapacān brāhmaṇo yathā ||228|| iti| **

**yatha pāraṇadinakṛtyam**


    **maṅgalārarātrikaṁ kṛtvābhyarcya prasthāpya vaiṣṇavān |**


    **prātaḥ pūjāṁ ca niṣpādya kṛṣṇe tat sarvamarpayet ||229|| **

abhyarcya mahāprasādādinā sammānya prasthāpya ca svasvagṛhaṁ tat upavāsādikam kecicca pāraṇānantarameva samarpaṇamicchanti ||229||

taduktaṁ kātyāyanena—


    **prātaḥ snātvā hariṁ pūjya upavāsaṁ samarpayet | **


    **pāraṇantu tataḥ kuryādvratasiddhau hariṁ smaran ||230||**

**atha tatra samarpaṇamantraḥ**


    **ajñānatimirāndhasya vratenānena keśava | **


    **prasīda sumukho nātha jñānadṛṣṭiprado bhava ||231|| iti | **


    **tatra snānopacārantu prātair va samācaret | **


    **prāmāṇikānāṁ keṣāñcidvaiṣṇavānāmidaṁ matam ||232||**

tatra dvādaśyāṁ bhagavatpūjāyāṁ prāmāṇikānāṁ śrīkṛṣṇadevācāryādīnāmityanena teṣāṁ mataṁ pālanīyamityabhipretam | keṣāñcid ityanena sarveṣāmiti sūcitaṁ śrīvaiṣṇavādīnāṁ tādṛśācārādarśanāt ||232||

**atha tatra śrībhagavataḥ prātarasnapanam**

pādme vratakhaṇḍe—


    **janmaprabhṛti yatkiñcit sukṛtaṁ samupārjitam | **


    **naśyati dvādaśidine harer nirmālyalaṅghanāt ||233||**

tanmatameva pramāṇayati—janmeti | nirmālyasya laṅghanāt atikramāt uttāraṇād ity arthaḥ | na ca padbhyāṁ yallaṅghanaṁ tasmād ity arthaḥ tasya sarvadā sarvadevasambandhino'pi niṣiddhatvena dvādaśī haripadayorvaiyarthyāpatteḥ ataeva dvādaśyāṁ varjanīyamadhye skāndādau nirmālya-laṅghanamapyuktam | taccāgre niyameṣu lekhyaṁ likhitaṁ ca pūrvaṁ pakṣakṛtyavidhau samayeṣu madhye dvādaśyāṁ niṣiddheṣu tatra viṣṇordivā na snānamiti ||233||

trailokyamohana-pañcarātre ca—


    **snānaṁ na haraye dadyāddvādaśyāṁ vaiṣṇavo divā | **


    **pakṣapūjāphalaṁ sarvaṁ vāskalāyopagacchati ||234|| iti |**

etadeva pañcarātravacanena sādhayati—snānamiti ||234||


    **ato divā niṣiddhatvādrajanyāṁ snāpayet prabhum | pavitradamanadvādaśyutsave tu na niśyapi ||235||**

pavitrāropaṇa-damanakāropaṇadvādaśyorutsave tu rātrāvapi na snāpayet | etadapi keṣāñcideva prāmāṇikāṇāṁ matam ||235||


    **nityakṛtyaṁ samāpyātha śaktyā viprāṁś ca bhojayet | **


    **kurvīta dvādaśīmadhye tulasīṁ prāśya pāraṇam ||236||**

nityakṛtyaṁ vaiśvadevādikaṁ japādikaṁ vā | tulasīṁ prāśyeti tulasī prāśanapūrvaṁ bhojana kuryād ity arthaḥ | yadyapi naivedyaśeṣaṁ tulasīvimiśram ityādinā sadā tulasīyuktameva bhojanaṁ vihitamasti tathāpi pāraṇe viśeṣato'vaśyameveti jñeyam ||236||

tathā ca skānde—


    **kṛtvā caivopavāsantu yo'śnāti dvādaśīdine | **


    **naivedyaṁ tulasīmiśraṁ pāpakoṭivināśanam ||237||**

tadeva skandapurāṇoktyābhivyañjayati—kṛtveti ||237||

**atha pāraṇe dvāvaśy-apekṣaṇam**

yata uktaṁ pādme—


    **mahāhānikarī hyeṣā dvādaśī laṅghitā nṛṇām | **


    **karoti dharmaharaṇamasnāteva sarasvatī ||238||**

laṅghitā pāraṇāyāmatikrāntā | asnātā sarasvatī veti—gaṅgādyāstvanyā nadīruttīrya pare pāre snānaṁ kāryaṁ sarasvatyāntu prathamaṁ snātvaiva paraṁ pāraṁ gantavyamiti vidheḥ snānamakṛtvollaṅghitā sarasvatī yathā dharmaharaṇaṁ karoti tadvad ity arthaḥ ||238||

skānde—


    **pāraṇāhani saṁprāpte dvādaśīṁ yo vyatikramet | **


    **trayodaśyāntu bhuñjānaḥ śatajanmāni nārakī ||236||**

tatraiva śrīmārkaṇḍeyabhagīratha-saṁvāde—


    **yo hi bhāgavato bhūtvā dvādaśīṁ na hi sādhayet | **


    **kṛtasya pūrvapuṇyasya dattastena vibhāvasuḥ ||240||**

kaurme—


    **ekādaśyāmupoṣyaiva dvādaśyāṁ pāraṇaṁ smṛtam | **


    **trayodaśyāṁ na tat kuryāddvādaśadvādaśīkṣayāt ||241||**

dvādaśadvādaśīkṣayāditi dvādaśadvādaśīṣu kṛtaṁ puṇyaṁ kṣīyata iti-hetority arthaḥ ||241||

kiñca—


    **kalādvayaṁ trayaṁ vāpi dvādaśīṁ na tvatikramet | **


    **atikrāntā dvādaśī tu hanti puṇyaṁ purākṛtam ||242||**

bhaviṣye—


    **yo dvādaśīmatikramya pāraṇaṁ kurute naraḥ | **


    **dvādaśābdakṛtaṁ tasya tatkṣaṇādeva naśyati ||243||**

devīrahasye—


    **dvādaśīṁ samatikramya pāraṇaṁ yaḥ karoti hi | **


    **snānadānādikaṁ sarvaṁ niṣphalaṁ tasya jāyate ||244||**


    **alpā ceddvādaśī kuryānnityakarmāruṇodaye | **


    **atyalpā cenniśīthorddhamāmadhyāhnikameva tat ||245||**

aruṇodaye nityakarma kuryāt āmadhyāhnikaṁ madhyāhnakṛtyaparyantaṁ tannityakarma niśīthādūrdhvamardharātroparyeva kuryāt | āmadhyāhnikamityetat pūrvamapi draṣṭavyam ||245||

**atha dvādaśyalpatve kṛtyasamādhānam**

bhaviṣye—


    **svalpāyāmatha bhūpāla dvādaśyāmaruṇodaye | **


    **snānārcanakriyāḥ kāryā dānahomādi-saṁyutāḥ ||246||**

pādme—


    **yadā bhavati svalpā hi dvādaśī pāraṇe dine | **


    **ūṣaḥkāle dvayaṁ kuryāt prātarmādhyāhnikaṁ tathā ||247||**

tathā nāradīye—


    **alpāyāmatha viprendra dvādaśyāmaruṇodaye | **


    **snānārcanakriyāḥ kāryā dānahomādi-saṁyutāḥ ||248||**


    **devaloktau ataevoktaṁ sāradāpurāṇe—**


    **dinakarmadine sarvaṁ kattavyaṁ yadi taddine | **


    **naiva siddhimavāpnoti tadā rātrau vidhīyate ||246|| iti | **

**atha saṅkaṭe pāraṇasamādhānam**

skānde—


    **kalārddhāṁ dvādaśīṁ dṛṣṭvā niśīthādūrdhvameva hi | **


    **āmadhyāhnāḥ kriyāḥ sarvāḥ kartavyāḥ śambhuśāsanāt ||250||**

aruṇodaye nityakarmācaraṇe bhaviṣyapurāṇādivacanāni pramāṇatvena likhitvā atyalpāyāṁ niśīthādūrdhvameva tatkaraṇe skandapurāṇādivacanāni pramāṇayati—kalārdhamiti āmadhyāhnā madhyāhnāvadhi yāḥ kriyāḥ kṛtyāni tāḥ sarvāḥ ||250||


    **aśaktyā saṅkaṭe prāpte pāraṇaṁ vāriṇā caret | **


    **taddhi naivāsitaṁ naivānaśitaṁ ca vidurbudhāḥ ||251||**

tat vāriṇā pāraṇamaśitaṁ bhuktamiti na vidūrmunaya iti | paścādbhojane'pi dvirbhojanadoṣa-parihāraḥ | anaśitaṁ ca na viduḥ ityanena dvādaśīlaṅghanadoṣaparihāraḥ ||251||

ataeva tatra—


    **kalādvayaṁ trayaṁ vāpi dvādaśī yadi dṛśyate | **


    **snānārcanādikaṁ karma tadā rātrau vidhīyate ||252||**

kālikā-sāradāpurāṇayoḥ—


    **svalpaiva dvādaśī yatra snānadānādikāḥ kriyāḥ | **


    **rajanyāmeva kartavyā dānahomādisaṁyutāḥ ||253||**


    **saṅkaṭe viṣame prāpte dvādaśyāṁ pārayet katham |**


    **adbhistu pāraṇaṁ kuryāt punarbhuktaṁ na doṣakṛt ||254|| **

kātyāyanoktau ca—


    **mantraṁ japitvā haraye nivedyopoṣaṇaṁ vratī | **


    **adbhistu pāraṇaṁ kuryāt saṅkaṭe viṣame sati ||255||**

kiñca—


    **sandhyādikaṁ bhavennityaṁ pāraṇantu nimittataḥ |**


    **adbhistu pārayitvā tu kuryāt sandhyādikaṁ punaḥ ||256|| iti | **


    **dvādaśīpūrvapādīyastatra ceddharivāsaraḥ | **


    **dvādaśyādhikyatastiṣṭhet pāraṇaṁ tatra nācaret ||257||**

dvādaśyāḥ pūrvapādasambandhī harivāsaraḥ | tatra pāraṇadine dvādaśyā ādhikyataḥ bāhulyāt pañcacatvāriśadghaṭikopari vṛddhiścedyadi tiṣṭhet tatra harivāsare pāraṇaṁ nācaret ||257||

viṣṇudharmottare—


    **dvādaśyāḥ prathamaḥ pādo harivāsarasaṁjñakaḥ | **


    **tamatikramya kurvīta pāraṇaṁ viṣṇuṁ tatparaḥ ||258|| **

kvacicca—


    **dvādaśyekādaśīyoge vikhyāto harivāsaraḥ | **


    **ekādaśyāntyapādaś ca dvādaśyāḥ pūrva eva hi | **


    **harivāsara ityāhurbhojanaṁ na samācaret ||259||**

**athānye'pi dvādaśīniyamāḥ**

skānde—


    **kṣaudraṁ māṁsaṁ surāṁ tailaṁ vyāyāmaṁ krodhamaithune | **


    **parānnaṁ kāṁsya-tāmbūle lobha nirmālyalaṅghanam |**


    **dvādaśyāṁ dvādaśaitāni vaiṣṇavaḥ parivarjayet ||260|| **

evaṁ dvādaśyāṁ pūjādiniyamaṁ likhitvānyānapi niyamān likhati—kṣaudramiti ṣaḍbhiḥ ||260||

brahmāṇḍapurāṇe—


    **kāṁsyaṁ māṁsaṁ surāṁ kṣaudraṁ lobhaṁ vitathabhāṣaṇam | vyāyāmaṁ ca pravāsaṁ ca divāsvapnamathāñjanam ||261||**


    **śilāpiṣṭaṁ masūraṁ ca dvādaśaitāni vaiṣṇavaḥ | **


    **dvādaśyāṁ varjayennityaṁ sarvapāpaiḥ pramucyate ||262||**

bṛhaspatirapi—


    **kāṁsyaṁ māṁsaṁ surāṁ dhṛtaṁ vyāyāmaṁ krodhamaithunam | hiṁsāmasatyaṁ laulyaṁ ca tailaṁ nirmālyalaṅghanam |**


    **dvādaśyāṁ dvādaśaitāni vaiṣṇavaḥ parivarjayet ||263|| **

asatyam—anṛtabhāṣaṇam ||263||

kvacicca—


    **kāṁsyaṁ māṁsaṁ masūraṁ ca caṇakaṁ koradūṣakam | ratyauṣadhaparānnaṁ ca dvādaśyāmaṣṭa varjayet ||264||**

**athonmīlanyādyaṣṭamahādvādaśīnāṁ viśeṣato nirūpaṇam**


    **brahmavaivarte śrīsūtaśaunaka-saṁvāde—**


    **unmīlanī vañjulī ca trispṛśā pakṣavarddhinī | **


    **jayā ca vijayā caiva jayantī pāpanāśinī ||265|| **

unmīlanī tathā vañjulītyatra vyañjulīti kvacit pāṭhaḥ ||265||


    **dvādaśyo'ṣṭau mahāpuṇyāḥ sarvapāpaharā dvija | **


    **tithiyogena jāyante catasraścāparāstathā | **


    **nakṣatrayogācca balāt pāpaṁ praśamayanti tāḥ ||266||**

**tatra unmīlanīnirūpaṇam**


    **ekādaśī tu sampūrṇā varddhate punareva sā | **


    **dvādaśī ca na vardhata kathitonmīlanīni sā ||267||**

**aya vañjulīnirūpaṇam**


    **dvādaśyeva vivardheta na caivaikādaśī yadā | **


    **vañjulī tu bhṛguśreṣṭha kathitā pāpanāśinī ||268||**

punaḥ paradinamity arthaḥ | vañjulyā eva viśeṣaṇaṁ pāpanāśinīti ||267-268||

**atha trispṛśā-nirūpaṇam**


    **aruṇodaya ādyā syāddvādaśī sakalaṁ dinam | **


    **ante trayodaśī prātastrispṛśā sā hareḥ priyā ||269||**

aruṇodaya sūryodaye ādyā ekādaśī pāṭhāntare'pi saiva aruṇodayaṁ vyāpyam ||269||

**atha pakṣavardhinī**


    **kuhūrāke yadā vṛddhiṁ prayāte pakṣavardhinī | **


    **vihāyaikādaśīṁ tatra dvādaśīṁ samupoṣayet ||270|| puṇyaśravaṇapuṣyādyarohiṇīsaṁyutāstu tāḥ | **


    **upoṣitāḥ samaphalā dvādaśyo'ṣṭau pṛthak pṛthak ||271||**

puṣpādyaṁ punarvasunakṣatraṁ samaphalā iti sarvāsāṁ nityatvāt ||271||


    **brahmaghnamapi sā pūrvā viśodhayati bhārgava | **


    **vañjuloti dvitīyā sā hatyāyutavināśinī ||272||**


    **mahāpāpāni catvāri śodhayet trispṛśā kṛtā | **


    **kurute'śeṣakaluṣavicchedaṁ pakṣavardhinī ||273|| **


    **jayā jayantī vijayā pretamokṣaṁ tathāparā | **


    **jayantī narakacchedamapi duṣkṛtakāriṇām |**


    **aṣṭamī tu bhṛguśreṣṭha yathārthā pāpanāśinī ||274|| **

pūrvā unmīlanī tathāparā jayantī cetyarthaḥ | punarjayantyā viśeṣaṁ darśayati—jayantīti | pāṭhāntare jayāditrayaṁ pretamokṣaṁ kurute | tathā paretyasya pareṇānvayaḥ | parā sarvaśreṣṭhā yata ity arthaḥ | aṣṭamī pāpanāśinī ||272-274||

kiñca—


    **atheti mahatā puṇyapramāreṇa harerdinam | **


    **śuklapakṣe bhṛguśreṣṭha viśeṣavratasaṁyutam ||275|| **


    **tadāyatamapi tyaktaṁ yadi puṇyaṁ vahiḥśrutaiḥ | **


    **tadetadamṛtaṁ prāptaṁ karādvigalitaṁ kṣaṇāt ||276|| **


    **ekādaśīsvarūpeṇa dharmaḥ sākṣājjanārdanaḥ | **


    **taccharīrasamaṁ prāhurvañjulyunmīlanīvratam ||277||**


    **vihāya vañjulī pāpāḥ kārayantyavarāṁ tithim | **


    **hiṁsitastair asau kṛṣṇākṣara ityavadhāraya ||278||**


    **ye kārayantyavidvāṁsaḥ śāstramullaṅghya haitukāḥ | **


    **prāṇinastatkṛtaṁ pāpaṁ teṣāṁ gacchatyasaṁśayam ||276||**


    **teṣāṁ nirabhimānaistu bhūtvā śāstrānugāmibhiḥ | **


    **yathāvaṭupadeṣṭavyaṁ na bhāvyaṁ kaluṣāśayaḥ ||280|| **

harerdinam utamīlanyādi bahiḥśrutaiḥ aśrutaśāstrair ity arthaḥ | akṣareti pāṭhe akṣaro janārdana eva | tattasmāt aṅgura iti vā pāṭhaḥ | tataḥ padāvirbhāvasthānaṁ tulyamity arthaḥ | teṣāṁ gacchati tān prāpnoti | bhāṣyamiti pāṭhe malināśayair bhūtvā na vaktavyamity arthaḥ ||275-280||

brāhme vasiṣṭhamāndhātṛsaṁvāde—


    **jayā ca vijayā caiva jayantī pāpanāśinī | **


    **sarvapāpaharā hyetāḥ kartavyāḥ phalakāṅkṣibhiḥ ||281||**

phalaṁ tatroktaṁ yattatkāṅkṣibhiḥ ||281||

**athāṣṭamahādvādaśīnityatvam**

brahmavaivarte—


    **dvādaśyo'ṣṭau samākhyātā yāḥ purāṇavicakṣaṇaiḥ | **


    **tāsāmekāpi ca hatā hanti puṇyaṁ purākṛtam ||282||**

tāsāṁ madhye hatā atikrāntā pāṭhāntare'pi sa evārthaḥ ||282||

pādme mārkaṇḍeyapurāṇe ca śrībhagavaduktau—


    **na kariṣyanti ye loke dvādaśyo'ṣṭau mamājñayā | **


    **teṣāṁ yamapure vāso yāvadāhūtasaṁplavam ||283||**

yā aṣṭau dvādaśyastā ye na kariṣyanti ||283||

skānde ca brahmanāradasaṁvāde jāgaraṇaprasaṅge—


    **unmīlanī parityaktā vañjulī pakṣavardhinī | **


    **narake vasate tāvadyāvadindrāścaturdaśa ||284|| **


    **trispṛśā viṣṇudayitā ye na kurvanti bhūtale | **


    **tāvadyamapure vāso yāvannadyaḥ sasāgarāḥ ||285|| iti | **

skāndoktonmīlanyādīnāṁ sāhacaryāt jayādīnāmapi catasṛṇāṁ nityatvaṁ siddhameva | kiṁvā tāsvaṣṭasu madhye unmīlanyādīnāmeva catasṛṇāṁ prādhānyābhiprāyeṇa tatra tāsāmeva nityatva yuktamiti dik ||284-285||

**atha ṛkṣaprayuktānāṁ vratakartavyatā**


    **jayādīnāṁ catasṛṇāṁ tathā vyaktaṁ nirūpyate | **


    **bhānyarkodayamārabhya pravṛttānyadhikāni cet |**


    **samā nyūnāni vā santu tato'mīṣāṁ vrataucittī ||286|| **


    **kiṁvā sūryodayāt pūrvaṁ pravṛttānyadhikāni cet | **


    **samāni vā tadāpyeṣā vratācaraṇayogyatā ||287||**


    **śravaṇāvyatirikteṣu nakṣatreṣu khalu triṣu | **


    **sūryāstamanaparyantaṁ kāryaṁ dvādaśyapekṣaṇam ||288|| **


    **śravaṇe tvastamanataḥ prāgdvādaśyāṁ samāptatām | **


    **gatāyāmapi tatraiva vratasyocitatā bhavet ||289||**

**atha pāraṇakālanirṇayaḥ**


    **vṛddhau bhatithyoradhikā tithiścet pāraṇantataḥ |**


    **ante syāccettithirnyūnā tithimadhye tu pāraṇam ||290|| **


    **dvādaśyananuvṛttau tu vṛddhau brahmācyutarkṣayoḥ | **


    **tanmadhye pāraṇaṁ vṛddhau śeṣayostadatikrame ||291|| śrīdvādaśīcatuṣkasya mahato'sau vinirṇayaḥ | **


    **nṛsiṁhaparicaryādi granthadṛṣṭyā nirūpitaḥ ||262||**

**athonmīlanyādīnāṁ viśeṣato māhātmyaṁ tāsu pūjāvidhiviśeṣaśca**

**atha tatrādau unmīlanīvratam**

pādme śrīsūta uvāca—


    **rājyaṁ prakurvataḥ pūrvamambarīṣasya veśmani | **


    **gautamastapasā śreṣṭhaḥ samāyāto mahāmuniḥ ||263||**


    **dṛṣṭvā tamāgataṁ rājā samuttasthau nijāsanāt |**


    **dattvārdhyaṁ parayā bhaktyā provācāsanasaṁsthitam ||294|| **

śrīambarīṣa uvāca—


    **svāgata munisārdūla prasādaṁ kartumarhasi | **


    **dhanyānāmapi dhanyo'haṁ yattvaṁ madgṛhamāgataḥ ||295|| **


    **tapasaḥ kuśalaṁ te'dya bhaktiḥ śrīkeśavāpari | **


    **niścalā muniśārdūla hṛdayānnāpasarpati ||296|| **

te tava adya idānīṁ tapasaḥ kuśalaṁ kimiti praśnaḥ | tathā bhaktiśceti ca ||296||

śrīgautama uvāca—


    **tapasaḥ kuśalaṁ rājan bhaktiḥ kṛṣṇe suniścalā | **


    **kuśalaṁ tava rājendra brāhmaṇān pāsi sarvadā ||297||**


    **bhaktiṇ bhāgavatīṁ nityaṁ kiṁ karoṣi narādhipa | **


    **śālagrāmamayaṁ bimbaṁ kiṁ tvaṁ paśyasi pratyaham ||298|| **


    **kiṁ tvaṁ vandayase nityaṁ śālagrāmaśilājalam | **


    **gṛhītvā snānatoyantu kiṁ tvaṁ pibasi pratyaham ||299||**

bhaktimeva prapañcayati śālegrāmetyādinā prayatnata ityantena | vimbaṁ śrīmūrtim kimityagre sarvatraivānuvartanīyaṁ praśnaprakaraṇabalāt ||298-299||


    **dattvā vai vaiṣṇavānāntu prokṣaṇaṁ kuruṣe gṛhe | **


    **tadvilepanaśeṣeṇa aṅgāni parimārjasi ||300|| **

dattvā vaiṣṇavebhya iti śeṣaḥ ||300||


    **śālagrāmaśilāmālāṁ dattvā mūrdhani pratyaham | **


    **kiṁ dhārayasi bhūpāla kaṇṭhe nityaṁ subhaktitaḥ ||301||**


    **dhūpaśeṣantu kṛṣṇasya bhaktyā bhajasi bhūmipa | **


    **kṛtvā cārātrikaṁ viṣṇorbhaktyā vandayase nṛpa ||302|| **


    **śaṅkhodakaṁ haremūrdhni bhrāmathitvā subhaktitaḥ |**


    **vibharṣi śirasā nityaṁ śeṣaṁ yacchasi vaiṣṇavān ||303|| **

vaiṣṇavāniti pāṭhe tān prati śeṣaṁ nirmālyaṁ kiṁ yacchasi ||303||


    **naivedyaṁ devadevasya sarvopaskarasaṁyutam | **


    **viṣvaksenāya dattvā tvaṁ bhuñjase vaiṣṇavaiḥ saha ||304|| **

upaskarā vyañjanādīni ||304||


    **nityaṁ nāmasahasrena bhaktyā stauṣi janārdanam | **


    **dīpārdhyadānaṁ devasya kuruṣe gītanartanam ||305|| **


    **dūrvāṅkuraiḥ pūjayitvā pūjānte madhusūdanam | **


    **akṣatair nṛpaṣārdūla kimarcayasi keśavam ||306|| **


    **pakṣe pakṣe nṛpaśreṣṭha vidhivaddvādaśīvratam | **


    **daśamīvedharahitaṁ kuruṣe jāgarānvitam ||307|| **


    **tulasīpatranikarair nityaṁ pūjayase harim | **


    **puṇḍraṁ vibharṣi dehe tvaṁ gopīcandanasambhavam ||308|| **


    **vibharṣi kaṇṭhe tvaṁ nityaṁ dhātrīphalasamudbhavām | **


    **mālāṁ makhāyutasamāṁ tulasīpatrasambhavām ||309||**

tulasīpatrasambhavāṁ ca mālām ||309||


    **śālagrāmaśilāyuktaṁ dvārakāyāḥ samudbhavam | **


    **nityaṁ pūjayase bhūpa bhūktimuktiphalapradam ||310|| **

dvārakāyāḥ samudbhavaṁ dvārakāsambandhi cakrāṅkam ||310||


    **purāṇaṁ tvaṁ bhāgavataṁ paṭhase purato hareḥ | **


    **caritaṁ daityarājasya prahlādasya ca bhūpate ||311|| **


    **vāsaraṁ vāsudevasya savedhaṁ kurvato narān | **


    **nivārayasi bhūpāla śāstradṛṣṭyā prayatnataḥ ||312|| **


    **savedhaṁ vāsaraṁ viṣṇoryasmin rāṣṭre pravartate | **


    **lipyate tena pāpena rājā bhavati nārakī ||313||**


    **vedhaṁ caturvidhaṁ tyaktvā samupoṣya harerdinam | **


    **kulakoṭiṁ samuddhṛtya narakādvrajate divam ||314|| **

ambarīṣa uvāca—


    **tvayā yaduktaṁ viprendra tat sarvaṁ prakaromyaham | **


    **paśyāmyahaṁ viṣṇumayaṁ jagadetaccarācaram ||315|| **


    **viṣṇurūpī tvamāyāto madgṛhaṁ munisattama | **


    **vrataṁ kathaya me vipra vaiṣṇavaṁ sarvakāmadam ||316|| **


    **yat kṛtvā na punaḥ kṛtyaṁ bhavate ṛṣisattama | **


    **punargatiryathā vipra viṣṇulokādbhavenna hi ||317||**

śrīgautama uvāca—


    **śṛṇu bhūpāla vakṣyāmi vrataṁ yadvaiṣṇavaṁ mahat | **


    **dvādaśīsambhavaṁ puṇyaṁ mayākhyātaṁ na kasyacit ||318||**


    **vaiṣṇavo'si mahārāja bhaktyā bhāgavatāṁ nṛṇām |**


    **vaiṣṇavaṁ yanmahāguhyaṁ tadvrataṁ tvaṁ niśāmaya ||319|| **

bhāgavatānāmiti vaktavye bhāgavatāmityārṣam ||319||


    **unmīlanī nāma purā mama bhaktyā tu viṣṇunā | **


    **kathitā suprasannena tānte bhūpa vadāmyaham ||320||**


    **sampūrṇaikādaśī prātardvitīye'hni pravarddhate | **


    **unmīlanīti sā proktā pāpapaṅkaughanāśinī ||321||**


    **trailokye yāni tīrthāni puṇyānyāyatanāni ca |**


    **koṭyaṁśenaiva tulyāni makhā vedāstapāṁsi ca ||322|| **

koṭīnāmaṁśānāmekenaivāṁśena tīrthādīni tulyānītyarthaḥ | yad vā, koṭyaṁśe viṣaye'pi naiva tulyāni ||322||


    **unmīlanīsamaṁ kiñcinna dṛṣṭaṁ na śrutaṁ mayā | **


    **prayāgo na kurukṣetraṁ na kāśī na ca puṣkaram ||323||**


    **na revā brahmatanayā kālindī mathurā na hi | **


    **piṇḍārakaṁ prabhāsaṁ ca na kṣetraṁ hāṭakeśvaram ||324||**

tadeva prapañcayati—unmīlanīti ṣaḍbhiḥ | prayāgamityādīnāṁ napusakatvamārṣam evaṁ sarvatraivohyam | brahmatanayā—sarasvatī ||323-324||


    **śailo himācalo naiva na merurgandhamādanaḥ | **


    **śailo naiveha malayo na vindhyo naiva naiṣadhaḥ ||325|| **


    **godāvarī ca kāverī candrabhāgā na devikā | **


    **na tāpī na payoṣṇī ca na śiprārnaiva candanā ||326||**


    **carmaṇvatī ca sarayūścandrabhāgā na gaṇḍakī | **


    **gomatī ca vipāśā ca śoṇaścaiva mahānadaḥ ||327||**


    **kimatra bahunoktena bhūyo bhūyo narādhipa | **


    **nonmīlanīsamaṁ kiñcinna devaḥ keśavāt paraḥ ||328|| unmīlanīmanuprāpya yaiḥ kṛtaṁ keśavārcanam | **


    **pāpacakrasamūhasya dattastena davānalaḥ ||329||**


    **yasmin māse mahīpāla tithirunmīlanī bhavet | **


    **tanmāsanāsnā govindaḥ pūjanīyo yathāvidhi ||330|| **

evaṁ māhātmyamuktvā tatra pūjāvidhiviśeṣamāha—yassminnityādinā kathānakair ityantena | tanmāsanāmneti—mārgādidvādaśamāśeṣu krameṇa keśavādyā dāmodarāntāḥ keśavādinyāsādau likhitā dvādaśa devatāḥ | atastanmāsadevatānāmnetyarthaḥ | ataś ca tattadāyudhādikamapi tathaiva kartavyamityuham evamagre’pi ||330||


    **jātarūpamayaḥ kāryo māsanāmnāmnā tu mādhavaḥ | **


    **svaśaktyā viśvarūpaṁ ca śraddhābhaktisamanvitaiḥ ||331||**


    **pavitrodakasaṁyuktaṁ pañcaratna-samanvitam | gandhapuṣpākṣatair yuktaṁ kumbhaṁ sragdāmabhūṣitam ||332|| pātramauḍambaraṁ kāryaṁ godhūmaścāpi pūritam | **


    **taṇḍulair vā mahīpāla sthāpanīyaṁ ghaṭopapi ||333|| **


    **snāpayitvā tu govindaṁ kuṅkumāgurucandanaiḥ | **


    **kṛtvā vilepanaṁ viṣṇuḥ sthāpanīyo ghaṭopari ||334|| **

svaśaktyā nijaśaktyanusāreṇa viśvarūpaṁ samagrasaundaryaṁ yathā syāt | yad vā, tadīyākhila yudhādyupāṅgañcetyarthaḥ | kumbhaṁ sthāpayediti śeṣaḥ snāpayitvā pañcāmṛtādinā ghaṭopari sthāpanīya iti ghaṭopari yattāmrapātraṁ taduparītyarthaḥ | tatrāpi ghaṭopari tasyāvyabhicārāt | sthāpanañca—ehyehi tvaṁ jagannātha vaikuṇṭha puruṣottama | parivāragaṇopeta lakṣmyā saha jagatpate || ityāvāhanena tathā manojyotiriti pratiṣṭhādinā ca jñeyam | gandhapuṣpādisamarpaṇaṁ ca tannāmamantreṇaiva ||331-334||


    **pradadyādvastrayugmantu sopavītaṁ ca sottaram | **


    **upānahau ca rājarṣe ātapatraṁ śiropari ||335|| **

sāttaram uttarīyasahitam ||335||


    **bhājanaṁ jalapātraṁ ca saptadhānyaṁ tilaiḥ saha | **


    **rūpyañcaiva ca kārpāsaṁ pāyasaṁ mudrikāṁ hareḥ ||336|| **


    **dhenuṁ vā niṣkrayaṁ vāpi dadyānmādhavatuṣṭaye | **


    **śayyāṁ sopaskarāṁ dattvā mādhavāya tu bhatti taḥ ||337||**


    **dhūpadīpantu naivedyāṁ phalaṁ patraṁ nivedayet | **


    **pūjanīyo mahābhaktyā mantrair ebhistu vaiṣṇavaiḥ |**


    **tulasīpatrasaṁyuktaiḥ puṣpaiḥ kālodbhavair hariḥ ||338|| **


    **māsanāmnā tu pādau hi jānunī viśvarūpiṇe | **


    **guhyantu kāmapataye kaṭiṁ ca pītavāsase ||339||**

avayavapūjāmāha—māseti tribhiḥ | māsanāmnā svanāmnetyarthaḥ atra sarvatraiva namaḥ-śabdaḥ prayojyaḥ | ataeva mantrāḥ  pādau pūjayediti śeṣa | evamagre'pi sarvatra ||339||


    **brahmamūrtibhṛte nābhimudaraṁ viśvayonaye | **


    **hṛdayaṁ jñānagamyāya kaṇṭhaṁ vaikuṇṭhamūrtaye ||340|| **


    **urugāya lalāṭantu bāhū kṣatrāntakāriṇe | **


    **uttamāṅgaṁ sureśāya sarvāṅgaṁ sarvamūrtaye ||341||**


    **svanāmnā cāyudhādīni pūjanīyāni bhatti taḥ | **


    **arghyadānaṁ prakartavyaṁ nārikelādibhiḥ phalaiḥ ||342||**

svanāmnā—sudarśanāya nama ityādirūpeṇa ||342||


    **śaṅkhopari phalaṁ kṛtvā gandhapuṣpaphalānvitam | **


    **sūtreṇa veṣṭhanaṁ kṛtvā dadyādardhyāṁ vidhānataḥ ||343||**


    **devadeva mahādeva mahāpuruṣa pūrvaja | **


    **subrahmaṇya namaste'stu puṇyakīrtivivarddhana ||344|| śokamohamahāpāpānmāmuddhara bhavārṇavāt | **


    **sukṛtaṁ na kṛtaṁ kiñcijjanmāntaraśatair  api |**


    **tathāpi māṁ jagannātha samuddhara bhavārṇavāt ||345|| **


    **vratenānena deveśa ye cānye mana pūrvajāḥ | **


    **viyoniṁ ca gatāścānye pāpānmṛtyuvaśaṁ gatāḥ |**


    **ye bhaviṣyanti ye'tītāḥ pretalokāt samuddhara ||346|| **


    **ārtasya mama dīnasya bhaktiravyabhicāriṇī | **


    **dattamardhyaṁ mayā tubhyaṁ bhaktyā gṛhṇa gadādhara ||347||**


    **dattvārdhyaṁ dhūpadīpādhyair nair vedyair havirudbhavaiḥ | **


    **stotrair nīrājanair gītair nṛtyaiḥ santoṣayeddharim ||348|| **


    **vastradānaiś ca godānair bhojanaistoṣayedgurum | **


    **akurvan vittaśāṭhyantu vrataṁ kuryāttu vaiṣṇavaḥ ||346||**


    **tuṣṭyarthaṁ padmanābhasya kāryaṁ jāgaraṇantathā | **


    **niśānte vratakṛtyantu gurave tannivedayet ||350|| **


    **gurau nivedite bhūpa paripūrṇaṁ bhaveddvratam | **


    **kṛtvā dinakṛtaṁ karma bhojanaṁ brāhmaṇaiḥ saha |**


    **kartavyaṁ nṛpaśārdūla dinaṁ neyaṁ kathānakaiḥ ||351||**

vidhānata iti sajalakuṅkumaśaṅkhopari ekasūtraveṣṭitaṁ gandhādisahitaṁ phala kṛtvārghyaṁ dadyāditi vidhānaṁ jñeyam | tatra mantraḥ devadevetādi | vratakṛtyaṁ vratopaskaraṁ śrīmūrtyādikaṁ dinakṛtaṁ dinakṛtya kathānakaiḥ | bhagavadvārtādibhiḥ ||343-351||


    **anena vidhinā yastu kuryādunmīlanīvratam | **


    **kalpako'ṭisahasrāṇi vasate viṣṇu sannidhau ||352||**

evaṁ vratasya punaḥ phalaviśeṣamāha—aneneti dvābhyām ||352||

kiñca—


    **unmīlanīvrataṁ kuryādevaṁ yaḥ sa dhanī bhavet | **


    **dīrghāyuḥ putravān vidvān na kartā nirayaṁ vrajet ||353||**

brahmavaivarta sūtaśaunaka-saṁvāde—


    **tāvat pāpāni deheṣu duḥsahā yamayātanāḥ | **


    **prāṇināṁ kurute tāvadyāvannonmīlanīvratam ||354|| **

yāvadunmīlanīvrataṁ na kurute janaḥ tāvadeva prāṇināṁ deheṣu pāpāni tāvacca yamayātanā duḥsahā bhavantītyanvayaḥ | nakārābhāvapāṭhe'pi unmīlanīvratācaraṇaṁ yāvadeva pāpādayastiṣṭhanti tāvadeva tasmin sati ca na tiṣṭhantoti tathaivārthaḥ ||354||


    **yadatra dīyate dānaṁ hūyate vātra yaddhaviḥ | **


    **sarvaṁ tadakṣayaṁ prāhurunmīlanyāṁ maharṣayaḥ ||355||**

**ityunmilanīvratam |**

**atha vañjulīvratam**

pādya eva śrīgautamāmbarīṣasaṁvāde—


    **sampūrṇaikādaśī yantra dvādaśī ca yadā bhavet | **


    **trayodaśyāṁ muhūrtārdhaṁ vañjulī sā haripriyā ||356|| **

dvādaśī ca sampūrṇā satī trayodaśyāṁ muhūrtārdhaṁ kiñcidbhavatītyarthaḥ ||356||


    **śuklapakṣe tathā kṛṣṇe yadā bhavati vañjulī | **


    **ekādaśīdine bhuktvā dvādaśyāṁ kārayedvratam ||357||**


    **pāraṇaṁ dvādaśīmadhye trayodaśyāṁ na kārayet | **


    **eva kṛte mahīpāla yajñāyutaphalaṁ labhet ||358|| **


    **dvādaśyāntu nirāhāraḥ pāraṇā cāpare'hani | **


    **dharmārthakāmamokṣārthaṁ kariṣye vañjulīvratam ||359||**

**iti niyamamantraḥ |**


    **snātvā nadyāṁ nade vātha taḍāge vā hṛde'pi vā | **


    **kṛtvā snānaṁ gṛhe vāpi nityakarma ca kārayet ||360||**


    **māṣakeṇa suvarṇena kṛtvā nārāyaṇīṁ tanūm | **


    **ratnagarbhaghaṭe kṛtvā tāmrapātropari sthitam ||361||**


    **ātapatrantu māyūraṁ vaiṇavaṁ vā svaśaktitaḥ | **


    **upānahau prakartavyaṁ kāṁsyapātraṁ kṛtānvitam ||362|| **


    **godhūmaiḥ pūrayet pātraṁ snāpya devaṁ nyasettataḥ | **


    **vastrayugmena saṁchādya kāryañcaiva vilepanam ||363|| arcayedudakumbhasthaṁ puṣpamālyābhiveṣṭitam | **


    **tataḥ pūjā prakartavyā sugandhaiḥ kusumaiḥ śubhaiḥ ||364|| **


    **nārāyaṇāya pādau tu jānunī keśavāya ca | **


    **urubhyāṁ mādhavāyeti guhyaṁ kāmādhipāya ca ||365||**

tanūṁ śrīmūrtiṁ ghaṭasthāpanādikamatrāpi pūrvavat jñeyaṁ viśeṣaścānyaḥ svayameva vakṣyate | nārāyaṇetyādyarghyamantraḥ ||361-365||


    **govindāya kaṭiṁ pūjya nābhiṁ mādhavamūrtaye | **


    **udaraṁ viśvarūpāya vakṣaḥ kaustubhadhāriṇe ||366|| **


    **vaikuṇṭhāya namaḥ kaṇṭhaṁ cakṣuṣī jyotirūpiṇe | **


    **sahasraśīrṣāya śiraḥ sarvāṅgaṁ viśvarūpiṇe ||367||**


    **āyudhāni svanāmnaiva evaṁ devārcane vidhiḥ | **


    **śubhena nārikelena dadyādardhyaṁ vidhānataḥ ||368||**


    **śaṅkhe kṛtvā tu pānīyaṁ sākṣataṁ kusumānvitam | **


    **nārāyaṇa jagannātha pītāmbara janārdana |**


    **māmuddhara mahāviṣṇo narakābdheḥ sanātana ||369|| **


    **saptakalpagataṁ pāpaṁ yat kṛtaṁ mama pūrvajaiḥ | anenārdhyapradānena sakalaṁ tat praṇaśyatu |**


    **muktiṁ prayāntu pitaro mayā saha jagatpate ||370|| **


    **mayā tavārghyadānena ye cānye pitaro gatāḥ | **


    **vasantu tvatsamīpe'dya devadeva janārdana ||371|| **


    **vrataṁ sampūrṇatāṁ yātu vañjulīsambhavaṁ mama | **


    **daśamīsaṁyutaṁ deva yat kṛtaṁ dvādaśīdvatam |**


    **ajñānādathavā jñānān paripūrṇaṁ tadastu me ||372||**


    **anena vidhinā samyagdattvārdhyaṁ madhusūdane | **


    **vaset kalpasahastrantu viṣṇorloke maheśvari ||373|| **


    **agniṣṭomasahasrebhyaḥ aśvamedho viśiṣyate | **


    **aśvamedhasahasrebhyo vājapeyo viśiṣyate ||374|| **


    **vājapeyasahasrebhyaḥ puṇḍarīko viśiṣyate | **


    **puṇḍarīkasahasrebhyaḥ sautrāmaṇirviśiṣyate ||375|| sautrāmaṇisahasrebhyo rājasūyo viśiṣyate | **


    **rājasūyasahasrebhyo vañjulī cādhikā nṛpa ||376||**


    **vañjulīti kṛtoccāraiḥ kalikāle tu mānavaiḥ | **


    **janmayutasahasretu kṛtaḥ pāpasya saṁkṣayaḥ ||377|| **


    **dattvā pūjārghyadānantu dhūpanaivedyadīpakam | **


    **kṛtvā nīrājanaṁ viṣṇorguruṁ sampūjayettataḥ ||378|| **


    **dadyādvastrāṇi gāṁ bhūmiṁ dhānyaṁ caiva sadakṣiṇam | **


    **kuryā dvittānusāreṇa sampūṇārthaṁ vratasya hi ||379||**

kuryādevam ||379||


    **santuṣṭe tu gurau viṣṇuḥ prīto bhavati nānyathā | **


    **guruṁ sampūjayettasmāt tuṣṭyarthaṁ cakrapāṇinaḥ ||380||**


    **rātrau tu jāgaraḥ kāryaḥ śrotavyā vaiṣṇavī kathā ||381|| gītānāmasahasrantu purāṇaṁ śukabhāṣitam | **


    **paṭhanīyaṁ prayatnena hareḥ santoṣakāraṇam ||382|| **


    **pratyekaṁ gosahasrasya paṭhatāṁ śṛṇvatāṁ phalam | **


    **gītaṁ nṛtyantu vāditraṁ kārayet purato hareḥ ||383||**


    **dātavyaṁ gurave sarvaṁ prabhāte devatādikam | **


    **kṣamāpayitvā deveśaṁ guruñcaiva viśeṣataḥ ||384||**


    **kṛtvā naimittikaṁ sarvaṁ bhoktavyaṁ bandhubhiḥ saha ||385|| **

skānde śrībrahmanāradasaṁvāde jāgaraṇaprasaṅge—


    **agamyāgamane pāpamabhakṣyasthāpi bhakṣaṇe | **


    **pāpaṁ vilayamāyāti kīrtite vañjulīdine ||386||**


    **yat pāpaṁ bhūmiharaṇe devasvaharaṇe tathā | **


    **maṇikūṭaṁ tulākūṭaṁ svarṇasteyādikaṁ ca yat ||387||**


    **ajñānādyata kṛtaṁ pāpaṁ jñātvā yat pātakaṁ kṛtam |**


    **pūrvajanmārjitaṁ pāpamiha janmani yat kṛtam ||388|| **


    **sarvaṁ ca kṣayamabhyeti kṛtvaikaṁ vañjulīdinam | **


    **na bhavenmānasī pīḍā rogāścātyantaduḥkhadāḥ ||389||**

brahmavaivarta śrīsūtaśaunakasaṁvāde—


    **vañjulīvāsare vipra samprāpte garuḍadhvajaḥ | **


    **svasthānādvasudhāmetya kurute ca sthitiṁ viśan ||390||**

viśan vañjulīvratakāriṇāṁ madhye praviśan sthitiṁ kurute vasatītyarthaḥ | āsthitamiti pāṭhe'pi bhāvoktapratyayāt sa evārthaḥ | pāṭhāntare tu viśāṁ dhanināṁ prajānāṁ vā iṣṭaṁ dadātītyarthaḥ yad vā, viśāṁ ca dhanināṁ dhanasambandhivāñchāṁ pūrayatītyarthaḥ ||390||


    **vañjulī-vimukhaṁ vipramālokya ravinandanaḥ | **


    **kurute samvidaṁ sākaṁ citraguptena harṣitaḥ ||391|| **

samvidam—mantraṇām ||391||


    **ayameṣyati mandātmā viṣṇuvratavahiṣkṛtaḥ | **


    **vaśaṁ mameti tatpuṇyaṁ mārjayāddhā purākṛtam ||392||**


    **śiro'rtirnitarāmeṣā māṁ sadaiva prabādhate ||393|| **

śiraso'rtiḥ pīḍā ||393||

kiñca—


    **sarvavratānāṁ caraṇaṁ sarvatīrthābhiṣecanam | **


    **sarvadānapradānaṁ ca samaṁ syādvañjulīvratam ||394|| **


    **tatrānnadānaṁ viprāya vidhāya śraddhayānvitaḥ | **


    **prāpnoti puruṣo vipra kaluṣaḥ kṛṣṇasannidhim ||395||**

kaluṣaḥ pāparūpo'pi ||395||


    **lakṣmī nārāyaṇaṁ devaṁ sauvarṇaṁ tatra pūjayet | yathāśaktyannadānaṁ ca dattvā vaikuṇṭhamāpnuyāt ||396||**


    **adhamarṇatayā kāmāllobhāddambhādapi dvija | **


    **hanti tripuruṣaṁ pāpaṁ vañjulī puruṣaiḥ kṛtā ||397|| **

adhamaṁ dhanābhāvena paramadoṣāvaham ṛṇaṁ yasya tasya bhāvastattā tayā ṛṇavaśyatayetyarthaḥ | ataḥ tripuruṣasambandhi pāpaṁ hanti | yad vā, ṛṇitvenāpi kṛtvā āgamādibhir na mokṣo bhavati ||397||


    **sa eṣa sarvaśāstrārthaḥ sarvabuddhimatāṁ matam | **


    **hitaṁ sarvasamīcīnaṁ yadvañjulyāmupoṣaṇam ||398||**


    **upavāsaṁ yathāśaktyā dānaṁ brāhmaṇapūjanam | **


    **vidhāya vañjulī caivaṁ puruṣo yāti sadgatim ||399||**

**iti vañjulīvratam |**

**atha trispṛśāvratam**

tatraiva—


    **śuklā vaiśākhamāse tu samprāptā madhusūdanī | **


    **dvādaśī trispṛśā nāma pāpakoṭikṣayāvahā ||400|| **


    **dhanyāḥ sarve manuṣyāste vaiśākhe madhusūdanī | **


    **samprāptā trispṛśā yaistu budhavāreṇa saṁyutā ||401|| **

dvārakā-māhātmye tatraiva—


    **ādau nandā jayā cānte madhye bhadrā bhavedyadi | **


    **upavāsārcane gīte durlabhā kṛṣṇasannidhau ||402|| **


    **ekenaivopavāsena upavāsāyutaṁ phalam | **


    **jāgare śatasāhasrṁa nṛtye koṭiguṇaṁ kalau ||403||**


    **gṛhe'pi kurvatāmetāṁ kiṁ punaḥ kṛṣṇasannidhau ||404|| **

pādme śrīsanatkumāra-vyāsasaṁvāde—


    **sarvapāpapraśamanaṁ mahāpātakanāśanam | **


    **śṛṇu kṛtvā'vadhānaṁ tvaṁ trispṛśākhyaṁ mahāvratam ||405|| **


    **kāmadaṁ saspṛhāṇāṁ ca nispṛhāṇāntu mokṣadam | **


    **nispṛśākhyaṁ vrataṁ viṣṇoḥ śṛṇuṣva gadato mama ||406||**


    **pratyakṣamarcitastena kalikāle'pi keśavaḥ | **


    **trispṛśākīrtanaṁ nityaṁ yaḥ karoti mahāmune ||407|| **


    **na puraścaraṇe cīrṇe sarvapa pakṣayo bhavet | **


    **trispṛśā-nāmamātreṇa bhavate nātra saṁśayaḥ ||408|| **


    **nāgamair na purāṇaś ca samastaistīrthakoṭibhiḥ | **


    **bahubhir vratasaṅkaiś ca pūjitaistridaśar api ||409|| **


    **mokṣo bhavati viprendra trispṛśā na kṛtā yadi | **


    **mokṣārthaṁ devadevena sṛṣṭā devī tithīśvarī ||410||**


    **viṣayair vipra yuktānāṁ dhyānadhāraṇavarjinām | **


    **kāmabhogaprasaktānāṁ nispṛśā mokṣadā sadā ||411||**

he vipra viṣayair yuktānām ||411||


    **śaṅkarasya purā proktā caturvaktrasya sāgare | **


    **kṣīrode praṇatānāntu matsamīye tu cakriṇā ||412||**

praṇatānāmanyeṣāṁ ca proktā ||412||


    **vispṛśāṁ ye kariṣyanti viṣayair  api nirjitāḥ | **


    **teṣāmapi mayā dattaṁ mokṣaṁ sāṅghyavivarjitam ||413|| **


    **kuruṣva tvaṁ muniśreṣṭha trispṛśāṁ mokṣadāyinīm |**


    **bahubhir munisaṅghaistu tyaktvā sāṅkhyaṁ mahāmune ||414|| **

kurutvetyādi sanatkumāravākyaṁ munisaṅghaiḥ saha ||414||


    **kārttike śuklapakṣe tu trispṛśā bhavate yadā | **


    **somena somajenāpi pāpakoṭavināśinī ||415||**


    **yasyāmupoṣaṇaṁ kṛtvā hatyāmukto maheśvaraḥ ||416|| **


    **hastādbrāhmakapālantu tatkṣaṇāt patitaṁ mune | **


    **gatvā bhṛgūpadeśena nispṛśā-samupoṣaṇāt ||417||**


    **brahmahatyā-sahasrāṇi trispṛśāsamupoṣaṇāt | **


    **hitvāṣṭau bāhuvīryastu pūrvajāto mahāmune ||418||**


    **kalikalmaṣapāpāttu muktā devī trimārgagā | **


    **upadeśātmādhavaraya trispṛśāsamupoṣaṇāt ||419|| **


    **brahmahatyāsahasrāṇi trispṛśāsamupoṣaṇāt | **


    **vilayaṁ yānti viprendra pāpeṣvanyeṣu kā kathā ||420||**


    **na prayāge na kāśyāntu gomatyāṁ kṛṣṇasannidhau |**


    **mokṣo bhavati viprendra trispṛśāsamupoṣaṇāt ||421|| **


    **maraṇena prayāge tu muktiḥ kāśyāntathaiva ca | **


    **snānamātreṇa gomatyāṁ muktirbhavati nānyathā |**


    **gṛhe caiva bhavenmuktiḥ trispṛśāyāmupoṣaṇāt ||422|| **


    **viṣaye vartamānasya kāmabhogānvitasya ca | **


    **nivṛttaviṣayasyāpi muktiḥ sāṁkhyena durlabhā |**


    **tasmāt kuruṣva viprendra trispṛśāṁ mokṣadāyinīm ||423|| **

śrīvedavyāsa uvāca—


    **kīdṛśī syānmunivara trispṛśā dvādaśī vada |**


    **vimuktidā yā martyānāṁ tvayā proktā mamādhūnā ||424|| **

śrīsanatkumāra uvāca—


    **jāhnavyāḥ purato vipra trispṛśā mādhavena tu | **


    **prācī-sarasvatī-tīre kathitā sumahāphalā ||425||**

śrījāhnavyuvāca—


    **kalikalmaṣapāpaudhair brahmahatyādikair yutāḥ | **


    **kalikāle hṛṣīkeśa snānaṁ kurvanti majjale ||426|| **


    **teṣāṁ pāpaśatair dagdhaṁ maddehaṁ kaluṣīkṛtam | **


    **kathaṁ yāsyati me deva pātakaṁ garuḍadhvaja ||427|| **

śrīprācīmādhava uvāca—


    **kathayāmi na sandeho mā putri rodanaṁ kuru | **


    **śrīsthalaṁ nāma me sthānaṁ prācīdevī mamāgrataḥ ||428||**


    **vahate brahmatanayaḥ maddṛṣṭyagre sureśvari | **


    **snānaṁ kuruṣva nityaṁ tvaṁ mantrapūtā bhaviṣyasi ||429|| **


    **yatra prācī brahmasutā tatrāhaṁ nāsti saṁśayaḥ | **


    **tīrthakoṭiśatair yuktaḥ suraiḥ saha vasāmyaham ||430|| **


    **tatra naśyanti pāpāni yatra prācī sarasvatī | **


    **viśeṣato mamāgre tu kalikāle viśeṣataḥ ||431||**

śrījāhnavyuvāca—


    **nāhaṁ śaknomi deveśa āgantuṁ nityameva hi | **


    **kathaṁ naśyanti pāpāni kathayasveha mādhava ||432||**

śrīprācīmādhava uvāca—


    **sarasvatyadhikā yā ca tīrthakoṭiśatādhikā |**


    **makhakoṭyadhikā yā'pi vratadānādhikā ca yā ||433|| **


    **tapojapādhikā nityaṁ caturvargaphalapradā | **


    **sāṁkhyayogādhikā yā ca trispṛśāṁ kuru tāṁ śubhe ||434||**


    **yasmin māse samāyāti sitā cāpyasitāthavā |**


    **kartavyā sā saritśreṣṭhe tava pāpaṁ hariṣyati ||435|| **

śrīmandākinyuvāca—


    **kīdṛśī trispṛśā deva mamācakṣasva mādhava | **


    **īdṛśī mahimā yasyāstvayā proktā mamādhunā ||436||**


    **daśamyekādaśī bhadrā dinaikasmin yadā bhavet | **


    **trispṛśā sā bhaveddeva na vedmi vada me prabho ||437||**

bhadrā—dvādaśī ||437||

śrīprācīmādhava uvāca—


    **āsurī trispṛśā devi yā tvayā parikīrtitā | **


    **varjanīyā prayatnena vratahīno yathā yatiḥ ||438||**


    **asurāṇāṁ rākṣasānāmāyūrbalavivardhinī | **


    **varjanīyā prayatnena yathā nārī rajasvalā ||439|| **


    **yathā rajasvalāsaṅgamanyāyyaṁ varjitaṁ sadā | **


    **tathā daśamisaṁyuktaṁ maddinaṁ vaiṣṇavair naraiḥ ||440|| hatyāyutaśataṁ hanti matprasādena labhyate | **


    **matprasādavihīnānāṁ nispṛśā yāti jāhnavi ||441|| **

matprasādenaiva nispṛśā labhyate | yāni vyarthatāmiti śeṣaḥ ||441||


    **ekādaśī dvādaśī ca rātriśeṣe trayodaśī | **


    **nispṛśā sā tu vijñeyā daśamī-saṁyutā na hi ||442||**


    **bhuktaṁ halāhalaṁ tena śvaviṣṭhābhakṣaṇa kṛtam | **


    **daśamīmiśritaṁ yena kṛtamekādaśīvratam ||443|| **


    **iti jñātvā na kartavyaṁ maddinaṁ daśamīyutam | **


    **janmakoṭikṛtaṁ puṇyaṁ santānaṁ yāti ca kṣayam ||444||**


    **pakṣavṛddhau viśeṣeṇa sandehe samupasthite | **


    **mamājñayā prakartavyā dvādaśī vallabhā sadā ||445|| **


    **mamājñayā prakartavyaṁ maddinaṁ matparāyaṇaiḥ | **


    **maddinaṁ tadvijānīyāddaśamīvedhavarjitam ||446|| **

śrīvedavyāsa uvāca—

**vidhānaṁ brūhi me brahman mune yena karomyaham ||447||**

śrīsanatkumāra uvāca—


    **dāmodaraṁ hemamayaṁ kṛtvā vibhavasārataḥ | **


    **pātraṁ tāmramayaṁ kāryaṁ taṇḍulaiḥ paripūritam ||448|| **

vibhavasārataḥ—nijadhanādyanusāreṇa ||448||


    **sajalantu ghaṭaṁ śuddhaṁ pañcaratnasamanvitam | **


    **veṣṭitaṁ puṣpamālābhiḥ karpurāguruvāsitam ||449|| **


    **nyasettāmramayaṁ devaṁ snāpayitvā vilepitam | **


    **paridhānaṁ tataḥ kāryaṁ vastra-yugmena bhaktitaḥ ||450||**

pātraṁ ghaṭaṁ ca nyased ityanvayaḥ tacca pūrvavadūhyam ||449-450||


    **mantraistu pūjanaṁ kārya guruṇā samudīritaiḥ | **


    **puṣpaiḥ kālodbhavaiḥ śubhraistulasīdalakomalaiḥ ||451|| **


    **chatrantu vaiṇavaṁ dadyāt pādukā'mbarasaṁyutam | **


    **naivedyāni vicitrāṇi phalāni subahūnyapi ||452||**


    **upavītaṁ tu dātavyaṁ sottarīyaṁ naraṁ dṛḍham | **


    **veṇavaṁ dāpayeddaṇḍaṁ surūpaṁ sūnnataṁ śubham ||453|| dāmodarāya pādau tu jānunī mādhavāya tu | **


    **guhyantu kāmapataye kaṭiṁ vāmanamūrtaye ||454|| **


    **padmanābhāya nābhintu udaraṁ viśvamūrtaye | **


    **hṛdayaṁ jñānagamyāya kaṇṭhaṁ śrīkaṇṭhasaṁjñake ||455|| sahasrābāhave bāhuṁ cakṣuṣī yoganāyake | **


    **lalāṭamurugāyeti sahasraśirase śiraḥ ||456||**

śrīkaṇṭhasaṁjñakamiti śrīkaṇṭhāya nama iti jñeyam evamanyatrāpi | upagāyeti pāṭhe uragaśayanāyeti jñeyam ||455-456||


    **svanāmnā cāyudhādīni sarvāṅgaṁ cārurūpiṇe |**


    **sampūjya vidhivadbhaktyā ardhyaṁ dadyādvidhānataḥ ||457|| **


    **śubhreṇa nārikelena śaṅkhopari-sthitena hi | **


    **sūtreṇa veṣṭitenaiva ubhābhyāṁ pāṇisaṁsthitam ||458||**

ubhābhyāṁ pāṇibhyāmarghyaṁ dadyāditi pūrveṇānvayaḥ | arghyameva viśinaṣṭi—pāṇyoḥ saṁsthitamiti ||458||


    **smṛto harasi pāpāni satyaṁ yadi janārdana | **


    **duḥsvapnaṁ durnimittaṁ ca manaso durvicintitam ||459||**

smṛta ityādyarghyamantraḥ ||459||


    **nārakaṁ ca bhayaṁ deva bhayaṁ durgatisambhavam | **


    **bhayamanyat mahādeva aihikaṁ pāralaukikam ||460|| **


    **sarvaṁ nāśaya me viṣṇo gṛhāṇārdhyaṁ janārdana | **


    **mama bhaktiḥ sadaivāstu dāmodara tavopari ||461||**


    **dhūpadīpantu naivedyaṁ kuryānnīrājanaṁ tataḥ ||462||**


    **śiropari muniśreṣṭha bhrāmayejjalajaṁ hareḥ | **


    **kṛtvā vidhānametaddhi pūjayet svaguruṁ tataḥ ||463|| **

śirasaḥ upari visargalope'pi punaḥ sandhirārṣaḥ | jalajaṁ śaṅkham ||463|||


    **dadyādvastrāṇi śubhrāṇi gandhamālyādinārcayet | **


    **upānahau ca chatraṁ ca mudrikāṁ ca kamaṇḍalum ||464||**


    **bhojanañcaiva tāmbūlaṁ saptadhānyaṁ sudakṣiṇam | **


    **sampūjya devadeveśaṁ kuryājjāgaraṇaṁ hareḥ ||465|| **

bhojanaṁ—bhojyam ||465||


    **gotanṛtyasamāyuktaṁ tathā śāstrasamanvitam | **


    **niśānte punarīśāya dattvā cārdhyaṁ vidhānataḥ | **


    **snānādikāṁ kriyāṁ kṛtvā bhuñjīyādbrāhmaṇaiḥ sahaḥ ||466||**

**iti trispṛśāvratam |**

**atha pakṣavardhinīvratam**

pādme brahmoktau—


    **amā vā yadi vā pūrṇā sampūrṇā jāyate yadā |**


    **bhūtvā ca ṣaṣṭighaṭikā dṛśyate pratipaddine |**


    **aśvamedhāyutaistulyā sā bhavet pakṣavardhinī ||467|| **

ṣaṣṭighaṭikā vyāpya bhūtvā sampūrṇā yadi dṛśyate | ataeva pratipaddine ca kiñciddṛśyate ||467||


    **pūjāvidhintu viprendrāḥ śrotumarhatha sāmpratam ||468||**


    **mantraiḥ sampūjito viṣṇurarghyadānena tuṣyati ||469|| **


    **jalapūrṇaṁ navaṁ kumbhaṁ candanenaiva carcitam | pañcaratnasamāyuktaṁ puṣpamālāvibhūṣitam |**


    **sthāpyaṁ tāmramayaṁ pātraṁ sagodhūmaṁ ghaṭopari ||470|| **


    **sauvarṇaṁ kārayeddevaṁ māsasaṁjñāvidhānakam | **


    **pañcāmṛtena snapanaṁ kartavyaṁ mādhavasya ca ||471|| **


    **vilepanantu kartavyaṁ kuṅkumāgurucandanaiḥ | **


    **vastrayugmantu dātavyaṁ chatropānat-susaṁyutam ||472|| \
pūjayeddevatāmīśaṁ kumbhapātropari sthitam | **


    **padmanābha ya pādau tu jānunī yogamūrtaye ||473|| **


    **ūruyugmaṁ nṛsiṁhāya kaṭiṁ jñānapradāya ca | **


    **udaraṁ viśvanāthāya hṛdayaṁ śrīdharāya ca ||474|| **


    **kaṇṭhaṁ kaustubhakaṇṭhāya bāhū kṣatrāntakāya ca | **


    **lalāṭaṁ vyomamūrtāya śiro vai sarvarūpiṇe |**


    **svanāmnā caiva śāstrāṇi sarvāṅgaṁ divyarūpiṇe ||475|| **


    **evaṁ sampūjya vidhivat tato'rdhyaṁ sampradāpayet | **


    **nārikelena śubhreṇa devadevasya cakriṇaḥ ||476||**

**tatra arghyamantraḥ**


    **saṁsārārṇavapotāya pāpakakṣāmahānala | **


    **narakāgnipraśamana janmamṛtyujarāpaha ||477|| **

arghyamantraḥ—saṁsāretyādiḥ ||477||


    **māmuddhara jagannātha patitaṁ bhavasāgare | **


    **gṛhāṇārdhyaṁ mayā dattaṁ padmanābha namo'stu te ||478|| **


    **naivedyāni pradeyāni ghṛtapakvāni cakriṇe | **


    **phalāni sumanojñāni svādūni rasavanti ca ||479||**


    **sāguruṁ ca sakarpūraṁ dadyāddhūpantu mādhave | **


    **saghṛtaṁ gugguluñcāpi dadyādvittānusārataḥ ||480|| **


    **tāmbūlantu sakarpūraṁ dadyāddevasya bhaktitaḥ | **


    **ghṛtena dīpakaṁ dadyāttilatailena vā punaḥ ||481|| **


    **kṛtvā samyagvidhānena gurupūjāntu kārayet | **


    **vastrāṇi caiva soṣṇīṣaṁ kañcukaṁ ca pradāpayet ||482||**


    **dakṣiṇāṁ ca yathāśakti gurave sampradāpayet | **


    **bhojanañcaiva tāmbūlaṁ dattvārdhyaṁ sampratoṣayet ||483|| svavṛttair vartamānaistu yathāśaktyā ca nirdhanaiḥ | **


    **kāryā samyakprayatnena dvādaśī pakṣavardhinī | **


    **tato jāgaraṇaṁ kuryādgītanṛtya-samanvitam ||484||**

**iti pakṣavarddhinī-vratam |**

**atha jayānvatam**

brahmapurāṇe śrīvaśiṣṭhamāndhātṛsaṁvāde—


    **dvādaśyān tu site pakṣe ṛkṣaṁ yadi punarvasuḥ |**


    **nāmnā sā tu jayā khyātā tithīnām uttamā tithiḥ ||485|| **


    **tam upoṣya naro ghore narake naiva majjati | **


    **agniṣṭomādi-yajñānāṁ phalam āpnoty asaṁśayam ||486|| iti |**

** **

**jayāvratam anuṣṭheyaṁ yathaivonmīlanī-vratam ||487|| **

taduktaṁ mārkaṇḍeyena—


    **śālagrāmaśilāvāri tulasījalameva ca | **


    **samamevoddharettatra vijayāvratamācaret ||488||**

ghora iti svarūpamātranirdeśaḥ unmīlanīvratamiva jayāvrataṁ kāryamiti tatra yo vidhiruktaḥ so'trāpi draṣṭavya ity arthaḥ | vijayāvratantu nadyādisaṅgama eva kāryam ||486-488||

**atha vijayāvratam**

brahmapurāṇe tatraiva—


    **yadā tu śukladvādaśyāṁ nakṣatraṁ śravaṇaṁ bhavet | **


    **vijayā sā tithiḥ proktā tithīnāmuttamā tithiḥ ||489||**

viṣṇudharmottare ca—


    **yadā tu śukladvādaśyāṁ nakṣatraṁ śravaṇaṁ bhavet | **


    **tadā sā tu mahāpuṇyā dvādaśī vijayā smṛtā ||490||**


    **tasyāṁ snātaḥ sarvatīrthe snāto bhavati mānavaḥ | **


    **sampūjye varṣapūjāyāḥ sakalaṁ phalamaśnute ||491|| **


    **ekajapyāt sahasrasya japtasyāpnoti yat phalam | **


    **dānaṁ sahasraguṇitaṁ tathā vai viprabhojanam |**


    **homastatropavāsaś ca sahasraguṇito bhavet ||492||**

**atha vijayāvratavidhiḥ**


    **ādau guruṁ namaskṛtya tataḥ saṅkalpamācaret | **


    **śaraśārṅgadharaṁ devaṁ sauvarṇaṁ racayettathā ||493||**

śaraṁ śārṅgañcāyudhaṁ dhārayatīti tathā tam ||493||

**atha vijayāvrata-saṅkalpamantraḥ**


    **dvādaśyānta nirāhāraḥ sthitvā'hamapare'hani | **


    **bhokṣye trivikramānanta śaraṇaṁ me bhavācyuta ||494||**


    **sopavītantu kalasaṁ pūrvavat sthāpayedvratī | **


    **pātraṁ tadupari nyasyettāmraṁ vaiṇavameva vā ||495|| **


    **tatropaveśya saṁsthāpya devaṁ viṣadacandanaiḥ | **


    **ālipya śubhraṁ vasanaṁ dadyācchatraṁ ca pāduke ||496|| **


    **vāsudevāyeti śiraḥ śrīdharāyeti vai mukham | **


    **kṛṣṇāyeti ca kaṇṭhaṁ vai vakṣaḥ śrīpataye iti ||497||**


    **śastrāstradhāriṇe bāhuṁ kakṣe ca vyāpakāya vai | **


    **girīśāyodaraṁ meḍhraṁ trailokyajananāya ca ||498||**


    **jaghanaṁ cārcayedvidvān sarvādhipataye iti | **


    **sarvātmane iti padāvevamaṅgāni pūjayet ||499||**

avayavapūjāmantraṁ likhati—vāsudevāyeti dvābhyām | pūrvavat sarvatraiva namaḥśabda-prayāgo jñeyaḥ | pūjayed ityuttareṇa śiraādīnāṁ sarveṣāmanvayaḥ ||497-499||

**atha tatra vijayāvratārghyamantraḥ**


    **śaṅkhacakragadāpadma-sāraṅgaśarabhūṣita | **


    **gṛhāṇārdhyaṁ mayā dattaṁ pāṅgarpāṇe namo'stu te ||500|| **


    **ityardhyaṁ pūrvavat kṛtvā dhūpadīpau samarpya ca | ghṛtapakvapradhānāni naivedyāni nivedayet ||501||**


    **tāmbūlādīni dattvātha kṛtvā jāgaraṇaṁ niśi | **


    **prātaḥ snātvārcayitveśaṁ puṣpāñjalimathārpayet ||502||**

**atha tatra vijayāvrate prārthanāmantraḥ**


    **namaste astu govinda budhaśravaṇasaṁjñaka | **


    **aghoraṁ cākṣayaṁ kṛtvā sarvasaukhyaprado bhava ||503||**


    **iti prārthya tataḥ sarvaṁ dattvā cārdhyaṁ pratoṣya hi | **


    **bhaktyā viprān bhojayitvā sukhaṁ pāraṇamācaret ||504|| **

arghyamantraḥ—śaṅkhetyādiḥ | sarvaṁ śrīmūrtyādikam ||500-504||


    **bhādre māsi budhasyāhni yadi syādvijayāvratam | **


    **tadā sarvavratebhyo'sya māhātmyatiricyate ||505||**

**atha jayantīvratam**

brahmapurāṇe—


    **yadā tu śukladvādaśyāṁ prājāpatyaṁ prajāyate |**


    **jayantī nāma sā proktā sarvapāpaharā tithiḥ ||506||**


    **saptajanmakṛtaṁ pāpaṁ svalpaṁ vā yadi vā bahu |**


    **tat kṣayaṁ yāti govindaṁ tasyāmabhyarcya bhaktitaḥ ||507|| **

skānde ca śrībrahmanārada-saṁvāde—


    **sarvapāpapraśamanaṁ sarvapuṇyaphalapradam | **


    **dvādaśyāṁ rohiṇīyoge jayantī nāma suvratam ||508|| **

kiñca—


    **jīvatāṁ yāti yatkālo jayantīvāsaraṁ vinā | **


    **tat khaṇḍamāyūṣo vyarthaṁ narāṇāmupajāyate ||509||**

kālaviśeṣe cāsya vratasya phalaviśeṣaṁ likhati—bhādra iti | tadānīṁ śrīvāmanadeva-prādurbhavāt evamagre'pi | prājāpatyaṁ rohiṇīnakṣatram jayantīvāsaraṁ tadvrataṁ vinetyarthaḥ ||505-509||

**atha tadvratavidhiḥ**


    **guruṁ praṇamya samprārthya gṛhṇīyānniyamaṁ kṛtī | **


    **kṛṣṇastilaiś ca madhyāhne snāyāddhātrīphalena ca ||510||**

guruṁ saṁprārthya ca prārthanā prakāraścoktaḥ skānde nāradaṁ prati śrībrahmaṇā—ādau gurugṛhaṁ gatvā paścānniyamamācaret | śirastatpādayoḥ kṛtvā pādau spṛṣṭā ca maulinā || kṛnāñjalipuṭo bhūtvā prārthayeta guruṁ tataḥ | niyamaṁ dehi viprendra dvādaśyāṁ ca mama prabho || iti niyamaṁ vratasaṅkalpaṁ gṛhṇīyācchraddhayācaret tathā ca tatraiva—gṛhṇīyānniyamaṁ pūrvaṁ dantadhāvanapūrvakam | niyamān phalamāpnoti na śreyo niyamaṁ vinā || iti | etacca pūrvalikhitānusāreṇa ekādaśyāmeveti boddhavyam | atha dvādaśīkṛtyamāha—kṛṣṇair atyādinā | kṛṣṇatilair dhātrīphalena snāyāditi dhātrīphalena śiro'bhyaṅgaṁ kṛṣṇatilaiś ca gātraparimārjanaṁ kuryād ity arthaḥ | tathā ca tatraiva—upoṣitaś ca madhyāhne snāyāt kṛṣṇatilaistataḥ | kṛtvā mūrdhna phalaṁ dhātryā mahāpuṇyavivṛddhaye || iti ||510||

**atha saṅkalpamantra**


    **jayantyāntu nirāhāraḥ śvobhūte parameśvara | **


    **bhokṣyāmi puṇḍarīkākṣa śaraṇañcaraṇau tava ||511|| iti| **


    **pūrvavat sthāpayet kumbhaṁ tasyopari ca bhājanam |**


    **hair aṇyaṁ rājataṁ tāmraṁ vaiṇavaṁ vā tilair bhūtam ||512|| **

pūrvavaditi—jalapūrṇaṁ navaṁ kumbhaṁ candanenaiva carcitam | pañcaratnasamāyuktaṁ puṣpamālāvibhūṣitam || iti yathā pakṣavardhinīvrate proktaṁ tadvad ity arthaḥ | tathā ca skānde tatraiva—kṛtvā mādhyāhnikaṁ karma sthāpayedavraṇaṁ ghaṭam | pañcaratnasamāyuktaṁ pavitrodakapūritam || sacandanaṁ gandhayuktaṁ karpūreṇa suvāsitam | sudhūpavāsitaṁ śubhrapuṣpamālābhiśābhitam || iti | tasya kumbhasyopari bhājanaṁ ca pātraṁ sthāpayet | tadeva viśinaṣṭi—hair aṇyamiti | tatra pūrvapūrvābhāve uttarottaraṁ sthāpayediti jñeyam | tathā ca tatraiva—tasyopari nyaset pātraṁ sauvarṇaṁ śraddhayānvitaḥ | tadabhāvena vai rūpyaṁ tāmraṁ veṇumayaṁ mune || iti ||512||


    **tatra ca snāpitaṁ haimaṁ devakīstanapāyinam | **


    **mātṛvaktrekṣakaṁ devaṁ niveśyāvāhayevratī ||513||**

devakīstanapāyinamiti—hemnā śrīdevakyāḥ pratimāṁ kṛtvā tadaṅke stanapānatarāṁ śrībhagavanmūrtiṁ śāstroktalakṣaṇāṁ kṛtvā tatra pātre niveśyāvāhayed ity arthaḥ | kathambhūtam snāpitaṁ kṣīrādinā kāritasnānam | tallakṣaṇaṁ kiñcidullikhati—māturdevakyā vaktekṣakaṁ mukhamavalokayantamity arthaḥ | tathā ca tatraiva—tasyopari nyaseddevīṁ haimīṁ lakṣaṇasaṁyutām | dadamānāntu puttrasya stanyaṁ vai vismitānanām || pibanmātuḥ stanaṁ bhadramānanaṁ pāṇinā spṛśan | avalokamānaḥ premṇā vai mukhaṁ māturmuhurmuhuḥ || iti ||513||

**atha tatra jayantīvrate āvāhanamantraḥ**


    **ehi ehi jagannātha vaikuṇṭha puruṣottama | **


    **parivāragaṇopeta lakṣmyā saha jagatpate ||514|| iti | **


    **pratiṣṭhāpya manojyotiriti mantreṇa vaiṣṇavaḥ | pādyādīnupakalpyānulepanair anulepayet ||515||**

anulepanaistulasīkāṣṭhacandanamiśrita-malayajakuṅkumakarpūrāgurukastūrikādipaṅkaiḥ anulepayeddevam | tathā ca skānde tatraiva—tulasīdārujātena candanena vilepanam | kuṅkumena mahābhāga karpūrāgurucarcitam | padmakāśmīragandhaiś ca mṛganābhivimiścitam || iti | atra ca prakalpayediti pūrvaślokasthakriyayānvayaḥ ||515||


    **vastrayugmaṁ sitaṁ dattvā puṣpādīni samarpayet | **


    **dīpān prajvālayecchaktyā kuryāt kusumamaṇḍapam ||516|| **

puṣpāṇi mallikāmālatī-campakādīni śabdena tulasī-mañjarīdala-bilvapatrādīni | tathā kuṣmāṇḍanārikelaphalādīni ca grāhyāṇi | tathā ca tatraiva—mallikāmālatīpūṣpaiścampakaiḥ ketakīdalaiḥ | bilvapatrair akhaṇḍaiś ca tulasīdalakomalaiḥ || anyair nānāvidhaiḥ pūṣpaiḥ karavīraiḥ sitāsitaiḥ | yūthikāśātapatraiś ca tathānyaiḥ kālasambhavaiḥ || pūjanīyā mahābhāgo mahābhaktyā janārdanaḥ | kuṣmāṇḍair nārikelaiś ca kharjūrair dāḍimaistathā || bījapūraiḥ pūgaphalaiḥ suniṣpannaiḥ suśobhanaiḥ | drākṣāphalair jātiphalair ambhāvṛkṣasamudbhavaiḥ || iti ||516||


    **gītavādyādibhiḥ śāntipāṭhaiḥ stotraiś ca kīrtanaiḥ | **


    **ārabhetāśaṭhaḥ pūjāṁ guruṁ sampūjya bhaktitaḥ ||517||**

stotrādīni ca tatraivoktāni—śāntipāṭhaṁ śāstrapāṭhaṁ gītāpāṭhaṁ tṛtīyakam | sahasranāma cāturthaṁ pañcamaṁ gajamokṣaṇam | bālasya caritaṁ viṣṇoḥ paṭhanīyaṁ punaḥ punaḥ || iti | aśaṭhaḥ bhagavadarcanagurupūjādau vittādiśāṭhyahīnaḥ san | tathā ca tatraiva—śrāddhe dāne tathā parvatīrthavratamakheṣu ca | vittaśāṭhyaṁ na kurvīta sarvadharma prayojane || bhaviṣye ca—vibhave sati yo mohānna kuryādvidhivirataram | na tatphalamavāpnoti devadrohī sa ucyate || prathamaṁ bhaktyā guruṁ samyak pūjayitvā paścāt pūjāmārabheta tathā skānde tatraiva—atikramya naro yastu guruṁ dharmopadeśakam | viprendra svecchayā puṇyaṁ kurvāṇo narakaṁ vrajet || abhivādya guru tasmāddharmakāryāṇi kārayet | dharmamarthaṁ ca kāmaṁ ca yadīcchedātmano hitam || vadyāt svaśatti to bhaktyā gāṁ mahīṁ kāñcanaṁ vasu | śuklaṁ dhānyaṁ ca vastraṁ ca bhūṣaṇaṁ madhuraṁ vacaḥ | tataḥ pūjā vidhātavyā devakyāḥ keśavasya ca || iti ||517||

**atha tatrādau śrīdevakopūjā**


    **adite devamātastvaṁ sarvapāpapraṇāśini | **


    **atastvāṁ pūjayiṣyāmi bhīto bhavabhayasya tu ||518||**


    **pūjitāsi yathā devaiḥ prasannā tvaṁ varānane | **


    **pūjitā me tathā bhaktyā prasādaṁ kuru suvrate ||519|| **


    **yathā putraṁ hariṁ labdhvā prāptā te nirvṛti parā | **


    **tāmeva nirvṛtiṁ devi svaputrāt darśayasva me ||520||**


    **mantreṇānena sampūjya devakīṁ kṛṣṇamarcayet | **


    **tataḥ samātṛkāyārdhyaṁ tasmai pūrvavadarpayet ||521||**

**atha tatra pūjāmantraḥ**


    **avatārasahasrāṇi karoṣi madhusūdana | **


    **na te saṁkhyāvatārāṇāṁ kaścijjānāti vai bhuvi ||522|| **


    **devā brahmādayo vāpi svarūpaṁ na vidustava | **


    **atastvāṁ pūjayiṣyāmi māturutsaṅga saṁsthitam ||523||**


    **vāñchitaṁ kuru me deva duṣkṛtaṁ caiva nāśaya | **


    **kuruṣva me dayāṁ deva saṁsārārtibhayāpaha ||524|| iti |**

**atha arghyamantraḥ**


    **jātaḥ kaṁsabadhārthāya bhūbhārottāraṇāya ca | **


    **devatānāṁ hitārthāya dharmasaṁsthāpanāya ca ||525|| **


    **kauravāṇāṁ vināśāya daityānāṁ nidhanāya ca | **


    **gṛhāṇārdhyaṁ mayā dattaṁ devavayā sahito hare ||526|| iti |**

anena adite ityādinādau devakīṁ sampūjya tataḥ kṛṣṇaṁ pūjayet samātṛkāya devakīsahitāya | tathā ca tatraiva—kṛṣṇāya prathamaṁ dadyāddevakīsahitāya ca | arghyaṁ munivaraśreṣṭha sarvakāmaphalapradam || iti | ataeva mantre'pi devakyā sahito hare iti | mantraviśeṣaś ca tatraiva—śrīkṛṣṇāya devakīsahitāya sagaṇāya saparivārāya lakṣmīsahitāya arghyaṁ namaḥ iti pūrvavat iti nārikelena śubhreṇetyādikaṁ yat pakṣavardhinīvratādāvapyuktaṁ tadanusārataḥ puṣpādisahitaṁ śubhranārikalaśasyaṁ śaṅkhenidhāya tenārghyaṁ dadyād ity arthaḥ ||518-526||

**atha arghyamāhātmyañca**

skānde tatraiva—


    **dattvā ca sakalāmurvīṁ sasāgaranagānvitām | **


    **arghyadānena tat puṇyaṁ labhate mānavo bhuvi ||527|| iti | **

sakalāṁ pṛthvīṁ dattvā yat puṇyaṁ labhate tadarghyadānena labhate ity arthaḥ ||527||


    **dhūpadīpau samarpyātha naivedyaṁ vividhaṁ śubham | **


    **phalāni ca vicitrāṇi tāmbūlādīni cārpayet ||528||**

vividhaṁ ghṛtapakvapāyasādyanekaprakāraṁ śubhaṁ paramotkṛṣṭaṁ phalāni ca kuṣmāṇḍādīni tāni skāndoktāni likhitānyeva | ādi-śabdena darpaṇacchatracāmarādīni ca ||528||


    **kṛtvā nīrājanaṁ gītaṁ nṛtyādyutsavamācaran | **


    **kuryājjāgaraṇaṁ kṛṣṇabālyalīlākathādinā ||529||**

kṛṣṇasya bālyalīlāyāḥ kathā kathanaṁ tadādinā ādi-śabdena tacchravaṇādi prauḍhalīlākathādi ca | tathā ca tatraiva bālasyācaritaṁ viṣṇoḥ iti likhitameva | kiṁ ca jāgaraṇaprasaṅge—caritaṁ devakīsūnorvācanīyaṁ vicakṣaṇaiḥ iti ||529||

**atha tanmāhātmyam**

skānde tatraiva—


    **jāgare padmanābhasya purāṇaṁ paṭhate tu yaḥ | **


    **janmakoṭikṛtaṁ pāpaṁ dahate tularāśivat ||530|| iti |**

dahate dahati tūlarāśivaditi yathāgnistūlarāśiṁ sadyo dahettadvad ity arthaḥ | harata iti pāṭhe'pi tathaivārthaḥ | yad vā, vāyuryathā tūlarāśiṁ haratīti ||530||


    **prātaḥ kṛtvā kiyāṁ nityāṁ tanmurtiṁ guruve'rpayet |**


    **vastrādikaṁ dakṣiṇāṁ ca dattvā kurvīta pāraṇam ||531|| **

kiṁ ca tatraiva—


    **vidhinānena saṁyuktāṁ jayantīṁ ca karoti yaḥ | **


    **nārī voddharate bhaktyā puruṣānekarviśatim ||532||**


    **saṁkṣepeṇa ca yaḥ kuryājjayantīṁ harivallabhām | **


    **mānaseṣṭaphalaṁ prāpya viṣṇulokaṁ sa gacchati ||533||**

tāṁ mūrtiṁ pūrvanimmitāṁ pūjitāṁ śrīdevakīsahitāṁ bhagavatpratikṛtim evaṁ visarjanaṁ kṛtamastīti boddhavyam | tacca sarvatra sādhāraṇatayā prāptatvānna spaṣṭaṁ likhitam ādi-śabdena śaktau kuṇḍalakañcukoṣṇīṣamudrikādi ||531-533||

**atha pāpanāśinīvratam**

brahmapurāṇe tatraiva—


    **yadā tu śukladvādaśyāṁ puṣyā bhavati karhicit | **


    **tadā sā tu mahāpuṇyā kathitā pāpanāśinī ||534||**


    **sagareṇa kakutsthena dhundhumāreṇa gādhinā | **


    **tasyāmārādhitaḥ kṛṣṇo dattavānakhilāṁ bhuvam ||535||**


    **vācikānmānasāt pāpāt kāyikācca viśeṣataḥ | saptajanmakṛtādghorānmucyate nātra saṁśayaḥ ||536|| imāmekāmupauṣyaiva puṣyānakṣatrasaṁyutām | **


    **ekādaśīsahasrasya phalamāpnoti mānavaḥ ||537||**


    **snānaṁ dānaṁ japo homaḥ svādhyāyo devatārcanam | **


    **yadasyāṁ kriyate kiñcittadanantaguṇaṁ bhavet ||538|| **


    **tasmādeṣā prayatnena kartavyā phalakāṅkṣibhiḥ ||539||**

**atha tadvratavidhiḥ**


    **guruṁ praṇamya niyamaṁ svīkuryādvratahetukam | kumbhamāmalakīmūle pūrvavat sthāpayedvratī ||540||**

**atha tatra saṅkalpamantraḥ**


    **dvādaśyāntu nirāhāraḥ sthitvā'hamapare'hani | **


    **bhokṣyāmi jāmadagnyeśa śaraṇaṁ me bhavācyuta ||541|| iti |**


    **vāripūrṇaṁ tataḥ pātraṁ nyaset kumbhopari vratto | **


    **sundaraṁ tāmraracitaṁ veṇuracitameva vā ||542|| **


    **māṣakeṇa tadarddhena tadarddhenāthavā kṛtam | **


    **haimaṁ paraśurāmaṁ ca snapitaṁ sthāpayettataḥ ||543|| **

māṣakeṇa suvarṇasyeti jñeyam haimamiti viśeṣaṇān | kṛtam—vinirmitam ||543||


    **dattvā vastrayugacchatrapādukāḥ śvetacandanaiḥ | **


    **ālipya tulasīpuṣpair abhyarcyāṅgāni pūjayet ||544||**

**atha tatrāṅgpūjā**


    **viśokāyeti caraṇau jānunī viśvarūpiṇe | **


    **hayagrīvāyeti corū kaṭiṁ dāmodarāya ca ||545|| **


    **kandarpāyeti vai guhyaṁ nābhiṁ vai padmamāline | **


    **anantāyeti jaṭharaṁ śrīkaṇṭhāyeti vai galam ||546|| **


    **bāhū haimāṅgadāyeti vaikuṇṭhāyeti mastakam | **


    **jyotīrūpāyeti netre nāsāgraṁ śokanāśine ||547|| **


    **lalāṭaṁ vāmanāyeti rāmāyeti śruvau yajet | **


    **sarvātmane samastāṅgaṁ śastrāṇi svasvasaṁjñayā ||548||**


    **pradāya pūrvavaccārdhyaṁ dhūpadīpau samarpya ca | **


    **naivedyādi pradāyātha devaṁ samprārthayecca tam ||549||**

viśokāya namaḥ iti caraṇau yajet pūjayed ityuttareṇānvayaḥ | evaṁ pūrvavat sarvatraivonneyam | ato yatretiśabdo nāsti tatra so'dhyāhārya iti | yatra ete sarve mantrā iti | tam-śrīparaśurāmarūpam ||545-549||

**atha tatra arghyamantraḥ**


    **namaste devadeveśa jāmadagnya namo'stu te | **


    **gṛhāṇārdhyāṁ mayā dattamāmalyā sahito hare ||550||**

**atha tatra prārthanāmantraḥ**


    **jāmadagnya namaste'stu kṣatriyāntakarāya ca | **


    **sarvāṇi yāni pāpāni saptajanmakṛtānyapi ||551||**


    **kṣayaṁ yāntu mamaivādya tvatprasādācca bhārgava | **


    **vācikaṁ mānasaṁ pāpaṁ jñānato'jñānato'pi vā ||552||**


    **āyuryaśastathārogyaṁ dhanaṁ dhānyaṁ ca sampadam | **


    **saubhāgyaṁ tava bhaktasya santānaṁ vipulaṁ bhavet ||553||**


    **sarvān kāmānāpnuvāni divyaṁ saukhyaṁ nirantaram |**


    **ante'pyastu mameśāna bhaktistvaccaraṇe prabho ||554|| **


    **janārdana hṛṣīkeśa lakṣmīnātha surārcita | **


    **rāma rāma mahābāho kārtavīryavināśana ||555|| **


    **etat sarvaṁ mayā dattaṁ jñānaṁ jñeyaṁ tavācyuta | **


    **māmuddhara jagannātha dayāṁ kṛtvā mamopari ||556||**

jñānādikaṁ ca sarvaṁ tava tubhyaṁ dattamarpitam ||556||

**atha dhātrīpūjā**


    **pitā pitāmahāścānye aputrā ye ca gotriṇaḥ | **


    **vṛkṣayorni gatā ye ca ye ca kīṭatvamāgatāḥ ||557||**


    **raurave narake ye ca mahārauravasaṁjñake | **


    **viyoniṁ ca gatā ye ca ye ca brahmāṇḍamadhyagāḥ ||558|| **


    **piśācatvaṁ gatā ye ca ye ca pretatvamāgatāḥ | **


    **te pibantu mayā dattaṁ dhātrīmūle sadā payaḥ ||559||**


    **te sarve tṛptimāyāntu dhātrīmūlaniṣecanāt ||550|| **


    **iti dhātrīṁ cābhiṣicya vārānaṣṭottaraṁ śatam | **


    **tāṁ ca pradakṣiṇīkṛtya kuryājjāgaraṇaṁ vratī ||561|| **


    **prātaś ca devaṁ nīrājya nityaṁ karma samāpya ca | **


    **mūrtyādi gurave dattvā prāmvat pāraṇamācaret ||562|| **

prāgvat—śaktyā brāhmaṇabhojanādinā ||562||


    **phālgune māsi yadyeṣā dvādaśī pāpanāśinī | **


    **bhavettadā vratasthāsya mahimā syādviśeṣataḥ ||563||**


    **iti krameṇa likhitaṁ vijayādivratatrayam | **


    **bhaviṣyottaraskāndābhyāṁ śrībrahmāṇḍapurāṇataḥ ||564||**

vijayādi-vratatrayaṁ tattadvidhiś ca bhaviṣyottarāditolikhitamiti tatra tatroktaṁ saṁkṣipyārthato likhitaṁ na tu tattadvacanāni saṁgṛhītāni granthavistarabhayād ity arthaḥ | ataeva tattadvidhilikhane bhaviṣyottara ityādikaṁ nollikhitam | krameṇeti bhaviṣyottarato vijayāvrataṁ skandapurāṇājjayantīvrataṁ brahmāṇḍapurāṇācca pāpanāśinīvratamiti ||564||


    **anye'pi dvādaśībhedā bahavaḥ santi viśrutāḥ | **


    **agrato lekhanīyāste tattanmāsaprasaṅgataḥ ||565||**

anye'pi matsyādi-dvādaśyo nirjalādyāś ca ||565||

iti trayodaśo vilāsaḥ |

**iti śrīgopālabhaṭṭa-vilikhite śrībhagavadbhaktivilāse viṣṇuvratītsavo nāma trayodaśo vilāsaḥ |**
