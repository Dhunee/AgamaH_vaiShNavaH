+++
title = "०९ महा-प्रसादः"
+++


**navama-vilāsaḥ**


**mahā-prasādaḥ**

**sa prasīdatu caitanya-devo yasya prasādataḥ |**

**mahā-prasāda-jātārhaḥ sadyaḥ syād adhamo’py aham ||1||**

**sanātanaḥ: **adhunā mahā-prasāda-prakaraṇaṁ likhan paramaguru-śrī-bhagavat-prasādaṁ prārthayate—sa iti | mahāprasādo nāma bhagavad-ucchiṣṭādi, tasya jātaṁ samuccayaḥ tad-yogyaḥ syāt | evem etal-likhane paramāyogyasyāpyātmano bhagavat-prasādenaiva yogyatā sambhāviteti pūrvavad ūhyam | evam agre'pi boddhavyam ||1|| 

**atha śaṅkhodakaṁ tac ca kṛṣṇa-dṛṣṭi-sudhokṣitam |**

**vaiṣṇavebhyaḥ pradāyābhivandya mūrdhani dhārayet ||2||**

**sanātanaḥ: **tacceti yat pūrvaṁ pūjopakaraṇādy-abhyukṣaṇānantaraṁ punar bhūtajale śrī-bhagavad-agrato nyaste śaṅkha sthitaṁ paścācca tena śaṅkhena trir bhrāmaṇato bhagavan-nīrājanam anuṣṭhitaṁ, tadā tat-sthajalasyāpi nīrājanena saubhāgyaṁ jātam asti tad ityarthaḥ | ata eva pūrvaṁ bhagavad-agrato nyastatvāt kṛṣṇasya dṛṣṭi-rūpayā sudhayā ukṣitaṁ siktaṁ ceti mahāsaubhāgya-jātaṁ darśitam | yadi ca śaṅkhāntareṇa sadyojalabhṛtena bhagavan-nīrājanameva draṣṭavyaṁ, tathāpi tac-chaṅkha-jalasya nīrājanena bhagava-dṛṣṭi-gocaratā-vāptyā, kiṁvā nīrājanāntaraṁ stavana-vandanādyartham avaśyaṁ bhagavad-agrato dhāryatvena tad-dṛṣṭi-sudhokṣitatvaṁ sampadyata eva; evañca pūrva-sthāpitenaiva śaṅkhena kṣīrādi-snapanaṁ boddhavyam, anyathā śaṅkha-bāhulyāpatteḥ | tataśca snapanānantaraṁ tasya riktatvāt, tathā nīrājana-śaṅkhasya jala-grahaṇācca punar agre lekhyaṁ bhagavad-agrataḥ śaṅkha-sthāpanaṁ yuktameva | na ca vaktavyam idaṁ pūrvaṁ śaṅkhaḥ sthāpito'styeva, kṣīra-snapanādikaṁ nīrājanañca śaṅkhāntareṇaiveti punaḥ śaṅkasthāpanenālam iti, yataḥ śiṣṭācārānusāreṇa viṣṇu-bhakti-candrodayādau granthe śrī-nṛsiṁhāraṇyādibhiḥ prāmāṇika-vargair likhitam—pūjā-samāptau pūṣpādinā pūjā-pūrvakaṁ śaṅkhasya viśeṣataḥ sthāpanam apekṣyata eva | pūrvaṁ tu pūjopakaraṇādy-abhyukṣaṇopakṣīṇa-jalaḥ śaṅkhaḥ pūjārambhe maṅgalārthaṁ kevalaṁ jalenāpūrya sthāpita āsīditi viśeṣaḥ ||2|| 


### **śaṅkhodaka-māhātmyaṁ  **

skānde brahma-nārada-saṁvāde——


    śaṅkhodakaṁ harer bhaktir nirmālyaṁ pādayor jalaṁ |


    candanaṁ dhūpa-śeṣaṁ tu brahma-hatyāpahārakam ||3||

**sanātanaḥ: **bhaktiḥ—śravaṇa-kīrtanādi-nava-vidhā ||3|| 

tatraiva śaṅkha-māhātmye—


    śaṅkha-sthitaṁ tu yat toyaṁ bhrāmitaṁ keśavopari |


    vandate śirasā nityaṁ gaṅgā-snānena tasya kim ||4||

**sanātanaḥ: **yo vandate, tasya ||4||


    na dāho na klamo nārtir narakāgni-bhayaṁ na hi |


    yasya śaṅkhodakaṁ mūrdhni kṛṣṇa-dṛṣṭy-avalokitam ||5||


    na grahā na ca kuṣmāṇḍāḥ piśācoraga-rakṣasāḥ |


    dṛṣṭvā śaṅkhodakaṁ mūrdhni vidravanti diśo daśa ||6||

**sanātanaḥ: **yasya mūrdhni vartate; grahādayaḥ mūrdhi sthitaṁ śaṅkhodakaṁ dṛṣṭvā na kiñcit kartuṁ śaknuvanti, pratyuta vidravanti palāyanta ityarthaḥ ||5-6||


    kṛṣṇa-mūrdhni bhrāmitaṁ tu jalaṁ tac-chaṅkha-saṁsthitam |


    kṛtvā mūrdhany avāpnoti muktiṁ viṣṇoḥ prasādataḥ ||7||


    bhrāmayitvā harer mūrdhni mandiraṁ śaṅkha-vāriṇā |


    prokṣayed vaiṣṇavo yas tu nāśubhaṁ tad-gṛhe bhavet ||8||


    nīrājana-jalaṁ yatra yatra pādodakaṁ hareḥ |


    tiṣṭhate muni-śārdūla vardhante tatra sampadaḥ ||9||

tatraivāgre—


    nīrājana-jalaṁ viṣṇor yasya gātrāṇi saṁspṛśet |


    yajñāvabhṛta-lakṣaṇaṁ snāna-jaṁ labhate phalam ||10||

tatraiva śrī-śivoktau—


    pādodakena devasya hatyāyuta-samanvitaḥ |


    śudhyate nātra sandehas tathā śaṅkhodakena hi ||11||

bṛhad-viṣṇu-purāṇe ca—


    tīrthādhikaṁ yajña-śatāc ca pāvanaṁ 


    jalaṁ sadā keśava-dṛṣṭi-saṁsthitam |


    chinatti pāpaṁ tulasī-vimiśritaṁ 


    viśeṣataś cakra-śilā-vinirmitam ||12||

**sanātanaḥ: **cakra-śilāvinirmitaṁ bhagavac-caraṇāmṛtam ityarthaḥ ||12||


### **atha tīrtha-dhārānaṁ  **

**kṛṣṇa-padabja-tīrthaṁ ca vaiṣṇavebhyaḥ pradāya hi |**

**svayaṁ bhakty-abhivandyādau pītvā śirasi dhārayet ||13||**

**tasya mantra-vidhiś ca prāk prātaḥ-snāna-prasaṅgataḥ |**

**likhito hy adhunā pāne viśeṣo likhyate kiyān ||14||**

**sanātanaḥ: **vidhi-dhāraṇa-prakāraśca; kiyān saṁkṣipto vidhi-viśeṣo likhyate ||14||

sa coktaḥ—


    oṁ caraṇaṁ pavitraṁ vitataṁ purāṇaṁ 


    yena pūtas tarati duṣkṛtāni |


    tena pavitreṇa śuddhena pūtā 


    api pāpmānam arātiṁ tarema ||15||


    lokasya dvāram ārcayat pavitraṁ jyotiṣmat vibhrājamānaṁ mahas tad amṛtasya dhārā bahudhā dohamānaṁ  caraṇaṁ loke sudhitaṁ dadhatu ||16|| iti |

**sanātanaḥ: **caraṇaṁ caraṇāravindaṁ, tad-udakam ityarthaḥ | arātiṁ saṁsāra-lakṣaṇam; sudhitāṁ sudhāvadādaraṇīyatām ityarthaḥ ||15-16||

**imaṁ mantraṁ samuccārya sarva-duṣṭa-grahāpaham |**

**prāśnīyāt prokṣayed dehaṁ putra-mitra-parigraham ||17||**

kiṁ ca—

**viṣṇoḥ pādodakaṁ pītaṁ koṭi-hatyāgha-nāśanam |**

**tad evaṣṭa-gunaṁ pāpaṁ bhumau bindu-nipatanat ||18||**

**sanātanaḥ: **tat tasmāt pānokta-puṇyād aṣṭa-guṇam ityarthaḥ ||18||


### **atha śrī-caranodaka-pana-māhātmyaṁ  **

pādme gautamāmbarīṣa-saṁvāde—


    hareḥ snānāvaśeṣas tu jalaṁ yasyodare sthitam |


    ambarīṣa praṇamyoccaiḥ pāda-pāṁśuḥ pragṛhyatām ||19||

tatraiva devadūta-vikuṇḍala-saṁvāde—

ye pibanti narā nityaṁ śālagrāma-śilā-jalam |

pañca-gavya-sahasrais tu sevitaiḥ kiṁ prayojanam ||20||


    koṭi-tīrtha-sahasrais tu sevitaiḥ kiṁ prayojanam |


    nityaṁ yadi pibet puṇyaṁ śālagrāma-śilā-jalam ||21||


    śālagrāma-śilā-toyaṁ yaḥ pibed bindunā samam |


    mātuḥ stanyaṁ punar naiva na pibed bhakti-bhāṅ naraḥ ||22||

kiṁ ca—


    dahanti narakān sarvān garbha-vāsaṁ ca dāruṇam |


    pītaṁ yais tu sadā nityaṁ śālagrāma-śilā-jalam ||23||

tatraiva śrī-yama-dhumraketu-saṁvāde—


    śālagrāma-śilā-toyaṁ bindu-mātraṁ tu yaḥ pibet |


    sarva-pāpaiḥ pramucyeta bhakti-mārge kṛtodyamaḥ ||24||

tatraiva pulastya-bhagīratha-saṁvāde—


    pādodakasya māhātmyaṁ bhagīratha vadāmi te |


    pāvanaṁ sarva-tīrthebhyo hatyā-koṭi-vināśakam ||25||


    dhṛte śirasi pīte ca sarvās tusyanti devatāḥ |


    prāyaścittaṁ tu pāpānāṁ kalau pādodakaṁ hareḥ ||26||

kiṁ ca—


    tribhiḥ sārasvataṁ toyaṁ saptāhena tu nārmadam |


    sadyaḥ punāti gāṅgeyaṁ darśanād eva yāmunam ||27||


    punanty etāni toyāni snāna-darśana-kīrtanaiḥ |


    punāti smaraṇād eva kalau pādodakaṁ hareḥ ||28||

kiṁ ca—


    arcitaiḥ koṭibhir liṅgair nityaṁ yat kriyate phalam |


    tat phalaṁ śata-sahasraṁ pite pādodake hareḥ ||29||


    aśucir vā durācāro mahā-pātaka-saṁyutaḥ |


    spṛṣṭvā pādodakaṁ viṣṇoḥ sadā śudhyati mānavaḥ ||30||


    pāpa-koṭi-yuto yas tu mṛtyu-kāle śiro-mukhe |


    dehe pādodakaṁ tasya na prayāti yamālayam ||31||

**sanātanaḥ: **tasya śirasi mukhe ca pādodakaṁ cet tarhi sa na prayātītyarthaḥ ||31||


    na dānaṁ na havir yeṣāṁ svādhyāyo na surārcanam |


    te 'pi pādodakaṁ pītvā prayanti paramāṁ gatim ||32||

**sanātanaḥ: **haviḥ-śabdena homādy-upalakṣyate ||32||


    kārttike kārttikī-yoge kiṁ kariṣyati puṣkare |


    nityaṁ ca puṣkaraṁ tasya yasya pādodakaṁ hareḥ ||33||


    viśākhā-ṛkṣa-saṁyukta vaiśākhī hi kariṣyati |


    piṇḍārake mahā-tīrthe ujjāyinyāṁ bhagīratha ||34||


    māgha-māse prayāge tu snānaṁ kiṁ kariṣyati |


    prayāgaṁ satataṁ tasya yasya pādodakaṁ hareḥ ||35||


    prabodha-vāsare prāpte mathurāyāṁ ca tasya kim |


    nityaṁ ca yāmunaṁ snānaṁ yasya pādodakaṁ hareḥ ||36||

**sanātanaḥ: **yasya pādodakaṁ sevyaṁ syād iti śeṣaḥ, sa deśo mataḥ sadbhiḥ | binduḥ bindumātram ||33-36||


    kasyām uttara-vāhinyāṁ gaṅgāyāṁ tu mṛtasya kim |

yasya pādodakaṁ viṣṇor mukhe caivāvatiṣṭhate ||37||

kiṁ ca—


    hitvā pādodakaṁ viṣṇor yo’nya-tīrthāni gacchati |


    anarghaṁ ratnam utsṛjya loṣṭraṁ vāñchati durmatiḥ ||38||


    kurukṣetra-samo deśo binduḥ pādodakaṁ mataḥ ||39||


    pated yatrākṣayaṁ puṇyaṁ nityaṁ bhavati tad-gṛhe |


    gayā-piṇḍa-samaṁ puṇyaṁ putrāṇām api jāyate ||40||


    pādodakena devasya ye kuryuḥ pitṛ-tarpaṇam |


    nāsurāṇāṁ bhayaṁ tasya preta-janyaṁ ca rākṣasam ||41||


    na rogasya bhayaṁ caiva nāsti vighna-kṛtaṁ bhayam |


    na duṣṭā naiva ghorākṣāḥ svāpadottha-bhayaṁ na hi ||42||


    grahāḥ pīdāṁ na kurvanti caurā naśyanti dāruṇāḥ |


    kiṁ tasya tīrtha-gamane devarṣīṇāṁ ca darśane ||43||


    yasya pādodakaṁ mūrdhni śālagrāma-śilodbhavam |


    prīto bhavati mārtaṇḍaḥ prīto bhavati keśavaḥ |


    brahmā bhavati su-prītaḥ  prīto bhavati saṅkaraḥ ||44||


    pādodakasya māhātmyaṁ yaḥ paṭhet keśavagrataḥ |


    sa yāti paramaṁ sthānaṁ yatra devo janardanaḥ ||45||

brahmāṇḍa-purāṇe śrī-brahma-nārada-saṁvāde——


    prāyaścittaṁ yadi prāptaṁ kṛcchraṁ vā tv agha-marṣaṇam |


    so’pi pādodakaṁ pītvā śuddhiṁ prāpnoti tat-kṣaṇāt ||46||


    aśaucaṁ naiva vidyeta sūtake mṛtake 'pi ca |


    yeṣāṁ pādodakaṁ mūrdhni prāśanaṁ ye ca kurvate ||47||


    anta-kāle 'pi yasyeha dīyate pādayor jalam |


    so’pi sad-gatim āpnoti sad-ācārair bahiṣkṛtaḥ ||48||

**sanātanaḥ: **sadācārair bahiṣkṛto'pi cet ||48|| 


    apeyaṁ pibate yas tu bhuṅkte yaś cāpy abhojanam |


                                                     agamyāgamanā ye vai pāpācārāś ca ye narāḥ  |


                                                     te 'pi pūjyā bhavanty āśu sadyaḥ pādāmbu-sevanāt ||49||

**sanātanaḥ: **abhojanam abhakṣyam ||49|| 

kiṁ ca—


    apavitraṁ yad-annaṁ syāt pānīyaṁ cāpi pāpinām |

bhuktvā pītvā viśuddhaḥ syāt pītvā pādodakaṁ hareḥ ||50||


    tapta-kṛcchrāt pañca-gavyān mahā-kṛcchrād viśiṣyate |


    cāndrāyaṇāt pāra-kṛcchrāt parākād api suvrata |


    kāya-śuddhir bhavaty āśu pītvā pādodakaṁ hareḥ ||51||

**sanātanaḥ: **tapta-kṛcchra-mahākṛcchādikaṁ nāma vrata-viśeṣaḥ ||51||


    aguruṁ kuṅkumaṁ cāpi karpūraṁ cānulepanam |


    viṣṇu-pādāmbu-saṁlagnaṁ tad vai pāvana-pāvanam ||52||


    dṛṣṭi-pūtaṁ tu yat toyaṁ viṣṇunā prabhaviṣṇunā |


    tad vai pāpa-haraṁ putra kiṁ punaḥ pādayor jalam ||53||

**sanātanaḥ: **viṣṇunā kartrā dṛṣṭyā kṛtvā pūtaṁ pāvitam ityarthaḥ yadvā, viṣṇunā viṣṇor ityarthaḥ ||53|| 


    etad-artham ahaṁ putra śirasā viṣṇu-tat-paraḥ |


                                                                                                             dhārāyāmi pibāmy adya māhātmyaṁ viditaṁ mama ||54||


                                                                                                             priyas tvam agrajaḥ putras tad-arthaṁ gaditaṁ mayā |


                                                                                                             rahasyaṁ me tv anarhasya na vaktavyaṁ kadācana ||55||

**sanātanaḥ: **anarhasya ayogyasya avaiṣṇavasyetyarthaḥ, taṁ prati na vaktavyam ||55|| 


    dhārayasva sadā mūrdhni prāśanaṁ kuru nityaśaḥ |

janma-mṛtyu-jarā-duḥkhair mokṣaṁ yāsyasi putraka ||56||

viṣṇu-dharmottare—


    sadyaḥ phala-pradaṁ puṇyaṁ sarva-pāpa-vināśanam |


    sarva-maṅgala-maṅgalyaṁ sarva-duḥkha-vināśanam ||57||


    duḥsvapna-nāśanaṁ puṇyaṁ viṣṇu-pādodakaṁ śubham |


    sarvopadrava-hantāraṁ sarva-vyādhi-vināśanam ||58||

**sanātanaḥ: **hantāram ity ārṣaṁ, hantṛ ||58|| 


    sarvotpāta-praśamanaṁ sarva-pāpa-nivāraṇam |


                                                   sarva-kalyāṇa-sukhadaṁ sarva-kāma-phala-pradam ||59||


                                                   sarva-siddhi-pradaṁ dhanyaṁ sarva-dharma-vivardhanam |

sarva-śatru-praśamanaṁ sarva-bhoga-pradāyakam ||60||


    sarva-tīrthasya phala-dam mūrdhni pādāmbu-dhāraṇam |


    prayāgasya prabhāsasya puṣkarasya ca sevane |


    pṛthūdakasya tīrthasya ācānto labhate phalam ||61||

**sanātanaḥ: **sevane yat phalaṁ tat, ācāntaḥ kṛta-pādodakācamanaḥ ||61||


    cakra-tīrthaṁ phalaṁ yādṛk tādṛṇ pādāmbu-dhāraṇāt |


    sarasvatyāṁ gayāyāṁ ca gatvā yat prāpnuyāt phalam |


    tat phalaṁ labhate śreṣṭhaṁ mūrdhni pādāmbu-dhāraṇāt ||62||

skānde—


    pādodakasya māhātmyaṁ devo jānāti śaṅkaraḥ |


    viṣṇu-pāda-cyutā gaṅgā śirasā yena dhāritā |


    sthānaṁ naivāsti pāpasya dehināṁ deha-madhyataḥ ||63||

**sanātanaḥ: **dehināṁ madhye tasyaikasya deha-madhye pāpasya sthānaṁ naivāsti | dehinaḥ iti vā pāṭhaḥ ||63||


    sa-bāhyābhyantaraṁ yasya vyāptaṁ pādodakena vai |


    pādodaṁ viṣṇu-naivedyam udare yasya tiṣṭhati ||64||

**sanātanaḥ: **bāhyaṁ mastakādi, tena sahitamābhyantaraṁ jaṭharāntanāḍyādi, tatra bāhyaṁ mastakādau dhāraṇena, ābhyantarañca pānena vyāptam ityarthaḥ ||64||


    nāśrayaṁ labhate pāpaṁ svayam eva vinaśyati |


    mahā-pāpa-graha-grasto vyāpto roga-śatair yadi ||65||


    hareḥ pādodakaṁ pītvā mucyate nātra saṁsayaḥ |


    śirasā tiṣṭhate yeṣāṁ nityaṁ pādodakaṁ hareḥ ||66||


    kiṁ kariṣyati te loke tīrtha-koṭi-manorathaiḥ |


    ayam eva paro dharma idam eva paraṁ tapaḥ |


    idam eva paraṁ tīrthaṁ viṣṇu-pādāmbu yat pibet ||67||

tatraiva śrī-śivomā-saṁvāde—


    vilayaṁ yānti pāpāni pīte pādodake hareḥ |


    kiṁ punar viṣṇu-pādodaṁ śālagrāma-śilā-cyutam ||68||


    viśeṣena haret pāpaṁ brahma-hatyādikaṁ priye |


    pīte pādodake viṣṇor yadi prāṇair vimucyate |


    hatvā yama-bhaṭān sarvān vaiṣṇavaṁ lokam āpnuyāt ||69||

**sanātanaḥ: **hareḥ pratimā-rūpasyetyarthaḥ | kiṁ punar iti pratimātaḥ śrī-śālagrāma-śilāyāḥ māhātmya-viśeṣābhiprāyeṇa | ata evāha—viśeṣeṇeti sa-mūlaṁ sarvam evetyarthaḥ; yadvā, hareḥ pādodake gaṅgā-jala-rūpe, anyat samānam ||68-69||

tatraiva śrī-śiva-kārttikeya-saṁvāde śrī-śālagrāma-śilā-māhātmye—


    chinnas tena mahā-sena garbhāvāsaḥ su-dāruṇaḥ |


    pītaṁ yena sadā viṣṇoḥ śālagrāma-śilā-jalam ||70||


    ye pibanti narā nityaṁ śālagrāma-śilā-jalam |


    pañca-gavya-sahasrais tu prāśitaiḥ kiṁ prayojanam ||71||


    prāyaścitte samutpanne kiṁ dānaiḥ kim upoṣaṇaiḥ |


    cāndrāyaṇaiś ca tīrthaiś ca pītvā pādodakaṁ śuci ||72||

bṛhan-nāradiye lubdhakopākhyānārambhe—


    hari-pādodakaṁ yas tu kṣaṇa-mātraṁ ca dhārayet |


    sa snātaḥ sarva-tīrthesu viṣṇoḥ priyataras tathā ||73||

akāla-mṛtyu-śamanaṁ sarva-vyādhi-vināśanam |

sarva-duḥkhopaśamanaṁ hari-pādodakaṁ śubham ||74||

tatraiva tad-upākhyānānte—


    hari-pādodaka-sparśāl lubdhako vīta-kalmaṣaḥ |


    divyaṁ vimānam āruhya munim enam athābravīt ||75||


    hari-pādodakaṁ yasmān mayi tvaṁ kṣiptavān mune |

prāpito’smi tvayā tasmāt tad viṣṇoḥ paramaṁ padam ||76||

hari-bhakti-sudhodaye—


    pādaṁ pūrvaṁ kila spṛṣṭvā gaṅgābhūt smartṛ-mokṣa-dā |


    viṣṇoḥ sadyas tu sat-saṅgi pādāmbu katham īḍyate ||77||


    tāpa-trayānalo yo’sau na śāmyet sakalābdhibhiḥ |


    drutaṁ śāmyati so’lpena śrīmad-viṣṇu-padāmbunā ||78||


    yuddhāstrābhedya-kavacaṁ bhavāgni-stambhanauṣadham |


    sarvāṅgaiḥ sarvathā dhāryaṁ pādyaṁ śuci-padaḥ sadā ||79||

**sanātanaḥ: **sarvāṅgair iti nābher ūrdhvāṅgair jñeyam ||79||


    amṛtatvāvahaṁ nityaṁ viṣṇu-pādāmbu yaḥ pibet |


    sa pibaty amṛtaṁ nityaṁ māse māse tu devatāḥ ||80||


    māhātmyam iyad ity asya vaktā yo’pi sa nirbhayaḥ |


    nanv anargha-maṇer mūlyaṁ kalpayann agham aśnute ||81||

anyatrapi—


    sa brahmacārī sa vratī āśramī ca sadā-śuciḥ |


    viṣṇu-pādodakaṁ yasya mukhe śirasi vigrahe ||82||


    janma-prabhṛti-pāpānāṁ prāyaścittaṁ yadīcchati |


    śālagrāma-śilā-vari pāpa-hāri niṣevyatām ||83||

ata eva tejodravina-pañcaratre śrī-brahmaṇoktam—


    pīṭha-praṇālād udakaṁ pṛthag ādāya putraka |


    siñcayen mūrdhni bhaktānāṁ sarva-tīrtha-mayaṁ hi tat ||84|| iti |

**sanātanaḥ: **pīṭhaṁ śrī-bhagavad-āsanaṁ, tasya praṇālāt ||84|| 

**pādodakasya māhātmyaṁ vikhyātaṁ sarva-śāstrataḥ |**

**likhituṁ śaknuyat ko hi sindhūrmīn gaṇayann api ||85||**

**viśeṣataś ca pādodaṁ tulasī-dala-saṁyutam |**

**śaṅkhe kṛtvā vaiṣṇavebhyo dattvā prāgvat pibet svayam ||86||**

**sanātanaḥ: **prāgvaditi—tan-mantroccāraṇādi-vidhinetyarthaḥ ||86||


### **atha śaṅkha-kṛta-pādodaka-māhātmyaṁ **

skānde śrī-brahma-nārada-saṁvāde—


    kṛtvā pādodakaṁ śaṅkhe vaiṣṇavānāṁ mahātmanām |


    yo dadyāt tulasī-miśraṁ cāndrāyaṇa-śataṁ labhet ||87||


    gṛhītvā kṛṣṇa-pādāmbu śaṅkhe kṛtvā tu vaiṣṇavaḥ |


    yo vahet śirasā nityaṁ sa munis tapasottamaḥ ||88||

pādme devadūta-vikuṇḍala-saṁvāde—


    śālagrāma-śilā-toyaṁ yadi śaṅkha-bhṛtaṁ pibet |


    hatyā-koṭi-vināśaṁ ca kurute nātra saṁsayaḥ ||89||

agastya-saṁhitāyām—


    śālagrāma-śilā-toyaṁ tulasī-dala-vāsitam |


    ye pibanti punas teṣāṁ stanya-pānaṁ na vidyate ||90|| iti |


    śrī-viṣṇor vaiṣṇavānāṁ ca pāvanaṁ caraṇodakam |


    sarva-tīrtha-mayaṁ pītvā kuryād ācamanaṁ na hi ||91||

**sanātanaḥ: **ācamanaṁ na hi naiva kuryād iti aspṛśya-sparśanādinā kathañcit prāptam ācamanaṁ caraṇodaka-pānānantaraṁ punas tac-chuddhaye na kuryāt | yadvā, snātvā bhuktvā payaḥ pītvā ityādinā jala-pānānantaraṁ smṛti-vihitaṁ yad-ācamanaṁ tac-chrī-caraṇodaka-pānānantaraṁ na kāryam ityarthaḥ | evañca pipāsayā caraṇodakasya pānaṁ vijñeyaṁ, na ca prāśana-rūpam ācamana-mātram iti ||91||

tad uktaṁ skānde śivena—

viṣṇoḥ pādodakaṁ pītvā paścād aśuci-śaṅkayā |

ācamati ca yo mohād brahma-hā sa nigadyate ||92||

**sanātanaḥ: **aśuci-śaṅkayā aśuddhayāśaṅkayetyarthaḥ ||92||

srutiś ca—


    bhagavān pavitraṁ bhagavat-pādau pavitraṁ, bhagavat-pādodakaṁ pavitraṁ, na tat-pāna ācamanīyam | yathā hi soma iti ||93|| 

sauparṇe ca—


    viṣṇu-pādodakaṁ pītvā bhakta-pādodakaṁ tathā |


    ya ācamati saṁmohād brahma-hā sa nigadyate ||94|| iti |

**tataḥ śuddhaṁ payaḥ-pūrṇaṁ gandha-puṣpākṣatānvitam |**

**adharopari sannyasec chaṅkhaṁ bhagavad-agrataḥ ||95||**


### **atha śrī-bhagavad-agrataḥ śaṅkha-sthapana-mahatamyaṁ **

skānde brahma-nārada-saṁvāde śaṅkha-māhātmye—


    purato vāsudevasya sa-puṣpaṁ sa-jalākṣatam |


    śaṅkham abhyarcitaṁ paśyet tasya lakṣmīr na durlabhā ||96||


    sa-puṣpaṁ vāri-jaṁ yasya durvākṣata-samanvitam |


    purato vāsudevasya tasya śrīḥ sarvato-mukhī ||97|| iti |

**sanātanaḥ: **vārijaṁ śaṅkhaḥ | puratas tiṣṭhatīti śeṣaḥ ||97|| 

**bhūtvātha bhaktimān śrīmat-tulasyā kānane prabhum |**

**sampūjyābhyarcayet taṁ ca śrī-kṛṣṇa-caraṇa-priyam ||98||**

**sanātanaḥ: **tāṁ tulasīṁ ca ||98||


### **atha śrī-tulasī-vana-pūjā **

**prāg dattvārghyaṁ tato’vyarcya gandha-puṣpākṣatādinā |**

**stutvā bhagavatīṁ tāṁ ca praṇamet prārhtya daṇḍavat ||99||**


### **athārghya-mantraḥ**

**śriyaḥ śriye śriyāvāse nityaṁ śrīdhārā-satkṛte |**

**bhaktyā dattaṁ mayā devi arghyaṁ gṛhṇa namo’stu te ||100||**

**sanātanaḥ: **gṛhṇa gṛhāṇa ||100|| 


### **pūjā mantraḥ**

**nirmitā tvaṁ purā devair arcitā tvaṁ surāsuraiḥ |**

**tulasī hara me pāpaṁ pūjāṁ gṛhṇa namo’stu te ||101||**

**sanātanaḥ: **tulasīti—dīrghānta-pāṭhe sambodhane'pi chandobhaṅgabhiyā dairghyam ārṣam; yadvā, tvam ityasya viśeṣaṇam ||101||


### **stutiś ca **

**mahā-prasāda-jananī sarva-saubhāgya-vardhinī |**

**ādhi-vyādhi-haro nityaṁ tulasī tvaṁ namo’stu te ||102||**


### **prārthanā**

**śrīyaṁ dehi yaśo dehi kīrtim āyus tathā sukham |**

**balaṁ puṣṭiṁ tathā dharmaṁ tulasī tvaṁ prasīda me ||103||**


### **praṇāma-vākyam**

avantī-khaṇḍe—


    yā dṛṣṭā nikhilāgha-saṅgha-śamanī spṛṣṭā vapuḥ-pāvanī 


    rogāṇām abhivanditā nirasinī siktāntaka-trāsinī |


    pratyāsatti-vidhāyinī bhagavataḥ kṛṣṇasya saṁropitā


    nyastā tac-caraṇe vimukti-phaladā tasyai tulasyai namaḥ ||104||

**sanātanaḥ: **pratyāsattiḥ sambandha-viśeṣaḥ; vimuktiḥ viśiṣṭā muktiḥ, śrī-vaikuṇṭhaloka-prāpti-lakṣaṇā, tadeva phalam; yadvā, vimukter mokṣasya phalaṁ prema-bhaktiḥ tat dadātīti tathā sā ||104||


    bhagavatyās tulasyās tu māhātmyāmṛta-sāgare |


    lobhāt kūrditum icchāmi kṣudras tat kṣamyatāṁ tvayā ||105||

**sanātanaḥ: **śrī-brahmādy-anirvācyam api bhagavat-pādapadma-priyatamāyāḥ śrī-tulasyā māhātmyaṁ paramopādeyatvena lobhato likhann ādau nija-cāpalyāparādhaṁ kṣamāpayati—bhagavatyā iti | kūrditum utplutya nipatituṁ kṣudro'py aham ||105||


### **atha tulasi-vana-puja-mahatmyam  **

skānde—


    śrāvaṇa-dvādaśī-yoge śālagrāma-śilārcane |


    yat phalaṁ saṅgame proktaṁ tulasī-pūjanena tat ||107||

**sanātanaḥ: **dhātrī-phaleneti—tad-bhakṣaṇādinetyarthaḥ | jayantyāṁ janmāṣṭamyāṁ mahā-dvādaśī-bhede vā upavāse ca yat puṇyam; yadvā, jayanty upoṣaṇe dhātrī-phala-snānādinā yat puṇyaṁ bhavate bhavati ||107||

gāruḍe—


    dhātrī-phalena yat puṇyaṁ jayantyāṁ samupoṣaṇe |


    khagendra bhavate nṛṇāṁ tulasī-pūjanena tat ||107||


    prayāga-snāna-niratau kasyāṁ prāṇa-vimokṣaṇe |


    yat phalaṁ vihitaṁ devais tulasī-pūjanena tat ||108||

agastya-saṁhitāyām--


    caturṇām api varṇānām āśramāṇām viśeṣataḥ |


    strīṇāṁ ca puruṣāṇāṁ ca pūjiteṣṭaṁ dadāti hi ||109||


    tulasī ropitā siktā dṛṣṭā spṛṣṭā ca pāvayet |


    ārādhitā prayatnena sarva-kāma-phala-pradā ||110||


### **atha tulasī-vana-pūja-māhātmyaṁ **

**pradakṣiṇaṁ bhramitvā ye namaskurvanti nityaśaḥ |**

**na teṣāṁ duritaṁ kiñcid akṣīṇam avaśiṣyate ||111||**

bṛhan-nāradiye yajñadhvajopākhyānānte—

pūjyamānā ca tulasī yasya veśmani tiṣṭhati |

tasya sarvāṇi śreyāṁsi vardhante 'har-ahar dvijāḥ ||112||

ata eva pādme devadūta-vikuṇḍala-saṁvāde—


    pakṣe pakṣe tu samprāpte dvādaśyāṁ vaiśya-sattama |


    brahmādayo’pi kurvanti tulasī-vana-pūjanam ||113|| 


### **ata eva śrī-tulasī-stuti-mahimā **

**ananya-manasā nityaṁ tulasīṁ stauti yo naraḥ |**

**pitṛ-deva-manuṣyāṇāṁ priyo bhavati sarvadā ||114||**


### **atha tulasī-vana-māhātmyaṁ **

skānde—


    ratiṁ badhnāti nānyatra tulasī-kānanam vinā |


    deva-devo jagat-svāmī kali-kāle viśeṣataḥ ||115||


    hitvā tīrtha-sahasrāṇi sarvān api śiloccayan |


    tulasī-kānane nityaṁ kalau tiṣṭhati keśavaḥ ||116||


    nirīkṣitā narair yais tu tulasī-vana-vāṭikā |


    ropitā yaiś ca vidhinā samprāptaṁ paramaṁ padam ||117||


    na dhātrī sa-phalā yatra na viṣṇus tulasī-vanam |


    tat śmaśāna-samaṁ sthānaṁ santi yatra na vaiṣṇavāḥ ||118||


    keśavārthe kalau ye tu ropayantīha bhū-tale |


    kiṁ kariṣyaty asantuṣṭo yamo’pi saha kiṅkaraiḥ ||119||


    tulasyā ropaṇaṁ kāryaṁ śravaṇena viśeṣataḥ |


    aparādha-sahasrāṇi kṣamate puruṣottamaḥ ||120||


    devālayeṣu sarveṣu puṇya-kṣetreṣu yo naraḥ |


    vāpayet tulasīṁ puṇyāṁ tat tīrthaṁ cakra-pāṇinaḥ ||121||


    ghaṭair yantra-ghaṭībhiś ca siñcitaṁ tulasī-vanam |


    jala-dhārābhir viprendra prīṇitaṁ bhuvana-trayam ||122||

**sanātanaḥ: **jala-dhārābhiḥ siñcitaṁ siktam ||122|| 

tatraiva śrī-brahma-nārada-saṁvāde—


    tulasī-gandham ādāya yatra gacchati mārutaḥ |


    diśo daśa ca pūtāḥ syur bhūta-grāmāś catur-vidhāḥ ||123||

**sanātanaḥ: **caturvidhaḥ, jarāyu-jāṇḍaja-svedajodbhijja-bhedena ||123|| 


    tulasī-kānanodbhūtā chāyā yatra bhaved dvija |


                                                                             tatra śrāddhaṁ pradātavyam pitṝṇāṁ tṛpti-hetave ||124||


                                                                             tulasī-bīja-nikarāḥ patate yatra nārada |

piṇḍa-dānaṁ kṛtaṁ tatra pitṝṇāṁ dattam akṣayam ||125||

tatraivāgre—


    dṛṣṭā spṛṣṭā tathā dhyātā kīrtitā namitā śrutā |


    ropitā sevitā nityaṁ pūjitā tulasī śubhā ||126||

**sanātanaḥ: **namitā natā, sevitā jala-sekādinā ||126||


    navadhā tulasīṁ nityaṁ ye bhajanti dine dine |


    yuga-koṭi-sahasrāṇi te vasanti harer gṛhe ||127||


    ropitā tulasī yāvat kurute mūla-vistaraṁ |


    tāvat koṭi-sahasraṁ tu tanoti sukṛtaṁ kalau ||128||


    yāvac chākhā-praśākhābhir bīja-puṣpaiḥ phalair mune |


    ropitā tulasī pumbhir vardhate vasudhā-tale ||129||


    kule teṣāṁ tu ye jātā ye bhaviṣyanti ye mṛtaḥ |


    ākalpaṁ yuga-sāhasraṁ teṣāṁ vāso harer gṛhe ||130||

**sanātanaḥ: **praśākhā upaśākhāḥ; teṣāṁ kule yāvantaḥ puruṣāḥ; tān evāha—ye jātā ityādi | ākalpaṁ brahmadinaṁ vyāpya yat yuga-sāhasraṁ, tat prāpya ||129-130||

tatraiva cāvantī-khaṇḍe—


    tulasīṁ ye vicinvanti dhanyās tat-kara-pallavāḥ |


    keśavārthe kalau ye ca ropayantīha bhū-tale ||131||

**sanātanaḥ: **ye ca ropayanti, te dhanyā ityādi ||131|| 


    snāne dāne tathā dhyāne prāśane keśavārcane |


                                                            tulasī dahate pāpaṁ ropaṇe kīrtane kalau ||132||

kāśī-khaṇḍe sva-dūtān prati śrī-yamānuśāsane—

tulasy-alaṅkṛtā ye ye tulasī-nāma-jāpakāḥ |

tulasī-vana-pālā ye te tyājyā dūrato bhaṭāḥ ||133||

tatraiva dhruva-carite—

tulasī yasya bhavane praty-ahaṁ paripūjyate |

tad-gṛhe nopasarpanti kadācid yama-kiṅkarāḥ ||134||

pādme devadūta-vikuṇḍala-saṁvāde—


    na paśyanti yamaṁ vaiśya tulasī-vana-ropaṇāt |


    sarva-pāpa-haraṁ sarva-kāmadaṁ tulasī-vanam ||135||


    tulasī-kānanaṁ vaiśya gṛhe yasmiṁs tu tiṣṭhate |


    tad-gṛhaṁ tīrthī-bhūtaṁ hi no yānti yama-kiṅkarāḥ ||136||


    tāvad varṣa-sahasrāṇi yāvad bīja-dalāni ca |


    vasanti deva-loke tu tulasīṁ ropayanti ye ||137||


    tulasī-gandham āghrāya pitaras tuṣṭa-mānasāḥ |


    prayānti garuḍārūḍhās tat padaṁ cakra-pāṇinaḥ ||138||

**sanātanaḥ: **tat śrī-vaikuṇṭhākhyam anirvacanīyaṁ vā padam ||138||


    darśanaṁ narmadāyās tu gaṅgā-snānaṁ viśāṁ vara |


    tulasī-dala-saṁsparsaḥ samam etat trayaṁ smṛtam ||139||


    ropaṇāt pālanāt sekād darśanāt sparśanān nṛṇām |


    tulasī dahate pāpaṁ vāṅ-manaḥ-kāya-sañcitam ||140||


    āmra-vṛkṣa-sahasreṇa pippalānāṁ śatena ca |


    yat phalaṁ hi tad ekena tulasī-vitapena tu ||141||


    viṣṇu-pūjana-saṁyuktas tulasīṁ yas tu ropayet |


    yugāyuta-daśaikaṁ sa ropako ramate divi ||142||

tatraiva vaiśākha-māhātmye—


    puṣkarādīni tīrthāni gaṅgādyāḥ saritas tathā |


    vāsudevādayo devā vasanti tulasī-dale ||143||


    dāridrya-duḥkha-rogārti-pāpāni su-bahūny api |

tulasī harati kṣipraṁ rogān iva harītakī ||144||

tatraiva kārttika-māhātmye—


    yad-gṛhe tulasī bhāti rakṣābhir jala-secanaiḥ |


    tad-gṛhe yama-dūtāś ca dūrato varjayanti hi ||145||

**sanātanaḥ: **rakṣābhiḥ kaṇṭakāvaraṇādibhiḥ ||145|| 


    tulasyās tarpaṇaṁ ye ca pitṝn uddiśya mānavāḥ |


                                                        kurvanti teṣāṁ pitaras tṛptā varṣayutaṁ jalaiḥ ||146||


                                                        paricaryāṁ ca ye tasya rakṣayābāla-bandhanaiḥ |


                                                        śuśrūṣito haris tais tu nātra kāryā vicāraṇā ||147||

**sanātanaḥ: **ābālam ālabālaṁ tad-bandhanair yā rakṣā, tayā paricaryāṁ ye kurvantīti śeṣaḥ ||147||


    nāvajñā jātu kāryāsyā vṛkṣa-bhāvān manīṣibhiḥ |


    yathā hi vāsudevasya vaikuṇṭha-bhoga-vigrahaḥ ||148||


    śālagrāma-śilā-rūpam sthāvaraṁ bhuvi dṛśyate |


    tathā lakṣmy-aikyam āpannā tulasī bhoga-vigrahā ||149||


    aparaṁ sthāvaraṁ rūpaṁ bhuvi loka-hitāya vai |


    spṛṣṭā dṛṣṭā rakṣitā ca mahā-pātaka-nāśinī ||150||

agastya-saṁhitāyām--


    viṣṇos trailokya-nāthasya rāmasya janakātmajā |


    priyā tathaiva tulasī sarva-lokaika-pāvanī ||151||

**sanātanaḥ: **tathaiveti—yathā janakātmajā sītā priyā, tathā tulasī cetyarthaḥ ||151|| 


    tulasī-vāṭikā yatra puṣpāntara-śatāvṛtā |


                                                                                           śobhate rāghavas tatra sītayā sahitaṁ svayam ||152||


                                                                                           tulasī-vipinasyāpi samantāt pāvanaṁ sthalam |


                                                                                           krośa-mātraṁ bhavaty eva gāṅgeyasyaiva pāthasaḥ ||153||


                                                                                           tulasī-sannidhau prāṇān ye tyajanti munīśvara |


                                                                                           na teṣāṁ naraka-kleśah prayānti paramaṁ padam ||154||

kiṁ ca—


    ananya-darśanāḥ prātar ye paśyanti tapo-dhana |


    aho-rātra-kṛtaṁ pāpaṁ tat-kṣaṇāt praharanti te ||155||

**sanātanaḥ: **praharanti prakarṣeṇa haranti vināśayanti, svasyānyeṣām api vā ||155|| 

gāruḍe—


    kṛtaṁ yena mahā-bhāga tulasī-vana-ropaṇam |


    muktis tena bhaved dattā prāṇināṁ vinatā-suta ||156||


    tulasī vāpitā yena puṇyārāme vane gṛhe |


    pakṣīndra tena satyoktaṁ lokāḥ sapta pratiṣṭhitāḥ ||157||

**sanātanaḥ: **satyoktaṁ satya-vacanam evaitad ityarthaḥ ||157|| 


    tulasī-kānane yas tu muhūrtam api viśramet |


                                                                    janma-koṭi-kṛtāt pāpān mucyate nātra saṁśayaḥ ||158||


                                                                    pradakṣiṇāṁ yaḥ kurute paṭhan nāma-sahasrakam |


                                                                    tulasī-kānane nityaṁ yajñāyuta-phalaṁ labhet ||159||

hari-bhakti-sudhodaye—

	nityaṁ sannihito viṣṇuḥ sa-spṛhas tulasī-vane |

	api me’kṣata-patraikaṁ kaścid dhanyo’rpayed iti ||160||

bṛhan-nāradīye gaṅgā-prasaṅge—

	saṁsāra-pāpa-vicchedi gaṅgā-nāma prakīrtitam |

	tathā tulasyā bhaktiś ca hari-kīrti-pravaktari ||161||



**sanātanaḥ: **yathā tulasyā nāma ca, hari-kīrti-pravaktari bhaktiśca ||161||

tulasī-kānanaṁ yatra yatra padma-vanāni ca |

purāṇa-paṭhanaṁ yatra tatra sannihito hariḥ ||162|| \


tatraiva śrī-yama-bhagīratha-saṁvāde—


    tulasī-ropaṇaṁ ye tu kurvate manujeśvara |


    teṣāṁ puṇya-phalaṁ vakṣye vadatas tvaṁ niśāmaya ||163||


    sapta-koṭi-kulair yukto mātṛtaḥ pitṛtas tathā |


    vaset kalpa-śataṁ sāgraṁ nārāyaṇa-samīpagaḥ ||164||


    tṛṇāni tulasī-mūlāt yāvanty apahinoti vai |


    tāvatīr brahma-hatyā hi chinnatty eva na saṁśayaḥ ||165||

**sanātanaḥ: **apahinoti dūrīkaroti ||165|| 


    tulasyā siñcayed yas tu culukodaka-mātrakam |


                                               kṣīrodaśāyinā sārdhaṁ vased ācandra-tārakam ||166||


                                               kaṇṭakāvaraṇaṁ vāpi vṛtiṁ kāṣṭhaiḥ karoti yaḥ |


                                               tulasyāḥ śṛṇu rājendra tasya puṇya-phalaṁ mahat ||167||

**sanātanaḥ: **vṛtim āvaraṇam ||167||


    yāvad dināni santiṣṭhet kaṇṭakāvaraṇaṁ prabho |

kula-traya-yutas tāvat tiṣṭhed brahma-pade yugam ||168||

prākāra-kalpako yas tu tulasyā manujeśvara |

kula-trayeṇa sahito viṣṇoḥ sārūpyatāṁ vrajet ||169||

ataeva tatraiva yajñadhvajopākhyānānte—


    durlabhā tulasī-sevā durlabhā saṅgatiḥ satām |


    durlabhā hari-bhaktiś ca saṁsārārṇava-pātinām ||170||

purāṇāntareṣu—


    yat phalaṁ kratubhiḥ sviṣṭaiḥ samāpta-vara-dakṣiṇaiḥ |


    tat phalaṁ koṭi-guṇitaṁ ropayitvā hareḥ priyām ||171||

**sanātanaḥ: **ropayitvā prāpnotīti śeṣaḥ ||171||


    tulasīṁ ye prayacchanti surāṇām arcanāya vai |


    ropayanti śucau deśe teṣāṁ loko’kṣayaḥ smṛtaḥ ||172||


    ropitāṁ tulasīṁ dṛṣṭvā nareṇa bhuvi bhūmipa |


    vivarṇa-vadano bhūtvā tal-lipiṁ mārjayed yamaḥ ||173||


    tulasīti ca yo brūyāt tri-kālaṁ vadane yadi |


    nityaṁ sa go-sahasrasya phalam āpnoti bhūsura ||174||


    tena dattaṁ hutaṁ japtaṁ kṛtaṁ śrāddhaṁ gayāśire |


    tapas taptaṁ khaga-śreṣṭha tulasī yena ropitā ||175||


    śrutābhilaṣitā dṛṣṭā ropitā siñcitā natā |


    tulasī dahate pāpaṁ yugāntāgnir ivākhilam ||176||


    keśavāyatane yas tu kārayet tulasī-vanam |


    labhate cākṣayaṁ sthānaṁ pitṛbhiḥ saha vaiṣṇavaḥ ||177||

anyatrāpi—


    tulasī-kānane śrāddhaṁ pitṝṇāṁ kurute tu yaḥ |


    gayā-śrāddhaṁ kṛtaṁ tena bhāṣitaṁ viṣṇunā purā ||178||


    tulasī-gahanaṁ dṛṣṭvā vimukto yāti pātakāt |


    sarvathā muni-śārdūla brahmahā puṇya-bhāg bhavet ||179||

kiṁ ca, skānde vaśiṣṭha-māndhātṛ-saṁvāde—


    śukla-pakṣe yadā rājan tṛtīyā budha-saṁyutā |


    śravaṇena mahābhāga tulasī cātipuṇyadā ||180|| iti |

**prasaṅgāt śrī-tulasyā hi mṛdaḥ kāṣṭhasya cādhunā |**

**māhātmyaṁ likhyate kṛṣṇe arpitasya dalasya ca ||181||**


### **atha śrī-tulasī-mṛttikā-kāṣṭhādi-māhātmyam**

skānde śrī-brahma-nārada-saṁvāde—

bhūgatais tulasī-mūlair mṛttikā sparśitā tu yā |

tīrtha-koṭi-samā jñeyā dhāryā yatnena sā gṛhe ||182||

yasmin gṛhe dvija-śreṣṭha tulasī-mūla-mṛttikā |

sarvadā tiṣṭhate dehe devatā na sa mānuṣaḥ ||183||

**sanātanaḥ: **dehe ca yasya tiṣṭhati ||183|| 

tulasī-mṛttikā-lipto yadi prāṇān parityajet |

yamena nekṣituṁ śakto yuktaḥ pāpa-śatair api ||184||

śirasi kriyate yais tu tulasī-mūla-mṛttikā |

vighnāni tasya naśyanti sānukūlā grahās tathā ||185||

tulasī-mṛttikā yatra kāṣṭhaṁ patraṁ ca veśmani |

tiṣṭhate muni-śārdūla niścalaṁ vaiṣṇavaṁ padam ||186||

**sanātanaḥ: **tad-vaiṣṇavaṁ padaṁ viṣṇu-sthānam eva ||186||


### **atha vṛtti-sampadānaṁ **

tatraivānyatra—


    maṅgalārthaṁ ca doṣa-ghnaṁ pavitrārthaṁ dvijottama |


    tulasī-mūla-saṁlagnāṁ mṛttikām āvahed budhaḥ ||187||

**sanātanaḥ: **doṣaghnaṁ doṣanāśārtham ityarthaḥ; yadvā, kriyā-viśeṣaṇaṁ, doṣaghnīm iti vā pāṭhaḥ ||187|| 


    tan-mūla-mṛttikāṁ yo vai dhārayiṣyati mastake |


                                                                                                             tasya tuṣṭo varān kāmān pradadāti janārdanaḥ ||188||

bṛhan-nāradiye gaṅgā-prasaṅge—


    tulasī-mūla-sambhūtā hari-bhakta-padodbhavā |


    gaṅgodbhavā ca mṛl-lekhā nayaty acyuta-rūpatām ||189||

**sanātanaḥ: **mṛdo lekhā mṛl-lekhā, tayā lekhā puṇḍrādi-racanā vā ||189||

gāruḍe--


    yad-gṛhe tulasī-kāṣṭham patraṁ śuṣkam athārdrakam |


    bhavate naiva pāpaṁ tad-gṛhe saṅkramate kalau ||190||

śrī-prahlāda-saṁhitāyāṁ tathā viṣṇu-dharmottare’pi—


    patraṁ puṣpaṁ phalaṁ kāṣṭhaṁ tvak-śākhā-pallavāṅkuram |


    tulasī-sambhavaṁ mūlaṁ pāvanaṁ mṛttikādy api ||191||


    homaṁ kurvanti ye viprās tulasī-kāṣṭha-vahninā |


    lave lave bhavet puṇyam agniṣṭoma-śatodbhavam ||192||


    naivedyaṁ pacate yas tu tulasī-kāṣṭha-vahninā |


    meru-tulyaṁ bhaved annaṁ tad dattaṁ keśavāya hi ||193||


    śarīraṁ dahyate yeṣāṁ tulasī-kāṣṭha-vahninā |


    na teṣāṁ punar āvṛttir viṣṇu-lokāt kathañcana ||194||


    grasto yadi mahā-pāpair agamyāgamanādikaiḥ |


    mṛtaḥ śudhyati dāhena tulasī-kāṣṭha-vahninā ||195||


    tīrthaṁ yadi na samprāptaṁ smṛtir vā kīrtanam hareḥ |


    tulasī-kāṣṭha-dagdhasya mṛtasya na punar bhavaḥ ||196||


    yady ekaṁ tulasī-kāṣṭhaṁ madhye kāṣṭha-cayasya hi |


    daha-kāle bhaven muktih pāpa-koṭi-yutasya ca ||197||


    janma-koṭi-sahasrais tu toṣito yair janārdanaḥ |


    dahyante te janā loke tulasī-kāṣṭha-vahninā ||198||

agastya-saṁhitāyām—


    yaḥ kuryāt tulasī-kāṣṭhair akṣa-mālāṁ su-rūpiṇīm |

kaṇṭha-mālāṁ ca yatnena kṛtaṁ tasyākṣayaṁ bhavet ||199||


### **atha tulasī-patra-dhāraṇa-māhātmyam **

skānde śrī-brahma-nārada-saṁvāde—


    yasya nābhi-sthitaṁ patraṁ mukhe śirasi karṇayoḥ |


    tulasī-sambhavaṁ nityaṁ tīrthais tasya makhaiś ca kim ||200||

**sanātanaḥ: **mukhādau sthitaṁ tulasī-patram iti bhagavad-arpitam iti jñeyam | evamagre'pi, pūrvaṁ tad-arpita-mahāprasādasya māhātmyokteḥ; atrārpaṇādi-śabdābhāvācceti dik ||200||

tatraivānyatra—


    śatrughnaṁ ca supuṇyaṁ ca śrī-karaṁ roga-nāśanam |


    kṛtvā dharmam avāpnoti śirasā tulasī-dalam ||201|| 


    yaḥ kaścid vaiṣṇavo loke mithyācāro’py anāśramī |


    punāti sakalān lokān śirasā tulasīṁ vahan ||202||

**sanātanaḥ: **nanu vaiṣṇavaś cet tarhi kathaṁ bhagavad-arpitāṁ vahet ? tatrāha—mithyācāra iti | dambha-mātreṇa vaiṣṇava ityarthaḥ, so'pi ||202||

bṛhan-nāradiye śrī-yama-bhagīratha-saṁvāde—


    karṇena dhārayed yas tu tulasīṁ satataṁ naraḥ |


    tat-kāṣṭhaṁ vāpi rājendra tasya nāsty upapātakam ||203||

hari-bhakti-sudhodaye vaiṣṇava-vipraṁ prati yamadūtanam uktau—


    kasmād iti na jānīmas tulasyā hi priyo hariḥ |


    gacchantaṁ tulasī-hastam rakṣaṇn evanugacchati ||204||

purāṇāntare ca—


    yaḥ kṛtvā tulasī-patram śirasā viṣṇu-tat-paraḥ |


    karoti dharma-kāryāṇi phalam āpnoti cākṣayam ||205||

**sanātanaḥ: **viṣṇu-tatpara iti—viṣṇu-tatparatvena tulasī-māhātmyaṁ jñātvā śrī-viṣṇu-prītyartham ityarthaḥ; yadvā, a-kāra-praśleṣeṇāvaiṣṇavo'pītyarthaḥ ||205||

garuḍa-purāṇe—


    mukhe tu tulasī-patram dṛṣṭvā śirasi karṇayoḥ |


    kurute bhaskaris tasya duṣkṛtasya tu mārjanam ||206||


    tri-kālaṁ vinatā-putra prāśayet tulasīṁ yadi viśiṣyate |


    kāya-śuddhiś cāndrāyaṇa-śataṁ vinā ||207||

**sanātanaḥ: **viśiṣyate viśiṣṭo bhavati ||207||

skānde śrī-vaśiṣtha-mandhatṛ-saṁvāde—


    cāndrāyaṇat tapta-kṛcchrāt brahma-kūrcāt kuśodakāt |


    viśiṣyate kāya-śuddhis tulasī-patra-bhakṣaṇāt ||208|| 


    tathā ca tulasī-patra-bhakṣaṇād bhāva-varjitaḥ |


    pāpo’pi sad-gatiṁ prāpta ity etad api viśrutam ||209||

tathā ca skānde śrī-brahma nāradaṁ prati kathite amṛta-saroddhare lubdhakopākhyānānte yamadūtan prati śrī-viṣṇudūtanaṁ vacanaṁ—


    kṣīrābdhau mathyamāne hi tulasī kāma-rūpiṇī |


    utpāditā mahā-bhāga lokoddhāraṇa-hetave ||210||


    yasyāḥ smaraṇa-mātreṇa darśanāt kīrtanād api |


    vilayaṁ yānti pāpāni kiṁ punar viṣṇu-pūjanāt ||211||


    jāta-rūpa-mayaṁ puṣpam padmarāga-mayaṁ śubham |


    hitvā tu ratna-jātāni gṛhṇāti tulasī-dalam ||212||


    bhakṣitaṁ lubdhakenāpi patraṁ tulasī-sambhavam |


    paścād diṣṭāntam āpanno bhasmībhūtaṁ kalevaram ||213||

**sanātanaḥ: **diṣṭāntaṁ mṛtyum ||213||


    sitāsitaṁ yathā nīraṁ sarva-pāpa-kṣayāvaham |


    tathā ca tulasī-patram prāśitaṁ sarva-kāma-dam ||214||


    yathā jāta-balo vahnir dahate kānanādikam |


    prāśitaṁ tulasī-patraṁ yathā dahati pātakam ||215||


    yathā bhakti-rato nityaṁ naro dahati pātakam |


    tulasī-bhakṣaṇāt tat tad dahate pāpa-sañcayam ||216||


    cāndrāyaṇa-sahasrasya parakāṇāṁ śatasya ca |


    na tulyaṁ jāyate puṇyaṁ tulasī-patra-bhakṣaṇāt ||217||


    kṛtvā pāpa-sahasrāṇi pūrve vayasi mānavaḥ |


    tulasī-bhakṣaṇān mucyet śrutam etat purā hareḥ ||218||

**sanātanaḥ: **etacca māhātmya-viśeṣa eva; hareḥ bhagavataḥ sakāśāt ||218||


    tāvat tiṣṭhanti pāpāni dehināṁ yama-kiṅkarāḥ |


    yāvan na tulasī-patraṁ mukhe śirasi tiṣṭhati ||219||


    amṛtād utthitā dhātrī tulasī viṣṇu-vallabhā |


    smṛtā saṅkīrtitā dhyātā prāśitā sarva-kāma-dā ||220||

tatraiva śrī-yamaṁ prati śrī-bhagavad-vakyaṁ—


    dhātrī-phalaṁ ca tulasī mṛtyu-kāle bhaved yadi |


    mukhe yasya śire dehe durgatir nāsti tasya vai ||221||

**sanātanaḥ: **śire śirasi ||221||


    yukto yadi mahā-pāpaiḥ sukṛtaṁ nārjitaṁ kvacit |


    tathāpi dīyate mokṣas tulasī bhakṣitā yadi ||222||


    lubdhakenātma-dehena bhakṣitaṁ tulasī-dalam |


    samprāpto mat-padaṁ nūnaṁ kṛtvā prāṇasya saṁkṣayam ||223||

purāṇāntare ca—


    upoṣya dvādaśīṁ śuddhāṁ parāṇe tulasī-dalam |


    prāśayed yadi viprendra aśvamedhāṣṭakaṁ labhet ||224|| iti |

**tathaiva tulasī-sparsat kṛṣṇa-cakreṇa rakṣitaḥ |**

**brahma-bandhur iti khyāto hari-bhakti-sudhodaye ||225||**

ata evoktam—


    kiṁ citram asyāḥ patitaṁ tulasyā 


    dalaṁ jalaṁ vā patitaṁ punīte |


    lagnādhibhāla-sthalam ālavāla- 


    mṛtsnāpi kṛtsnāgha-vināśanāya ||226|| iti |


    śrīmat-tulasyāḥ patrasya māhātmyaṁ yady apīdṛśam |


    tathāpi vaiṣṇavais tan na grāhyaṁ kṛṣṇārpaṇaṁ vinā ||227||

**sanātanaḥ: **tarhi kiṁ vaiṣṇavair apy aniveditaṁ tad-grāhyam? neti, likhati—śrīmad iti | kṛṣṇārpaṇaṁ vinā tat-patraṁ na grāhyam ||227||


    kṛṣṇa-priyatvāt sarvatra śrī-tulasyāḥ prasaṅgataḥ |


    saṅkīrtyamānaṁ dhātryāś ca māhātmyaṁ likhyate 'dhunā ||228||

atha dhātrī-māhātmyaṁ skānde brahma-nārada-saṁvāde—


    dhātrī-cchāyāṁ samāśritya yo’rcayec cakra-pāṇinām |


    puṣpe puṣpe 'śvamedhasya phalaṁ prāpnoti mānavaḥ ||229||

tatraivāgre—


    dhātrī-cchāyāṁ tu saṁspṛśya kuryāt piṇḍaṁ tu yo mune |


    muktiṁ prayānti pitaraḥ prasādān mādhavasya ca ||230||


    mūrdhni ghrāṇe mukhe caiva dehe ca muni-sattama |


    dhatte dhātrī-phalaṁ yas tu sa mahātmā su-durlabhaḥ ||231||

**sanātanaḥ: **dehe ca anyasmin karādy-aṅge'pi ||231||


    dhātrī-phala-viliptāṅgo dhātrī-phala-vibhūṣitaḥ |


    dhātrī-phala-kṛtāhāro naro nārāyaṇo bhavet ||232||


    yaḥ kaścid vaiṣṇavo loke dhatte dhātrī-phalaṁ mune |


    priyo bhavati devānāṁ manuṣyāṇāṁ tu kā kathā ||233||


    yaḥ kaścid vaiṣṇavo loke mithyācāro’pi duṣṭa-dhīḥ |


    punāti sakalān lokān dhātrī-phala-dalānvitaḥ ||234||


    dhātrī-phalāni yo nityaṁ vahate kara-sampuṭe |


    tasya nārāyaṇo devo varam ekaṁ prayacchati ||235||

**sanātanaḥ: **kara-sampuṭād iti—pūrvaṁ maṅgalārthaṁ yatra kara-sampuṭe dhṛtaṁ, tasmād api ||235|| 


    dhatrī-phalaṁ ca bhoktavyaṁ kadācit kara-sampuṭāt |


                                                                                                      yaśaḥ śriyam avāpnoti prasādāc cakra-pāṇinaḥ ||236||


                                                                                                      dhātrī-phalaṁ ca tulasī mṛttikā dvārakodbhavā |


                                                                                                      saphalaṁ jīvitaṁ tasya tritayaṁ yasya veśmani ||237||


                                                                                                      dhātrī-phalais tu saṁmiśraṁ tulasī-dala-vāsitam |


                                                                                                      pibate vahate yas tu tīrtha-koṭi-phalaṁ labhet ||238||

**sanātanaḥ: **vahata iti pāṭhe nirantara-śloka-vakṣyamāṇatoyameva sambandhanīyam ||238||


    yasmin gṛhe bhavet toyaṁ tulasī-dala-vāsitam |


    dhātrī-phalaiś ca viprendra gāṅgeyaiḥ kiṁ prayojanam ||239||


    tulasī-dala-naivedyaṁ dhātryā yasya phalaṁ gṛhe |


    kavacaṁ vaiṣṇavaṁ tasya sarva-pāpa-vināśanam ||240||

brahma-purāṇe ca—


    dhātrī-phalāni tulasī hy anta-kāle bhaved yadi |


    mukhe caiva śirasy aṅge pātakaṁ nāsti tasya vai ||241||


    kṛtvā tu bhagavat-pūjāṁ na tīrthaṁ snānam ācaret |


    na ca devālayopetāspṛśya-saṁsparśanādinā ||242||

**sanātanaḥ: **evaṁ pūjā-vidhiṁ likhitvā tad-anantara-kṛtyaṁ likhanādau tīrtha-prāptyādinā vihitasyāpi snānasya niṣedhaṁ likhati—kṛtveti | devālayam upetā ye'spṛśyā nīca-jātayaḥ, teṣāṁ sparśanena ca na snānam ācaret | ādi-śabdena yatra kutrāpi bhagavat-pūjādhy-utsave samprāptānāṁ sparśanādikam ||242||


### **atha snāna-viśeṣa-kalaḥ **

smṛty-artha-sāre—


    na snāyād utsave tīrthe māṅgalyaṁ vinivartya ca |


    anuvrajya suhṛd-bandhūn arcayitveṣṭa-devatām ||243||

**sanātanaḥ: **tīrthe na snāyāt ||243||

viṣṇu-smṛtau ca—


    viṣṇv-ālaya-samīpa-sthān viṣṇu-sevārtham āgatān |


    cāṇḍālān patitān vāpi spṛṣṭvā na snānam ācaret ||244||

**sanātanaḥ: **viṣṇv-ālayasya samīpe tiṣṭhanti nivasantīti tathā tān, tataśca kāle viṣṇoḥ sevā-darśanādi, tad-arthaṁ viṣṇv-ālayāntarāgatān ityarthaḥ; yadvā, viṣṇv-ālaya-samīpavartinaḥ; kutaḥ ? viṣṇu-sevārthaṁ yataḥ kuto'pyāgatān, yadvā, viṣṇu-sevārtham āgatāṁśca ||244||


    deva-yatra-vivāheṣu yajñopakaraṇeṣu ca |


    utsaveṣu ca sarveṣu spṛṣṭāspṛṣṭir na vidyate ||245||


    evaṁ prātaḥ samabhyarcya śrī-kṛṣṇaṁ tad-anantaram |


    śāstrābhyāsaṁ dvijaḥ śaktyā kuryād vipro viśeṣataḥ ||246||

**sanātanaḥ: **dvijaḥ trai-varṇikaḥ ||246||

yad uktam—


    śruti-smṛtī ubhe netre viprāṇaṁ parikīrtite |


    ekena vikalaḥ kāṇo dvābhyām andhaḥ prakīrtitaḥ ||247||

**sanātanaḥ: **vipras tu viśeṣataḥ śāstrābhyāsaṁ kuryād ityatra hetuṁ likhati—śrutīti | ekena śruti-rūpeṇa smṛti-rūpeṇa vā netreṇa vikalaḥ vihīnaḥ, dvābhyāṁ vikalaḥ andhaḥ ||247||

kiṁ ca kaurme vyasa-gītāyām—


    yo’nyatra kurute yatnaṁ anādhītya śrutiṁ dvijaḥ |


    sa samūḍho na sambhāṣyo veda-bāhyo dvijātibhiḥ ||248||


    na veda-patha-mātreṇa santusyed esa vai dvijaḥ |


    yathoktācāra-hinas tu paṅke gaur iva sidati ||249||


    yo’dhītya vidhivad vedaṁ vedārthaṁ na vicārayet |


    sa cāndhaḥ śūdra-kalpas tu padārthaṁ na prapadyate ||250|| iti |

**ato’dhītyānvahaṁ vidvān athādhyāpya ca vaiṣṇavaḥ |**

**samarpya tac ca kṛṣṇāya yateta nija-vṛttaye ||251||**

**sanātanaḥ: **vidvān śāstra-jñaś cet, adhyāpya śāstraṁ śiṣyān pāṭhayitvā, vaiṣṇavaś cet, tat adhyayanam adhyāpanañca kṛṣṇāya samarpya ||251|| 

**vṛttau satyāṁ ca śṛṇuyāt sādhūn saṅgatya sat-kathām ||252||**

**sanātanaḥ: **satīm uttamāṁ śrī-viṣṇu-vaiṣṇavāśrayāṁ kathām ||252||

saptama-skandhe [BhP 7.11.18-20]—


    ṛtāmṛtābhyāṁ jīveta mṛtena pramṛtena vā |


    satyānrtābhyām api vā na sva-vṛttyā kadācana ||253||


    ṛtam uñcha-śilaṁ proktaṁ amṛtaṁ syād ayācitam |


    mṛtaṁ tu nityaṁ yācñā syāt pramṛtaṁ karṣaṇaṁ smṛtam ||254||


    satyānṛtaṁ tu vāṇijyaṁ śva-vṛttir nīca-sevanam ||255||


    ātmano nīca-lokānāṁ sevanaṁ vṛtti-siddhaye |


    nitarāṁ nindyate sadbhir vaiṣṇavasya viśeṣataḥ ||256||

**sanātanaḥ: **ātmanaḥ sakāśāt ye nīcā lokās teṣāṁ, vaiṣṇavasya tu nīca-loka-sevanaṁ viśeṣato'dhikaṁ nindyate, nīca-sevanena nīcānāma-vaiṣṇava-dṛṣṭajanānāmadhīnatva-mahādoṣāpatteḥ ||256||

tad uktaṁ—


    sevā śva-vṛttir yair uktā na samyak tair udāhṛtam |


    svacchanda-caritaḥ kva śvā vikrītāsuḥ kva sevakaḥ ||257||


    paṇī-kṛtyātmanaḥ prāṇān ye vartante dvijādhamāḥ |


    teṣāṁ durātmanām annaṁ bhuktvā cāndrāyaṇaṁ caret ||258|| iti |

**śukla-vṛtter asiddhau ca bhojyānnān śūdra-vargataḥ |**

**tathaiva grāhyāgrāhyāṇi jānīyāc chāstrato budhaḥ ||259||**


### **śukla-vṛttiś ca **

śrī-viṣṇu-dharmottare trtiya-khaṇḍe—


    pratigraheṇa yal labdhaṁ yajyataḥ śiṣyatas tathā |


    gunānvitebhyo viprasya śuklaṁ tat tri-vidhaṁ smṛtam ||260||


    yuddhopakārāl labdhaṁ ca daṇḍāc ca vyavahārataḥ |


    kṣatriyasya dhanaṁ śuklaṁ tri-vidhaṁ parikīrtitam ||261||


    kṛṣi-vāṇijya-go-rakṣaḥ kṛtvā śuklaṁ tathā viśaḥ |


    dvija-śuśrūṣayā labdhaṁ śuklaṁ śūdrasya kīrtitam ||262||


    kramāgataṁ prīti-dānaṁ prāptaṁ ca saha bhāryayā |


    aviśeṣena sarveṣāṁ dhanaṁ śuklaṁ prakīrtitam ||263||


### **atha grāhyāgrāhyāṇi **

kaurme tatraiva—


    nādyāc chūdrasya vipro’nnaṁ mohād vā yadi kāmataḥ |


    na śūdra-yoniṁ vrajati yas tu bhuṅkte hy anāpadi ||264||


    duṣkṛtaṁ hi manuṣyasya sarvam anne pratiṣṭhitam |


    yo yasyānnaṁ samaśnāti sa tasyāśnāti kilbiṣam ||265||


    ārdhikaḥ kula-mitraś ca sva-gopālaś ca nāpitaḥ |


    ete śūdreṣu bhojyānnā dattvā svalpa-paṇaṁ budhaiḥ ||266||


    pāyasaṁ sneha-pakvaṁ yad go-rasaṁ caiva śaktavaḥ |


    piṇyākaṁ caiva tailaṁ ca śūdrād grāhyaṁ tathaiva ca ||267||

aṅgirāḥ—


    go-rasaṁ caiva śaktūṁś ca taila-piṇyākam eva ca |


    apūpān bhakṣayec chūdrāt yat kiñcit payasā kṛtam ||268||

atri-smṛtau—


    sva-sutāyāś ca yo bhuṅkte sa bhuṅkte pṛthivī-malam |


    narendra-bhavane bhuktvā viṣṭhāyāṁ jāyate kṛmiḥ ||269||


    dāsa-nāpita-gopāla- kula-mitrārdha-sīriṇaḥ |


    bhojyānnāḥ śūdra-varge 'mī tathātma-vinivedakaḥ ||270||

**sanātanaḥ: **dāsāḥ kaivartāḥ, kula-mitrāṇi pāramparyeṇa nija-vaṁśa-hitakāriṇaḥ, ardhasīriṇaḥ vittādi-vibhāginaḥ ||270||


    madhūdakaṁ phalaṁ mūlam edhāṁsy-abhaya-dakṣiṇā |


    abhyudyatāni tv etāni grāhyāṇy api nikṛṣṭataḥ ||271||


    khala-kṣetra-gataṁ dhanyaṁ kūpa-vāpisu yaj jalam |


    agrāhyād api tad-grāhyaṁ yac ca goṣṭha-gataṁ payaḥ ||272||


    pānīyaṁ pāyasaṁ bhakṣyaṁ ghṛtaṁ lavaṇam eva ca |


    hasta-dattaṁ na gṛhṇīyāt tulyaṁ go-māṁsa-bhakṣaṇaiḥ ||273||

manu-smṛtau—


    samudraṁ saindhavaṁ caiva lavaṇe paramādbhute |


    pratyakṣe api tu grāhye niṣedhas tv anya-gocaraḥ ||274||


    āyasenaiva pātreṇa yad annam upanīyate |


    bhoktā tad viṭ-samaṁ bhuṅkte dātā ca narakaṁ vrajet ||275||


    go-rakṣakān vāṇijakān tathā kāruka-śīlinaḥ |


    proṣyān vārdhūṣikāṁś caiva viprān śūdravad ācaret ||276||

**sanātanaḥ: **viprebhyo'pi sarvebhyaḥ śuklavṛttirna sidhyatītyabhipretya likhati- gorakṣakāniti| kārukaśī linaḥ kaṭādikāriṇaḥ ||276||

kaurme ca tatraiva—


    tṛṇaṁ kāṣṭhaṁ phalaṁ puṣpaṁ prakāśaṁ vai harer budhaḥ |


    dharmārthaṁ kevalaṁ vipra hy anyathā patito bhavet ||277||


    tila-mudga-yavādīnāṁ muṣṭir grāhyā pathi sthitaiḥ |


    kṣudhārthair nānyathā vipra dharma-vidbhir iti sthitiḥ ||278||


    vaiṣṇavānāṁ hi bhoktavyaṁ prārthyānnaṁ vaiṣṇavaiḥ sadā |


    avaiṣṇavānām annaṁ tu parivarjyam amedhyavat ||279||

**sanātanaḥ: **evaṁ brāhmaṇasya śukla-vṛttau śūdrāṇāṁ sarveṣām evānna-varjane prāpte apavādaṁ darśayan vaiṣṇavānāṁ ca śukla-vṛttim abhivyañjayan, avaiṣṇavatve'pi viprāṇām apy annaṁ vaiṣṇavair varjanīyam ityabhipretya likhati—vaiṣṇavānām iti | hi niddhāre prārthyāpi, amedhyaṁ purīṣādi, tadvat ||279||

tathā ca pādme devadūta-vikuṇḍala-saṁvāde—


    prārthayed vaiṣṇavād annaṁ prayatnena vicakṣaṇaḥ |


    sarva-pāpa-viśudhy-arthaṁ tad-abhāve jalaṁ pibet ||280||

nāradiye—


    mahā-pātaka-saṁyukto vrajed vaiṣṇava-mandiram |


    yācayed annam amṛtaṁ tad-abhāve jalaṁ pibet ||281||

viṣṇu-smṛtau—


    śrotriyānnaṁ vaiṣṇavānnaṁ huta-śeṣaṁ ca yad-dhaviḥ |


    ānakhāt śodhayet pāpaṁ tuṣāgniḥ kanakaṁ yathā ||282||

**sanātanaḥ: **śrotriyānnam iti, huta-śeṣaṁ havir iti ca dṛṣṭāntatayātra jñeyam ||282||

skānde mārkaṇḍeya-bhagīratha-saṁvāde—


    śuddhaṁ bhāgavatasyānnaṁ śuddhaṁ bhagīrathi-jalam |


    śuddhaṁ viṣṇu-paraṁ cittaṁ śuddham ekādaśī-vratam ||283||

**sanātanaḥ: **śuddham iti—sūtakādau niṣiddham api śuddham evetyarthaḥ | tathā ca viṣṇu-smṛtau—


    śiva-viṣṇv-arcane dīkṣā yasya cāgni-parigrahaḥ | 


    brahmacāri-yatīnāṁ ca śarīre nāsti sūtakam || iti | 

tatra dṛṣṭāntāḥ—aśuci-saṁsargādināpi yathā gaṅgā-jalaṁ śuddham evetyādayaḥ; tad-uktam—api cāṇḍāla-bhāṇḍa-sthaṁ taj-jalaṁ pāvanaṁ mahat ityādi ||283||


    avaiṣṇava-gṛhe bhuktvā pītvā vā jānato’pi vā |


    śuddhiś cāndrāyaṇe prokta iṣṭāpūrtaṁ vṛthā sadā ||284||

śrī-prahlāda-vākye ca—


    keśavārcā gṛhe yasya na tiṣṭhati mahī-pate |


    tasyānnaṁ naiva bhoktavyam abhakṣyeṇa samaṁ smṛtam ||285||


    kecid vṛtty-anapekṣasya japa-śraddhāvataḥ prabho |


    viśvastasyādiśanty asmin kāle 'pi kṛtino japam ||286||

**sanātanaḥ: **vṛttau vṛtti-sampādane anapekṣasya āsakti-rahitasya, yataḥ prabhau bhagavati viśvas tasya, bhagavān jagatāṁ vṛttidaḥ, kiṁ tat-prayāseneti viśvāsaṁ gatasya, yataḥ kṛtinaḥ abhijñasya, ato jape śraddhā prītis tadvataḥ | asmin adhyanādhyāpana-vṛtti-sampādana-sambandhini kāle'pi japam evādiśanti | kecit kṛtina iti vā ||286||


### **atha madhyāhnika-kṛtyāni **

**madhyāhne snānataḥ pūrvaṁ puṣpādy āhṛtya vā svayam |**

**bhṛtyādinā vā sampādya kuryān madhyāhnikīḥ kriyāḥ ||287||**

**snānāśaktau ca madhyāhne snānam ācārya māntrikam |**

**yathoktaṁ bhagavat-pūjāṁ śaktaś cet prāgvad ācaret ||288||**

**sanātanaḥ: **prāgvat yathā prātaḥkṛtya tathetyarthaḥ ||288||


### **atha vaiṣṇava-vaisvadevadi-vidhiḥ **

**tataḥ kṛṣṇārpitenaiva śuddhenānena vaiṣṇavaḥ |**

**vaiśvadevādikaṁ daivaṁ karma paitraṁ ca sādhayet ||289||**

**tad uktaṁ ṣaṣṭhe dina-vibhāge tu kuryāt pañca mahā-makhān |**

**daivo homena yajñaḥ syāt bhautas tu bali-dānatah ||290||**

**paitro viprānna-dānena  paitreṇa balināthavā |**

**kiñcid anna-pradānād vā tarpaṇād vā catur-vidhaḥ ||291||**

**sanātanaḥ: **bhauto bhūta-sambandhī yajñaḥ, paitraśca yajñaś caturvidhaḥ, caturvidhatvam evāha—vipreti | atra ca viśeṣaḥ kaurme—


    devayajña-bhūtayajña-pitṛyajña tathaiva ca | 


    mānuṣyaṁ brahmayajñaṁ ca pañca yajñān pracakṣate || 


    yadi syāt tarpaṇād arvāg-brahmayajñaḥ kṛto na hi | 


    kṛtvā mānuṣya-yajña vai tataḥ svādhyāyam ācaret || 


    kuśapuñje samāsīnaḥ kuśapāṇiḥ samāhitaḥ | 


    śālāgnau laukike vātha jale bhūmyām athāpi vā | 


    vaiśvadevaś ca kartavyo devayajñaḥ sa vai smṛtaḥ|| ityādi ||290-291||

**nṛ-yajño’tithi-satkārāt hanta-kāreṇa cāmbunā |**

**brahma-yajño veda-japāt purāṇa-paṭhanena vā ||292||**


### **tan-nityatā **

kaurme—


    akṛtvā tu dvijaḥ pañca mahā-yajñān dvijottamaḥ |


    bhuñjīta cet su-mūḍhātmā tiryag-yoniṁ sa gacchati ||293||


### **atha vaiṣṇava-śrāddha-vidhiḥ **

**prāpte śrāddha-dine 'pi prāg annaṁ bhagavate 'rpayet |**

**tac-cheṣeṇaiva kurvīta śrāddhaṁ bhāgavato narah ||294||**

**sanātanaḥ: **tac-cheṣeṇa bhagavan-niveditenaiva, yato bhāgavataḥ bhagavad-bhaktaḥ ||294||

yac ca smṛtau—


    gṛhāgni-śiṣu-devānāṁ  yatīnāṁ brahmācāriṇām |


    pitṛ-pāko na dātavyo yāvat piṇḍān na nirvapet ||295|| iti |

**sanātanaḥ: **tatra niṣedha vākyam ullikhan bahutara-vacanais tad-bādhayitvā bhagavad-arpitānnādinaiva śrāddha-vidhānaṁ sādhayati—gṛhāgnītyādinā aprakalpitā ityantena ||295||

**īdṛṇ sāmānya-vacanam viśeṣa-vacana-vrajaih |**

**śruti-smṛti-purāṇādi- varttibhir bādhyate dhruvam ||296||**

**sanātanaḥ: **īdṛk gṛhāgnīti śloka-sadṛśam ||296||

tathā ca pādme—


    viṣṇor niveditānnena  yaṣṭavyaṁ devatāntaram |


    pitṛbhyaś cāpi tad deyam tad ānantyāya kalpate ||297||

**sanātanaḥ: **viśeṣa-vacanānyeva darśayati—viṣṇor iti ||297||

mokṣa-dharme nāradoktau—


    sātvataṁ vidhim āsthāya prāṇ sūrya-mukha-nisṛtam |


    pūjāyām āsa deveśaṁ tac-cheṣeṇa pitāmahān ||298||

**sanātanaḥ: **sātvatam iti—sātvatā vaiṣṇavās tat-sambandhinam ityarthaḥ | deveśaṁ śrī-bhagavantaṁ, tac-cheṣeṇa bhagavan-niveditenetyarthaḥ | na cātra vaktavyaṁ yad-annādikaṁ bhojana-pātreṣu nidhāyānna-saṁskārādy-arpaṇa-vidhinā bhagavate'rpitaṁ, tasya yad-avaśiṣṭaṁ randhana-pātrādāv asti teneti, viṣṇor niveditānneneti pādmokteḥ | na ca tadapy avaśiṣṭameveti śaṅkanīyaṁ, yataḥ saṁskārādi-vidhinā bhagavato'gre yat samarpyate, tadeva niveditam ityupapadyate iti | atas tasyaiva bhagavad-bhuktocchiṣṭasya bhaktayā śeṣa ityāduktiḥ | anyathā gṛhabhāṇḍādau sthitasya ghṛta-khaṇḍādi-dravyasya kiñcid arpaṇāt tatrāpi sarvatra śeṣatva-vyāptyā niveditatva-prasaṅgaḥ syāt, tac cāyuktam | tatra tatra sthitasya dravyasya sarvasyaiva ucchiṣṭatvena punar bhagavate'rpaṇāyogāditi dik | evañca bhagavad-ucchiṣṭasya parama-bhaktayā mahā-prasādatayā grahaṇe śiṣṭa-kṛto yajñāvaśiṣṭa-dravya-karaṇaka-homa iva dattāpahāra-doṣa-prasaṅgaśca na syāt | anyathā śrī-caraṇāmṛta-pāne'nulepa-tulasyādi-nirmālya-grahaṇe'pi sarvatraiva dattāpahāra-doṣa-vyāptiḥ syāt; na ca sā yuktā, yataḥ tat-tad-grahaṇe mahā-phala-pratipādakāni tatra tatra vacanāni śataśaḥ santi, teṣu ca kānicit śrī-caraṇāmṛta-pānādi-prasaṅge pūrve likhitāni | atra ca likhitaṁ viṣṇor niveditānnena iti | lekhyānyapi devān pitṝn samuddiśyeti, mukunda-gātra-lagneneti, sarva-prayatnenetyādīni | śrutiśca—eka eva nārāyaṇaḥ ityādi | etaccāgre lekhyaiḥ patraṁ puṣpaṁ phalaṁ toyam (śrīgī. 9.26) ityādibhir anarpitopabhoga-niṣedha-vacanaiḥ | tathā ambarīṣa navaṁ vastram ityādibhiḥ tad-upabhoga-vidhi-vacanair api nitarāṁ draḍhayitavyam | viśeṣataś cātra mahatāṁ bahūnāṁ śiṣṭānām ācāra eva paramaṁ pramāṇam iti | bhagavan-māyāhatānāṁ bhagavat-prasāda-vañcitānāṁ duṣṭa-buddhīnāṁ sarvathopekṣaivopayukteti sarveṣāṁ sādhūnāṁ matam ||298|| 

brahmāṇḍa-purāṇe—


    yaḥ śrāddha-kāle hari-bhukta-śeṣam


    dadāti bhaktyā pitṛ-devatānām |


    tenaiva piṇḍāṁs tulasī-vimiśrān


    ākalpa-koṭiṁ pitaraḥ su-tṛptāḥ ||299||

**sanātanaḥ: **adhunā pitṛbhyo'pi bhagavad-ucchiṣṭa-mahāprasāda-dāne bahula-vacanāni pramāṇayan ādau tatra nitya-śrāddhādi-viṣayameva tat, na ca pārvaṇādi-param iti keṣāñcid ajñānāṁ mataṁ nirasyati—ya śrāddheti | harer bhaktañca tata, ata eva śeṣañca ||299||

skānde—


    devān pitṝn samuddiśya yad viṣṇor viniveditam |


    tān uddiśya tathā kuryāt pradānaṁ tasya caiva hi ||300||

**sanātanaḥ: **tasya viṣṇu-niveditasyaiva pradānaṁ tān devādīn uddiśya kuryāt ||300||


    prayānti tṛptim atulāṁ sodakena tu tena vai |


    mukunda-gātra-lagnena brāhmaṇānāṁ vilepanam ||301||


    candanena tu piṇḍanam  kartavyaṁ pitṛ-tṛptaye |


    devānāṁ ca pitṝṇāṁ ca jāyate tṛpti-rakṣayā ||302||


    evaṁ kṛte mahī-pala  mā bhavet saṁśayaḥ kvacit ||303||

**sanātanaḥ: **kvaciditi—bhagavad-ucchiṣṭa-dānena gauṇyāpattyā pitrādi-tṛptiḥ syān na veti, dattāpahāra-doṣaḥ syān na vetyādau, kutrāpi saṁśayaḥ śaṅkāpi na bhaved ityarthaḥ ||303||

tatraiva śrī-purusottama-khaṇḍe—


    annādyaṁ śrāddha-kāle tu  patitādyair nirīkṣitam |


    tulasī-dala-miśreṇa salilenābhiṣiñcayet ||304||

**sanātanaḥ: **abhiṣiñcayet abhiṣecayet, svārthe iṇ ||304||


    tad-annaṁ śuddhatām eti viṣṇor naivedya-miśritam |


    viṣṇor naivedya-śeṣaṁ tu tasmād deyaṁ dvijātmanām |


    piṇḍe caiva viśeṣena pitṝṇāṁ tṛptim icchatā ||305||

tatraiva śrī-brahma-nārada-saṁvāde—


    pitṝn uddiśya yaiḥ pūjā keśavasya kṛtā naraih |


    tyaktvā te nārakīṁ pīḍāṁ muktiṁ yānti mahā-mune ||306||


    dhanyās te mānavā loke kali-kāle viśeṣatah |


    ye kurvanti harer nityaṁ pitr-arthaṁ pūjanaṁ mune ||307||


    kiṁ dattair bahubhir piṇḍair gayā-śrāddhādibhir mune |


    yair arcito harir bhaktyā pitr-arthaṁ ca dine dine ||308||


    yam uddiśya hareḥ pūjā kriyate muni-puṅgava |


    uddhṛtya narakāvāsāt taṁ nayet paramaṁ padam ||309||


    yo dadāti hareḥ sthānaṁ pitṝn uddiśya nārada |


    kartavyaṁ hi pitṝṇāṁ yat tat kṛtaṁ tena bho dvija ||310||

śrutau ca—


    eka eva nārāyaṇa āsīt, na brahmā, neme dyāvā-pṛthivyau, sarve devāḥ, sarve pitaraḥ, sarve manusyāḥ | viṣṇunā aśitam aśnanti viṣṇunāghrātaṁ jighranti, viṣṇunā pītaṁ pibanti, tasmād vidhvaṁso viṣṇūpāhṛtaṁ bhakṣayeyuḥ ||311|| iti |

**sanātanaḥ: **na ca vaktavyam idam, anyoddaśena bhagavate'nnādi-samarpaṇaṁ gauṇyāpattyā bhagavat-prīti-viśeṣāsādhanāt phala-viśeṣa-janaka na syād iti, yato nija-pitrādi-hitārthaṁ kṛtaṁ pūjanaṁ bhagavataḥ parama-prīṇanam eveti | parama-phala-sampādakameva syād iti likhati—pitṝn uddiśyetyādinā | evañca pitrādy-arthaṁ bhagavat-pūjāyāṁ paścāt kṛtāyāṁ bhagavan-niveditenaiva svataḥ śrāddhādi-sampattyā tan-mahā-guṇa-siddher muktayā di-mahā-phalam upapadyata eveti bhāvaḥ | yadvā, śrāddhāgraha-parityāgena pitrarthaṁ bhakti-viśeṣeṇa bhagavat-pūjayā svata eva phala-viśeṣaḥ sidhyet | evameva, yathā taror mūla-niṣecanena, tṛpyanti tat-skandha-bhujopaśākhāḥ (śrībhā. 4.31.14) ityādi-nyāyāt pitrādīnāñca parama-tṛptiḥ sidhyati | na tu kevala-nija-śrāddhadānena teṣāmapi bhagavad-ucchiṣṭa-mahā-prasādāpekṣayeti dik ||306-311||

ata evoktaṁ śrī-bhagavatā viṣṇu-dharme—


    prāṇebhyo juhuyād annaṁ man-niveditam uttamam |


    tṛpyanti sarvadā prāṇā man-nivedita-bhakṣaṇāt ||312||

**sanātanaḥ: **mametyādi ṣaṣṭhī caturthyarthe | hṛdaya-sthasya paramātma-rūpasyetyarthaḥ | evaṁ bhagavate nivedyaiva pitrādibhyo deyam ity upapāditam ||312||


    tasmāt sarva-prayatnena pradeyaṁ man-niveditam |


    mamāpi hṛdaya-sthasya pitṝṇāṁ ca viśeṣataḥ ||313||

**sanātanaḥ: **adhunā kadācidapy aniveditaṁ na dātavyam iti likhati—bhakṣyamiti | bhakṣya-bhojyayoś carvyācarvyatvena bhedaḥ | yatkiñcidapi, agra-bhoktari parameśvare, yataḥ anivedita-dānāt prāyaścittī pātakī bhavet ||313||

kiṁ ca tatraivānyatra—


    bhakṣyaṁ bhojyaṁ ca yat kiñcid anivedyāgra-bhoktari |


    na deyaṁ pitṛ-devebhyaḥ prāyaścittī yato bhavet ||314||


    svargādau kathito devair agra-bhug bhagavān hariḥ |


    yajña-bhāga-bhujo devās tatas tena prakalpitāḥ ||315||

**sanātanaḥ: **tadevopapādayati—sargādāviti | agrabhuje bhagavate'datte bhukte sati cauryeṇeva devādīnāmapi pāpaṁ syād iti bhāvaḥ ||315||

skānde śrī-mārkaṇḍeya-bhagīratha-saṁvāde—


    yas tu vidyā-vinirmuktaṁ mūrkhaṁ matvā tu vaiṣṇavam |


    vedavidbhyo’vadād vipraḥ śrāddhaṁ tad rākṣasaṁ bhavet ||316||


    siktha-mātraṁ tu yad bhuṅkte jalaṁ gaṇḍūṣa-mātrakam |


    tad-annaṁ meruṇā tulyaṁ taj jalaṁ sāgaropamam ||317||

brahma-purāṇe śrī-brahma-vacanam—


    śaṅkhāṅkita-tanur vipro bhuṅkte yasya ca veśmani |


    tad-annaṁ svayam aśnāti pitṛbhiḥ saha keśavaḥ ||318||

**sanātanaḥ: **śaṅkhāṅkita-tanuḥ vaiṣṇava ityarthaḥ ||318||

smṛtiś ca—


    surābhāṇḍastha-pīyūṣaṁ yathā naśyati tat-kṣaṇāt |


    cakrāṅka-rahitaṁ śrāddhaṁ tathā śātātapo’bravīt ||319||

kiṁ ca, śrī-viṣṇu-rahasye—


    niveśayen naro mohād anya-paṅktau hareḥ priyam |


    sa paten niraye ghore paṅkti-bhedī narādhamaḥ ||320||

**sanātanaḥ: **cakreṇa aṅkaś cihnaṁ yasmin vaiṣṇave tena rahitam | evaṁ śrāddhe avaśyaṁ vaiṣṇava-bhojanād vaiṣṇavasya ca bhagavan-nivedita-bhojana-nirdhārāt bhagavan-niveditenaiva śrāddhādikam iti prasiddham; anyeṣām avaiṣṇavānāṁ paṅktau ||319-320||


### **atha śrī-bhagavad-arpaṇe niṣiddham**

**niveditaṁ yad anyasmai tad ucchiṣṭaṁ hi kathyate |**

**ataḥ kathañcid api tan na śrī-bhagavate’rpayet ||321||**

tathā caikādaśa-skandhe śrī-bhagavad-uktau [BhP 11.11.40]—

api dīpāvalokaṁ me nopayuñjyān niveditam ||322||

**sanātanaḥ: **anyasmai niveditaṁ, mahyaṁ nopayuñjyāt, na samarpayet ||321-322|| 

nāradīye—


    pitṛ-śeṣaṁ tu you dadyād dharaye paramātmane |


    retodāḥ pitaras tasya bhavanti kleśa-bhāginaḥ ||323||

**sanātanaḥ: **retodāḥ reta eva udam udakaṁ peyaṁ yeṣāṁ tathābhūtāḥ santaḥ | visarga-lope'pi punaḥ sandhir ārṣaḥ ||323||

śrī- viṣṇu-dharme—


    hari-śeṣaṁ havir dadyāt pitṝṇām akṣayaṁ bhavet |


    na punaḥ pitṛ-śeṣaṁ tu harer brahmādi-sad-guroḥ ||324||

**sanātanaḥ: **haviḥ paramānnaṁ pitṝṇāṁ pitṛbhyo dadyāt, yatas tat akṣayaṁ akṣayya-phalaṁ bhaved ityarthaḥ | hareḥ haraye na dadyāt, tatra hetuḥ—brahmeti ||324||

anyatra ca—


    dakṣādayaś ca pitaro bhṛtyā indrādayaḥ surāḥ |


    atas tad-bhakta-śeṣaṁ tu viṣṇor naiva nivedayet ||325|| iti |

**evam āvaśyakaṁ kṛtvā vaiṣṇavebhyo vibhajya ca |**

**śrīman-mahā-prasādānnaṁ bhuñjīta saha bandhubhiḥ ||326||**

**sanātanaḥ: **śrīmato bhagavataḥ, yadvā, śrīmad-bhagavan-niveditatvena parama-śobhāyuktaṁ, tad-ucchiṣṭatvena ca mahā-prasāda-rūpam annam ||326||

tathā ca prahlāda-pañcarātre—


    svabhāvasthaiḥ karma-jaḍān vañcayan draviṇādibhiḥ |


    harer naivedya-sambhārān vaiṣṇavebhyaḥ samarpayet ||327||

**sanātanaḥ: **svabhāva-sthaiḥ svata eva vartamānaiḥ aniveditair ityarthaḥ ||327|| 

ataeva vaiṣṇava-tantre—


    harer niveditaṁ kiñccin na dadyāt karhicid budhaḥ |


    abhaktebhyaḥ saśalyebhyo yad davan niraye vrajet ||328||

**sanātanaḥ: **saśalyebhyo viddhopavāsibhyaḥ karma-jaḍebhya ityarthaḥ ||328|| 

viṣṇu-dharmottare—


    avaiṣṇave deva-dhṛtaṁ nirmālyaṁ na prayacchati |


    naivedyaṁ vā mahābhāga tasya tuṣyati keśavaḥ ||329|| iti |

**kathañcid api nāśnīyād akṛtvā kṛṣṇa-pūjanam |**

**na cāsamarpya govinde kiñcid bhuñjīta vaiṣṇavaḥ ||330||**


### **atha pūjā-vyatirikta-bhojana-doṣāḥ**

śrī-kūrma-purāṇe—


    anarcayitvā govindaṁ yair bhuktaṁ dharma-varjitaiḥ |


    śvāna-viṣṭhā-samaṁ cānnaṁ nīraṁ ca surayā samam ||331||

**sanātanaḥ: **śauvāneti vaktavye śvānety ārṣam; kvacicca śuna iti pāṭhaḥ ||331||

kiṁ ca—


    yo mohād athavālasyād akṛtvā devatārcanam |


    bhuṅkte sa yāti narakaṁ śūkareṣv iha jāyate ||332||

viṣṇu-dharmottare—


    eka-kālaṁ dvikālaṁ vā tri-kālaṁ pūjayed dharim |


    apūjya bhojanaṁ kurvan narakāṇi vrajen naraḥ ||333||

**sanātanaḥ: **apūjya apūjayitvā ||333|| 

nāradīye ca—


    prātar madhyandinaṁ sāyaṁ viṣṇu-pūjā smṛtā budhaiḥ |


    aśakto vistareṇaiva prātaḥ sampūjya keśavam ||334||


    madhyāhne caiva sāyaṁ ca puṣpāñjalim api kṣipet |


    madhyāhne vā vistareṇa saṁkṣepeṇāthavā harim ||335||


    sambhojya bhojanaṁ kuryād anyathā narakaṁ vrajet ||336||


### **athānarpita-bhoga-niṣedhaḥ**

hāyaśīrṣa-pañcarātre—


    na tv evāpūjya bhuñjīta bhagavantaṁ janārdanam |


    na tat svayaṁ samaśnīyāt yad viṣṇau na nivedayet ||337||

brahmāṇḍa-purāṇe –


    patraṁ puṣpaṁ phalaṁ toyam anna-pānādyam auṣadham |


    anivedya ca bhuñjīta yad āhārāya kalpitam ||338||

**sanātanaḥ: **āhārāya nijopabhogāya ||338||


    anivedyaṁ tu bhuñjānaḥ prāyaścittī bhaven naraḥ |


    tasmāt sarvaṁ nivedyaiva viṣṇor bhuñjīta sarvadā ||339||

pādme gautamāmbarīṣa-saṁvāde—


    ambarīṣa gṛhe pakvaṁ yad abhīṣṭaṁ sadātmanaḥ |


    anivedya harer bhuñjan sapta-kalpāni nārakī ||340||

tatraivottara-kāṇḍe śivomā-saṁvāde (6.253.112)—


    avaiṣṇavānāṁ yac cānnaṁ patitānāṁ tathaiva ca |


    anarpitaṁ tathā viṣṇau śva-māṁsa-sadṛśaṁ bhavet  ||341||

viṣṇu-smṛtau—


    anivedya tu yo bhuṅkte haraye paramātmane |


    majjanti pitaras tasya narake śāśvatīḥ samāḥ ||342||

ataeva gautmāmbarīṣa-saṁvāde—


    ambarīṣa navaṁ vastraṁ phalam annaṁ rasādikam |


    kṛtvā viṣṇūpabhuktaṁ tu sadā sevyaṁ hi vaiṣṇavaiḥ ||343||

**sanātanaḥ: **viṣṇor upabhogyaṁ kṛtvā yathā-vidhy-arpaṇādinā taṁ bhojayitvetyarthaḥ ||343|| 

viṣṇu-dharmāgnipurāṇayoḥ—


    gandhānna-vara-bhakṣyāṁś ca srajo vāsāṁsi bhūṣaṇam |


    dattvā tu devadevāya tac-cheṣāṇy upabhuñjate ||344||

**sanātanaḥ: **gandhān annāni varabhakṣyāṁśca modakādīn, upabhuñjate sādhava iti sadācāro darśitaḥ ||344|| 

gāruḍe—


    pādodakaṁ piben nityaṁ naivedyaṁ bhakṣayed dhareḥ |


    śeṣāś ca mastake dhāryā iti vedānuśāsanam ||345||

**sanātanaḥ: **śeṣāśca tulasyādayaḥ ||345|| 

ṣaṣṭha-skandhe puṁsavana-vrata-prasaṅge [BhP 6.19.20]—


    udvāsya devaṁ sve dhāmni tan niveditam agrataḥ |


    adyād ātma-viśuddhy-arthaṁ sarva-kāmārtha-siddhaye ||346||

**sanātanaḥ: **devaṁ bhagavantaṁ, sve dhāmni sva-hṛdaye, agrataḥ prāk, udvāsya visarjya ||346|| 

aṣṭama-skandhe ca payo-vrata-prasaṅge [BhP 8.16.42]—


    niveditaṁ tad-bhaktāya dadyād bhuñjīta vā svayam ||347||

**sanātanaḥ: **tad-bhaktāya vaiṣṇavāya ||347||

gautamīya-tantre—


    śuklopacāra-sambhārair nityaśo harim arcayet |


    nivedya kṛṣṇāya vidhivad annaṁ bhuñjīta tat svayam |


    athavā sātvate dadyād yadi labhyate bhaktitaḥ ||348||

śarat-pradīpe ca—


    bhakta-kṣaṇa-kṣaṇo devaḥ smṛtiḥ sevā sva-veśmani |


    sva-bhojyasyārpaṇaṁ dānaṁ phalam indrādi-durlabham ||349||

**sanātanaḥ: **evam arpitopabhoga-doṣa-jātaṁ darśayitvā tena ca niveditasyaivopabhogaṁ vilikhyādhunā tadeva draḍhayan bhagavad-arpitasya grahaṇe'pi dattāpahāra-doṣo na prasajyeteti bhagavatvāt salya-bharato nyāyāntareṇa sādhayati—bhakteti, bhaktasya kṣaṇaḥ avasara eva utsava eva vā kṣaṇo yasya, sva-veśmani sthitena yā smṛtiḥ, saiva sevā, svabhojyasya nija-bhakṣyasyaivārpaṇaṁ yat tadeva tasmai dānam, evaṁ sukha-sevyatvaṁ bhakta-vātsalyaṁ coktam | tat-phalaṁ ca indrādi-durlabhaṁ syāt, śrī-vaikuṇṭhaloka-prāpteḥ | evaṁ cārpaṇa-dānayor bhedo'py abhihitaḥ; yato nṛpādibhyaḥ sūdābhir iva bhagavato bhṛtyair dravyāṇām arpaṇameva kriyate, na tu dānaṁ, tasyaiva sarva-dravyādi-svāmitvena teṣāṁ tatra svatvābhāvāt | ato bhagavate yad dīyate, tad arpaṇam ityucyate, na tu dānam iti | ata eva pādyādy-upacāraṁ kalpayāmītyeva sat-sampradāya-prayogaḥ, evaṁ ca ‘dadyāt pūruṣa-tuṣṭidam’ ityādau dāna-śabdasyārpaṇamevārtho'vagatavyaḥ | na ca śanīyaṁ, svatvābhāve pitrādibhyaḥ kathaṁ tad-dānaṁ ghaṭatām iti ? mahā-prasādatayā svīkṛteṣu teṣu svatvotpatteḥ, śrāddhādi-vidhi-balena tat-kalpanād vā | na ca vaktavyam—ucchiṣṭa-dravya-dānena śrāddhādau gauṇyāpattir iti bhagavad-arpaṇena dravya-saṁskāra-viśeṣa-sampattyā phala-viśeṣa-janakatvena parama-mukhyatāpatteḥ | etacca pūrvaṁ sūcitameva, tat-phalaṁ ca likhitam | itthaṁ ca, tasmāt sarvaṁ nivedyaiva viṣṇor bhuñjīta sarvadā ityādau, odanaḥ paktvā bhujyate ityādivat eka-karmatvena yan nivedyate, tadeva bhuñjītetyartho nitarāṁ siddhaḥ; na hy anyat nivedya anyad bhuñjīteti pṛthak karmāntara-kalpana-doṣāpatteḥ, anivedya na bhūñjīta yad-āhārāya kalpitam ityādinā virodhācca | ata eva tattva-vidaḥ sādhavaḥ pakvānnādikam aśeṣameva bhagavad-agre nītvā pariveśya vidhivad arpayanti | yacca bāhulyena pariveśanādya-śaktyā randhana-pātrādau tiṣṭhet, tadapi śaṅkhodaka-tulasīdala-nikṣepaṇādinā viniveditatāmāpādayatīti dik ||349||


### **atha naivedya-bhakṣaṇa-vidhiḥ **

**dṛṣṭvā mahā-prasādānnaṁ tat prāṅ natvābhimantrayet |**

**sveṣṭa-nāmnā tato mūla-manunā vāra-saptakam ||350||**

**sanātanaḥ: **prāk prathamaṁ natvā abhivandya tad-annaṁ gāyattryā abhimantrayet, tatas tad-anantaraṁ mūla-mantreṇa saptavārān abhimantrayet ||350||

**dharmarājādi-bhāgaṁ cāpāsya śrī-caraṇāmṛtam |**

**tulasīṁ cātra nikṣipya ślokān saṅkīrtayed imān ||351||**

**sanātanaḥ: **ādi-śabdena pitrādayaḥ, apāsya tad-annādapanīya, śrī-caraṇāmṛtaṁ bhagavat-pādodakam; atra mantre ||351||

**yasyocchiṣṭaṁ hi vāñchanti brahmādyā ṛṣayo’malāḥ |**

**siddhādyāś ca hares tasya vayam ucchiṣṭa-bhojinaḥ ||352||**

kiṁ ca—

**yasya nāmnā vinaśyanti mahāpātaka-rāśayaḥ |**

**tasya śrī-kṛṣṇa-devasya vayam ucchiṣṭa-bhojinaḥ ||353||**

**ucchiṣṭa-bhojinas tasya vayam adbhuta-karmaṇaḥ |**

**yo bālya-līlayā tāṁs tān pūtanādīn apātayat ||354||**

**sanātanaḥ: **tāṁs tān anirvācya-bala-parākramādi-yuktān, yena līlā-varāheṇa hiraṇyākṣo nipātitaḥ ity etat padyārdhaṁ paṭhanti, tacca nijeṣṭa-deva-līlānusāreṇeti jñeyam ||354|| 

ekādaśa-skandhe [BhP 11.6.46]—


    tvayopabhukta-srag-gandha-vāso'laṅkāra-carcitāḥ |


    ucchiṣṭa-bhojino dāsās tava māyāṁ jayemahi ||355||

**yato’mṛtopastaraṇam asīty uktvā yathā-vidhi |**

**pañca prāṇāhutīḥ kṛtvā bhuñjīta purataḥ prabhoḥ ||356||**

**sanātanaḥ: **prabhor bhagavataḥ purato'gre bhuñjīta, yo'śnāti nityaṁ purato murāreḥ iti skāndoktaḥ | yacca vārāhe śayanaṁ bhojanaṁ cāgre ityādy-aparādheṣūktaṁ, tadapi bahirdevālaye śrī-mūrti-pūjā-viṣayaṁ, na tu sva-gṛhe śālagrāma-śilā-pūjā-viṣayam iti vivecanīyam; etacca pūrvaṁ likhitameva ||356||

śrī-viṣṇu-purāṇe [ViP 3.11.77, 79-80, 82-3, 86-91, 95-6, 98] aurva-sagara-saṁvāde—


    praśasta-ratna-pāṇis tu bhuñjīta prayato gṛhī ||357||

**sanātanaḥ: **gṛhīti—pūrvaṁ sarvatra gṛhastha-kṛtya-likhanād atrāpi yuktameva tata, dravya-samarpaṇādi-yogyatvena pūjā-vidhau tasyaiva prādhānyāt | bhagavad-artha-tyakta-parigrahasya ca viraktasya yathā-lābhaṁ bhagavantaṁ pūjayato na tādṛśo vidhi-niṣedhāvakāśaḥ kalpyata iti śrī-bhāgavatādi-śāstra prasiddham eva kiñcit prāk likhitam agre ca lekhyamiti ||357||


    puṇya-gandhau śasta-mālya-dhārī caiva nareśvara |


    naika-vastra-dharo’thārdra-pāṇi-pādo mahīpate ||358||


    viśuddha-vadanaḥ prīto bhuñjīta na vidiṅ-mukhaḥ |


    prāṅ-mukhodaṅ-mukho vāpi na caivānya-manā naraḥ ||359||

**sanātanaḥ: **prāṅmukha udaṅmukho vā bhuñjīta ||359||


    dattvā tu bhaktaṁ śiṣyebhyaḥ kṣudhitebhyas tathā gṛhī |


    praśasta-śuddha-pātre tu bhuñjītākupito dvijaḥ ||360||

**sanātanaḥ: **praśastaṁ bhagavan-nivedanāt ||360||


    nāsandi-saṁsthite pātre nādeśe ca nareśvara |


    nākāle nātisaṅkīrṇe dattvāgraṁ ca naro’gnaye |


    nāśeṣaṁ puruṣo’śnīyād anyatra jagatī-pate ||361||

**sanātanaḥ: **āsandī dāru-maya-tripadī, adeśe ayogya-sthāne, akāle sandhyādi-samaye, ākāśa iti pāṭhe anāvṛte | agram agnaye dattvā, pariśiṣṭasyānnasya kiñcid agnau kṣiptvā ||361||


    madhvambhu-dadhi-sarpibhyaḥ saktubhyaś ca vivekavān |


    aśnīyāt tan-mayo bhūtvā pūrvaṁ tu madhuraṁ rasam ||362||

**sanātanaḥ: **tanmayo bhūtvā'nne datta-cittaḥ san ||362||


    lavaṇāmle tathā madhye kaṭu-tiktādikāṁs tataḥ |


    prāg dravaṁ puruṣo’śnīyān madhye kaṭhināśanam ||363||


    ante punar dravāśī tu balārogye na muñcati |


    pañca-grāsaṁ mahā-maunaṁ prāṇādyāpyāyanāya tat ||364||


    bhuktvā samyag athācamya prāṅ-mukhodaṅmukho’pi vā |


    yathāvat punar ācāmet pāṇī prakṣālya mūlataḥ ||365||


    svasthaḥ praśānta-cittas tu kṛtāsana-parigrahaḥ |


    abhīṣṭa-devatānāṁ tu kurvīta smaraṇaṁ naraḥ ||366||


    agastir agnir baḍavānalaś ca 


    bhuktaṁ mayānnaṁ jarayatv aśeṣam |


    sukhaṁ ca me tat-pariṇāma-sambhavaṁ


    yacchantv arogo mama cāstu dehe ||367||


    viṣṇuḥ samastendriya-deha-dehī


    pradhāna-bhūto bhagavān yathaikaḥ |


    satyena tenāttam aśeṣam annam


    ārogyadaṁ me pariṇāmam etu ||368||


    ity uccārya sva-hastena parimṛjya tathodaram |


    anāyāsa-pradāyīni kuryāt karmāṇy atandritaḥ ||369||

kaurme vyāsa-gītāyām—


    prāṅ-mukho’nnāni bhuñjīta sūryābhimukham eva vā |


    āsīnaḥ svāsane siddhe bhūmyāṁ pādau nidhāya ca ||370||


    āyuṣyaṁ prāṅ-mukho bhuṅkte yaśasyaṁ dakṣiṇāmukhaḥ |


    śriyaṁ pratyaṅ-mukho bhuṅkte ṛtaṁ bhuṅkte udaṅ-mukhaḥ ||371||


    pañcārdro bhojanaṁ kuryād bhūmau pātraṁ nidhāya ca |


    upavāsena tat tulyaṁ manur āha prajāpatiḥ ||372||


    upalipte śucau deśe pādau prakṣālya vai karau |


    ācamyārdrānano’krodhaḥ pañcārdro bhojanaṁ caret ||373||


    mahā-vyāhṛtibhis tv annaṁ parivāryodakena tu |


    amṛtopastaraṇam asītyapośāna-kriyāṁ caret ||


    svāhā-praṇava-saṁyuktāṁ prāṇāyety āhutiṁ tataḥ |


    apānāya tato hutvā vyānāya tad-anantaram ||375||


    udānāya tataḥ kuryāt samānāyeti pañcamīm |


    vijñāya tattvam eteṣāṁ juhuyād ātmani dvijāḥ ||376||

**sanātanaḥ: **pratyaṅmukhaḥ san ced bhuṅkte, tadā śriyam eva bhuṅkte, sarva-sampadaṁ labhata ityarthaḥ | ṛtaṁ satyaṁ sarvaṁ vāñchitaṁ prāpnotītyarthaḥ | ātmani juhuyāt ātmanā sahaiṣām aikyaṁ bhāvayed ityarthaḥ | tat tataḥ bhojanānantaram ityarthaḥ ||371-376||


    śeṣam annaṁ yathākāmaṁ bhuñjīta vyañjanair yutam |


    dhyātvā tan-manasā devam ātmānaṁ vai prajāpatim ||377||


    amṛtāpidhānam asīty upariṣṭād apaḥ pibet ||378||

kiṁ ca, tatraiva—


    yad bhuṅkte veṣṭita-śirā yac ca bhuṅkte vidiṅ-mukhaḥ |


    sopānatkaś ca yad bhuṅkte sarvaṁ vidyāt tad āsuram ||379||


    nārdha-rātre na madhyāhne nājīrṇaṁ nārdra-vastra-dhṛk |


    na ca bhinnāsana-gato na yāne saṁsthito’pi vā ||380||


    na bhinna-bhājane caiva na bhūmyāṁ na ca pāṇiṣu |


    anārogyam anāyuṣyam asvargyaṁ cātibhojanam |


    apuṇyaṁ loka-vidviṣṭaṁ tasmāt tat parivarjayet ||381||

kiṁ ca—


    na vāma-hastenoddhṛtya pibed vaktreṇa vā jalam ||382||

viṣṇu-smṛtau—


    pibataḥ patate toyaṁ bhājane mukha-nirgayam |


    abhojyaṁ tad bhaved annaṁ bhuktvā cāndrāyaṇaṁ caret ||383||

mārkaṇḍeye—


    bhuñjītānnaṁ ca tac-citto hy antarjāsu sadā naraḥ |


    upaghātād ṛte doṣānnānnasyodīrayed budhaḥ ||384||

anyatra ca—


    hastādṛte’mbunānyenān aśnan pātrād ṛte pibet |


    dakṣiṇaṁ tu parityajya vāme nīraṁ nighāpayet |


    abhojyaṁ tad bhaved annaṁ pānīyaṁ ca surā-samam ||385||

**sanātanaḥ: **aśnan bhuñjānaḥ san hastād ṛte pāṇiṁ vinā kevalaṁ mukhena jalaṁ na pibet; tathā pātraṁ vinā karādinā na pibed ityarthaḥ; anyathā abhojyādikaṁ syād ityarthaḥ ||385||


    tṛpto dadyād dhi tad-annaṁ śeṣaṁ durgata-tṛptaye ||386||

**sanātanaḥ: **tṛptaḥ samāpta-bhojanaḥ san ||386|| 


    samyag ācamya dakṣāṅghrer aṅguṣṭhe vāri nikṣipet ||387||


                                                      tataḥ saṁsmṛtya santuṣṭaḥ puṣṭidām iṣṭa-devatām |


                                                      sannikṛṣṭair vṛtaḥ śiṣṭair japed anna-pater manūn |


                                                      annapate’nnasya no dehi ||388|| ity ādi |

**sanātanaḥ: **aṅguṣṭhe vāri nikṣipet; mantraḥ—aṅguṣṭheti ||387-388||

**bhakṣayed atha tāmbūlaṁ prasādaṁ vallavī-prabhoḥ |**

**śiṣṭair iṣṭair japed divyaṁ bhagavan nāma-maṅgalam ||389||**

**sanātanaḥ: **ballavī-prabhoḥ bhagavataḥ śrī-kṛṣṇasya prasādam iti tan-niveditam ityarthaḥ ||389||


### **atha naivedya-māhātmyam**

vārāhe—


    yo mamaivārcanaṁ kṛtvā tatra prāpaṇam uttamam |


    śeṣam annaṁ śam aśnāti tataḥ saukhyataraṁ nu kim ||390||

**sanātanaḥ: **prāpaṇam upahāraṁ, tadevāha—śeṣam annam iti ||390|| 

skānde—


    tavopahāraṁ bhuktvā yaḥ sevate yajña-pūruṣam |


    sevitaṁ tena niyataṁ puroḍāśo mahādhiyā ||391||

**sanātanaḥ: **puroḍāśaḥ yajña-śeṣa-dravyam ||391|| 

kiṁ ca tatraiva—


    śaṅkhodakaṁ tīrtha-varād variṣṭhaṁ


    pādodakaṁ tīrtha-gaṇād gariṣṭham |


    naivedya-śeṣaṁ kratu-koṭi-puṇyaṁ 


    nirmālya-śeṣaṁ vrata-dāna-tulyam ||392||

**sanātanaḥ: **viṣṇor naivedya-śeṣaṁ pāda-jalena vimiśritaṁ saheti vā | kvacid viṣṇor ityatra siktamiti vā pāṭhaḥ ||392|| 


    naivedya-śeṣaṁ tula-sīvi-miśraṁ


                                                                                                                             viśeṣataḥ pāda-jalena siktam |


                                                                                                                             yo’śnāti nityaṁ purato murāreḥ


                                                                                                                             prāpnoti yajñāyuta-koṭi-puṇyam ||393||


                                                                                                                             ṣaḍbhir māsopavāsais tu yat phalaṁ parikīrtitam |


                                                                                                                             viṣṇor naivedya-śeṣe yat phalaṁ tad bhuñjatāṁ kalau ||394||

**sanātanaḥ: **bhuñjatāṁ viṣṇu-naivedya-śeṣeṇāpi tat phalam ||394||

kiṁ ca, tatra śrī-śālagrāma-śilā-māhātmye—


    bhaktyā bhunakti naivedyaṁ śālagrāma-śilārpitam |


    koṭiṁ makhasya labhate phalaṁ śata-sahasraśaḥ ||395||

**sanātanaḥ: **bhunakti bhuṅkte, makhasya koṭiṁ labhate, sa yajña-koṭiṁ kṛtavān ityarthaḥ | tasya ca kiṁ phalam ity apekṣāyām āha—phalam iti | śata-sahasraśaḥ anantam ityarthaḥ | yadvā, śata-sahasraśo yā yajña-koṭis tadrūpaṁ phalaṁ labhate ||395||


    brahma-vāri-gṛhasthaiś ca vānaprasthaiś ca bhikṣubhiḥ |


    bhoktavyaṁ viṣṇu-naivedyaṁ nātra kāryā vicāraṇā ||396||


    bhuktvānya-deva-naivedyaṁ dvijaś cāndrāyaṇaṁ caret |


    bhuktvā keśava-naivedyaṁ yajña-koṭi-phalaṁ labhet ||397||

tatraiva śrī-brahma-nārada-saṁvāde—


    agniṣṭoma-sahasrais tu vājapeya-śatair api |


    tat phalaṁ prāpyate nūnaṁ viṣṇor naivedya-bhakṣaṇāt ||398||


    hṛdi rūpaṁ mukhe nāma naivedyam udare hareḥ |


    pādodakaṁ ca nirmālyaṁ mastake yasya so’cyutaḥ ||399||

**sanātanaḥ: **acyutaḥ acyuta-tulya ityarthaḥ, sārūpyādi-prāptyā; yadvā, bhakti-mārgān nijeṣṭād vā cyuto na bhavatītyarthaḥ ||399||

kiṁ ca—


    pāvanaṁ viṣṇu-naivedyaṁ sura-siddharṣibhiḥ smṛtam |


    anya-devasya naivedyaṁ bhuvattvācāndrāyaṇaṁ caret ||400||


    koṭi-yajñais tu yat puṇyaṁ māsopoṣaṇa-koṭibhiḥ |


    tat phalaṁ prāpyate pumbhir viṣṇor naivedya-bhakṣaṇāt ||401||


    tulasyāś ca rajo-juṣṭaṁ naivedyasya ca bhakṣaṇam |


    nirmālyaṁ ca dhṛtaṁ yena mahā-pātaka-nāśanam ||402||

bṛhad-viṣṇu-purāṇe --


    naivedyaṁ jagadīśasya anna-pānādikaṁ ca yat |


    brahmavan nirvikāraṁ hi yathā viṣṇus tathaiva tat ||403||


    vikāraṁ ye prakurvanti bhakṣaṇe tad dvijātayaḥ ||404||


    kuṣṭha-vyādhi-samāyuktāḥ putra-dāra-vivarjitāḥ ||


    nirayaṁ yānti te viprā yasmān nāvartate punaḥ ||405||

viṣṇudharmottare—


    navam annaṁ phalaṁ puṣpaṁ nivedya madhusūdane |


    paścād bhuṅkte svayaṁ yaś ca tasya tuṣyati keśavaḥ ||406||

brahmāṇḍa-purāṇe—


    mukundāśana-śeṣaṁ tu yo hi bhuṅkte dine dine |


    sikthe sikthe bhavet puṇyaṁ cāndrāyaṇa-śatādhikam ||407||

anyatrāpi—

	ekādaśī-sahasrais tu māsopoṣaṇa-koṭibhiḥ |

	tat phalaṁ prāpyate pumbhir viṣṇor naivedya-bhakṣaṇāt ||408|| iti |

**sanātanaḥ: **ekādaśī-sahasrair ityanena tad-vrata-gaṇād api bhagavan-naivedya-bhakṣaṇasya māhātmyam adhikam uktam | yaccāgre bhāgavata-lakṣaṇe lekhyaṁ skānda-vacanam —prāṇātyaye na cāśnanti dinaṁ prāpya harer narāḥ iti, tacca bhagavan-mahā-prasāda-vyatirikta-param iti jñeyam | na ca vaktavyam—vaiṣṇavānām anivedita-bhakṣaṇaṁ sadā niṣiddham eveti, yatas tad-vacanaṁ na vaiṣṇava-viṣayam; kintu prāṇātyaye'pi sati ye nāśnanti, te bhāgavatā iti sāmānyokteḥ | yadvā, bhagavad-bhaktireva tad-vratam iti buddhayā bhagavat-prīty-apekṣayā tatra mahā-prasādānna bhakṣaṇenāpi na doṣaḥ ko'pi prasajyeteti keṣāñcit satāṁ matam | tataś caitad-vacanaṁ naivedya-māhātmya-parameva, na tu tad-vrata-niṣedhakam iti mantavyam; yadvā, nija-viśvāsa-viśeṣeṇa bhagavad-adharāmṛta-mahā-prasāda-buddhayā tad-annādy-upabhogo bhakti-rūpād apy ekādaśī-vratād ekāntināṁ parama-phalatvenopādeya iti yuktam evoktam—ekādaśī-sahasraiḥ iti ||408||

**tato yathoktam ācamya tāmbūlādi vibhajya ca |**

**mahā-prasādaṁ dāsyena gṛhṇīyāt prayataḥ svayam ||409||**

**sanātanaḥ: **mahā-prasāda-rūpaṁ tāmbūlādi, ādi-śabdena srak-candanādi, ācamya prayataḥ san dāsyena nimittena gṛhṇīyāt upayuñjayāt ||409||

tathā ca navama-skandhe śrīmad-ambarīṣa-carite [BhP 9.4.20]—


    kāmaṁ ca dāsye na tu kāma-kāmyayā


    yathottamaśloka-janāśrayā ratiḥ ||410||

**sanātanaḥ: **kāmaṁ srak-candanādi-bhogaṁ cakāreti pūrva-śloka-sthenānvayaḥ | dāsye nimitte, na tu bhogecchayā, tatrāpy uttamaḥśloka-janā vaiṣṇavāḥ, tad-viṣayā ratiḥ prītir yathā syāt tathā cakāreti bhagavad-bhakti-viṣayaka-bhakteḥ paramopādeyatvam agre lekhyaṁ sūcitam ||410||

**naivedya-bhakṣaṇe yac ca nirmālya-grahaṇe ca yat |**

**māhātmyam ādau likhitaṁ jñeyaṁ sarvam ihāpi tat ||411||**

iti śrī-gopāla-bhaṭṭa-vilikhite śrī-bhagavad-bhakti-vilāse

mahā-prasādo nāma navamo vilāsaḥ |
