+++
title = "14_ShAN-mAsikaH"
+++
(14)

**caturdaśa-vilāsaḥ**

**ṣāṇmāsikaḥ**


    **agatyekagatiṁ natvā hīnārthādhikasādhakam | **


    **caitanyadevaṁ likhyante māsapūjāmahotsavāḥ ||1||**

evaṁ śrīvaiṣṇavānāṁ pratyahakṛtyāni pratipakṣakṛtyāni ca likhitvā adhunā pratimāsakṛtyāni likhita parama guru—śrībhagavanmāhātmyenaiva tat sidhyatītyabhipretya tannamaskārapūrvakamārabhate—agatīti | śrībhagavanmāhātmyameva darśayati—agatīnāmekāmanyāṁ gatiṁ śaraṇaṁ na ca gatimātraṁ kintu hīnānāṁ sajjanma-karmahīnānāmatinīcajanānāṁ yo'rthāḥ prayojanāni dharmādayo vā teṣāmadhikaṁ yathā syāttathā sādhakamiti | māseṣu dvādaśasu ye bhagavatpūjāviśeṣarūpā mahotsavāste ||1||

**atha māsakṛtyāni**


    **āgrahāyaṇiko māso māseṣu pravaraḥ smṛtaḥ | **


    **māsānāṁ mārgaśīrṣo'hamityukto mādhavena yaḥ ||2||**

tatrādau mārgaśīrṣamāsasya kṛtyāni likhan tasya sarvamāsādyatāṁ darśayan tanmāhātmyaṁ likhati—āgrahāyaṇika iti | hāyanasya saṁvatsarasya agravartitvādāgrahāyaṇika iti-vyutpattyā sarvamāsādyatvena siddhaṁ tasya śreṣṭhyameva likhati—māseṣviti | tatra hetuḥ—māsānāmiti | ya āgrahāyaṇiko mādhavena madhukulasamudracandreṇa śrībhagavatā svayameva vibhūtyadhāye uktaḥ ||2||

**tatrādau mārgaśīrṣakṛtyam**


    **snānadānavratārcādikriyāḥ saniyamaṁ kṛtāḥ | **


    **māghādāviva mārge'smin bhagavadbhaktibhūtidāḥ ||3||**

tatrādau śrībhagavadvibhūtitvena tatpriyatayā māghādisādṛśyāt māghādikṛtyānāṁ snānādi satkarmaṇāmatrāpyācaraṇāt phalaviśeṣaḥ syāditi purāṇokta-mārgaśīrṣamāhātmyānusāreṇa likhati—snāneti | vrataṁ bhakṣyādiniyamaḥ arcā bhagavatpūjā ādi-śabdena bhagavadvārtā vaiṣṇavasaṅgamādi saniyamaṁ sasaṅkalpaṁ saniścayaṁ vā yathā syāt anyathā śaithilyasambhavāt bhagavadbhaktiṁ bhūtiñca sampadam yadvā bhagavadbhaktirūpāṁ lakṣmīṁ dadātīti tathā tāḥ ||3||


    **tulasīkānane pūjyo mārge māsi viśeṣataḥ | **


    **bhagavānnṛtyagītādimahena saha vaiṣṇavaiḥ ||4|| **

idānīṁ tatra kṛtyaviśeṣaṁ darśayati—tulasīti dvābhyām | vaiṣṇavaiḥ saha nṛtyagītādirūpo yo mahotsavastena bhagavān pūjyaḥ ||4||


    **viśeṣataśca māse'smin vastraṁ śītanivāraṇam | **


    **citraṁ bhagavate dadyājjagajjāṅyaharaṁ hi tat ||5||**

citram—bahuprakārakam ||5||

kiñca viṣṇudharme—


    **mārgaśīrṣe tvekabhaktaṁ kṛtvā yo'bhyarcayeddharim |**


    **bhojayitvā dvijānmuktaḥ syādityāha kalipriyaḥ ||6|| **

muktaḥ syāt śrīvaikuṇṭhaprāptyā punaḥ saṁsārabandhābhāvāt | kalipriyaḥ— śrīnāradaḥ ||6||


    **naktaṁ vratena yo māsaṁ mārgaśīrṣaṁ haripriyam | **


    **nayedasau naro yāti viṣṇulokaṁ sanātanam ||7|| iti | **


    **kramāddaśāvatārāṇāṁ matsyādīnāṁ sitāsu ca | **


    **yanmārgādidvādaśīṣu vrataṁ durvāsasoditam ||8|| **

gautamīyatantre—


    **mārgaśīrṣe tathā māsi prātaḥ snātvā narottamaḥ | **


    **kramapūjāṁ samāsādya japahomau tathācaret ||9||**


    **pāyasaṁ guḍasaṁmiśraṁ pratyahaṁ vinivedayet | **


    **evaṁ māsārcanaṁ kṛtvā bhavedbhāgyadharaḥ pumān ||10||**


    **dehānte mokṣamāpnoti prasāvāt śārṅgadhanvanaḥ | **


    **tat kāryaṁ tatra tatraiva jñātvā vārāhato vidhim ||11||**


    **tattat phalañca tatroktaṁ kāmyatvāttanna likhyate ||12|| **

adhunā tatra kṛtyaṁ śrīvarāhapurāṇoktaṁ matsyadvādaśīvratamuddiśan tatprasaṅgāt sāmyena dvādaśamāsavratānāmeva kṛtyatā saṁkṣepeṇaikatra eva likhati—kramāditi dvābhyām | śrīmatsyādīnāṁ daśāvatārāṇāṁ krameṇa mārgaśīrṣādidvādaśamāseṣu | tathā śrīpadmanābhasyāśvine śrīyogeśvarasya ca kārttike ityevaṁ mārgaśīrṣādimāseṣu śukladvādaśīṣu durvāsasā munīśvareṇa yadvratamuktaṁ tatra tatra vrate vidhiṁ śrīvarāhapurāṇato jñātvā tatkāryameva vaiṣṇavaiḥ viṣṇuvratatvāt | ataeva tasya phalaṁ yadvā anirvacanīyaṁ phalam tatra vārāhe uktaṁ durvāsasaiva | nanu tarhi tattadvrataṁ phalañca vivṛtya likhyatāṁ tatra likhati—kāmyatvāditi | prāyo'tra granthe vaiṣṇavānāmāvaśyava kṛtyasyaiva likhanāt | atra yattadityādau vīpsāyā abhāve'pi vratānāṁ bahutvāttathā | tatra tatretyādau vīpsāprayogāccānyatrāpi vīpsāvitakyaiveti ||7-12||

tathā ca daśame (22.1)—


    **hemante prathame māsi nandavrajakumārikāḥ | **


    **cerurhaviṣyaṁ bhuñjānāḥ kātyāyanyarcanavratam ||13||**

**atha pauṣakṛtyam**

pañcarātre—


    **pauṣasyaikādaśīṁ śuklāmārabhya sthaṇḍileśayaḥ | **


    **māsamātraṁ hariprītyai trivāraṁ snānamācaret ||14||**

sthaṇḍileśayaḥ bhūmiśāyī san ||14||


    **trikālaṁ pūjayet kṛṣṇaṁ tyaktabhogo jitendriyaḥ |**


    **pauṣasya dvādaśīṁ śuklāṁ yāvat puṇyaphalapradām ||15|| **


    **māsamekaṁ tadarddhaṁ vā daśāhaṁ vā tadarddhakam | **


    **kṛtvā yāti hareḥ sthānaṁ pūjāṁ dadhyodanotsavām ||16|| **

dadhyodanena tadarpaṇena tadrūpo vā utsavo yasyāṁ tāṁ hareḥ pūjāṁ kṛtvā ||16||


    **gītairvādyairnṛtairbhaktairdadhibhaktaṁ samaṁ nayet | **


    **arpayitvā harau bhaktyā prasādañcānayettataḥ ||17||**

nṛtyaiḥ nṛtyaiḥ bhaktaiḥ vaiṣṇavaiḥ sama gītādibhirdadhimiśritaṁ bhaktaṁ nayet bhagavadagre samarpaṇāya | prasādam ucchiṣṭarūpaṁ tat ||17||


    **yaḥ prasādaṁ harerbhaktyā gṛhṇāti pradadāti ca | **


    **bhuṅkte ca vaiṣṇavaiḥ sārddhaṁ so'nantaphalamaśnute ||18|| **


    **ghṛtaprasthena deveśa pauṣapuṣyasite naraḥ | **


    **snāpayitvāśvamedhasya phalamāpnotyasaśayam ||19||**

**atha māghakṛtyam**

pādme māghamāhātmye vidyādhara-bhrūvasaṁvāde—


    **māghe māsi kuru snānaṁ maṇikūṭanadījale | **


    **ṛṣisiddhāsurairjuṣṭe kathyāmi ca tadvidhim ||20|| **


    **tava bhāgyavaśānmāgho nikaṭaḥ pañcame'hani | **


    **pauṣasyaikādaśīṁ śuklāmārabhya sthaṇḍileśayaḥ |**


    **māsamekaṁ nirāhārastrivāraṁ snānamācaret ||21|| **


    **trikālamarcayedviṣṇuṁ tyaktabhogo jitendriyaḥ | **


    **māghasyaikādaśīṁ śuklāṁ yāvadvidyādharottama ||22|| iti | **

māghakṛtyaṁ cākhilaṁ padmapurāṇādau vyaktamekatraivoktatvāt pūrvavadarthataḥ saṁgṛhya svayamalikhitvā tattadvacanaireva likhati—samprāpta ityādinā prīyatāmityantena | satkāryāḥ sammānanīyāḥ agrato yathāśaktītyuktyā sarvatra tathaiva boddhavyaṁ śāstreṣvaśakyasyāvidheyatvāt | ādi-śabdān kiñcidbhakṣyatyāgādi ||22||

pādme śrīdattātreya-kārtavīryasaṁvāde—


    **samprāpte makarāditye puṇye puṇyaprade sadā | **


    **satkāryāstithayaḥ sarvāḥ snānadānādikaiḥ sadā ||23||**


    **kartavyo niyamaḥ kaścidvratarūpī narottamaiḥ | **


    **phalātiśayahetorvai kiñcidbojyaṁ tyajedbudhaḥ ||24|| **

tadevābhivyañjayati—kartavya ityādinā | niyamamevāha—phaleti dvābhyām | kiñcit bhojyaṁ tyajediti nityaṁ pravṛttānāṁ bhakṣyāṇāṁ madhye kiñcittyajedityarthaḥ ||24||


    **bhūmau śayīta hotavyamājyaṁ tilavimiśritam | **


    **trikālaṁ cārcayennityaṁ vāsudevaṁ sanātanam ||25|| **


    **dātavyo dīpako'khaṇḍo devamuddiśya mādhavam | **


    **indhanaṁ kambalaṁ vastramupānatkuṅkumaṁ ghṛtam ||26|| **

akhaṇḍaḥ ahorātra-māsavyāpī ||26||


    **tailaṁ kārpāsakoṣañca tūlīṁ tūlavatīṁ paṭīm | **


    **annañcaiva yathāśakti deyaṁ māghe narādhipa ||27|| **


    **svarṇañca rattikāmātraṁ dadyādvedavide tathā | **


    **parasyāgniṁ na seveta tyajedvipraḥ pratigraham ||28|| **


    **māghānte bhojayedviprān yathāśakti narādhipa | **


    **deyā ca dakṣiṇā tebhya ātmanaḥ śreya icchatā ||29||**


    **ekādaśī-vidhānena māghasyodyāpanaṁ tathā | **


    **kartavyaṁ śraddadhānena akṣayasvargavāñchayā ||30|| **

udyāpanamacchidravācanādinā niyamasamāpanameva na tu punarmāghakṛtyākaraṇātmakam ekādaśīvratavattasya nityatvāt | taccāgre vyaktaṁ bhāvi ||30||


    **makarasthe ravau māghe govindācyutamādhava | **


    **snānenānena me deva yathoktaphalado bhava ||31|| **


    **imaṁ mantraṁ samuccārya snāyānmaunaṁ samāśritaḥ | **


    **vāsudevaṁ hariṁ viṣṇuṁ mādhavañca smaret punaḥ ||32||**

tatra snānavidhau viśeṣamāha—makarastha iti dvābhyām | govindetyādinā bhaktyā punaḥ punaḥ sambodhanaṁ snāne nāmakīrtanaviśeṣo vā tathā vāsudevamityādīni ca nāmāni smaret manasi japet laghu laghu kīrtayediti vā punariti muhurityartha ||31-32||

kiñca—


    **uṣṇena vāriṇā snānaṁ yadgṛhe kriyate naraiḥ | **


    **ṣaḍabdaphaladaṁ taddhi makarasthe divākare ||33|| **


    **vahiḥsnānantu vāpyādau dvādaśābdaphalaṁ smṛtam | **


    **taḍāge dviguṇaṁ rājan vāpyāṁ tacca caturguṇam ||34||**


    **daśadhā devakhāte tu śatadhā tu mahānadīm | **


    **śatañcaturguṇaṁ rājan mahānadyāstu saṅgame ||35|| **

mahānadīṁ prati tasyāmityartha ||35||


    **sahasraguṇitaṁ sarvaṁ tat phalaṁ makare ravau | **


    **gaṅgāyāṁ snānamātreṇa labhate mānuṣo nṛpa ||36|| **


    **śatena guṇitaṁ māghe sahasraṁ rājasattama | **


    **nirdiṣṭamṛṣibhiḥ snānaṁ gaṅgāyāmunasaṅgame ||37|| **

śatena guṇitaṁ sahasralakṣamityarthaḥ ||37||

kiñca—


    **aprāvṛta śarīrastu yaḥ kaṣṭaṁ snānamācaret | **


    **pade pade'śvamedhasya phalaṁ prāpnoti mānavaḥ ||38|| **

aprāvṛtaśarīratvañca snānasaṅkalpaṁ snānārthagamanañcārabhya tarpaṇāvadhi gṛhāgamanaparyantaṁ vā boddhavyam ||38||


    **bhaviṣyottare ca śrībhagavadyudhiṣṭhirasaṁvāde—**


    **pauṣaphālgunayormadhye prātaḥsnāyī sadā bhavet ||39|| **


    **tatra cotthāya niyamaṁ gṛhṇīyādvidhipūrvakam | **


    **māghamāsamimaṁ pūrṇaṁ snāsye'haṁ deva mādhava ||40|| **

kiñca—


    **aprāvṛtaśarīrastu yaḥ kṛcchaṁ snānamācaret | **


    **vedoktavidhinā pārtha suryasyārdhyaṁ nivedayet ||41||**

māghamāsamiti māghasnānārambhe saṅkalpaviśeṣo darśitaḥ | tatra snānavidhiśca sādhāraṇa eveti nātra likhitaḥ ||40-41||


    **pitṛn santarpya tatrasthaḥ samuttīrya jalāśayāt | **


    **pade pade'śvamedhasya phalaṁ prāpnoti mānavaḥ ||42|| **


    **tataḥ snātvā śubhe tīrthe dattvā śirasi vai mṛdam | **


    **iṣṭaṁ devaṁ namaskṛtya pūjayenmadhusūdanam ||43|| **


    **śaṅkhacakradharaṁ devaṁ mādhavaṁ nāma pūjayet | **


    **vahniṁ hatvā vidhānena tataścaikamanā bhavet ||44|| **


    **tila āmalakānyeva tīrthe deyañca gomayam | **


    **tathā prajvālayedvahniṁ niḥśītārthaṁ dvijanmanām ||45|| **


    **bhojanaṁ dvijadampatyoḥ pūjayecca vilepanaiḥ | **


    **kambalājinaratnāni vāsāṁsi vividhāni ca ||46||**


    **cailakāni ca deyāni pracchādanapaṭantathā | **


    **upānahau tathā rājan māghasnānena dāpayet |**


    **anena vidhinā rājan mādhavaḥ prīyatāmiti ||47||**

cailakāni kanthādīni mādhavaḥ prīyatāmityanena vidhinā dāpayet dadyāt ||47||

**atha māghasnānasya nityatvam**

bhaviṣyottare tatraiva—


    **prayāgaṁ puṣkaraṁ prāpya kurukṣetramathāpi vā | **


    **yatra vā tatra vā snāyānmāghe nityamiti śrutiḥ ||48||**

kiñca—

**avaśyamiti kartavyaṁ māghasnānaṁ yathāvidhi ||49|| **

pādme—

**akāmo vā sakāmo vā māghasnāyī bhavennaraḥ ||50|| **

kiñca tatraiva śrīdattātreya-kārtavīryasaṁvāde—


    **amāghasnāyināṁ nṛṇāṁ niṣphalaṁ janmakīrtanam | **


    **asūryagaganaṁ yadvadacandramuḍudaṇḍalam |**


    **tadvanna bhāti satkarma māghasnānaṁ vinā nṛpa ||51|| **


    **budbudā iva toyeṣu puttikā iva jantuṣu | **


    **jāyante maraṇāyaiva māghasnānavivarjitāḥ ||52||**

puttikāḥ sūkṣmakīṭaviśeṣāḥ sadyojanmamaraṇāḥ | evaṁ māghasnānabhāvena janmakarmādivaiphalyānnityatvaṁ sādhitam ||52||

kiñca—


    **vratadānatapobhiśca na tathā prīyate hariḥ | **


    **māghe majjanamātreṇa yathā prīṇāti mādhavaḥ ||53|| **

adhunā bhagavattoṣaṇatvāt paramanityatvamāha—vrateti sārddhena ||53||

kiñca—

**prītaye vāsudevasya māghasnānaṁ prakīrtitam ||54||**

**atha tatrādhikārinirṇayaḥ**

pādme tatraiva—


    **sarve'dhikāriṇo hyatra viṣṇubhaktau yathā nṛpa |**


    **sarveṣāṁ svargado māghaḥ sarveṣāṁ pāpanāśanaḥ ||55|| **

atra māghasnāne viṣṇubhaktāviti dṛṣṭāntena māghasnānasyāpi viṣṇubhaktitvamabhipretam ||55||

ataeva bhaviṣyottare tatraiva—


    **brahmacārī gṛhasthaśca vānaprastho'tha bhikṣukaḥ | **


    **prātaḥ sarve praśaṁsanti sadā māghasya majjanam ||56||**

prātarmajjanam ||56||


    **bālāstaruṇakā vṛddhā naranārī-napuṁsakāḥ | **


    **snātvā māghaṁ śubhe tīrthe prāpnuvantīpsitaṁ phalam ||57||**

naraḥ—puruṣaḥ ||57||


    **brāhmaṇaḥ kṣatriyo vaiśyo mantravat snānamācaret | **


    **tuṣṇīmeva tu śūdrasya strīṇāñca kurunandana ||58||**

**atha māghamāhātmyam**

tatra kātyāyanaḥ—


    **māghasnāyī naro yaḥ syāddurgatiṁ naiva paśyati | **


    **tannāsti mānuṣe loke kilviṣaṁ yanna śodhayet ||59||**

bhaviṣyottare tatraiva—


    **māghamāse raṭantyāpaḥ kiñcidabhyūdite ravau | **


    **brahmaghnaṁ vā surāpaṁ vā kaṁ patantaṁ punīmahe ||60|| **


    **prāsādā yatra sauvarṇāḥ striyaścāsparaso yathā | **


    **dadhikulyāstathā yatra nadyaḥ pāyasakardamāḥ |**


    **tatra te yānti majjanti ye māghe bhāskarodaye ||61||**

kiñca—


    **pitṛpitāmahaiḥ sārddhaṁ tathaiva prapitāmahaiḥ | **


    **mātṛmātāmahaiḥ sārddhaṁ vṛddhamātāmahaistathā ||62||**


    **ekaviṁśakulaiḥ sārddhaṁ bhogān bhuktvā yathepsitān |**


    **māghamāsyuṣasi snātvā viṣṇulokaṁ sa gacchati ||63|| **


    **yo māghamāsyuṣasi sūryakarābhitāmre snānaṁ samācarati cārunadīpravāhe |**


    **uddhṛtya saptapuruṣān pitṛmātṛtaśca svargaṁ prayātyamaladehadharo naro'sau ||64|| **

sauparṇe śrīnāradendrasaṁvāde—


    **durlamo māghamāsastu vaiṣṇavānāmatipriyaḥ | **


    **devatānāmṛṣīṇāñca munīnāṁ suranāyaka ||65|| **


    **viśeṣeṇa śacīnātha mādhavasyātivallabhaḥ | **


    **adhiko māghamāsastu māsānāntu śacīpate ||66|| **


    **pauṣyā tu samatītāyāṁ yāvadbhavati pūrṇimā | **


    **māghamāsasya devendra pūjā viṣṇorvidhīyate ||67|| **


    **snānaṁ vilepanaṁ dhūpaṁ naivedyādi ca śaktiḥ | **


    **māghamāsakṛtaṁ viṣṇoḥ sarvaṁ bhavati cākṣayam ||68|| **


    **māsārddhaṁ vā samagraṁ vā daśāhaṁ vā tadarddhakam | **


    **yathāśaktyā hareḥ pūjāṁ kurvannāpnoti tatpadam ||69||**

skānde brahmanāradasaṁvāde—


    **māghasnānasya māhātmyaṁ śṛṇu bhāgavatapriya |**


    **tvatsamo nāsti loke'smin viṣṇorbhakto mahāmune ||70|| **

tvatsamo viṣṇubhakto nāstīti paramaguhyametat tvaṁ śṛṇviti bhāvaḥ ||70||


    **cakratīrthe hariṁ dṛṣṭvā mathurāyāñca keśavam | **


    **yat phalaṁ labhate janturmāghasnānena tat phalam ||71|| **


    **jitendriyaḥ śāntamanāḥ sadācāreṇa sayutaḥ | **


    **snānaṁ karoti yo māghe saṁsārī na bhavet punaḥ ||72|| **


    **oṁkāraḥ sarvavedānāṁ yathādau parigīyate | **


    **tathā viṣṇuvratānāntu māghasnānaṁ mahāmune ||73|| ityādi |**

kiñca tatraivānyatra—


    **manasāpi cikīrṣanti māghasnānantu ye narāḥ | **


    **te ghoraṁ na prayāsyanti saṁsāraduḥkhasaṅkulam ||74||**


    **saurimārgaṁ mahāghoraṁ yamadūtān yamantathā | **


    **svapne'pi na hi paśyanti māghasnānaratā narāḥ ||75||**


    **yadīcchedviṣṇunā vāsaṁ sutān sampadamātmanaḥ | **


    **māghasnānaṁ tadā kāyaṁ varṣe varṣe ca nārada ||76|| **


    **vratāni vaiṣṇavānīha manasāpi cikīrṣati | **


    **tattasya vilayaṁ yāti pāpaṁ janmaśatodbhavam ||77||**

vaiṣṇavāni vratāni māghasnānādīni iha bhārate varṣe | yadvā asmin māghamāse viṣṇūddeśe'nyānyapi vratāni ekabhaktādīni yaścikīrṣati tasya tanmahāpātakādikam ||77||


    **māghasnānaṁ naraḥ kṛtvā sadā dāntamanā vratī |**


    **prāpnoti ca padaṁ viṣṇoḥ sthānaṁ trailokyavanditam ||78|| **

padamevāha—sthānamiti ||78||


    **kṛtvā bhūri mahāpāpaṁ jñānato'jñānato'pi vā | **


    **māghasnānena viprendra dahyate tūlarāśivat ||79||**


    **karmaṇā manasā vācā yat pāpaṁ samupārjitam | **


    **dahyate nātra sandeho māghasnānena nārada ||80||**


    **snānaṁ dānaṁ japo homaḥ samuddiśya janārdanam | **


    **narairyat kriyate māghe tadanantaphalaṁ smṛtam ||81||**


    **vibhave sati yo mohānna kuryādvidhivistaram |**


    **na tat phalamavāpnoti yo lobhākrāntamānasaḥ ||82|| **

nanu snānamātreṇaiva sarvasiddheḥ kiṁ dānādinā tatrāha—vibhava iti | śaktau vittaśāṭhyena phalaṁ na samyak sidhyediti bhāvaḥ ||82||


    **ye bhaviṣyanti ye'tītā ākalpaṁ puruṣāḥ kule | **


    **tāṁstārayati viprendra māghasnānena mādhavaḥ ||83|| **


    **samprāpte māghamāse tu tapasvijanavallabhe | **


    **vilayaṁ yānti pāpāni tamaḥ sūryodaye yathā ||84||**


    **yativat pathi gaccheta maunī paiśunyavarjitaḥ ||85|| **

māhātmyakathanāntare ca māghaprātaḥsnānārthagamanavidhimāha—yativaditi | hiṁsādi-śūnyaḥ maunī bhagavannāmakīrtanātiriktavacanarahitaḥ viśeṣataḥ paiśunyena māghakṛtyatyāgādiparadoṣasūcanena varjito hīnaḥ san pathi gacchet | yadvā māhātmyamevāha—māghasnānataḥ yadvā māghe samprāpte sati sarvo'pi janaḥ yativat maunī ātmārāmatvādi-munidharmayuktaḥ san ataeva paiśunyarjitaḥ san pathi sanmārge gacchet | saṁyata iti pāṭhe'pi tādṛgevārthaḥ ||85||


    **yadīcchedvipulān bhogān vaiṣṇavaṁ padamavyayam | **


    **mahānadījale snātvā itare vāpi nārada |**


    **snāpayitvā hariṁ bhaktyā pūjayettulasīdalaiḥ ||86|| **

yadīcchettadā pūjayediti sārddhenānvayaḥ ||86||

brahmavaivarte śrīsūtaśaunakasaṁvāde—


    **na māghamāsasnānasya samamanyadbhṛgūḍvaha | **


    **tapaḥ kimapi tattvārthavedino munayo viduḥ ||87|| **


    **śītakāle suśītena jalena svaṁ vapurnaraḥ | **


    **prakṣālya sadyo niyataṁ viśodhayati duṣkṛtam ||88||**

kiñca—


    **api śūdro'pi dāso'pi māghasnānaparāyaṇaḥ | **


    **prokto mukhyatamo vipro na tu tadvimukho dvijaḥ ||89||**

dāsaḥ kaivartaḥ tasya satatajalacāritvena svata eva snānasukhaṁ sidhyeta | sa'pi yadi māghasnānaṁ niyamena karotītyarthaḥ | athavā antyajatve tātparyam | mukhyatamaḥ sarvavedārthatattvajño vipraḥ proktaḥ | udayamāsthitaḥ iti kiñcidabhyudite ravau iti snānakālābhiprāyeṇa ||89||


    **yatra sākṣāddinādhīśo bhavedudayamāsthitaḥ | **


    **tataḥ kimaparaṁ nāma praśasya dharmasādhanam ||90|| **


    **māghasnānaṁ samuddiśyoṣasi gehāt samutthitaḥ | yāvatpadānyaśvamedhasamāni syurdadāti yaḥ ||91|| **


    **yathā yathā pumān māghe prātarutthāya dhāvati | **


    **tathā tathā'bhuktakarma-saṁkṣayāddayate yamaḥ ||92|| **

yāvanti padāni yo dadāti nyasyati tasya tāvanti padāni aśvamedhayajñasamāni syurityarthaḥ | ya iti adhikāryanadhikāryanapekṣayā yaḥ kaściditi bhāvaḥ | abhuktānāṁ narakapātanādinā akṛtabhogānāmapi karmaṇāṁ samyak kṣayāddhetāḥ ||91-92||


    **yat phalaṁ kapilādāne kurukṣetre ravigrahe | **


    **tadavaśyamavāpnoti māghasnānaṁ karoti yaḥ ||93|| **

pādme bhūmikhaṇḍe śrīvaśiṣṭhadilīpa-saṁvāde—


    **samyaguktaṁ paraṁ śreyo lokadvayahitāvaham | **


    **nirmalīkaraṇaṁ tena munīnāṁ vanavāsinām ||94|| **


    **kratubhukkāminīnāṁ ye pratyāsatimakhaṇḍitām | **


    **kāmayante mṛgārke te srotasi snāntu sarvadā ||95||**

kadācinmāghe mṛgayārthaṁ vanapraviṣṭena rātrau vanāntarevoṣitena rājñā dilīpena pathi gacchato vānaprasthamunerājñayā sarasi snātvā gṛhamāgatya tanmunyuktaṁ māghamāhātmyaṁ savismayaṁ paripṛṣṭasya taṁ prati vākyaṁ samyaguktamityādi | kratubhukkāminyo'psarasaḥ pratyāsattiṁ sambhogam ||94-95||


    **vinā vahniṁ vinā yajñamiṣṭāpūrtaṁ vināpi ye | **


    **vāñchanti svargatiṁ snāntu prātarmāghe bahirjale ||96||**


    **gobhūmitila-vāsāṁsi svarṇadhenvānnakāni ye | **


    **adattvecchanti nākaṁ te māghe snāntu narādhipa ||97||**


    **trirātrenduvrataḥ kṛcchaiḥ parākaiśca nijāṁ tanum |**


    **aśoṣyecchanti ye svargaṁ tapasi snāntu te sadā ||98|| **

trirātrairinduvrataiśca ||98|


    **harerarcā tu vaiśakhe tapaḥ pūjā ca kārttike | **


    **tapaḥ pūjā tathā snānaṁ trayaṁ māghe viśiṣyate ||99||**

kiñca—


    **nirannā hyaditiḥ sasnau māghān dvādaśa mānase |**


    **putrān sā dvādaśādityān lebhe trailokyadīpakān ||100|| **


    **subhagā rohiṇī māghāddānaśīlā hyarundhatī | **


    **śacī ca rūpasampannā anasūyā pativratā ||101|| **

māghāt māghasnānādikaraṇāt ||101||


    **uttame viṣaye rājan prāsāde sāptabhaumike | **


    **tumulīkṛtaśobhāḍhye ratnakaiḥ khacitājire ||102|| **

sāptabhaumike—uparyu pariracitasaptabhūmike tumulīkṛtayā bāhulyenānyonyasaṅkīrṇayā śobhayā yukte ||102||


    **dvipakarṇamarucchanne rūpavatstrījanākule | **


    **gītavāditranirghoṣe maṅgalācāraśobhite ||103|| **


    **vedadhvani-pavitre ca vidvadviprairalaṅkṛte | **


    **surārcanarate ramye sadātithiniṣevite ||104|| **


    **muditāste vasantīha yaiḥ snātaṁ makare ravau | **


    **yairdattaṁ bahudhā māghe murāriḥ pūjitastu yaiḥ ||105||**


    **iṣṭavastuparityāgānniyamasya ca pālanāt | **


    **dharmamūlaṁ sadā māghaḥ pāpamūlaṁ nikṛntati ||106|| **


    **etadeva paraṁ pathyamarthamūlañca kīrtitam | **


    **kāmamūlaṁ phaladvāraṁ niṣkāmajñānadaḥ sadā ||107||**

kiñca yairdattaṁ te ca vasantīti pūrveṇevānvayaḥ | yadvā teṣāṁ kiṁ vaktavyamiti śeṣaḥ | sarvatraiva hetuḥ—dharmamūlamiti | niṣkāmāṇāñca jñānaṁ dadātīti tathā | evaṁ caturvargapradatvamuktam ||105-107||


    **ye lokā dānaśīlānāṁ ye lokā vipinaukasām |**


    **lokā ye'tithibhaktānāṁ te māghasnāyināṁ nṛṇām ||108|| **

tatra cāśeṣa-dharmato māghasnānasyādhikotkarṣamāha—ye lokā iti caturbhiḥ ||108||


    **devalokānnivartante puṇyairanyaiḥ parantapa | **


    **kadācit na nivartante māghasnānaratā divaḥ ||109|| **


    **nātaḥ parataraṁ kiñcit pavitraṁ pāpanāśanam | **


    **etadeva paraṁ pathyaṁ sadyo duritanāśanam ||110||**


    **vidyādharāya saṅgītaṁ bhṛguṇā maṇiparvate | **


    **vikuṇḍalāya cānyatra devadūtena dhīmatā ||111|| **

bhṛguvidyādharasaṁvāde—


    **māghasnānairvipannāśo māghasnānairaghakṣayaḥ | **


    **sarvavratādhiko māghaḥ sarvadānaphalapradaḥ ||112||**


    **mādho garjati yogebhyo māgho yogācca garjati |**


    **tīvrācca tapaso māgho bho vidyādhara garjati ||113|| **

garjati adhikṣipati tato'pi viśiṣṭa ityarthaḥ ||113||


    **puṣkare ca kurukṣetre brahmāvarte pṛthūdake | **


    **avimukte prayāge ca gaṅgāsāgarasaṅgame ||114||**


    **yat phalaṁ daśabhirvarṣaiḥ prāpyate niyamairnaraiḥ | **


    **tat phalaṁ labhate māghe tryahaṁ snānānna saṁśayaḥ ||115||**


    **svargabhoge ciraṁ vāñchā yeṣāṁ manasi vartate | **


    **yatra kvāpi jale taistu snātavyaṁ mṛgabhāskare ||116||**


    **āyurārogyasampattau rūpe subhagatā guṇe | **


    **yeṣāṁ manorathāstaistu na tyājyaṁ māghamajjanam ||117||**

rūpe saundarye subhagatā jagadvallabhatā tadrūpe guṇe ||117||


    **ye vibhyati narakābderdāridryābdeśca nityaśaḥ |**


    **sarvathā taiḥ prayatnena māghe kāryaṁ nimajjanam ||118|| dāridryapāpadaurbhāgyapaṅkaprakṣālanāya ca | **


    **māghasnānānna cānyo'sti upāyo devasattama ||119||**


    **śraddhāhīnāni karmāṇi matānyalpaphalāni vai | **


    **phalaṁ dadāti sampūrṇaṁ māghasnānaṁ yathā tathā ||120||**


    **akāmo vā sakāmo vā yatra kvāpi bahirjale |**


    **ihāmūtra ca duḥkhāni māghasnāyī na vindati ||121|| **

bahirjale māghasnāyī ||121||


    **pakṣadvaye yathā candraḥ kṣīyate vardhate tathā | **


    **pātakaṁ kṣīyate māghe puṇyarāśiśca vardhate ||122||**


    **yathābdhau khalu jāyante ratnāni vividhāni ca |**


    **snānapuṇyāni jāyante narāṇāṁ māghatastathā ||123|| **


    **āyurvittakalatrāṇi sampadaḥ prabhavanti ca | **


    **kāmadhenuryathā kāmaṁ cintāmaṇiśca cintitam |**


    **māghasnānaṁ dadātīha tadvat sarvamanorathān ||124|| **


    **kṛte tapaḥ paraṁ jñānaṁ tretāyāṁ yajanantathā | **


    **dvāpare ta kalau dānaṁ māgaḥ sarvayūgeṣu ca ||125||**


    **sarveṣāṁ sarvavarṇānāmāśramāṇāñca bhūpate | **


    **māghasnānantu dharmasya dhārābhiḥ khalu varṣati ||126||**

sarveṣāmāśramāṇāmiti sambandhaḥ yadvā sarveṣāmiti bālavṛddhādīnāmityavasthā parihṛtā ||126||

tatraiva śrīdattātreyakārtavīryārjunasaṁvāde—


    **prītaye vāsudevasya sarvapāpāyanuttaye | **


    **māghasnānaṁ prakurvīta svargalābhāya mānavaḥ ||127||**


    **na samaṁ bhavate kiñcit tejaḥ saureṇa tejasā |**


    **tadvat snānena māghasya na samāḥ kratujāḥ kriyāḥ ||128|| **


    **kiṁ rakṣitena dehena supuṣṭena balīyasā | **


    **aghrūveṇa sujīrṇena māghasnānaṁ vinā bhavet ||129|| **


    **asthistambhaṁ snāyubaddhaṁ māṁsakṣatajalepanam | **


    **carmāvanaddhaṁ durgandhipūrṇaṁ mūtrapurīṣayoḥ ||130|| jarāśokavipadvyāptaṁ rogamandiramāturam | **


    **rajasvalamanityañca sarvadoṣasamāśrayam ||131|| **


    **paropatāpa-pāpārti-paradrohaparerṣakam | **


    **lolupaṁ piśunaṁ krūraṁ kṛtaghnaṁ kṣaṇikaṁ tathā ||132|| **

doṣaśatavyāptamapi śarīraṁ māghasnānena paramottamaṁ sārthakañca bhavet anyathā taddhāraṇameva vyarthamityāha—asthīti ṣaḍbhiḥ | āturaṁ vivaśaṁ rajasvalaṁ rajoguṇapradhānaṁ karmabhūmau manuṣyajanmaprāpteḥ | pareṣāmupatāpādayaḥ tathā pareṣāṁ drohaḥ pareṣāmīrṣyā ca yasmāt tat | tatropatāpo nindādinā pāpañca drohotpādanādinā ārtiḥ prahārādinā iti vivekaḥ drohaḥ amaṅgalacintādinā | krṇraṁ cākṣāntiḥ ||130-132||


    **duṣpūraṁ durddharaṁ duṣṭaṁ doṣatrayavidūṣitam | **


    **aśucisrāvi sacchidraṁ tāpatrayavimohitam ||133|| **


    **nisargato'dharmarataṁ tṛṣṇāśatasamākulam | **


    **kāmakrodhamahālobha-narakadvārasaṁsthitam ||134|| kṛmivarcaskabhasmādi pariṇāme śunāṁ haviḥ | **


    **īdṛkśarīrakaṁ vyarthaṁ māghasnānavivarjitam ||135||**

doṣatrayaṁ pitādi kāmādi yannarakadvāraṁ tasmin samyak sthitaṁ vartamānaṁ pariṇāme maraṇe kṛmyādirūpam ataeva śunāṁ haviḥ parama bhakṣyam ||133-135||


    **avaiṣṇavo hato vipro hataṁ śrāddhamayogi ca | **


    **aśraddhayā hataṁ sarvaṁ yat kṛtaṁ pāralaukikam ||136||**


    **iha loko hato nṛṇāṁ dāridryeṇa yathā nṛpa | **


    **manuṣyāṇāṁ tathā janma māghasnānaṁ vinā hatam ||137||**


    **makarasthe ravau yo hi na snātyanudite ravau | **


    **kathaṁ pāpaiḥ pramucyeta sa kathaṁ tridivaṁ vrajet ||138||**


    **brahmahā hemahārī ca surāpo gurutalpagaḥ | **

ravāvanudite satītyatroktaṁ bhaviṣyottare ca bhāskarodaya ityuktaṁ tathā pūrvamatrāpi kiñcidabhyudite ravāviti | evamaruṇodavakālamārabhyārddhodayaparyantaṁ māghaprātaḥsnānakālo'vagantavyaḥ ||138||


    **māghasnāyī vipāpaḥ syāttatsaṁsargī ca pañcamaḥ ||139|| **


    **māghamāse raṭantyāpaḥ kiñcidabhyudite ravau | **


    **brahmaghnaṁ vā surāpaṁ vā kaṁ patantaṁ punīmahe ||140||**


    **upapāpāni sarvāṇi pātakāni mahānti ca |**


    **bhasmībhavanti sarvāṇi māghasnāyini mānave ||141|| **


    **vepante sarvapāpāni māghamāsasamāgamāt | **


    **nāśakālo'yamasmākaṁ yadi snāsyati vāriṇi ||142||**


    **pāvakā iva dīpyante māghasnānairnarottamāḥ | **


    **vimuktāḥ sarvapāpebhyo meghebhya iva candramāḥ ||143||**


    **ārdra śuṣkaṁ laghu sthūlaṁ vāṅmanaḥkarmabhiḥ kṛtam |**


    **māghasnānaṁ dahet pāpaṁ pāvakaḥ samidho yathā ||144|| **

ārdraṁ sadyaḥkṛtaṁ śuṣkaṁ cirakṛtam ||144||


    **prāmādikañca yat pāpaṁ jñānājñānakṛtañca yat | **


    **snānamātreṇa tannaśyenmakarasthe divākare ||145||**


    **niṣpāpāstridivaṁ yānti pāpiṣṭhā yānti śuddhatān | **


    **sandeho'tra na kartavyo māghasnāne narādhipa ||146||**


    **etadeva paro mantra etacca paramantapaḥ | **


    **prāyaścittaṁ parañcaitat māghasnānamanuttamam ||147||**


    **nṛṇāṁ janmāntarābhyāsānmāghasnāne matirbhavet |**


    **adhyātmajñānakauśalyaṁ janmābhyāsādyathā bhavet ||148|| saṁsārakardamānāñca prakṣālanaviśāradam | **


    **pāvanaṁ pāvanānāñca māghasnānamanuttamam ||149|| **


    **snānti māghe narā rājan sarvakāmaphalaprade | **


    **te kathaṁ bhuñjate bhogān candrasūyaṁ grahopamān ||150|| **

atah anuttamaṁ sarvottamamidamevetyarthaḥ | candrasūryagrahaya rupamān tadbhogyatulyānityarthaḥ ||149-150||

kiñca—


    **nānavāpto'tra tasyāsti puruṣārtho hi kaścana | **


    **nākṣīṇaṁ pātakaṁ kiñcinmāghe majjati yo naraḥ ||151||**


    **tulayanti na tenātra yajñāḥ sarve sadakṣiṇāḥ | **


    **māghasnānena rājendra tīrthe caiva viśeṣataḥ ||152||**


    **na cānyat svargadaṁ karma na cānyat pāpanāśanam |**


    **na cānyat mokṣadaṁ cātra māghasnānasamaṁ bhuvi ||153|| **

kiñcānyatra—


    **ekaviṁśatkulaiḥ sārddhaṁ bhuktvā bhogān yathepsitān |**


    **māghe māse'mbhasi snātvā viṣṇulokaṁ sa gacchati ||154|| **


    **tatraiva kuṇḍavikuṇḍalopākhyānānantaraṁ śrīkārtavīrya uvāca—**


    **hetunā kena viprarṣe māghasnāne mahādbhutaḥ | **


    **prabhāvo varṇito nūnaṁ tanme kathaya suvrata ||155|| **


    **gatapāpo yadekena dvitīyena divaṁ gataḥ | **


    **vaiśyo māghajapuṇyena brūhi me tat kutūhalāt ||156||**

śrīdattātreya uvāca—


    **nisargāt salilaṁ medhyaṁ nirmalaṁ śuci pāvanam | **


    **malahaṁ puruṣavyāghra drāvakaṁ dāhakaṁ tathā ||157|| **

māghasnānena na tulayanti sadṛśā na bhavantītyarthaḥ | tīrthe ca yanmāghasnānaṁ tena ca viśeṣato na tulayantyeva | ekaviṁśaditi pitṛmātṛbhāryāṇāṁ pratyekaṁ saptatayā ekaviṁśatibhiḥ kulaiḥ saha | drāvakam ārdrīkārakaṁ dāhakaṁ pānenājīrṇanāśakamityarthaḥ ||151-157||


    **dhārakaṁ sarvabhūtānāṁ poṣakaṁ jīvanañca tat | **


    **āpo nārāyaṇo devaḥ sarvavedeṣu paṭhyate ||158|| **


    **grahānāñca yathā sūryo nakṣatrāṇāṁ yathā śaśī | **


    **māsānāṁ hi tathā māghaḥ śreṣṭhaḥ sarveṣu kārmasu ||159||**


    **makarasthe ravau māghe prātaḥkāle tathāmale | **


    **goṣpade'pi jale snānaṁ svargadaṁ pāpināmapi ||160||**

evaṁ svata eva mahāprabhāvayuktaṁ jalaṁ tatra ca bhagavatsambandhaviśeṣa iti kālaviśeṣe bhāvaviśeṣo bhavatīti pariharati—grahāṇāmiti dvābhyām ||159-160||


    **yogo'yaṁ durlabho rājan trailokye sacarācare |**


    **asmin māse tvaśakto'pi snāyādapi dinatrayam ||161|| **


    **dadyāt kiñcidyathāśakti dāridryābhāvamicchati | **


    **trisnānenāpi māghe syurdhanino dīrghajīvinaḥ |**


    **pañca vā sapta vāhāni candravardhate phalam ||162|| **

nāradīye ca—


    **devaistejaḥ parikṣiptaṁ māghamāse jaleṣu vai | **


    **ataḥ pavitraṁ hi jalamaśeṣāghaughanāśanam ||163|| iti | **


    **anyāni māghamāhātmya vacanāni viśeṣataḥ | **


    **upākhyāneṣu vartante pādmādau tatra tatra hi ||164||**

granthavistārabhītyā parityaktāni ca māghamāhātmyādivartīni vacanānyanyānyapi darśayati—anyānīti ||164||


    **itthañca māghasnānasya prāyo'tra mahimoditaḥ | **


    **māghakṛtyeṣu yat prātaḥsnānasyaiva pradhānatā ||165||**

nanu pūrvaṁ māghe snānādisatkarmavat karmāntaramapi vihitaṁ sāmānyato māghamāhātmyādilikhanācca tadeva dṛḍhīkṛtam adhunā cānte snānamāhātmyameva śrūyate | evamupakramopasaṁhārayorekārthatā na syāt | satyaṁ māghe prātaḥsnānasyaiva pradhānatvāt tathāpi likhitamiti likhati—itthañceti | pradhānatā mukhyatā ataeva snānarayaiva nityatvaṁ likhitamiti dik ||165||


    **vāsantī pañcamī māghe bhaimī caikādaśī sitā | **


    **vārāhī dvādaśī yā ca tāsu kuryānmahotsavam ||166||**

tatraiva tithiviśeṣeṣu kṛtyaṁ mahotsavaviśeṣaṁ likhati—vāsantīti ||166||

**atha vasantapañcamī**


    **māghasya śuklapañcamyāṁ mahāpūjāṁ samācaret | **


    **naraḥ pravālaiḥ kusumairanulepairviśeṣataḥ ||167||**


    **nīrājanotsavaṁ kṛtvā bhaktyā sammānya vaiṣṇavān |**


    **vasantarāgaṁ janayan gītanṛtyādi kārayet ||168|| **

tatraiva vasantapañcamīmahotsavo viśeṣataḥ kārya iti likhati—māghasyeti | tatraiva kṛtyaviśeṣaṁ likhati—navairiti sārddhena | janayanniti bhagavacchayane sati tadgānādantarhitamiva prādurbhāvyannityarthaḥ ||167-168||

taduktam—


    **śrīpañcamīṁ samārabhya yāvat syācchayanaṁ hareḥ | **


    **tāvadvasantarāgasya gānamuktaṁ manīṣibhiḥ |**


    **vasantarāgaḥ kartavyo nānyadā tu kadācana ||169|| iti | **


    **kṛtvā vasantapañcamyāṁ śrīkṛṣṇasyārcanotsavam | **


    **syādvasanta iva preyān vṛndāvanavihāriṇaḥ ||170||**

vasantapañcamyutsava-māhātmyaṁ likhati—kṛtveti vṛndāvanavihāriṇa iti vasante vṛndāvanasya śobhāviśeṣaprakaṭanādyathāsau sadā tadvihāraśīlasya bhagavato'tyantapriyo bhavati tathā so'pi syādityarthaḥ ||170||

**atha bhīṣmāṣṭamī**


    **māghasya cāṣṭamīṁ śuklāmārabhya dinapañcakam | tarpayedathavāṣṭamyāṁ bhīṣmaṁ bhāgavatottamam ||171||**

bhāgavateṣu madhye uttamaṁ tatpratijñāpālanāya nijapratijñātyāgena sākṣādbhagavataiva bhaktavātsalyaviśeṣaprakaṭanena nijabhaktavaśatvadarśanāt | tacca svanigama-(8.37) ityādivacanaiḥ prathamaskandhādau prasiddhameva | atastattarpaṇaṁ vaiṣṇavaḥ kāryameveti bhāvaḥ ||171||


    **nityatarpaṇataḥ paścāt salilāntarudaṅmukhaḥ | **


    **nivītī tarpaṇaṁ kuryādgāṅgeyasya mahātmanaḥ ||172||**

tadvidhiṁ likhati—nityeti | tatra ca jīvatpitṛpitāmahako bhīṣmatarpaṇaṁ na kuryāditi jñeyam jīvatpitā na kurvīta tarpaṇaṁ yamabhīṣmayoḥ iti pādme'bhidhānāt ||172||

**atha tatra mantraḥ**


    **vaiyāghrapadyagotrāya sāṅkṛtipravarāya ca | **


    **aputrāya dadāmyetat salilaṁ bhīṣmavarmaṇe ||173||**

**atha bhaimyekādaśī**

tatra mātsye śrībrahmovāca—


    **kathamārogyamaiśvaryamanantamamareśvara | **


    **svalpena tapasā deva bhavenmokṣo yathā nṛṇām ||174|| **

tapasā kṛcchreṇa ||174||

śrīmaheśvara uvāca—


    **tvayā pṛṣṭasya dharmasya rahasyasyāsya bhedakṛt | **


    **bhavitā sa tadā brahman kartā caiva vṛkodaraḥ ||175||**

kiñca—


    **idaṁ vratamaśeṣāṇāṁ vratānāmadhikaṁ yataḥ | **


    **kathayiṣyati viśvātmā vāsudevo jagadguruḥ ||176|| aśeṣayajñaphaladamaśeṣāghavināśanam | aśeṣaduṣṭaśamanamaśeṣasurapūjitam ||177||**


    **pavitrāṇāṁ pavitrañca maṅgalānāñca maṅgalam | **


    **bhaviṣyañca bhaviṣyāṇāṁ purāṇānāṁ purātanam ||178||**

bhedakṛt prakāśaka ityarthaḥ | bhavitetyādi bhaviṣyatprayogo bhaviṣyakathanāt | bhaviṣyāṇāṁ vratānāṁ madhye bhaviṣya paramāntyam na kevalaṁ bhaviṣyameva kintu purāṇānāṁ pūrvavṛttānāṁ madhye purātanaṁ sarvādyamityarthaḥ | evaṁ māhātmyaviśeṣo darśitaḥ | tathā ca tatraiva śrībhīmaṁ prati śrībhagavaduktau—kuru vratamidaṁ samyak snehāttava mayeritam | tvayā kṛtamidaṁ dhīra tvannāmāṅkaṁ bhaviṣyati || sā bhīmadvādaśī hyeṣā sarvapāpaharāśubhā | yā tu kalyāṇinī nāma purākalpeṣu paṭhyate || iti ||175-178||

tatraiva śrībhīmaṁ prati śrībhagavaduktau—


    **yadyaṣṭamī-caturdaśyordvādaśīṣvatha bhārata | **


    **anyeṣvapi dinakṣeṣu na śaktastvamupoṣitum ||179||**

dvādaśīṣu ekādaśīṣu anyadineṣu janmāṣṭamyādiṣu ṛkṣeṣu śravaṇadvādaśyādiṣu || 179||


    **tataḥ puṇyāmimāṁ bhīma tithiṁ pāpapraṇāśinīm |**


    **upoṣya vidhinānena gaccha viṣṇoḥ paraṁ padam ||180|| **

kiñca tatraiva tadvratavidhikathanānte—


    **idameva kṛtaṁ mahendramukhyairvasubhiścaiva surādibhistathā | phalamasya na śakyate hi vaktuṁ yadi jihvāyutakoṭayo mukhe syuḥ ||181|| iti | **


    **vrate kṛtyavidhiścāsmin pūjāvidhiviśeṣavān | **


    **vaiṣṇavaiścedapekṣyaḥ syājñeyo matsyapurāṇataḥ ||182||**

**atha phālgunakṛtyam**

tatra yamaḥ—


    **prātaḥsnāyo bhavennityaṁ māsau dvau māghaphālgunau | **


    **devān pitṛn samabhyarcyamucyate sarvakilviṣaiḥ ||183||**

kiñcānyatra—


    **yadīcchedvipulān bhogān candrasūryopamān śubhān |**


    **māghaphālgunayormadhye prātaḥsnāyī tadā bhavet ||184|| **

pūjāvidhiviśeṣayuktaḥ | asmin vrate kṛtyavidhiryaḥ sa cedyadi apekṣyaḥ syāditi tādṛśakṛtyavidherāvaśyakasvābhāvena vaiṣṇavairnātyantāpekṣaṇāditi dik | tadvidhistatraiva taṁ prati śrībhagavaduktau tathā hi—māghamāsasya daśamī yadā śuklā bhavettadā | ghṛtenābhyañjanaṁ kṛtvā tilaiḥ snānaṁ samācaret | tathaiva viṣṇumabhyarcya namo nārāyaṇeti ca | kṛṣṇāya pādau saṁpūjya śiraḥ sarvātmaneti ca || vaikuṇṭhāyeti vaikuṇṭhamuraḥ śrīvatsadhāriṇe | śaṅkhine cakriṇe tadvadgadine varadāya vai || sarve nārāyaṇāyeti saṁpūjyā bāhavaḥ kramāt | dāmodarāyetyudaraṁ meḍhraṁ pañcaśarāya vai || ūkta saubhāgyanāthāya jānunī bhūtadhāriṇe | namo nīlāya vai jaṅghe pādau viśvasṛje namaḥ || namo devyai namaḥ śāntyai namo lakṣmyai namaḥ śriyai | namastuṣṭyai namaḥ puṣṭyai vṛṣṭyai dṛṣṭyai yajecchriyam || namo vihaganāthāya vāyuvegāya pakṣiṇe | viṣapramāthine nityaṁ garuḍañcābhipūjayet || evaṁ saṁpūjya govindamumāpativināyakaiḥ | gandhairmālyaistathā dhūpairbhakṣyairnānāvidhairapi || gavyena payasā siktāṁ kṛsarāmatha vāgyataḥ | sarpiṣā saha bhuktvā tāṁ japtvā mantrapadaṁ budhaḥ | nyagrodhaṁ dantadhāvanamathavā khādiraṁ punaḥ | gṛhītvā pāvayeddantānācāntaḥ prāgudaṅmukhaḥ || brūyāt sāyantanīṁ kṛtvā sandhyāmastamite ravau | namo nārāyaṇāyeti tvāmahaṁ śaraṇaṁ gataḥ || ekādaśyāṁ nirāhāraḥ samabhyarcya ca keśavam | rātiñca sakalāṁ sthitvā snānañca payasā tathā || sarpiṣā cāpi dahanaṁ hutvā brāhmaṇapuṅgavaiḥ | sahaiva puṇḍarīkākṣa dvādaśyāṁ kṣīrabhojanam | kariṣyāmi yatātmāhaṁ nirvighnenāstu tacca me || evamuktvā svapedbhūmāvitihāsa-kathāṁ punaḥ | śrutvā prabhāte vidhivat kṛtvā ca pitṛtarpaṇam || praṇamya ca hṛṣīkeśamamalaṁ cārkamīkṣya ca | gṛhasya purato bhaktyā maṇḍapaṁ kārayedbudhaḥ || daśahastānathāṣṭau vā karān kuryād viśāmpate | caturhastāṁ śubhāṁ kuryādvedīmarinisūdana || caturhastapramāṇañca vinyasettatra toraṇam | prakalpya kalasaṁ tatra māsamātreṇa saṁyutam || chidreṇa jalasampūrṇamadhaḥ kṛṣṇājine sthitaḥ | tasya dhārāñca śirasi dhārayet sakalāṁ niśām || dhārābhirbhūribhibhūri phalaṁ vedavido viduḥ | yasmāttasmāt kuruśreṣṭha dhārā dhāryā svaśaktitaḥ || tathaiva viṣṇoḥ śirasi

kṣīradhārāṁ pradāpayet | arantimātraṁ kuṇḍañca kṛtvā tatra trimekhalam | yonivaktañca tat kṛtvā brāhmaṇairyavasarpiṣī | tilāṁśca viṣṇudaivatyairmantrairekāgnivattadā | hutvā ca vaiṣṇavaṁ samyakcaru gokṣīrasaṁyutam || niṣparārddhapramāṇāṁ vai dhārāmājyasya pātayet | jalakumbhān mahāvīrya sthāpayitvā trayodaśa || bhakṣyairnānāvidhaiyuktān sitavastrairalaṅkṛtān | yuktānauḍumbaraiḥ pātraiḥ pañcaratnasamanvitān || caturbhirvāhṛcairhomastatra kārya udaṅmukhaiḥ | rudrajāpaiścaturbhiśca yajurvedaparāyaṇaiḥ || vaiṣṇavāni ca sāmāni caturaḥ sāmavedinaḥ | ariṣṭavargasahitānyabhitaḥ paripāṭhayet || evaṁ dvādaśa tān viprān vastramālyānulepanaiḥ | pūjayedaṅgulīyaiśca kaṭakairhemasūtrakaiḥ || vāsobhiḥ śayanīyaiśca vittaśāṭhyavivarjitaḥ | upādhyāyasya ca punardviguṇaṁ sarvameva tu || tataḥ prabhāte vimale samutthāya trayodaśa | gā vai dadyāt kuruśreṣṭha sauvarṇamukhasaṁyutāḥ | payasvinīḥ śīlavatīḥ kāṁsyadohasamanvitāḥ | raupyakhurāḥ savatsāśca candanenābhiṣecitāḥ || tāstu dattvā tato bhaktyā bhakṣyabhakṣaṇatarpitān | kṛtvā vai brāhmaṇān sarvānannairnānāvidhaistathā || bhuktvā cākṣāralavaṇamātmanā ca visarjayet | anugamya padānyaṣṭau putramābhāryāsamanvitaḥ || prīyatāmatra deveśa keśava kleśanāśana | evamuccārya tān kumbhān tāśca gāḥ śayanāni ca | vāsāṁsi caiva sarveṣāṁ gṛhāṇi prāpayedbudhaḥ || abhāve bahuśayyānāmekāmapi susaṁskṛtām | śayyāṁ dadyādgurau bhīma sarvopaskarasaṁyutām || itihāsapurāṇāni vācayitvātivāhayet | taddinaṁ naraśārdūla yadīkchedvipulāṁ śriyam || iti ||182-184||

gautamīye—


    **phālgune devakīputraṁ pūjayet svarṇacampakaiḥ | **


    **cūtasaugandhi-kusumairpairgandhaiḥ suvistaraiḥ ||185|| iti |**

**atha śivarātrivratam**


    **śivarātrivratamidaṁ yadyapyāvaśyakaṁ na hi | **


    **vaiṣṇavānāṁ tathāpyatra sadācārādvilikhyate ||186|| **


    **śivarātrivrataṁ kṛṣṇacaturdaśyāntu phālgune | **


    **vaiṣṇavairapi tat kāryaṁ śrīkṛṣṇaprītaye sadā ||187||**

anyo'nyabhaktidānārthamanyo'nyopāsanākarau | vande hariharau devāvanyo'nyaprematatparau || nanu vaiṣṇavānāṁ kiṁ śivarātrivratakaraṇena tatra likhati—śrīkṛṣṇaprītaya iti | śivarātrivrata-parityāgena bhagavatpūjāphalānudayādbhagavatprītyabhāvaḥ atastadarthaṁ vaiṣṇavaiḥ kartavyamevetyarthaḥ | api-śabdāt kiṁ punaḥ śaivaiḥ śāktaiḥ saurādimirvetyarthaḥ ||187||

tathā ca pādme vratakhaṇḍe—


    **sauro vā vaiṣṇavo vānyo devatāntarapūjakaḥ | **


    **na pūjāphalamāpnoti śivarātribahirmukhaḥ ||188|| **

devatāntaraṁ durgāgaṇeśādi tatpūjako'nyo vā na pūjāphalamāpnotītyanena vratasya nityatvaṁ bodhitam ||188||

kiñca tadidamaudāsye dūṣaṇaṁ dveṣe tu kaurme bhṛgvādīn prati svayaṁbhagavatoktam—


    **parāt parataraṁ yānti nārāyaṇaparāyaṇāḥ | **


    **na te tatra gamiṣyanti ye dviṣanti maheśvaram ||189||**

kiñca śrīśivavratākaraṇe mahādoṣapradarśanena nityatāmeva draḍhayati—parāditi tribhiḥ | parāt caturvargeṣu śreṣṭhāt mokṣādapi parataraṁ śrīvaikuṇṭhākhyapadaṁ nārāyaṇaparā yāntīti satyameva kintu yadi te śrīśive'parādhino na bhavantītyāha—neti | atra ca pūrvapadyārddhaṁ śrīśivenoktaṁ parārddhañca śrībhagavateti satsu prasiddham | yadi ca kaurmadṛṣṭyā sarvaṁ padyaṁ śrībhagavaduktameva tarhi nikhilaguṇāmṛtanidhinā bhagavatā nārāyaṇena parokṣavadvina bhareṇoktamiti jñeyam | dviṣantīti—dveṣastu tamvratākaraṇādinā tadanādaralakṣaṇa eva yathā gurudevatādidrohaḥ evaṁ nindāpi ||189||


    **yo māṁ samarcayennityamekāntaṁ bhāvamāśritaḥ |**


    **vinindan devamīśānaṁ sa yāti narakāyutam ||190|| **

anyatra ca—


    **madbhaktaḥ śaṅkaradveṣī maddveṣī śaṅkarapriyaḥ | **


    **ubhau tau narakaṁ yātau yāvaccandradivākarau ||191|| iti |**

ataeva hayaśīrṣapañcarātre śrīhariharapratiṣṭhāyāṁ śrībhagavataivoktam—


    **yaḥ śivaḥ so'hameveha yo'haṁ sa bhagavān śivaḥ | **


    **nācayorantaraṁ kiñcidākāśānilayoriva ||192||**

nanu nānyaṁ devaṁ namaskūryānnānyaṁ devaṁ nirīkṣayet | cakrāṅkitaḥ sadā tiṣṭhanmadbhaktaḥ pāṇḍunandana || iti bhaviṣyottarokta-śrībhagavadvacanādināvirodhaḥ syāt tatra śrībhagavadvacanameva likhati—yaḥ śiva iti | ākāśanilayoriveti dīpāddīpāntaravat kāraṇena saha kāryasyābhedābhiprāyeṇāvatāriṇātmanā sahāvatārasya śrīśivasyābhedo darśitaḥ ||192||

bahvṛca-pariśiṣṭe—


    **śivāya viṣṇurūpāya śivarūpāya viṣṇave | **


    **śivasya hṛdayaṁ viṣṇurviṣṇoratu hṛdayaṁ śivaḥ ||193||**


    **yathā śivamayo viṣṇurevaṁ viṣṇumayaḥ śivaḥ | **


    **yathāntaraṁ na paśyāmi tathā me svastirāyuṣaḥ ||194|| iti | **


    **kāryaṁ guṇāvatāratvenaikyādrudrasya vaiṣṇavaiḥ | **


    **vaiṣṇavāgryatayā śreṣṭhyāt sadācārācca tadvratam ||195||**

tathā tata ityarthaḥ āyuṣo jīvanasya bhagavadbhaktilakṣaṇasya svastiḥ śobhanasattā sadā samyagvṛttirbhavatītyartha astviti śeṣo vā | śivasya śrīviṣṇorya iha gūganāmāvisakalaṁ dhiyā bhinnaṁ paśyet ityādikañca śrīmannāmāparādhastotre pūrvaṁ likhitameva | ano'trāyaṁ siddhāntaḥ—śrīviṣṇureko devaḥ śivaścānyā deva ityevamanyatve bhāsamāne tannamaskārādikaṁ vaiṣṇavānāmayuktameva kintu yathā matsyādayo līlāvatārāstathā śrīśivaścaguṇāvatāro'yamitya bhedena na doṣāvahamapi tu guṇa eva bhgavadbhaktiviśeṣa eva paryavasānāditi ||194-195||


    **caturthaskandhadṛṣṭyā tu naike kurvanti tadvratam ||196|| **

tathā ca bhṛguśāpaḥ (śrībhā. 4.2.28)—


    **bhavavratadharā ye ca ye ca tān samanuvratāḥ | **


    **pāṣaṇḍinaste bhavantu sacchāstraparipanthinaḥ ||197|| iti | **

**a śivarātritanirṇayaḥ**

tatra skānde—


    **māghaphālgunayormadhye asitā yā caturdaśī | **


    **śivarātristu sā khyātā sarvayajñottamottamā ||198||**

mahīkhaṇḍe—


    **māghamāsasya śeṣā yā prathamā phālgunasya ca |**


    **kṛṣṇā caturdaśī sā tu śivarātriḥ prakīrtitā ||199|| **

kiñca nāgarakhaṇḍe—


    **yāni kānyatra liṅgāni sthāvarāṇi carāṇi ca | **


    **teṣu saṁkramate devastasyāṁ rātrau yato haraḥ |**


    **śivarātristataḥ proktā tena sā harivallabhā ||200|| iti | **

harivallabhatvenāsya śrīśivapriyatvādeva vaiṣṇavairapi kartavyamiti bhāvaḥ ||200||


    **śuddhopoṣyā ca sā sarvarviddhā syācceccaturdaśī |**


    **pradoṣavyāpinī grāhyā tatrāpyādhikyamāgatā ||201|| **

tathā coktam—


    **pradoṣavyāpinī grāhyā śivarātriḥ śivapriyaiḥ | **


    **rātrau jāgaraṇaṁ tasyāṁ yasmāttasyāmupoṣaṇam ||202||**

śivapriyairityanena viddhāvratasya vaiṣṇavānāmakartavyatvaṁ pratipāditamiti bhāvaḥ ||202||

kiñca—

**pradoṣaśca caturnāḍyātmako'bhijñajanairmataḥ ||203|| iti | **


    **pradoṣavyāpinī sāmye'pyupoṣyaṁ prathamaṁ dinam | **


    **nopoṣyā vaiṣṇavairviddhā sāpīti ca satāṁ matam ||204||**

yatha uktam—

**śivarātrivrate bhūtaṁ kāmaviddhaṁ vivarjayet ||205|| **

ataevoktaṁ parāśareṇa—


    **māghāsitaṁ bhūtadinaṁ hi rājannupaiti yogaṁ yadi pañcadaśyā | jayāprayuktāṁ na tu jātu kuryācchivasya rātriṁ priyakṛcchivasya ||206|| iti |**

etadeva pratipādayati–satāṁ matamiti | tatra pramāṇamāha—māghe'sitetyādi | evañca—māghaphālgunayormadhye yā syācchicaturdaśī | anaṅgena samāyuktā kartavyā sarvadā tithiḥ || itivacanaṁ bhaviṣyottarokta-śivarātrivyatiriktaśivacaturdaśīsaṁjñaka-vrataviṣayakaṁ kiṁvā paradine amāvasyāyogābhāvaviṣayakaṁ sakāmavaiṣṇavaviṣayakaṁ vā jñeyam | anye ca māghāsitamityetadvacanaṁ śivarātrivrate bhūtam iti vacanaṁ paradinapradoṣavyāpi-caturdaśyupavāsaviṣayakamiti vyavasthāpayanti taccāsaṅgatamiti māgheti pañcadaśyā yogamupaitītyādiviśeṣoktyā pradoṣavyāpinītyādivirodhāpatteḥ likhitavyavasthaiva yukteti dik itthañca yadā caturdaśīkṣayaḥ syāttarhi vaiṣṇavānāmapi viddhopavāsaḥ prasajyetaiva anyathā amāvasyāsaṁyogavyavasthāyā atra lopaprasaṅgāt | ataḥ sā vyavasthā vaiṣṇavajanasammatā na syādityupekṣā | etaccāne janmāṣṭamīvratanirṇayānte lekhyameva iti ||204-206||

**atha yogāśca**

uktañca lokākṣiṇā—

**dvimuhūrtā bhavedyogo vedho mauhūrtikaḥ smṛtaḥ ||207|| iti | **


    **śivarātrau ca kartavyaṁ niyamena trayaṁ budheḥ | **


    **upavāsa-mahādevapūjājāgaraṇaṁ niśi ||208||**

śivarātrau copavāsa-pūjā-jāgaraṇānāṁ trayāṇāmevāvaśyakatvaṁ likhati—śiveti ||208||

**atha śivavratavidhiḥ**


    **sāyaṁ śivālayaṁ gatvā śucirācamya ca vratī | **


    **kṛtvā śivāgre saṅkalpamārabheta tadarcanam ||209||**

adhunā bhaviṣyottara-skandapurāṇaśivadharmottarādyuktānusāreṇa vratānuṣṭhāna-prakāraṁ likhati—sāyamiti pañcabhiḥ | tasya śivasya arcanaṁ pūjāmārabheta ||209||


    **pañcākṣareṇa mantreṇa śatarudreṇa vā dvijaḥ | **


    **kṣīrādibhiśca śuddhādbhirdhārayā snāpayecchivam ||210||**

tadeva likhati—pañceti dvābhyām | ādi-śabdena ghṛtamadhvādi drākṣārasādikañca ||210||


    **mahārcāṁ vidhinā kṛtvā gandhapuṣpatilādibhiḥ | **


    **samarpya dhūpadīpādīn śaṅkhenārdhyaṁ nivedayet ||211||**

vidhinetyatrāyaṁ vidhiḥ—prathame yāme śivāya namaḥ iti pañca-brahmamantrairvā gandhapuṣpatilamāṣagodhūmādinā mahāpūjāṁ kṛtvā tataśca oṁ ādyāya namaḥ - oṁ vāmāya namaḥ - oṁ tatpuruṣāya namaḥ - oṁ aghorāya namaḥ iti pratyagādicaturdikṣu oṁ īśānāya namaḥ ityupari | evaṁ pañcavaktrāṇi puṣpādibhi sampūjya paścādiṣṭapuṣpaṁ samarpayet | ādi-śabdānnevedyatāmbūlādi arghyañca phalagandhākṣatānvitaṁ jñeyam ||211||

**atha tatra mantraḥ**


    **gaurīvallabha deveśa sarpāḍhya śaśiśekhara | varṣapāpaviśuddhyarthamardhyaṁ me pratigṛhyatām ||212|| iti |**


    **ācāryaṁ paripūjyātha dattvā tasmai ca dakṣiṇām | **


    **vidhivajjāgaraṁ kṛtvā prātaḥ pāraṇamācaret ||213||**

ācāryaṁ śivavratavidhyupadeśakamakṣatapuṣpānnavastrādinā sammānya | vidhivaditi—dvitīye yāme śaṅkarāya namaḥ iti tṛtīye maheśvarāya namaḥ iti caturthe rudrāya namaḥ iti pūrvato viśeṣaḥ | anyaśca samāna eva vidhirjñeyaḥ | tathaikādaśījāgaraṇavadgītanṛtyādineti ca jñeyam | pāraṇamācaredityatrāpi vidhivadityanuvartanīyam tataśca prabhāte nityakṛtyaṁ kṛtvā gṛhe śivamabhyarcya śivabhaktān vaiṣṇavān viprāṁśca sambhojya bandhubhiḥ saha bhuñjīta iti jñeyam ||213||

**atha tatra pāraṇa-nirṇayaḥ**


    **pūrvaviddhopavāse ca pare'hani caturdaśī | **


    **divasavyāpinī tiṣṭhet kuryāt tasyāṁ hi pāraṇam ||214|| **

nanu tadvratapāraṇe ca śuddhāyāmupavāse sati prātaramāvasyāyāmeva pāraṇamabādham | pūrvaviddhopavāse ca kṛṣṇāṣṭamī skandaṣaṣṭhī śivarātriścaturdaśī | etāḥ pūrvayutāḥ kāryāstithyante pāraṇa bhavet || ityādiskandavacanaistithyante pāraṇavidhinā tatra ca samastadinavyāpi-caturdaśīniṣkrame sati kadā pāraṇamastu | ityapekṣāyāṁ likhati—pūrveti | hi-śabdastvevārthe | tasyāṁ caturdaśyāmeva pāraṇam anyathā'māvasyārātrau bhājanasya prasaṅgāt tacca niṣiddham bhūtāṣṭamyādivā bhūktvā rātrau bhuktvā ca parvaṇi | ekādaśyāṁ divā rātrau bhuktvā cāndrāyaṇaṁ caret || iti | evaṁ yadyapi caturdaśyāṁ divābhājanaṁ niṣiddhaṁ tathāpi pāraṇānurodhena amāvasyārātribhojanavattaddoṣaviśeṣāvahaṁ na syāditi jñeyam | kiñca—sarveṣvevopavāseṣu divāpāraṇamiṣyate iti anyadā tu caturdaśyante satyeva pāraṇam ||214||

tathā coktam—


    **sā tvastamayaparyantaṁ vyāpinī cet pare'hani |**


    **divaiva pāraṇaṁ kuryāt pāraṇe naiva doṣabhāk ||215|| iti | **

sā śivarātricaturdaśī tu parasmin dine astamayaparyantaṁ sūryāstasamayāvadhivyāpinī cedbhavati evaṁ caturdaśyantapāraṇe ca vratī doṣabhāk vratabhaṅgadoṣabhāgī na syāt anyathāmāvasyārātribhojana-prāpteriti bhāvaḥ | evamupavāsadvayañca nirastam | ataevoktaṁ—yāma trayorddhvagāminyāṁ prātareva hi pāraṇam iti dik ||215||


    **anuṣṭhānavidhiścāsya vratasyokto'tivistaram | **


    **śivadharmottarādau tu jñeyopekṣyaḥ sa cettataḥ ||216||**

asya śivarātrisambandhino vratasya atyantavistaraṁ yathā syāt apekṣyaścedbhavati tadā tataḥ śivadharmottarāditaḥ sa vidhirjñeyaḥ | ādi-śabdena bhaviṣyottaraskandapurāṇaśivayāmalādi ||216||


    **śivavratasya māhātmyamasya sarvatra viśrutam | **


    **vyādho'pi mukto yastādṛk liṅgārcājagarādinā ||217||**

tādṛgdaivādanya prasaṅgajātaṁ yat liṅgārcā śrīśivapūjanam jāgaraḥ ādi-śabdena upavāsaśca tenāpi vyādho'pi mukta iti yat yadyasmācchivavratāditi vā ||217||

**atha śivarātrivrata-māhātmyam**

nāgarakhaṇḍe—


    **svayambhūliṅgamabhyarcya sopavāsaḥ sajāgaraḥ | **


    **ajānannapi niṣpāpo niṣādo gaṇatāṁ gataḥ ||218||**

tathā coktaṁ bhaviṣyottare—kṛṣṇapakṣe caturdaśyāṁ na kiñcinmṛgayannapi | prāptavān prāṇayātrārthaṁ kṣudhāsaṁpīḍino'vaśaḥ || ityupavāsaḥ kiñca—dhanuṣkoṭyā hatānyeva bilvapatrāṇi mānada | patitāni mahābāho śambhoḥ śirasi bhūmipa || tasthau sa eva tatraiva sarvarātrimatandritaḥ | svodarārthaṁ mahārāja mṛgalipsurahaṅkṛtaḥ || iti evañca pūjājāgaraṇe vṛtte gaṇatāṁ śivapārṣadatām ||218||

skānde ca—


    **śivañca pūjayitvā yo jāgarti ca caturdaśīm | **


    **mātuḥ payodhararasaṁ na pibet sa kadācana ||219||**

kiñcānyatra—


    **kaścit puṇya viśeṣeṇa vratahīno'pi yaḥ pumān | **


    **jāgaraṁ kurute tatra sa rudrasamatāṁ vrajet ||220|| iti |**

kaścidantyajādirapi vratahīnaḥ upavāsādiniyamarahito'pi yaḥ puṇyaviśeṣeṇa tatra śivarātrau jāgaraṇaṁ kurute rudrasamatāṁ tadīyasārūpyādiyuktapārṣadatvaṁ vaiṣṇavāgryatva vā sa prāpnuyāt ||220||


    **śrīkṛṣṇe vaiṣṇavānāntu premabhaktirvivardhate | kṛṣṇabhaktirasāsāravarṣirudrānukampayā ||221||**

nanu śrīkṛṣṇacaraṇāravindabhaktyekāpekṣakāṇāṁ vaiṣṇavānāṁ śivavratena kiṁ syāt ityapekṣāyāṁ likhati—śrīkṛṣṇe iti | nanu śrīśivavratena kathaṁ śrīkṛṣṇapremabhaktirvarddhatām tatra likhati—kṛṣṇeti | kṛṣṇabhaktirasāsāravarṣiṇo rudrasyānukampayā śrīśaṅkarakaruṇayaiva śrīkṛṣṇapremabhaktiviśeṣasiddheḥ | yadvā kṛṣṇasya yā bhaktirasavarṣiṇī rudrānukampā tayā evaṁ śrīśivavratenaiva śrīkṛṣṇakṛpāviśeṣotpattestatpremabhaktivṛddhirbhavatīti dik ||221||

**atha śrīgovindadvādaśī**


    **phālgune dvādaśī śuklā ya puṣyakṣeṇa saṁyutā | **


    **govindadvādaśī nāma sā syādgovindabhaktidā ||222||**


    **tasyāmupoṣya vidhinā bhagavantaṁ prapūjayet | **


    **likhitaḥ pāpanāśinyāṁ vidhiryo'trāpi sa smṛtaḥ ||223||**

atra govindadvādaśyāṁ bhagavatpūjane'pi sa eva vidhiḥ smṛto munibhiḥ | ekadaivatatvādinā dvayorekarūpatvāt ||223||

**atha govindadvādaśīmāhātmyam**


    **brahmapurāṇe śrīvaśiṣṭhamāndhātṛsaṁvāde—**


    **phālgunāmalapakṣe tu puṣyakṣe dvādaśī yadi | **


    **govindadvādaśī nāma mahāpātakanāśinī ||224|| **


    **tasyāmupoṣya vidhivannaraḥ saṁkṣīṇakalmaṣaḥ | **


    **prāpnotyanuttamāṁ siddhiṁ punarāvṛttidurlabhām ||225|| iti | **

punarāvṛttiryeṣāṁ tairdurlabhām apunarāvṛttikāmityarthaḥ ||225||


    **āmardakī dvādaśīti loke khyāteyameva hi | **


    **yogābhāve'tra tannāmnī tadīyaikādaśī matā | **


    **yatra āmardakīpūjāvratamasyāṁ viśeṣataḥ ||226||**

**atha āmardakīvratavidhiḥ**

taduktaṁ brāhme tatraiva pāpanāśinī-māhātmyaprasaṅge—


    **phālgune tu viśeṣeṇa viśeṣaḥ kathito nṛpa | **


    **āmardakyā vrataṁ puṇyaṁ viṣṇulokapradaṁ nṛṇām ||227|| **

prabhāsakhaṇḍe ca śrīdevīmaheśasaṁvāde—


    **phālgunasya site pakṣe ekādaśyāmupoṣitaḥ | **


    **snātvā nadyāṁ tāḍāge vā vāpyāṁ kūpe gṛhe'pi vā |**


    **gatvā girau vane vā'pi yatra sā prākhyate śivā ||228|| **

iyaṁ phālgunaśukladvādaśī dvādaśī ca dvādaśyekādaśyārabhedābhiprāyeṇa kiṁvā dvādaśyāṁ puṣyānakṣatre sati tasyāmevopavāsāpekṣayeti | tadabhāve'pi ekādaśyāmupavāse sati tasyāmevanmardakīpūjādikamapi | taccāgre vyaktaṁ bhāvi | śivā āmardakī ||226-228||


    **kṣīrode mathyamāne tu yadā vṛkṣaḥ samutthitaḥ | **


    **āmardāddevadaityānāṁ tena sāmardakī smṛtā ||229||**


    **śivā lakṣmīḥ smṛto vṛkṣaḥ sevyate surasattamaiḥ | **


    **devairbrahmādibhiḥ sarvairvṛkṣo'sau vaiṣṇavaḥ smṛtaḥ ||230||**

āmardakīvṛkṣo'yaṁ śiveti lakṣmīriti ca smṛtaḥ ataeva sevyate ||230||


    **tatra gatvā hariḥ pūjyo vṛkṣamūle'thavā śivā |**


    **pūjyā puṣpaiḥ śubhai rātrau kāryaṁ jāgaraṇaṁ naraiḥ ||231|| **


    **karakaṁ jalapūrṇantu kartavyaṁ pātrasaṁyutam | **


    **haviṣyānnantu kartavyaṁ dīpaḥ kāryo vidhānataḥ ||232|| **


    **evaṁ jāgaraṇaṁ kāryaṁ kathāśravaṇatatparaiḥ | **


    **mucyante dehinaḥ pāpaiḥ kalijaiḥ kāyasambhavaiḥ ||233||**


    **dehānte ca narāḥ sarve pūjyante harimandire ||234||**

**atha vasantotsavaḥ**


    **phālgunyāṁ paurṇamāsyāntu vidadhyādvaiṣṇavaiḥ saha | śrīkṛṣṇapriyabhaktasya vasantasyārcanotsavam ||235||**

śrīkṛṣṇapriyabhaktatā ca vasantasya sadā śrīvṛndāvanāśritatvāt | ataeva tasya pūjotsavaṁ kuryāt ||235||


    **bhaviṣyottarato jñeyastadvidhiścedapekṣyate | **


    **yaḥ śrīyudhiṣṭhirasyokto vyaktaṁ bhagavatā svayam ||236||**

**atha vasantotsava-māhātmyam**

tatraiva—


    **evaṁ yaḥ kurute pārtha śāstroktaṁ phālgunotsavam |**


    **matprasādācca sidhyanti tasya sarve manorathāḥ ||237|| **


    **vṛtte tuṣārasamaye śītapañcadaśyāṁ prātarvasantasamaye samupasthite ca | samprāpya cūtakusumaṁ saha candanena satyaṁ hi pārtha puruṣo'bdaśataṁ sukhī syāt ||238||**

**atha caitrakṛtyam**


    **caitre kuryāt site pakṣe śrīrāmanavamīvratam |**


    **ekādaśyāṁ prabhordolāṁ dvādaśyāṁ madanārpaṇam ||239|| **

gautamīye ca—

**caitramāse vāsudevaṁ sarvapuṣpaiḥ samarcayet ||240||**

**atha śrīrāmanavamī**

agastyasaṁhitāyām—


    **caitre māsi navamyāntu śuklāyāṁ hi raghūdvahaḥ | **


    **prādurāsīt purā brahman paraṁ brahmaiva kevalam | **


    **tasmin dine tu kartavyamupavāsavratādikam ||241||**

brahman he sutīkṣṇa ||241||

**atha tadvratanityatvam**

tatraiva—


    **mumukṣavo'pi hi sadā śrīrāmanavamīvratam | **


    **na tyajanti suraśreṣṭho devendro'pi viśeṣataḥ ||242|| **

kiñca—


    **prāpte śrīrāmanavamīdine martyo vimūḍhadhīḥ | **


    **upoṣaṇaṁ na kurute kumbhīpākeṣu pacyate ||243|| **


    **yastu rāmanavamyāṁ hi bhuṅkte mohādvimūḍhadhīḥ | **


    **kumbhīpākeṣu ghoreṣu pacyate nātra saṁśayaḥ ||244||**

**atha tadvratamāhātmyam**

tatraiva—


    **śrīrāmanavamī proktā koṭisūryagrahādhikā | **


    **tasmin dine mahāpuṇye rāmamuddiśya bhaktitaḥ |**


    **yat kiñcit kurute karma tadbhavakṣayakārakam ||245|| **

kiñca—


    **kuryādrāmanavamyāṁ ya upoṣaṇamatandritaḥ | **


    **na māturgarbhamāpnoti sa vai rāmapriyo bhavet ||246|| **

rāmapriyo bhavediti tatsārūpyaṁ prāptaḥ syādityarthaḥ ||246||


    **tasmāt sarvātmanā sarve kṛtvaitannavamīvratam | **


    **mucyate sarvapāpebhyo yānti brahma sanātanam ||247||**

kiñca—


    **ekamapi naro bhaktyā śrīrāmanavamīvratam | **


    **upoṣya kṛtakṛtyaḥ san sarvaṁ pāpaiḥ pramucyate ||248||**

**atha tadvratanirṇayaḥ**


    **vaitre māsi navamyāntu jāto rāmaḥ svayaṁ hariḥ | **


    **punarvasvṛkṣasaṁyuktā sā tithiḥ sarvakāmadā ||249||**


    **saiva madhyāhnayogena mahāpuṇyatamā bhavet ||250|| **


    **meṣaṁ pūṣaṇi samprāpte lagne karkaṭakāhvaye | **


    **āvirāsīt svakalayā kauśalyāyāṁ paraḥ pumān ||251||**


    **navamī cāṣṭamoviddhā tyājyā viṣṇuparāyaṇaiḥ |**


    **upoṣaṇaṁ navamyāṁ vai daśamyāmeva pāraṇam ||252|| iti | **

nanu vaiṣṇavairviddhā sarvatra eva varjyeti pūrvaṁ niścitam atrāpi tathaivoktam navamī cāṣṭamī-viddhā tyājyā iti | tatra ca navamīkṣaye sati tithihrāsakrameṇa ekādaśyāśca śuddhatve kiṁ kartavyam tatrāha—upoṣaṇamiti ||252||


    **daśamyāṁ pāraṇāyāśca niścayānnavamīkṣaye | **


    **viddhāpi navamī grāhyā vaiṣṇavairapyasaṁśayam ||153|| **

tadevābhivyajya likhati—daśamyāmiti | niścayādṛśamyāmevetyevakārataḥ anyathopavāsadvayaprasaṅgāditidik ||253||


    **asya vratasya cāgastyasaṁhitādau savistaram | **


    **vidhiruktaḥ prasiddhañca likhyate'tra samāsataḥ ||254||**

**atha śrīrāmanavamīvratavidhiḥ**


    **aṣṭamyāṁ caitramāsasya śuklapakṣe jitendriyaḥ | **


    **dantadhāvanapūrvantu prātaḥ snāyādyathāvidhi ||255|| **

aṣṭamyāmityādi spaṣṭārthameva ||255||


    **dāntaṁ kuṭumbinaṁ vipraṁ vedaśāstrarataṁ sadā | **


    **śrīrāmapūjānirataṁ suśīlaṁ dambhavarjitam ||256|| **


    **vidhijaṁ rāmamantrāṇāṁ rāmamantraikasādhakam | **


    **āhūya bhaktyā sampūjya śṛṇuyāt prārthayanniti ||257||**


    **śrīrāmapratimādānaṁ kariṣyehaṁ dvijottama | **


    **tatrācāryo bhava prītaḥ śrīrāmavittvameva me ||258||**


    **ācāryaṁ bhojayet paścāt sāttvikānnaiḥ suvistaraiḥ | **


    **bhuñjīta svayamapyevaṁ hṛdi rāmamanusmaran ||259||**

**tatraikabhakta-nivedanamantraḥ**


    **navamyāmaṅgabhūtena ekabhaktena rāghava | **


    **ikṣvākuvaṁśatilaka prīto bhava bhavapriya ||260|| iti |**


    **tataḥ prātaḥ samutthārya snātvā sandhyāṁ vidhāya ca | **


    **prātaḥ sarvāṇi karmāṇi śīghrameva samāpayet ||261||**

**upavāsanivedanamantraḥ**


    **upoṣyā navamī tvadya yāmeṣvaṣṭāsu rāghava | **


    **tena prīto bhava tvambhoḥ saṁsārāt trāhi māṁ hare ||262|| iti | **


    **vidhivannirmite yāgamaṇḍape paramotsavaiḥ | **


    **puṇyāhaṁ vācayitvā tu sadbhiḥ saṅkalpamācaret ||263||**

**atha saṅkalpamantraḥ**


    **asyāṁ rāmanavamyāntu samārādhanatatparaḥ | **


    **upoṣyāṣṭasu yāmeṣu pūjayitvā yathāvidhi ||264|| **


    **imāṁ svarṇamayīṁ rāmapratināṁ suprayatnataḥ | **


    **śrīrāmaprītaye dāsye rāmabhaktāya dhīmate ||265|| **


    **proto rāmo haratvāsu pāpāni subahūni me | anekajanmasaṁsiddhānyabhyastāni mahānti ca ||266|| iti | **


    **mūrtiṁ śrīrāmacandrasya suvarṇasya palena tu | **


    **aśaktaścet palārddhena tadarddhārddhena vā caret ||267||**


    **raupyeṇa vātha lohena śilayā dāruṇāthavā | **


    **lepyāñca lekhyāṁ vā kuryāt kauśalyāṁ kalpitāṁ śubhām ||268||**


    **vāmāṅke jānakīṁ cāsya saṁśliṣṭāṁ vāmapāṇinā | **


    **dakṣiṇāṅke daśarathaṁ putrāvekṣaṇatatparam ||269||**

vāme'ṅke pārve dakṣiṇe'ṅke pārśve | aṅga iti vā pāṭhaḥ | dakṣiṇe pārśve pārśvadvaya iti vā | tataśca sītādaśarathayorvahistau jñeyau ||269||


    **pṛṣṭhato lakṣmaṇaṁ devaṁ sacchatraṁ sahacāmaram | **


    **pārśve bharataśatrughnau tālavṛntakarāvubhau |**


    **agne vyagraṁ hanūmantaṁ rāmānugrahakāṅkṣiṇam ||270|| **


    **āsanopari saṁviśya nyāsajālaṁ vidhāya ca | **


    **śaṅkhaṁ prapūjayedagre gandhapuṣpākṣatādibhiḥ ||271|| **


    **kalasaṁ vāmabhāgasthaṁ pūjādravyāṇi cādarāt | **


    **pātrañca prokṣayedbhaktyā cātmānaṁ mantramuccaran ||272||**


    **sarveṣāṁ rāmamantrāṇāṁ mantrarājaḥ ṣaḍakṣaraḥ | **


    **tārakabrahma cetyuktastena pūjā praśasyate ||273|| **


    **vilikhet sarvatobhadraṁ vedikopari sundaram | **


    **sarvavrate samuddiṣṭaṁ sarvatobhadramaṇḍalam ||274|| **


    **madhye tīrthodakaiḥ pūrṇaṁ kumbhaṁ ratnodaraṁ śubham | cūtapallapapuṣpaiśca yuktaṁ nyasyedalaṅkṛtam |**


    **sauvarṇe rājate tāmre pātre ṣaṭkoṇamālikhet ||275|| **

ratnāni udaye abhyantare yasya tam ||275||


    **alābhe bilvapīṭhe vā kalasopari sasthite | **


    **uparyāstīrya vastre dve ācchinne sudaśe śubhe ||276||**

sauvarṇādipātrasyālābhe sati ||276||


    **divyasiṁhāsanaṁ tatra sthāpayitvārcayet sudhīḥ |**


    **pīṭhārcāṁ vidhivat kṛtvā dattvā cārdhyādikantathā ||277|| **


    **kṣīrādinā ca snapanaṁ kuryādāvāhanādi ca | **


    **nānāratnavicitrāṇi dadyādābharaṇāni ca ||278|| himāmbughṛṣṭaruciraghanasārasamanvitam | **


    **gandhaṁ dadyāt prayatnena sāgururañca sakuṅkumam ||279|| **


    **kahlāraketakī jātī punnāgādyaiḥ prapūjayet | **


    **campakaiḥ śatapatreśca sugandhaiḥ sumanoharaiḥ ||280|| cūtapallavapuṣpaiśca dūrvābhistulasīdalaiḥ | **


    **komalairbilvapatraiśca aśokakusumaistathā ||281||**

**atha kauśalyādyarcā**


    **rāmasya jananī cāsi rāmātmakamidaṁ jagat | **


    **atastvāṁ pūjayiṣyāmi lokamātarnamo'stu te ||282||**


    **namo daśarathāyeti pūjayet pitaraṁ tataḥ | **


    **tato'nujñāpya deveśaṁ parivārān samarcayet | **


    **pūrvaṣaṭkoṇakoṇeṣu hṛdayādīni ṣaṭ kramāt ||283||**

**iti prathamāvaraṇam |**


    **hanūmantaṁ sasugrīvaṁ bharataṁ savibhīṣaṇam | lakṣmaṇāṅgadaśatrughnān jāmbavantaṁ baleṣvimān ||284||**

**iti dvitīyāvaraṇam |**


    **dhṛtiṁ jayantaṁ vijayaṁ surāṣṭraṁ rāṣṭravardhanam | **


    **aśokaṁ dharmapālañca sumantraṁ dalamadhyataḥ ||285||**

**iti tṛtīyāvaraṇam |**

**dalāgre lokapālāṁśca ||286||**

**iti caturthāvaraṇam |**

**tadastrāṇi tato vahiḥ ||287||**

**iti pañcamāvaraṇam |**


    **ghaṇṭāñca vādayan dhūpaṁ dīpañcāsmai nivedayet | **


    **bhakṣyabhojyādinā bhaktyā naivedyaṁ vidhinārpayet ||288||**


    **ācāmañca sutāmbūlaṁ mahānīrājanaṁ tataḥ | **


    **namaskuryāttataḥ stotraiḥ stutvā ca prajapenmanum ||289||**


    **śṛṇvan jayantī-māhātmyaṁ divyāṁ rāmakathāntathā | **


    **rāmabhaktaiḥ samaṁ yāmaṁ nayedrāmamanusmaran |||290||**

yāmaṁ navamīdivasa-prathama-praharam ||290||

**iti prathamayāmakṛtyam |**


    **śaṅkhapātrāsanārcāñca kuryāyadāmeṣvatandritaḥ | **


    **yāme dvitīye sampūjya madhyāhne janma bhāvayet ||291|| **

atandrita iti sarveṣveva yāmeṣu śaṅkhapātrapīṭhānāṁ pūjāmanālasyenāvaśyaṁ kuryādityarthaḥ ||291|


    **uccasthe grahapañcake suragurau sendau navamyāṁ tithau lagne karkaṭake punarvasuyute meṣaṁ gate pūṣaṇi | **


    **nirdagdhuṁ nikhilāḥ palāśasamidho medhyādayodhyāraṇerāvirbhūtamabhūdapūrvavibhavaṁ yat kiñcidekaṁ mahaḥ ||292|| **

janmabhāvanavidhimevāha—uccastha iti sūryāduccān kriyaviṣavṛgastrīkulīrāntayūke digvahnīndradvayatithiśarān saptaviṁśāṁśca viṁśān | aṁśān yāvadvadati yavane ityādyuktanijanijoccasthānavartini granthapañcake meṣamakara-karkaṭa-mīna-tulāsu krameṇa sūryabhauma-guru-śukra-śaniṣu sthitesvityarthaḥ | kiñca karkaṭa lagne candrasahitagurāviti guṇaviśeṣaḥ | palaṁ māṁsamaśnantīti palāśā rākṣasāsta eva samidhastān nirdagdhuṁ yathā yajñe'raṇijāto'gniḥ palāśakāṣṭhāni nirdahati tadvaditi rūpakārthaḥ ||292||


    **stutvaivaṁ vādayedvādyānyardhyaṁ dadyājjagatpateḥ | phalapuṣpāmbusampūrṇaṁ gṛhītvā śaṅkhamujjvalam | aśokacūtakusumairyuktañca tūlasīdalaiḥ ||293||**

**atha arghyamantraḥ**


    **daśānanabadhārtāya dharmasaṁsthāpanāya ca | **


    **dānavānāṁ vināśāya daityānāṁ nidhanāya ca ||294||**


    **pavitrāṇāya sādhūnāṁ jāto rāmaḥ svayaṁ hariḥ |**


    **gṛhāṇārdhyaṁ mayā dattaṁ bhrātṛbhiḥ sahiyo'nagha ||295|| iti | **


    **punaḥ puṣpāñjaliṁ dattvā yāme yāme hyatandritaḥ | **


    **pūjayedvidhivadbhaktyā divārātraṁ nayedbudhaḥ ||296||**


    **tataḥ prātaḥ samutthāya nityakṛtyaṁ samāpya ca | **


    **vidhivadrāmamabhyarcya bhaktyācāryaṁ pratoṣya ca |**


    **brāhmaṇaiḥ saha bhuñjīta tebhyo dadyācca dakṣiṇām ||297||**

**atha pāraṇamantra**


    **tava prasādasvīkārāt kṛtaṁ yat pāraṇaṁ mayā |**


    **vratenānena santuṣṭaḥ svasti bhaktiṁ prayaccha me ||298|| iti | **


    **kṛtvaikaṁ brahmahatyādipāpebhyo mucyate dhruvam | tulāpuruṣadānādiphalaṁ prāpnoti mānavaḥ ||299|| **


    **anekajanmasaṁsiddhapāpebhyo mucyate dhruvam | **


    **bahunā kimihoktena bhaktistasya kare sthitā ||300||**


    **akiñcano'pi niyata upoṣya navamīvratam | **


    **kṛtvā jāgaraṇaṁ bhaktyā pūjayedvidhivanmune ||301||**


    **gaṅgāyāṁ prakṣipellepyāṁ lekhyāṁ mūrtiṁ gṛhe nyaset | **


    **ācāryāya ca haimādiṁ vadīta pratimāṁ budhaḥ ||302|| iti |**

**atha dolamahotsavaḥ**


    **caitre sitaikādaśyāñca dakṣiṇābhimukhaṁ prabhum | **


    **dolayā dolanaṁ kuryādgītanṛtyādinotsavam ||303||**

tathā ca gāruḍe—


    **caitre māsi site pakṣe dakṣiṇābhimukhaṁ harim | **


    **dolārūḍhaṁ samabhyarcya māsamāndolayet kalau ||304||**

**atha tannityatā**

pādmapurāṇe—


    **ūrje rathaṁ madhau dolāṁ śrāvaṇe tantuparva ca | **


    **caitre damanakāropamakurvāṇo vrajatyadhaḥ ||305|| iti | **


    **dolārūḍhaśca bhagavānavalokyaḥ prayatnataḥ | **


    **dolārūḍhasya cāsyāgre kuryājjāgaraṇaṁ śubham ||306||**

**atha dolotsava-māhātmyam**

tatraiva—


    **dolārūḍhaṁ prapaśyanti kṛṣṇaṁ kalimalāpaham | **


    **aparādhasahasrestu muktāste ghūrṇane kṛte ||307|| **

ghūrṇane āndolane sati ye prapaśyanti te muktā ityanvayaḥ | yadvā ghūrṇane'pi kṛte sarve'parādhasahasrairmuktā bhavantīti vākyantaram | maghumādhave vasanta ityarthaḥ yadvā madhau mādhave vetyarthaḥ | kadācidvighnāpātādvaiśākhe'pi tatkaraṇāt ||307||


    **tāvattiṣṭhanti pāpāni janmakoṭikṛtānyapi | **


    **yāvannāndolayedbhūpa kṛṣṇaṁ kaṁsavināśinam ||308||**


    **āndolanadine prāpte rudreṇa sahitāḥ surāḥ | **


    **kurvanti prāṅgaṇe nṛtyaṁ gītaṁ vādyañca harṣitāḥ ||309||**


    **ṛṣayo gaṇagandharvā rambhādyāpsarasāṁ gaṇāḥ | **


    **vāsukipramukhā nāgāstathā devāḥ sureśvarāḥ |**


    **dolayātrāṁ samāyānti viṣṇudarśanalālasāḥ ||310|| **


    **dolayātrānimittantu dolāhe madhumādhave | **


    **bhūtāni santi bhūpṛṣṭhe ye keciddevayonayaḥ |**


    **samāyānti mahīpāla kṛṣṇe dolāsthite dhruvam ||311|| **


    **viṣṇuṁ dolāsthitaṁ dṛṣṭvā trailokyasyotsavo bhavet |**


    **tasmāt kāryaśataṁ tyaktvā dolāhe utsavaṁ kuru ||312|| **


    **prahlāde tu samāyāte viṣṇurdolāvarohaṇam | **


    **kurute pāṇḍavaśreṣṭha varaṁ dattamanusmaran ||313|| **


    **dolāsthitasya kṛṣṇasya ye'gre kurvanti jāgaram | sarvapuṇyaphalāvāptirnimeṣaikena jāyate ||314|| **


    **dolāsaṁsthantu ye kṛṣṇaṁ paśyanti madhumādhave | **


    **krīḍanti viṣṇunā sārddha vaikuṇṭhe devavanditāḥ ||315||**

kiñcānyatra—


    **dakṣiṇābhimukhaṁ devaṁ dolārūḍhaṁ sureśvaram | **


    **sakṛddṛṣṭvā tu govindaṁ mucyate brahmahatyayā ||316|| iti| **

**atha dolotsavavidhiḥ**


    **caitrasya śukladvādaśyāṁ prātaḥkṛtyaṁ samāpya ca | **


    **nityapūjāṁ vidhāyātha kuryāddolotsavaṁ vratī ||317||**


    **tadarthañca viśeṣeṇa naivedyādikamarpayet | **


    **sammānya vaiṣṇavāṁstaiśca gītanṛtyādi kārayet ||318|| **


    **mahānīrājanaṁ kṛtvā prakṣipedacyutopari | **


    **gandhānulepacūrṇādivicitrāṇi vibhāgaśaḥ ||319||**

atha nityapūjānantaraṁ vratī kṛtāpavāsaḥ pūrvalikhitadaśamyādiniyamayukto vā tadarthaṁ dolotsavārthaṁ viśeṣaṇa anyadinādādhikyena sammānya ādau sādaraṁ nimantryāhūya pādaprakṣālanapūrvakaṁ śrīcaraṇāmṛtānulepanamālyādimahāprasādapradānena sampūjya tairvaiṣṇavaiḥ | ādi-śabdena vādyanāmasaṅkīrtanādi vicitrāṇi gandhādīni vibhāgaśaḥ śrīmadaṅgoṣṇīṣādibhūṣaṇaṁ dālādau bhāge bhāge pṛthak pṛthak acyutopari prakṣipet | tatra gandhaḥ—agurukalambakādi-sādhita-surabhidravya viśeṣaḥ anulepaścandanādipaṅkaṁ cūrṇāni ca paṭṭavāsāḥ vukābandhanetiprasiddhāni | etacca vāsantikadolakrīḍāviśeṣalakṣaṇam ||317-319||


    **santoṣya vaiṣṇavāṁstaiśca gītanṛtyādibhiḥ prabhum | **


    **natvābhyarthyāpramattaḥ san dolāmārohayecchubhām ||320|| **


    **nītvā bahirvedikāyāmuttaṅgāyāṁ yathāvidhi |**


    **abhyarcyāndolayet kṛṣṇaṁ sarvalokāvalokitam ||321|| **

tairgandhādibhirvaiṣṇavān santoṣya prabhuñca bhagavantaṁ natvā praṇamya abhyarthya ca sarvalokahitārthaṁ nijajanasukhārthañca sukhaṁ dolāmimāmāruhya sāvadhānamāndolanalīlāṁ vidhehi ityādi tathā balīyasā padā svāmin padavīmavadhāraya ityādikañca prārthya apramattaḥ sāvadhānaḥ san śubhāṁ nirmāṇaviśeṣato'laṅkāraviśeṣataścottamāṁ dolāṁ gītādibhirārohayet | ādi-śabdena jaya jayetyādimaṅgalaghoṣa-vedaghoṣavādyasaṅkīrtanādi bahirdolāyāḥ uttuṅgāyāmatyuccāyāntaduparītyarthaḥ | etacca sarvalokānāṁ sukhadarśanārtham | yathāvidhīti vedikāṁ tāmupaskṛtya dhvajapatākātoraṇādibhiralaṅkṛtya ca dṛḍhapaṭṭavasanena pārśvadvaye stambhādau dolā nibadhya dolārūḍhasya bhagavato'rcane phalaviśeṣokterāndolanaśramaviśeṣadṛṣṭeśca pūjāviśeṣaṁ kṛtvā mahānīrājanaṁ kṛtvā gandhādikañca prakṣipya śanaiḥ śanaiḥ sāvadhānamāndolayedityādiprakāra ūhyaḥ | sarvalokairavalokitaṁ yathā syāttathāndolayet dolārūḍhabhagavaddarśane phalaviśeṣokteḥ ||320-321||


    **evamabhyarcayan yāme yāme tvāndolayan prabhum | **


    **mahotsavena gamayeddinaṁ rātriñca yatnataḥ ||322||**


    **evaṁ jāgaraṇa kṛtvā vaiṣṇavaiḥ saha vaiṣṇavaḥ | **


    **praṇamya prārthya nirmañchyakṛṣṇaṁ svālayamānayet ||323|| **


    **kecicca vaiṣṇavāḥ śuklatṛtīyāyāṁ mahotsavam |**


    **imamicchanti śaktāśca kurvate māsameva tam ||324|| **

evamanena likhitaprakāreṇa yāme yāme pratipraharaṁ prabhūmabhyarcayan āndolayaṁśca san mahotsavena nṛtyagītādinā dinaṁ rātriñca gamayet | atra pratiyāmamabhyarcanamāndolanañca tataḥ puṣpāñjaliṁ dattvā yāme yāme hyatandritaḥ iti rāmārcanacandrikokteḥ tathā ekādaśījāgaraṇe yāme yāme mahābhāga kuryādārātrikaṁ hareḥ ityādiskāndokteścānusārataḥ tathātraiva ghūrṇane kṛte iti yāvannāndolayet ityādyuktyāndolanasya paunaḥ—puṇyapratīteriti dik | prārthyeti devālayāntaradhivāsya śrīśālagrāmaśilāgre sthāpitasya damanakasyāropaṇotsavārthamāndolanalīlāmetāmāpahāya bhagavajjanavātsalyena sukhaṁ sāvadhānaṁ svamandire vijayaṁ vidhehītyādiprārthanāṁ kṛtvā | nirmāñchya dolakrīḍāyāṁ dṛṣṭimuttārya svālayaṁ devālayam ā samyaggītavādyādinā nayet imaṁ dolayātrākhyam ||322-324||

tathā coktam—


    **caitre māsi site pakṣe tṛtīyāyāṁ ramāpatim |**


    **dolārūḍhaṁ samabhyarcya māsamāndolayet kalau ||325|| iti | **


    **yat phālgunasya rākādāvuttarā phalgunī yadā | **


    **tadā dolotsavaḥ kāryastacca śrīpuruṣottame ||326||**

rākā pūrṇimā ādi-śabdena pratipadādiḥ kadācit pratipadi kadāciddvitīyāyāmapi uttaraphalgunīnakṣatrayogāt kārya iti yat tasya śrīpuruṣottamakṣetre na tu sarvatra puruṣottamakhaṇḍādau tatraiva tasya vidhānāt ||326||


    **kintvīdṛgbhaktisandarśi-jagannāthānusārataḥ | **


    **dolācandana-kīlālarathayātrāiśca kārayet ||327||**

tathāpi taddṛṣṭyānyatrāpi tathaiva dolādyutsavaḥ kartavya iti likhati—kintviti | īdṛśī mūrtipūjāyātrotsavādirūpā yā bhaktistasyāḥ samyagdarśanaśīlasya lokānugrāhakasya śrījagannāthadevasya anusārataḥ yasmin dine yathā tatkṣetre bhavettaddine'pi tathā dolayātrāṁ candanayātrāṁ jalayātrāṁ rathayātrāñca kuryādevetyarthaḥ | tatra hetutvena likhitameva—īdṛgbhaktisandarśīti | mahotsavabāhulyañca guṇāvahameveti dik ||327||

**atha damanakāropaṇotsavaḥ**


    **caitrasya śukladvādaśyāṁ damanāropaṇotsavam | **


    **vidadhyāttadvidhibaudhāyānādyukto'tra likhyate ||328||**


    **madhoḥ sitaikādaśyāñca prātaḥkṛtyaṁ samāpya ca | **


    **gatvā damanakārāmaṁ tatrāśokaṁ smaraṁ yajet ||329||**

**atha tatra mantraḥ**


    **aśokāya namastubhyaṁ kāmastrīśokanāśanaḥ | **


    **śokārtiṁ hara me nityamānandaṁ janayasva me ||330|| iti |**

tatra damanakārāme aśokavṛkṣarūpaṁ smaramakṣatacandanādinā pūjayet | tatra ca kāmarūpeṇa śrībhagavata eva pūjādikaṁ jñeyam | yadvā bhagavadarpaṇāya damanakaguṇaviśeṣārthaṁ kāmadevasyeveti dik ||329-330||


    **neṣyāmi kṛṣṇapūjārthaṁ tvāṁ kṛṣṇaprītikārakam | **


    **iti samprārthya natvā ca gṛhṇīyāddamanaṁ śubham ||331|| **

gṛhṇīyāditi—nijadamanakārāmābhāve'nyodyānādapītyarthaḥ | śubhaṁ paramottamaṁ sundaramañjaryādiyuktam ||331||


    **prokṣya tat pañcagavyena prakṣālyādbhiḥ prapūjya ca | **


    **vastreṇācchādya vedādighoṣeṇa gṛhamānayet ||332||**

tat damanakamadbhiḥ śuddhodakena prakṣālya prapūjya akṣatagandhādibhiḥ samabhyarcya vastreṇa ācchādyeti nave paṭale nidhāya sitadhautavāsasācchādyeti jñeyam | ādi-śabdena gītavādyādi ||332||

**atha damanakādhivāsavidhiḥ**


    **kṛṣṇasyāgre samuddhṛtya sarvato bhadramaṇḍalam | **


    **nidhāya damanaṁ tatra rātrau tadadhivāsayet ||333||**

tatra maṇḍale tatpaṭalani hataṁ damanam adhivāsayediti nityakriyāṁ nirvartya bhagavataḥ pūjāṁ viśeṣataḥ kṛtvā tadanujñayā tadadhivāsanaṁ kuryāditi boddhavyam ||333||

**atha tatra mantraḥ**


    **pūjārthaṁ devadevasya viṣṇorlakṣmīpateḥ prabhoḥ |**


    **damana tvamihāgaccha sānnidhyaṁ kuru te namaḥ ||334|| iti |**


    **sabījaṁ kāmadevañca tathā bhasmaśarīrakam | **


    **anaṅgaṁ manmathañcaiva vasantasakhameva ca |**


    **smarantathekṣucāpañca puṣpavāṇañca pūjayet ||335||**


    **prāgādidikṣu ratyāḍhyaṁ vidhivaddamane kramāt ||336|| **

damanakasya prāgādyaṣṭadikṣu krameṇa kāmadevādyaṣṭakaṁ kāmabījasahitañca vidhivat ikṣvakṣatagandhādibhiḥ pūjayet | tatra prayogaḥ—klīṁ drīṁ kāmadevāya namaḥ drīṁ ratyai namaḥ ityādi yadvā keśavādinyāsavat klīṁ kāmadevāya ratyai namaḥ ityādi ||335-336||


    **aṣṭottaraśataṁ kāmagāyatryā cābhimantrya tat | **


    **dattvā puṣpāñjaliṁ kāmadevaṁ vandeta mantravat ||337||**

**atra praṇāmamantraḥ**


    **namo'stu puṣpavāṇāya jagadāhlādakāriṇe | **


    **manmathāya jagannetre ratiprītipradāyine ||338|| iti | **


    **āmantrito'si deveśa pūrāṇa puruṣottama | **


    **atastvāṁ pūjayiṣyāmi sānnidhyaṁ kuru keśava ||339|| **


    **nivedayāmyahaṁ tubhyaṁ prātardamanakaṁ śubham | **


    **sarvathā sarvadā viṣṇo namaste'stu prasīda me ||340||**


    **itthamāmantrya deveśaṁ datvā puṣpāñjaliṁ punaḥ | **


    **gītanṛtyādinā rātrau kuryājjāgaraṇaṁ mudā ||341||**

taddamanakamabhimantrya jāgarañca dolārūḍhasya bhagavato'gre yattadeva kiṁvā śaktau satyāṁ damanakādhivāsasthāne putrādidvāreṇa pṛthak kuryāt ||337-341||

**atha damanakāpaṇavidhiḥ**


    **prātaḥ snānādi nirvartya nityapūjāṁ vidhāya ca | **


    **damanāroṣaṇārthañca mahāpūjāṁ samācaret ||342||**


    **tato damanakaṁ bhaktyā pāṇibhyāṁ parigṛhya ca | **


    **ghaṇṭādivādyaghoṣeṇa śrīkṛṣṇāya samarpayet ||343||**

samarpayediti samarpaṇañcārdau devasya śirasi damanakamañjarīmāropayet tato yathāśobhaṁ śrīcaraṇādāvāropayediti jñeyam ||343||

**atha damanakāropaṇa-mantraḥ**


    **devadeva jagannātha vāñchitārthapradāyaka | **


    **kṛtsnān pūraya me kṛṣṇa kāmāna kāmeśvarīpriya ||344||**

kāmeśvarī ratiḥ tasyāḥ priyeti kṛṣṇasya kāmadevatvenārcanāt | yadvā sarvakāmapradā bhagavatī lakṣmīḥ yadvā śrīkṛṣṇasya sarvakāmapūraṇī śrīrādhā tatpriyeti sambodhanaṁ kāmaviśeṣapūraṇārthaṁ prītyā damanakagrahaṇārthaṁ veti dik ||344||


    **idaṁ damanakaṁ deva gṛhāṇa madanugrahāt | **


    **imāṁ sāṁvatsarīṁ pūjāṁ bhagavanniha pūraya ||345|| iti |**


    **tato dāmanakīṁ mālāṁ gandhādīni samarpya ca |**


    **gītādinotsavaṁ kṛtvā śrīkṛṣṇaṁ prārthayedidam ||346|| **

dāmanakīṁ damanakamañjarīviracitāṁ mālāṁ bhagavate samarpya anantaraṁ gandhādyupacārān pañca samarpya gītanṛtyādinā mahotsavaṁ damanakāropaṇayātrāsambandhinaṁ kṛtvā maṇividrumetyādi prāthayet ||346||


    **maṇi-vidrumamālābhirmandārakusumādibhiḥ | **


    **iyaṁ sāṁvatsarī pūjā tavāstu garuḍadhvaja ||347|| **

iyaṁ matkṛtadamanakārpaṇarūpā pūjaiva maṇividrumamālādibhiḥ pūjā tavāstu tābhiryathā prīyase anayāpi tathā prīto bhaveti bhāvaḥ ||347||


    **vanamālāṁ yathā deva kaustubhaṁ satataṁ hṛdi | **


    **tadvaddāmanakīṁ mālāṁ pūjāñca hṛdaye vaha ||348|| ityādi | **

pūjāñca hṛdaye vaha—prītyā svīkūru ||348||


    **bhagavantaṁ praṇamyātha guruṁ sampūjya bhaktitaḥ | **


    **sampūjya brāhmaṇān śaktyā bhuñjīta saha bandhubhiḥ ||349||**


    **pāraṇāhe na labhyeta dvādaśīghaṭikāpi cet | **


    **tadā trayodaśī grāhyā pavitrā damanārpaṇe ||350||**

evaṁ vidhiṁ vilikhya tatra kālaṁ niścinoti—pāraṇāha iti dvābhyām ||350||


    **na kṛṣṇe damanāropaḥ syānmadhau vighnato yadi |**


    **vaiśākhyāṁ śrāvaṇe māsi kartavyaṁ vā tadarpaṇam ||351|| **

vighnato yadi madhau caitre na syāt tadā vaiśākhyāṁ pūrṇimāyāṁ dvādaśyāṁ vā śrāvaṇe vā tasya damanakasyārpaṇaṁ kartavyam | śrāvaṇe'pi tathaiva boddhavyaṁ sarvatra bhagavanmahotsave dvādaśyeva praśastā bhagavattithitvāt ||351||

ataevoktaṁ brahmaṇā devīpurāṇe—


    **caitrādau kārayet pūjāṁ samyagvatsa yathāvidhi | gandhadhūpārghyanaivedyamālyairdamanakodbhavaiḥ ||352|| **


    **sahomaṁ pūjayeddevaṁ sarvakāmānuvāpnuyāt | **


    **sarvatīrthābhiṣekasya phalaṁ prāpnoti mānavaḥ ||353||**

ādi-śabdena vaiśākhādiḥ damanakāropaṇamāhātmyañcāha—sarvakāmāniti pādatrayeṇa ||352-353||

**atha vaiśākhakṛtyam**

pādme pātālakhaṇḍe nāradāmbarīṣasaṁvāde—


    **mādhave māsi saṁprāpte meṣaste karmasākṣiṇi | **


    **keśavaprītaye kuryāt keśavavratasañcayam ||354|| **

karmasākṣiṇi—sūrye ||354||


    **dadyādanekadānāni tilājyaprabhṛtīnyapi | **


    **janmakoṭisamudbhūtapātakāntakarāṇi ca ||355|| **


    **jalānnaśarkarādhenu-tiladhenumukhāni ca | **


    **vittamānena deyāni dānānīpsitasiddhaye |**


    **vaiśākhe vidhinā snānadvayaṁ nadyādike vahiḥ ||356|| **


    **haviṣyaṁ brahmacaryañca bhūśayā niyamasthitiḥ | **


    **vrataṁ dānaṁ damo deva-madhusūdanapūjanam |**


    **mādhave māsi kurvīta madhusūdanatuṣṭidam ||357|| **


    **tilodakasuvarṇānnaśarkarāmbararohiṇīḥ | **


    **pādatrāṇātapatrāmbukumbhān dadyāddvijātiṣu ||358|| **

niyame sthitiḥ saṅkalpaparipālanamekatra vāsādi vā vratam—ekabhaktādi  damaḥ—indriyanigrahaḥ rohiṇīḥ—gāḥ ||357-358||


    **trisandhyaṁ pūjayedīśaṁ bhaktito madhusūdanam | **


    **sākṣādvimalayā lakṣmyā samupetaṁ samāhitaḥ || 359|| **

tatraiva varāhadharaṇīsaṁvāde—


    **viśeṣādiha dātavyāsnilā madhusamanvitāḥ | **


    **dharmāya mahate dīrghaduritakṣayahetave ||360|| iti | **


    **yadyapyāste'khilaṁ kṛtyaṁ māhātmyalikhane sphuṭam | **


    **tathāpyekatra saṁgṛhya vyalekhīdaṁ samāsataḥ ||361||**

**atha vaiśākhakṛtyanityatā**

varāhadharaṇīsaṁvāde—


    **yaḥ parityajya vaiśākhaṁ vratamanyadupācaret | **


    **sa karasthaṁ mahāratnaṁ hitvā loṣṭraṁ hi yācate ||362||**

vaiśākham—vaiśākhyaniyamavratamityarthaḥ ||362||

kiñca—

**avaiśākhī bhavecchākhī vipraḥ śrautaparo'pi ca ||363|| iti |**

**atha sāmānyato vaiśākhamāhātmyam**

tatraiva nāradāmbarīṣasaṁvāde—


    **na mādhavasamo māso na mādhavasamo vibhuḥ | **


    **poto'dhiduritāmbhodhimajjamānajanasya yaḥ ||364|| **

mādhavena śrīkṛṣṇena samaḥ vibhūrīśvaro yathā nāstīti dṛṣṭānto'vagantavyaḥ ekamagre'pi yo māsaḥ ||364||


    **tattaṁ japtaṁ hutaṁ snātaṁ yadbhaktyā māsi mādhave | **


    **tadakṣayaṁ bhavedbhūpa puṇyaṁ mādhavavallabhe ||365|| **

mādhavasya vallabha iti sarvatraiva heturdraṣṭavyaḥ ||365||

kiñca—


    **vaiśākhātāni pāpāni sūryāntāni tamāṁsi ca | **


    **parāpakārapaiśunyaprāptāni sukṛtāni ca ||366||**


    **kārttike māse yat kiñcittulāsaṁsthe divākare |**


    **snānadānādikaṁ rājaṁstat parārdhaguṇaṁ bhavet ||367|| **


    **tasmāt sahasraguṇitaṁ māghe makarage ravau | **


    **tato'pi śatasaṁkhyākaṁ vaiśākhe meṣage bhage ||368|| **


    **te dhanyāste sukṛtino narā vaiśākhamāsi ye | **


    **prātaḥ snātvā vidhānena pūjayanti madhudviṣam ||369||**

kiñca—


    **punaḥ kaliyuge rājan naitadgopyaṁ bhaviṣyati | **


    **aśvamedhādikaṁ yasmānmāhātmyaṁ mādhavasya ca ||370||**


    **tasmiṁstiṣye naraiḥ pāpairgantavyaṁ narakārṇave | **


    **atastu viralastasya pracāro'jena nirmitaḥ ||371||**

bhage sūrye tiṣye kaliyuge ||368-371||

kiñca tatraiva—


    **durlabhaṁ bhārate varṣe janma tatra manuṣyatā | **


    **mānuṣye durlabhaṁ loke svasvadharmapravartanam ||372|| **


    **tato'pi bhaktirbhūpāla vāsudeve'tidurlabhā | **


    **tatrāpi durlabho māso mādhavo mādhavapriyaḥ ||373||**


    **tamavāpya tato māsaṁ snānadānajapādikam | **


    **kurvanti vidhinā ye tu dhanāste kṛtino narāḥ ||374||**


    **teṣāṁ darśanamātreṇa pāpino'pi vikalmaṣāḥ | **


    **bhavanti bhagavadbhāvabhāvitā dharmakāṅkṣiṇaḥ ||375||**

bhagavaddharmakāṅkṣiṇāḥ santaḥ bhagavadbhāvabhāvitā bhavanti ||375||

**atha tatra karmaviśeṣamāhātmyam**

tatraiva—


    **prātaḥ snānañca vaiśākhe yajñadānamupoṣaṇam | **


    **haviṣyaṁ brahmacaryañca mahāpātakanāśanam ||376|| **

kiñca—


    **vaiśākhaṁ sakalaṁ māsaṁ nityasnāyī jitendriyaḥ |**


    **japan haviṣyabhuk śāntaḥ sarvapāpaiḥ pramucyate ||377|| **


    **ekabhaktamatho naktamayācitamatandritaḥ | **


    **mādhave māsi yaḥ kuryāllabhate sarvamīpsitam ||378||**

varāhadharaṇīsaṁvāde—


    **vaiśākhe māsi yo viprān bhojayedbhaktitatparaḥ |**


    **sikthe sikthe bhavettṛptiḥ pitṛṇāṁ yugasaṁkhyayā ||379|| **


    **yacchanti tatra madhurādhikabhojanāni ye vā yavāśanatilodakabhojanāni |**


    **chatrāmbarāṇi caraṇocitarakṣaṇāni dhanyāsta eva parito haritoṣaṇāni ||380|| **

madhurādhikabhojanāni madhuradravyapraghānabhogyāni | yavāśanaṁ yavānnaṁ tasya punaruktirviśeṣāya ||380||


    **evaṁ kṛtena yat puṇyaṁ prāpyate niyamaiśca taiḥ | **


    **tat kena gaṇanāṁ yāti varṣakoṭiśatairapi ||381|| **


    **patrapautrādisampattiṁ dīrghāyuṁṣi yathepsitam | **


    **ihāpnoti paratrāpi māmeva pratipadyate ||382||**

**atha tatra prātaḥsnānamāhātmyam**

tatraiva nāradāmbarīṣa-saṁvāde—


    **ambarīṣa mahāpuṇya-prāptaye kuru vīkṣaṇam | **


    **mādhave māsi yaiḥ snātaṁ prātarniyamasaṁyutaiḥ ||383|| **


    **yadānandapure proktaṁ vasatāṁ varṣakoṭibhiḥ | **


    **tat prātarmādhave māsi snānenaikena labhyate ||384|| **

ānandapure tīrthaviśeṣe tat phalam ||384||

kiñca—


    **yathaiva mādhavo dhyāto vināśayati kilviṣam | **


    **tathaiva mādhave snānaṁ niyamena vinirmitam ||385||**

**atha tatra śrībhagavatpūjāmāhātmyam**

tatraiva vidhikathane—


    **viśeṣādapi vaiśākhe yo'rcayenmadhusūdanam | **


    **sarvasamvatsaraṁ yāvadarcitastena mādhavaḥ ||386|| **

viśeṣāt anyamāsata ādhikyena ya ekakālamabhyarcayet api-śabdastvarthe ||386||

kiñca—


    **yaścāpi niḥsvaḥ puruṣo mādhave māsi mādhavam | **


    **puṣpārcanavidhānena pūjayenmadhusūdanam ||387|| **

puṣpairyadarcanavidhānaṁ pūjākaraṇaṁ tenāpi kevalena ||387||


    **sarvapāpavinirmuktaḥ pitṛṇāṁ tārayecchatam | **


    **sa janmaśatasāhasraṁ na śokaphalabhāgbhavet ||388||**


    **na ca vyādhibhayaṁ tasya na dāridryaṁ na bandhanam |**


    **sa viṣṇubhakto jāyeta dhanyo janmani janmani ||389|| **


    **yāvadyagasahasrāṇi śatamaṣṭottaraṁ bhavet | **


    **tāvat svarge vasedvīra bhūpatiśca punarbhavet ||390|| **


    **bhūpatve vividhān bhogān vihṛtya ca yathāsukham | **


    **mādhavasya prasādena mādhave līyate tataḥ ||391||**

līyate saṁyogaṁ prāpnoti ||391||

kiñca varāhadharaṇīsaṁvāde—


    **vidhinā'vidhinā vāpi ye yajanti narā dhare |**


    **mādhave māsi māṁ bhaktyā taiśca yājyo'smyahaṁ sadā ||392|| **

sadā yājyaḥ kṛtapūjo'smītyarthaḥ yadvā sadaiva matpūjāṁ te kariṣyanti madbhaktatāṁ prāptā ityarthaḥ ||392||


    **ye yajanti dhare nityamadhvarairvividharapi | **


    **mādhave yajate yo māṁ tebhyastadhikaṁ phalam ||393|| iti |**


    **vaiśākhasya parañcāste tatropākhyānapaṅktiṣu | **


    **sāmānyena ca māhātmyaṁ viśeṣeṇa ca sarvaśaḥ ||394||**

tasyādhikaṁ phalaṁ syāt | alikhitamapi yuktyā saṁgṛhṇāti—vaiśākhasyeti | parañca māhātmyamāste tatra padmapurāṇādau upākhyānapaṅktiṣu itihāsaparamparāsu ||393-394||

**atha tatra snānavidhiḥ**

tatraiva nāradāmbarīṣa-saṁvāde—


    **meṣasaṁkramaṇe bhānormādhave māsi yatnataḥ | **


    **mahānadyāṁ nadītīrthe nave sarasi nirjhare |**


    **devakhāte tathā snāyādyathā prāpte jalāśaye ||395||**


    **dīrghikākūpavāpīṣu niyatātmā hariṁ smaran ||396|| **


    **madhumāsasya śuklāyāmekādaśyāmupoṣitaḥ | **


    **pañcadaśyāñca vā vīra meṣasaṁkramaṇe'pi vā ||397|| vaiśākhasnānaniyamaṁ brāhmaṇānāmanujñayā | **


    **madhusūdanamabhyarcya kuryāt savanapūrvakam ||398|| **

savanam—snānam ||398||


    **vaiśākhaṁ sakalaṁ māsa meṣasaṁkramaṇe raveḥ | **


    **prātaḥ saniyamaṁ snāsye prīyatāṁ madhusūdanaḥ ||399|| **


    **madhuhantuḥ prasādena brāhmaṇānāmanujñayā | **


    **nirvighnamastu me puṇyaṁ vaiśākhasnānamanvaham ||400|| **


    **mādhave meṣage bhānau murāre madhusūdana | **


    **prātaḥ snānena me nātha yathoktaphalado bhava ||401|| **


    **yathā te mādhavo māse vallabho madhusūdana | **


    **prātaḥsnānena me tasmin phalado bhava pāpahā ||402||**


    **evamucārya tattīrthe pādau prakṣālya vāgyataḥ | **


    **smarannārāyaṇaṁ devaṁ snānaṁ kuryādvidhānataḥ ||403|| iti | **


    **vidhānañca paraṁ jñeyaṁ prasiddhaṁ smṛtiśāstrataḥ | **


    **tat kiñcillikhitaṁ pūrvaṁ prātaḥsnānaprasaṅgataḥ ||404||**

**atha viśeṣatastatrākṣayatṛtīyākṛtyam**

**ādau tanmāhātmyam**

mātsye—


    **vaiśākhe māsi śuklāyāṁ tṛtīyāyāṁ janārdanaḥ | **


    **yavānutpādayāmāsa yugañca kṛtavān kṛtam ||405||**


    **brahmalokāt tripathagāṁ pṛvivyāmavatārayat | **


    **tasyāṁ kāryā yavairhomo yavairviṣṇuṁ samarcayet ||406||**


    **yavān dadyāddvijātibhyaḥ prayataḥ prāśayedyavān ||407|| **

pādme ca śrīvarāhadharaṇīsaṁvāde—


    **tretāyugaṁ tṛtīyāyāṁ śuklāyāṁ māsi mādhave | **


    **pravṛttañca trayodharmāḥ pravṛttāste pravartitāḥ ||408||**

trayī vedatrayaṁ tayā trayā pravartitā dharmāśca pravṛttāḥ ||408||


    **akṣayā socyate loke tṛtīyā harivallabhā | **


    **snāne dāne'rcane śrāddhe jape pūrvajatarpaṇe ||409||**


    **ye'rcayanti yavairviṣṇuṁ śrāddhaṁ kurvanti yatnataḥ |**


    **tasyāṁ dadati dānāni dhanyāste vaiṣṇavā narāḥ ||410|| **

**atha śuklā saptamī**

tatraiva nāravāmbarīṣasaṁvāde—


    **vaiśākhaśuklasaptamyāṁ jāhnavī jahnunā purā |**


    **krodhāt pītā punastyaktā karṇarandhrāttu dakṣiṇāt ||411|| **


    **tasyāṁ samarcayeddevīṁ gaṅgāṁ bhuvanamekhalām | **


    **snātvā samyagvidhānena sa dhanyaḥ sukṛtī naraḥ ||412||**


    **tasyāṁ santarpayeddevān pitṛn martyān yathāvidhi | **


    **sākṣāt paśyanti te gaṅgāsnātakaṁ gatakalmaṣam ||413||**

kṛtasnānaṁ svārthekan ||413||

**atha śrīnarasiṁhacaturdaśī**


    **vaiśākhasya caturdaśyāṁ śuklāyāṁ śrīnṛkeśarī | **


    **jātastadasyāṁ tatpūjotsavaṁ kurvīta savratam ||414||**

vratamupavāsādiniyamastatsahitam ||414||

**atha narasiṁhacaturdaśīvratanityatā**

bṛhannārasiṁhapurāṇe śrībhagavannṛsiṁhaprahlādasaṁvāde vratavidhikathane—


    **varṣe varṣe tu kartavyaṁ mama saṁtuṣṭikāraṇam | **


    **mahāguhyamidaṁ śreṣṭhaṁ mānavairbhavabhīrubhiḥ ||415|| **

varṣe varṣe sviti vīpsayā nityatva sādhyate tacca hemādriprabhṛtibhirekādaśī prakaraṇādau vivṛtamevāsti ||415||

kiñca—


    **vijñāya maddinaṁ yastu laṅghayet sa tu pāpabhāk | **


    **evaṁ jñātvā prakartavyaṁ maddine vratamuttamam | **


    **anyathā narakaṁ yāti yāvaccandradivākarau ||416||**

akaraṇapratyavāyena ca nityatvamāha—vijñāyeti | viśeṣeṇa jñātvāpi jñānaniṣṭā'pītyarthaḥ ||416||

**atha tatrādhikārinirṇayaḥ**

tatraiva—


    **sarveṣāmeva lokānāmadhikāro'sti madvrate | **


    **madbhaktaistu viśeṣeṇa praṇeyaṁ matparāyaṇaiḥ ||417||**

praṇeyaṁ kartavyam matparāyaṇairmadekaniṣṭhairiti tadvratasya tadbhaktiviśeṣarūpatvāditi dik ||417||

**atha tanmāhātmyam**

tatraiva śrīprahlāda uvāca—


    **namaste bhagavān viṣṇo nṛsiṁhavapuṣe namaḥ | **


    **tvadbhakto'haṁ sureśaikaṁ tvāṁ prapṛcchāmi tattvataḥ ||418||**


    **svāmiṁstvayi mamotpannā bhaktirbahuvidhā katham |**


    **kathante supriyo jātaḥ kāraṇaṁ vada me prabho ||419||**

śrīnṛsiṁha uvāca—


    **kathayāmi mahāprājña śṛṇuṣvaikāgramānasaḥ | **


    **bhakteryat kāraṇaṁ vatsa priyatvasya ca tat punaḥ ||420||**


    **purākalpe hyabhūrvipraḥ kiñcittvaṁ nāpyadhītavān |**


    **nāmnā ca vasudevo hi veśyāyāṁ tatparo hyabhūḥ ||421|| **


    **tasmin janmani naiva tvaṁ cakartha sukṛtaṁ kiyat | **


    **muktvā tu madvrataṁ caikaṁ veśyāsaṅgatilālasaḥ |**


    **madvratasya prabhāveṇa bhaktirjītā tavedṛśī ||422|| **

śrīprahlāda uvāca—


    **śrīnṛsiṁhācyuta svāmin kasya putreṇa kiṁ kṛtam |**


    **veśyāyāṁ vartamānena kathaṁ taddhi kṛtaṁ mayā |**


    **ākhyānaṁ vistareṇedaṁ vaktumarhasi sāmpratam ||423|| **

kathaṁ vā tadvrataṁ kṛtam ||423||

śrīnṛsiha uvāca—


    **purāvantipure hyāsīdbrāhmaṇo vedapāragaḥ | **


    **tannāma vasuśarmeti sarvalokeṣu viśrutam ||424|| **


    **nityaṁ homakriyāmeṣa karoti dvijasattamaḥ | **


    **brahmakriyāsu satataṁ sarvāsu kila tatparaḥ ||425|| **

brahmakriyāsu—vaidikakarmasu ||425||


    **agniṣṭomādibhiryajñairiṣṭāḥ sarve surottamāḥ | **


    **tenāpi vidyamānena na kṛtaṁ duṣkṛtaṁ kiyat ||426||**


    **tasya bhāryā suśīlābhūdvikhyātā bhuvanatraye | **


    **pativratā sadācārā patibhaktiparāyaṇā ||427|| **


    **jajñire ca sutāḥ pañca tasyāṁ dvijavarāttataḥ | **


    **sadācārāḥ suvidvāṁsaḥ pitṛbhaktiparāyaṇāḥ |**


    **teṣāṁ madhye kaniṣṭhastvaṁ veśyāyāṁ tatparaḥ sadā ||428|| **


    **tāṁ sanniṣevamāṇena surāpānaṁ kṛtaṁ tvayā | **


    **sadā pāparatastvaṁ hi nākṛthādhyayanaṁ bhṛśam ||429|| **

adhyayanaṁ nākṛthāḥ nākārṣīḥ sandhirārṣaḥ ||429||


    **vilāsinīgṛhe nityaṁ vasatirhyabhavattava | **


    **ekadā tadgṛhe hyāsīttayā saha mahān kaliḥ ||430||**


    **tataḥ kalahabhāvena bhojanaṁ na kṛtaṁ tvayā | **


    **ajñānātmavrataṁ cakre vratānāmuttamaṁ vratam ||431|| **


    **tayā saha vivādena rātrau jāgaraṇaṁ kṛtam | **


    **veśyāyā api tat sarvaṁ prajātantu tvayā samam ||432||**


    **rātrau jāgaraṇe tasyāḥ sajñātaṁ kāyaśodhanam | **


    **yuvayormadvrataṁ jātamajñānādvahupuṇyadam ||433|| **


    **yena cīrṇavratenādya modante divi devatāḥ | **


    **sṛṣṭyarthantu tato brahmā cakre madvratamuttamam ||434|| **

cīrṇena kṛtena vratena ||434||


    **madvratasya prabhāveṇa nirmitaṁ sacarācaram | **


    **īśvareṇāpi taccīrṇaṁ badhārthaṁ tripurasya ca |**


    **mahimnaiva vratasyāsya tripuraṁ saṁnipātitam ||435|| **


    **anyaiśca bahubhirdevairṛṣibhiśca purātanaiḥ | **


    **rājabhiśca mahāprājñairvihitaṁ vratamuttamam ||436|| **


    **etadvrataprabhāveṇa sarve siddhimupāgatāḥ | **


    **veśyāti matpriyā jātā trailokye sukhacāriṇī |**


    **īdṛśaṁ madvrataṁ vatsa trailokye caiva viśrutam ||437|| **


    **dhūrtāyāśca vilāsinyā vratametadupasthitam | **


    **prahlāda tena te bhaktirmayi jātā hyanuttamā ||438||**


    **sā veśyā svapsarā jātā divi bhogānanekeśaḥ | **


    **bhuktvā kāmaṁ vilīnā tu tvaṁ prahlāda viviṣṭa mām ||439|| **

vilīnā praviṣṭā mayīti śeṣaḥ | māṁ viśiṣṭa prāviśaḥ kāryārthaṁ bhaktipravartanārtham ||439||


    **kāryārthamavatāraste maccharīrāt pṛthak tvasau |**


    **vidhāya sarvakāryāṇi śīghraṁ mayi gamiṣyasi ||440|| **


    **ya idaṁ madvratāgryantu pravidhāsyanti mānavāḥ | **


    **na teṣāṁ punarāvṛttiḥ kalpakoṭiśatairapi ||441||**


    **aputro labhate putrān madbhaktāṁśca suvarcasaḥ | **


    **daridro labhate lakṣmīṁ dhanadasya ca yādṛśī ||442||**


    **tejaskāmo labhettejo rājyepsū rājyamuttamam | **


    **āyuṣkāmo labhedāyuryādṛśantu śivasya ca ||443||**


    **strīṇāṁ vratamidaṁ sādhuputradaṁ bhāgyadantathā | **


    **avaidhavyakaraṁ tāsāṁ putraśokavināśanam ||444|| **


    **dhanadhānyakarañcaiva patipriyakaraṁ śubham | **


    **sārvabhaumaṁ sukhaṁ tāsāṁ divyasaukhyaṁ bhavettataḥ ||445|| **


    **striyo vā puruṣo vāpi kurvanti vratamuttamam | **


    **tebhyo dadāmyahaṁ saukhyaṁ bhūktimuktiphalantathā ||446||**


    **bahunoktena kiṁ vatsa vratasyāsya phalasya hi | **


    **madvratasya phalaṁ vaktuṁ nāhaṁ śakto na śaṅkaraḥ ||447||**


    **brahmā caturbhirvaktraiśca nālaṁ syājjīvitāvadhi ||448|| **

kiñca tatraiva vratavidhikathane—


    **yathā yathā pravṛttiḥ syāt pātakasya kalau yuge |**


    **tathā tathā vidhāsyanti madvrataṁ viralaṁ janāḥ ||449|| **


    **madvratasya vidhānena matirna syāddurātmanām | **


    **sadā pāparatānāntu puruṣāṇāṁ vikarmaṇi ||450||**


    **vicāryaivaṁ prakartavyaṁ mādhave māsi madvratam | **


    **prāpte bhūtadine vatsa sarvakalmaṣanāśanaḥ ||451||**


    **yenaiva kriyamāṇena sahasradvādaśīphalam | **


    **jāyate na mṛṣā vacina mānuṣāṇāṁ mahātmanām ||452||**

mānuṣāṇāṁ jāyate | mahātmanāmiti madvratānuṣṭhānāt na cātrāsambhāvanādikaṁ kāryamityāha—na mṛṣā vacanīti ||452||

tadante ca—


    **ya idaṁ śṛṇuyādbhaktyā vrataṁ pāpapraṇāśanam | **


    **tasya śravaṇamātreṇa brahmahatyāṁ vyapohati ||453||**

na tāvadanuṣṭhānāt śravaṇādināpi mahāphalaṁ syāditi likhati—ya iti ||453||


    **pavitraṁ paramaṁ guhyaṁ kīrtayedyastu mānavaḥ | **


    **sarvān kāmānavāpnoti vratasyāsya phalaṁ labhet ||454||**

**atha tadvratadinanirṇayaḥ**

āgame—


    **vaiśākhe śuklapakṣe tu caturdaśyāṁ mahātithau | **


    **sāyaṁ prahlādadhikkāramasahiṣṇuḥ paro hariḥ ||455||**


    **sadyaḥ kaṭakaṭāśabda-vismāpitasabhājanaḥ | **


    **līlayā stambhagarbhāntādudbhūtaḥ śabdabhīṣaṇaḥ ||456||**


    **nṛhareravatārāttāṁ yatnataḥ samupoṣayet | **


    **mahāpuṇyatamāyāñca sāyaṁ viṣṇuṁ prapūjayet ||457|| **

bṛhannārasiṁhe—


    **vaiśākhaśuklapakṣasya caturdaśyāṁ samācaret | **


    **majjanmasambhavaṁ puṇyaṁ vrataṁ pāpāpraṇāśanam ||458|| **

kiñca—


    **svātīnakṣatrayoge tu śanivāre hi madvratam | **


    **siddhiyogasya yoge ca labhyate daivayogataḥ |**


    **sarvairetaistu saṁyuktairhatyākoṭivināśanam ||459|| **

daivayogataḥ kadācinmahābhāgyenaiva labhyate ityarthaḥ yataḥ sarvairiti ||459||


    **kevalañca prakartavyaṁ maddinaṁ phalakāṅkṣibhiḥ | **


    **vaiṣṇavairna tu kartavyā smaraviddhā caturdaśī ||460||**

kevalaṁ tattadyogahīnamapi phalākāṅkṣibhirapi kartavyameva nityatvāt | smarastrayodaśī tena viddhā ||460||

āgame—


    **priyā caturdaśī bhaume kartavyā kilviṣāpahā | **


    **kāmaviddhā na kartavyā svātībhaumayutā yadi ||461||**

**atha tadvratavidhiḥ**

tatraiva—


    **prātarutthāya kurvīta niyamaṁ manasā smaran | **


    **māmena maddine vatsa dantadhāvanapūrvakam ||462||**

prātaścaturdaśī—prabhāte sarvavratasādhāraṇatvāt pūrvadine caikabhaktādisayamo vijñeya eva | dantadhāvanantu upavāsadine kāṣṭhena tanniṣedhāt tṛṇādinā boddhavyam ||462||

**atha niyamamantraḥ**


    **śrīnṛsiṁha mahābhīma dayāṁ kuru mamopari |**


    **adyāhaṁ te vidhāsyāmi vrataṁ nirvighnatāṁ naya ||463|| iti | **


    **vratasthena na vaktavyaṁ maddine pāpibhiḥ saha | **


    **mithyālāpā na kartavyāḥ samagraphalakāṅkṣibhiḥ ||464||**


    **striyaṁ dyūtaṁ vihāyoccairvratasthena mahātmanā | **


    **smartavyaṁ mama rūpañca maddine sakale śubhe ||465|| **


    **tato madhyāhnavelāyāṁ nadyādau vimale jale | **


    **gṛhe vā devakhāte vā taḍāge vātiśobhane |**


    **vaidikena ca mantreṇa snānaṁ kuryādvicakṣaṇaḥ ||466|| **


    **mṛttikāgomayenaiva tathā dhātrīphalena vā | **


    **tilairvā sarvapāpaghnaiḥ snānaṁ kṛtvā mahātmabhiḥ |**


    **paridhāya śucirvastre nityakarma samācaret ||467|| **


    **tato gṛhaṁ samāgatya smaran māṁ bhaktiyogataḥ | **


    **gomayena vilipyātha kuryādaṣṭadalāmbujam ||468||**


    **kalasaṁ tatra saṁsthāpya tāmraṁ ratnasamanvitam | **


    **tasyopari nyaset pātraṁ taṇḍulaiḥ paripūritam |**


    **haimī mūrtistu tatraiva sthāpyā lakṣmīstathaiva ca ||469|| **

tāmraṁ tāmramayaṁ mūrtiḥ śrīnārasiṁho tathaiva lakṣmīḥ haimī lakṣmīmūrtiśca | kārye dve mūrtī kāryeti pāṭhe pratyekaṁ sambandhaḥ ||469||


    **palena ca tadarddhena tadarddhārddhena vā punaḥ | **


    **yathā śaktistathā kāryā vittaśāṭhyavivarjitaḥ |**


    **pañcāmṛtena te snāpya pūjanaṁ tu samācaret ||470|| **

te dve mūrtī snāpya snāpayitvā ||470||


    **tato brāhmaṇamāhūya tamācāryamalolupam | **


    **kuryācchāstrasamāyuktaṁ śāntaṁ dāntaṁ jitendriyam ||471||**


    **tenaiva kārayet pūjāṁ dṛṣṭvā śāstrānusārataḥ | **


    **ācāryavacanāddhīmān pūjāṁ kuryācaran vratam ||472||**

dṛṣṭvā śāstroktavidhiṁ jñātvā ācāryājñayā paścāt svayamapi pūjayedityāha—ācāryeti ||472||

**atha tatra agre śrīprahlāda-pūjā**

tathā cāgame—


    **prahlāda-kleśanāśāya yā hi puṇyā caturdaśī | **


    **pūjayettatra yatnena hareḥ prahlādamagrataḥ ||473|| **

bṛhannārasiṁhe—


    **madrūpaṁ kārayettatra puṣpastavakaśobhitam | **


    **ṛtukālodbhavaiḥ puṣpaiḥ pūjyo'hañca yathāvidhi ||474|| **

pūjāvidhimāha—madrūpamiti navabhiḥ madīyamūrtim ||474||


    **upacāraiḥ ṣoḍaśabhimanmantrairnāmabhistathā | **


    **tataḥ paurāṇikairmantraḥ pūjanīyo viśeṣataḥ ||475||**

**atha tatra candanamantraḥ**


    **candanaṁ śītalaṁ divyaṁ candrakuṅkumamiśritam | **


    **dadāmi te pratuṣṭyarthaṁ nṛsiṁha parameśvara ||476|| iti |**

**atha puṣpamantraḥ**


    **kālodbhavāni puṣpāṇi tulasyādīni vai prabho | **


    **pūjayāmi nṛsiṁheśa lakṣmyā saha namo'stute ||477||**

**atha dhūpamantraḥ**


    **kālāgurumayaṁ dhūpaṁ sarvadevasudurlabham | **


    **karomi te mahāviṣṇo sarvakāmasamṛddhaye ||478||**

**atha dīpamantraḥ**


    **dīpaḥ pāpaharaḥ proktastamasāṁ rāśināśanaḥ | **


    **dīpena labhyate tejastasmāddīpaṁ dadāmi te ||479|| iti |**

**atha navedyamantraḥ**


    **naivedyaṁ saukhyadaṁ cāstu bhakṣyabhojyasamanvitam | **


    **dadāmi te ramākānta sarvapāpakṣayaṁ kuru ||480|| iti | **

**atha arghyamantraḥ**


    **nṛsiṁhācyuta deveśa lakṣmīkānta jagatpate | **


    **anenārghyapradānena saphalāḥ syurmanorathāḥ ||481|| iti | **

**atha pūjāmantraḥ**


    **pītāmbara mahāviṣṇo prahlādabhayanāśakṛt | **


    **yathābhūtārcanenātha yathoktaphalado bhava ||482|| iti |**

yathābhūtena yathopapannena samyak sampādayitumaśaktenārcanenāpi ||482||


    **rātrau jāgaraṇaṁ kuryādgītavāditranisvanaiḥ | **


    **purāṇapaṭhanaṁ nṛtyaṁ śrotavyaṁ marakathānakam ||483|| **

mama kathānakaṁ kathā ||483||


    **tataḥ prabhātasamaye snānaṁ kṛtvā hyatandritaḥ | **


    **pūrvoktena vidhānena pūjayenmāṁ prayatnataḥ ||484|| **

kiñca—


    **madvaṁśe ye narā jātā ye janiṣyanti matpuraḥ | **


    **tāṁstvamuddhara deveśa duḥsahādbhavasāgarāt ||485|| pātakārṇavamagnasya vyādhiduḥkhāmburāśibhiḥ | **


    **tīvraistu paribhūtasya mahāduḥkhagatasya me ||486|| **


    **karāvalambanaṁ dehi śeṣaśāyin jagatpate | **


    **śrīnṛsiṁha ramākānta bhaktānāṁ bhayanāśana ||487|| **


    **kṣīrāmbudhinivāsa tvaṁ prīyamāṇo janārdana | **


    **vratenānena me deva bhuktimuktiprado bhava ||488|| **


    **evaṁ prārthya tato devaṁ visarjyaṁ ca yathāvidhi | **


    **upahārādikaṁ sarvamācāryāya nivedayet ||489|| **


    **dakṣiṇābhiḥ susantoṣya brāhmaṇāśca visarjayet | **


    **mama dhyānasamāyukto bhuñjīta saha bandhubhiḥ ||490|| iti | **

**atha tatra paurṇamāsī**

pādme tatraiva śrīyamabrahmaṇasaṁvāde—


    **meṣasaṁkramamārabhya tithayastriṁśaduttamāḥ | **


    **sarvayajñādhikāḥ puṇyāḥ purāṇeṣu prakīrtitāḥ ||491|| **


    **tatrāpi pūrṇimā puṇyā mādhavī mādhavapriyā | **


    **yeyaṁ varāhakalpasya tithirādyā mahāphalā ||492|| **

mādhavī vaiśākhī ||492||

kiñca—


    **snānadānārcanaśrāddhakriyāpuṇyavivarjitā | **


    **yasyātītā ca vaiśākhī sa nūnaṁ nirayālayaḥ ||493||**


    **na vedena samaṁ śāstraṁ na tīrthaṁ gaṅgayā samam | **


    **na dānaṁ jalagotulyaṁ na vaiśākhīsamā tithiḥ ||494||**


    **jaladhenuñca yo dadyādvaiśākhyāṁ viṣṇutatparaḥ | **


    **trayāṇāmapi devānāṁ caturtho'yaṁ viśeṣataḥ ||495|| **

trayāṇāṁ śrībrahmādīnāṁ caturthaḥ | sārūpyādiprāptyā bhagavataḥ sadā samīpavartinityapārṣado bhavatītyarthaḥ ||495||

tatraiva dhanaśarmāṇaṁ prati pretoktau—


    **mayā naikāpi vaiśākhī pūrṇā pūrṇaphalapradā | **


    **snānadānakriyāpūjāsukṛtaiḥ paripālitā ||496||**

snānadānārcaneti ślokoktaṁ vaiśākhīkṛtyanityatvameva vacanāntarairdraḍhyati—mayeti caturbhiḥ | tatra ceyamākhyāyikā— kaścicchrotriyo vipraḥ pūrvajanmani nikhilaṁ vaidikakarmākarot kevalaṁ paurāṇikaṁ vaiśākhīkṛtyamapyekaṁ na cakāra tena sarvaṁ tasya vaidikaṁ karma viphalamabhūt pratyuta bhagavatpriyavaiśākhānādareṇa pretatvaṁ jātam | iti | tatra ca dhanaśarmaṇo viprasya pathi dṛṣṭastadādipretaiḥ saha saṁvāde tattannāmakāraṇanirvācane nijanāmakāraṇaṁ nirvakti—mayeti dvābhyām | snānādirūpasukṛtaiḥ tatra kriyā śrāddhādi ||496||


    **tena me vaidikaṁ karma jātaṁ sarvañca niṣphalam |**


    **tato vaiśākhanāmāhaṁ preto jāto'smi garvataḥ ||497|| **

garvataḥ vaidikatvābhimānāt ayameva vaiśākhyaparipālane hetu ||497||

kiñca tatraiva—


    **pāpendhanadavajvālā-tamodrumakuṭhārikā | **


    **kṛtā naikāpi vaiśākhī vidhinā tatra pūrṇimā ||498|| **


    **avratā yasya vaiśākhī sa vaiśākhī bhavennaraḥ | **


    **daśa janmāni ca tatastiryagyoniṣu jāyate ||499||**

va niścita sa śākhī vṛkṣo bhavet ||499||

**atha samastavaiśākhāśaktakṛtyam**

tatraiva śrīyamabrāhmaṇasaṁvāde—


    **trayodaśyāṁ caturdaśyāṁ vaiśākhyāñca dinatrayam |**


    **sarvāśakto'pi vidhinā nārī vā puruṣo'pi vā ||500|| **


    **pūrvoktaniyamairyuktaḥ prātaḥ snātvā svaśaktitaḥ | **


    **vimuktaḥ pātakaiḥ sarvaiḥ svargamakṣayamaśnute ||501||**

akṣayaṁ svargaṁ śrīvaikuṇṭhalokamityarthaḥ ||501||

iti caturdaśo vilāsaḥ |


    **vaiśākhyāmapyaśaktyā vā bhojayedbrāhmaṇān daśa ||502|| iti | | **

**iti śrīgopālabhaṭṭa-vilikhite śrīmadbhagavadbhaktivilāse ṣāṇmāsiko nāma caturdaśo vilāsaḥ |**
