+++
title = "०३ शौचम्"
+++
**tṛtīya-vilāsaḥ**


**śaucīyaḥ**


    **vande’nantādbhutaiśvaryaṁ śrī-caitanyaṁ mahāprabhum |**


    **nīco’pi yat-prasādāt syāt sadācāra-pravartakaḥ ||1||**

prabhuḥ śrī-kṛṣṇa-caitanyo jīyāt yat-kṛpayā bhavet |

śvāpi siṁhas tṛṇaṁ merur mūrkho vidvān mṛto’sumān ||*||

nikṛṣṭasyāpy ātmanaḥ sadācāra-likhane śrī-bhagavato’nukampayādhikāraṁ sāmarthyaṁ ca dyotayaṁs taṁ praṇamati—vande iti | yasya prasādād dhetor nīca-jano’pi likhanādi-dvārā sadācārāṇāṁ pravartako bhavati | tatra hetuḥ—anantam adbhutaṁ cāvitarkyam aiśvaryaṁ prabhāvo yasya tam | yato mahāprabhuṁ parameśvaram ||1||


    **puṁso gṛhīta-dīkṣasya śrī-kṛṣṇaṁ pūjayiṣyataḥ |**


    **ācāro likhyate kṛtyaṁ śruti-smṛty-anusārataḥ ||2||**

puṁsaḥ puṁ-mātrasyety arthaḥ | śrī-viṣṇu-dīkṣā-grahaṇa-mātreṇa sarveṣām eva tatrādhikārāt | yadyapi strīṇām apy adhikāro’sti iti pūrvaṁ likhitaṁ, tathāpi karmasu puṁsaḥ prādhānyāt puṁsa ity atra likhitam | evam agre lekhyaṁ brāhmaṇam ity ādikam apy ūhyam | śrī-kṛṣṇaṁ pūjayiṣyata iti tat-pūjārthaka ity arthaḥ |  śruty-ādy-anusāreṇa kṛtyam avaśyaṁ kartuṁ yogyaṁ yat yat karma, śruti-smṛty-anusārata ity asya likhyata ity anena vā sambandhaḥ ||2||


# **atha dīkṣitasya pūjāyā nityatā **


    **labdhvā mantraṁ tu yo nityaṁ nārcayen mantra-devatām |**


    **sarva-karmāphalaṁ tasyāniṣṭaṁ yacchati devatā ||3||**


# **atha sad-ācāraḥ**


    **na kiñcit kasyacit sidhyet sad-ācāraṁ vinā yataḥ |**


    **tasmād avaśyaṁ sarvatra sad-ācāro hy apekṣyate ||4||**

nanu pūjā-vidhir eva likhyatām | kim anyācāra-likhanenety āśaṅkya prathamaṁ sadācārasya nityatāṁ likhati—na kiñcid iti | hi niścaye | etena śāstrādi-pramāṇaṁ sūcitam ||4||

**viṣṇu-purāṇe [vi.pu. 3.8.9] —**


    **vaṛṇāśramācaravatā puruṣeṇa paraḥ pumān |**


    **viṣṇur ārādhyate panthā nānyat tat-toṣa-kāraṇam ||5||**

anyaḥ sadācārād viṣṇor ārādhanāt paraḥ panthā kevala-yogābhyāsādiḥ | tasya viṣṇos toṣa-kārako na bhavati | ata evoktaṁ prathama-skandhe—sa vai puṁsāṁ paro dharmo yato bhaktir adhokṣaje [bhā.pu. 1.2.6] iti | iti dharmas tu sadācāra-lakṣaṇa eva ||5||


# **atha sad-ācārasya nityatā**

**mārkaṇḍeya-purāṇe śrīmad-ālasālarka-saṁvāde—**


    **gṛhasthena sadā kāryam ācāra-paripālanam |**


    **na hy ācāra-vihīnasya sukham atra paratra ca ||6||**


    **yajña-dāna-tapāṁsīha puruṣasya na bhūtaye |**


    **bhavanti yaḥ sadācāraṁ samullaṅghya pravartate ||7||**

**bhaviṣyottare ca śrī-kṛṣṇa-yudhiṣṭhira-saṁvāde—**


    **ācāra-hīnaṁ na punanti vedāḥ**


    **yadyapy adhītāḥ saha ṣaḍbhir aṅgaiḥ |**


    **chandāṁsy enaṁ mṛtyu-kāle tyajanti**


    **nīḍaṁ śakuntā iva jāta-pakṣāḥ ||8||**

mṛtyu-kāle tyajanti—para-loke kim api phalaṁ na prayacchantīty arthaḥ ||8||


    **kapāla-sthaṁ yathā toyaṁ śvadṛtau vā yathā payaḥ |**


    **duṣṭaṁ syāt sthāna-doṣeṇa vṛtta-hīne tathāśubham |**


    **ācāra-rahito rājan neha nāmutra nindati ||9|| iti |**

vṛttaṁ sadācāraḥ | tena hīne | śubhaṁ tīrthāṭanādi puṇya-karma ||9||


    **lekhyena smaraṇādīnāṁ nityatvenaiva setsyati |**


    **smaraṇādy-ātmakasyāpi sad-ācārasya nityatā ||10||**

nanu anyair api viśeṣa-vacanaiḥ spaṣṭa-sadācārasya nityatvaṁ likhyatām | tatra likhati—lekhyeneti | smaraṇādīnāṁ smaraṇam ārabhyātra granthe lekhyānāṁ nitya-pakṣam āsādi-kṛtyānām agre lekhyena nityatvenaiva sadācārasyāpi nityatā setsyaty eva | ataevādhunā tat-tad-vacana-likhana-bāhulyenālam iti bhāvaḥ | nanu bhagavat-smaraṇāder nityatayā sadācārasya nityatā katham astu ? tatra likhati smaraṇādy-ātmakasyeti | sadācārasyaiva tat-tal-lakṣaṇad ity arthaḥ ||10||

**viṣṇu-purāṇe [3.11.3] tatraiva gṛhi-dharma-prasaṅge —**


    **sad-ācāravatā puṁsā jitau lokāv ubhāv api ||11||**


    **sādhavaḥ kṣīṇa-doṣās tu sac-chabdaḥ sādhu-vācakaḥ |**


    **teṣām ācaraṇaṁ yat tu sad-ācāraḥ sa ucyate ||12||**

sadācārasyaiva lakṣaṇam āha—sādhava iti ||12||

**kāśī-khaṇḍe skandāgastya-saṁvāde—**


    **anadhyayana-śīlaṁ ca sad-ācāra-vilaṅghinam |**


    **sālasyaṁ ca durannādaṁ brāhmaṇaṁ bādhate’ntakaḥ ||13||**


    **tato’bhyaset prayatnena sad-ācāraṁ sadā dvijaḥ |**


    **tīrthāny apy abhilaṣyanti sad-ācāra-samāgamam ||14||**

yadyapi kāśī-khaṇḍam ādhunikaṁ kalpitaṁ kāvyam iti purāṇa-tattvavitsu prasiddham, tathāpi tad-ākāra-skānda-vāyavya-kaurmādi-pratipādita-sadācāra-viṣayakāṇi kānicid vacanāni smṛti-saṁvalitāny atra saṅgṛhītāni ity adoṣaḥ | anadhyayana-śīlam iti sālasyam iti durannādam iti ca dṛṣṭāntatvena hetutvenaivoktam | tatra ca teṣāṁ hetu-hetumattā yathā-kramam ūhyā ||13-14||

**bhaviṣyottare ca tatraiva—**


    **ācāra-prabhavo dharmaḥ santaś cācāra-lakṣaṇāḥ |**


    **sādhūnāṁ ca yathā vṛttaṁ sa sad-ācāra iṣyate ||15|| \
tasmāt kuryāt sad-ācāraṁ ya icched gatim ātmanaḥ |**


    **sarva-lakṣaṇa-hīno’pi samudācāravān nṛpa |**


    **śraddadhāno’nasūyaś ca sarvān kāmān avāpnuyāt ||16||**

samyag utkṛṣṭa ācāraḥ samudācāraḥ sadācāra eva tadvān ||16||

**kiṁ ca—**


    **ācāra eva dharmasya mūlaṁ rājan kulasya ca |**


    **ācārād vicyuto jantur na kulīno na dhārmikaḥ ||17||**

**kiṁ ca—**


    **ācāro bhūti-janana ācāraḥ kīrti-vardhanaḥ |**


    **ācārād vardhate hy āyur ācāro hanty alakṣaṇam ||18||**


    **ācāra eva nṛpa-puṅgava sevyamāno**


    **dharmārtha-kāma-phalado bhaviteha puṁsām |**


    **tasmāt sadaiva viduṣāvahitena rājan**


    **śāstrodito hy anudinaṁ paripālanīyaḥ ||19||**


# **atha tatra nitya-kṛtyāni**


    **brāhme muhūrta utthāya kṛṣṇa kṛṣṇeti kīrtayan |**


    **prakṣālya pāṇi-pādau ca danta-dhāvanam ācaret ||20||**

sad-ācāram eva nitya-pakṣam āsādi-kṛtyena grantha-samāpti-paryantaṁ likhan ādau atra nitya-kṛtyāni likhati—brāhma ity ādinā kṛṣṇa kṛṣṇeti kīrtayan samutthāya, dantānāṁ dhāvanaṁ śodhanam | tac ca kadācid vihita-kāṣṭhaiḥ kadācit tṛṇādibhiś ca | tat tu pūjā-niratānāṁ śrī-bhagavat-prabodhanādy-arthaṁ tad-agre gamiṣyatāṁ tataḥ prāg adhunaiva yuktam | yata uktaṁ śrī-varāheṇa—

	danta-kāṣtham akhāditvā yas tu mām upasarpati |

	sarva-kāla-kṛtaṁ karma tenaivaikena naśyati || iti |

tatra ca danta-kāṣtham akhāditveti dantān aśodhayitveti jñeyam | pratipadādiṣu danta-kāṣṭha-niṣedhāt | tad-viśeṣaś cāgre vistarato vyakto bhāvī ||20||


    **ācamya vasanaṁ rātres tyaktvānyat paridhāya ca |**


    **punar ācamane kuryāl lekhyena vidhināgrataḥ ||21||**

rātreḥ | rātrau parihitam ity arthaḥ | anyat śuddha-vasanam | ācamane ācamana-dvayam | tathā cokaṁ—


    supta-vāsaḥ paridhāya tathā dṛṣṭāpy amaṅgalam |


    pramādād aśuic spṛṣṭvā dvrācāntaḥ śucir bhavet || iti |

nanu danta-dhāvanādikam atra kathyatāṁ, tatra likhati—agratas tat-tan-mukhya-prakaraṇe lekhyena vidhineti | brāhma-muhūrta-kṛtya-likhana-prakaraṇe prātaḥ-smaraṇa-kīrtanādi-mukhya-karma-parityāgenotthāna-mātra-likhanānantaraṁ danta-dhāvanādi-vidhi-vistāra-lekho na yuktaḥ | ato’gre lekhyaḥ ||21||


    **athecchan paramāṁ śuddhiṁ mūrdhni dhyātvā guroḥ padau |**


    **stutvā ca kīrtayan kṛṣṇaṁ smaraṁś caitad udīrayet ||22||**

paramām utkṛṣṭāṁ, bahir-antar-viśodhanāt | śrī-guru-pada-dhyāne cāgamokto’yaṁ viśeṣo draṣṭavyaḥ—


    brahma-randhra-sthite padme sahasra-dala-śobhite |


    śrī-guruṁ paramātmānaṁ vyākhyā-mudrā-lasat-karam |


    dvinetraṁ dvi-bhujaṁ pītaṁ dhyñed akhila-siddhidam || iti |

guroḥ pādāv eva stutvā tasya utkarṣam utkīrtya paścān nijeṣṭa-daivataṁ śrī-kṛṣṇaṁ kīrtayan smaraṁś ca lekhyaṁ jayatīty ādikaṁ paṭhet | yadyapi smaraṇasya manaḥ-saṁyoga-lakṣaṇatvād ādau smaraṇe saty api paścāt kīrtanaṁ, tathāpy atra kīrtanasya mukhyatvābhiprāyeṇa smaraṇasya paścān-nirdeśaḥ | pūrvaṁ kṛṣṇa-kṛṣṇeti tan-nāmoccāraṇam eva, adhunā tu śuddhyānantaraṁ śrī-bhāgavatādi-ślokādi-pāṭhena rūpa-līlādi-viśeṣeṇa kīrtanam iti viśeṣaḥ | śatṛṅ-dvayasya tad-udīraṇam eva tat-kīrtana-smaraṇātmakam ity arthaḥ |  yad vā, dvayam api hetau kīrtayituṁ smartuṁ ceti tathaivārthaḥ | tataś ca kīrtanenaiva smaraṇa-viśeṣotpatteḥ smaraṁś ceti paścāl likhitam ||22||


# **atha prātaḥ-smaraṇa-kīrtane**

**[bhā.pu. 10.90.48]—**


    **jayati jana-nivāso devakī-janma-vādo**


    **yadu-vara-pariṣat svair dorbhir asyann adharmam |**


    **sthira-cara-vṛjina-ghnaḥ su-smita-śrī-mukhena**


    **vraja-pura-vanitānāṁ vardhayan kāma-devam ||23|| **

jayati sarvottamatayā varteta śrī-kṛṣṇaḥ | janeṣu nivasati antaryāmitayeti tathā saḥ | ato devakyāṁ janmeti vada-mātraṁ yasya saḥ | yadu-varāḥ pariṣat sabhā-sevaka-rūpā yasya saḥ | icchā-mātreṇa nirasana-samartho’pi dorbhir adharmaṁ nirasyan kṣipan | sthira-cara-vṛjina-ghnaḥ adhikāri-viśeṣānapekṣayā vṛndāvana-taru-gavādīnāṁ saṁsāra-duḥkha-hantā | tathā vilāsa-vaidagdhyānapekṣayā vraja-vanitānāṁ pura-vanitānāṁ ca susmitena śrīmatā mukhenaiva kāma-devaṁ vardhayan | kāmaś cāsau dīvyati vijigīṣate saṁsāram iti devas tam | bhoga-dvārā mokṣa-pradam ity arthaḥ |

athavā—

śrīdhara-svāmi-pādānāṁ vyākhyāto’dhikam atra yat |

kiñcil likhāmi tat tais tu kṣantavyaṁ guravo hi te ||

śrī-kṛṣṇo jayati sarvotkarṣeṇa vartate | tad eva pratipādayati—janānāṁ jīvānāṁ nivāsa āśrayaḥ | yad vā, janeṣu nija-bhakteṣu nitarāṁ prākaṭyena vāso yasya | ata eva bhakta-vātsalyena devakyāṁ janma āvirbhāvaḥ | vādaś ca bhāṣaṇaṁ tad-āśvāsanādy-arthaṁ tādṛśa-nija-bhakteṣu janma-kāraṇādi-kathana-rūpo yasya tathā | yadu-varasya yādava-rājasya kaṁsa-pitur api ugrasenasya | yad vā, yadūnāṁ sāmānyena sarveṣāṁ eva yādavānāṁ varā divyā sabhā sudharmākhyā yasmāt | tathā janma-mātreṇaivāpanītam api adharmaṁ nija-bhakta-vinodārthaṁ svaiḥ saundaryādinā asādhāraṇair dorbhir asyann adharma-hetu-tat-tad-daityādi-vadhena vināśayan | dorbhir iti bahutvaṁ bhāratādy-uktānusāreṇa bhārata-yuddhādau caturbhujānāṁ | tathā harivaṁśoktānusāreṇa bāṇa-y ddhādāv aṣṭa-bhjānāṁ ca prakaṭanāt | yad vā, dorbhir iti dorbhiḥ bhakta-vātsalyena sāhāyya-kalpitair ity arthaḥ |  yad vā, kṣatriyāṇāṁ bhagavato bāhujatvāt balādhikyādy-apekṣayā kārya-kāraṇābhedena dorbhiḥ kṣatriyair ināṁuttam | tatrāpi svair nijaiḥ yādava-pāṇḍavādibhiḥ |

sthirāṇāṁ carāṇāṁ ca sarveṣāṁ api tadānīntanānāṁ jīvānāṁ saṁsāra-duḥkha-hantā | vraja-pura-vanitānāṁ | yad vā, vraja eva puraṁ vicitra-vilāsa-vaidagdhī-viṣayatvāt tad-vanitānāṁ | kāmeṣu devaḥ śreṣṭhas tad-eka-niṣṭhatvāt parama-prema-pariṇati-rūpa-kāma-viśeṣāc ca taṁ vardhayan | tac ca nijena susmitena śrī-mukhenaiva | evaṁ tenaiva parama-mohana-saundaryādinā tādṛśa-kāma-vardhanān mokṣānande’pi sāmānya-bhajanānande’pi ca parama-nairapekṣyād ayuktam eva | tat kāmasya śraiṣṭhyam | vardhayann iti vartamānatvena tādṛśa-kāmasya parama-prema-pariṇāma-lakṣaṇatayā premṇaś cātṛpti-svabhāvakatayā paicchedābhāvo darśitaḥ | evaṁ daśama-skandha-śeṣe nikhila-līlā-kathanānte tathoktyā sarvadaiva tābhiḥ saha saṁyogaḥ sūcitaḥ |

kiṁ ca, śatṛṅ-anta-padasyāvaśyaka- kriyā-pada-sahitānvayena tāsāṁ tādṛśa-kāma-vardhanenaiva jayatīti paramotkarṣatābhipretā | evaṁ tad-artham eva devakyāṁ janmādikam ity evaṁ sarvam avatāra-prayojanam | tatraiva paryavasyatīti dik |

maṅgalāyāsya padyasya pāṭhyamānasya sarvataḥ |

vistārya likhito’trārtho lekhyo’gre yo hi durgamaḥ ||23||


    **smṛte sakala-kalyāṇa-bhājanaṁ yatra jāyate |**


    **puruṣas tam ajaṁ nityaṁ vrajāmi śaraṇaṁ harim ||24||**

evaṁ maṅgalam ācarya sarva-karma-siddhaye bhagavad-eka-śaraṇo bhaved ity āśayena likhati—smṛta iti | yatra yasmin harau ||24||


    **vidagdha-gopāla-vilāsinīnāṁ **


    **sambhoga-cihnāṅkita-sarva-gātram |**


    **pavitram āmnāya-girām agamyaṁ**


    **brahma prapadye nava-nīta-cauram ||25||**

kauśikī-vṛtti-gānādy-abhiprāyeṇa śrī-kṛṣṇasya prātaḥ-kālīna-rūpa-līlādi-smaraṇa-kīrtanārthaṁ likhati—vidagdheti | pavitram api veda-vākyāgocaram | para-brahmāpi vidagdhānāṁ gopa-ramaṇīnāṁ sambhogasya cihnair nakha-kṣatādibhir aṅkitāni sarva-gātrāṇi yasya taṁ prapadye | navanītasya prātar dadhimanthanotthitasya | cauraṁ cauryeṇa bhakṣayantam ity arthaḥ | tathā ca tac-cihnāṅkitam api jñeyam ||25||

**daśama-skandhe [bhā.pu. 10.46.46]—**


    **udgāyatīnām aravinda-locanaṁ**


    **vrajāṅganānāṁ divam aspṛśad dhvaniḥ |**


    **dadhnaś ca nirmanthana-śabda-miśrito**


    **nirasyate yena diśām amaṅgalam ||26|| iti |**

evaṁ sākṣād-bhagavataḥ kīrtana-smaraṇe likhitvā priya-jana-prema-dvārāpi kīrtana-smaraṇa-viśeṣaṁ likhati—udgāyatīnām iti | diśāṁ daśa-dik-sthānāṁ jīvānām amaṅgalam aihikāmuṣmikam akhilam abhadram | yad vā, a-kāro viṣṇus tad-rūpaṁ maṅgalam | kiṁ vā, na vidyate maṅgalaṁ yasmāt tad amaṅgalam | anuttamādivat parama-maṅgalam ity arthaḥ | tac ca mukhya-vṛttyā śrī-bhagavat-premaiva, yat yena dhvaninā diśaḥ prati nitarāṁ rasyate āsvādaḥ kāryata ity arthaḥ ||26||


    **paṭhet punaś ca sādhūnāṁ sampradāyānusārataḥ |**


    **catuḥślokīm imāṁ sarva-doṣa-śāntyai śubhāptaye ||27||**

yadyapi lekhya-śloka-catuṣṭaye śrī-gopāla-devasya kīrtana-smaraṇa-viśeṣo nāsti, tathāpi bahula-śiṣṭācārāpekṣayā tat paṭhitavyam iti likhati—paṭhed iti | sarveṣāṁ duḥsvapnādi-doṣāṇāṁ śāntaye—ity eṣāṁ ślokānāṁ prāyo gajendra-mokṣākhyāna-paratayā  duḥsvapnādy-upaśāntaya [bhā.pu. 8.4.15] ity ādi tatratyokty-abhiprāyeṇa ||27||


    **prātaḥ smarāmi bhava-bhīti-mahārti-śāntyai**


    **nārāyaṇaṁ garuḍa-vāhanam abja-nābham |**


    **grāhābhibhūta-vara-vāri-vāraṇa-mukti-hetuṁ**


    **cakrāyudhaṁ taruṇa-vārija-patra-netram ||28||**


    **prātar namāmi manasā vacasā ca mūrdhnā**


    **pādāravinda-yugalaṁ paramasya puṁsaḥ |**


    **nārāyaṇasya narakārṇava-tāraṇasya **


    **pārāyaṇa-pravaṇa-vipra-parāyaṇasya ||29||**

pārāyaṇaṁ vedādhyayana-sākalyaṁ tasmin pravaṇas tat-para ity arthaḥ |  yad vā, pārāyaṇena pravaṇaḥ praṇato yo vipras tasya paraṁ paramam aanam āśrayas tasya ||29||


    **prātar bhajāmi bhajatām abhayaṅkaraṁ taṁ**


    **prāk sarva-janma-kṛta-pāpa-bhayāvahatyai |**


    **yo grāha-vaktra-patitāṅghri-gajendra-ghora-**


    **śoka-praṇāśam akarod dhṛta-śaṅkha-cakraḥ ||30||**


    **śloka-trayam idaṁ puṇyaṁ prātaḥ prātaḥ paṭhet tu yaḥ |**


    **loka-traya-gurus tasmai dadyād ātma-padaṁ hariḥ ||31|| iti |**


    **tad etal likhitaṁ kutra kutracid vyavahārataḥ |**


    **kintu svābhīṣṭa-rūpādi śrī-kṛṣṇasya vicintayet ||32||**


    **itthaṁ vidadhyād bhagavat-kīrtana-smaraṇādikam |**


    **sarva-tīrthābhiṣekaṁ vai bahir antarviśodhanam ||33||**

**tathā ca skānde skandaṁ prati śrī-śivoktau—**


    **sakṛn nārāyaṇety uktvā pumān kalpa-śata-trayam |**


    **gaṅgādi-sarva-tīrtheṣu snāto bhavati putraka ||34||**

bhagavat-kīrtana-smaraṇe eva sarva-tīrthābhiṣeka ity atra pramāṇaṁ likhati—sakṛd iti | kalpa-śata-trayam ity asya nitya-tathāpiaṁ sadaivety arthaḥ ||34||

**anyatra ca—**


    **śayanād utthito yas tu kīrtayen madhusūdanam |**


    **kīrtanāt tasya pāpasya nāśam āyāty aśeṣataḥ ||35|| iti |**

kathaṁ bahir-antar-viśodhanam ? tal likhati—śayanād iti | kīrtanāt kevalād eva ||35||


    **māhātmyaṁ kīrtanasyāgre lekhyaṁ mukhya-prasaṅgataḥ |**


    **smaraṇasya tu māhātmyam adhunā likhyate kiyat ||36||**

mukhye prasaṅge iti kīrtanasyaiva prādhānyena prasaṅge sati lekhyam | adhunā cānya-saṅgatyā gauṇatvāt lihitum ayogyam ity arthaḥ |  evam agre’pi jñeyam ||36||


# **tatrādau tasya nityatā**

**pādme bṛhat-sahasra-nāmni stotre [6.71.100]–**


    **smartavyaḥ satataṁ viṣṇur vismartavyo na jātucit |**


    **sarve vidhi-niṣedhāḥ syur etayor eva kiṅkarāḥ ||37||**

jātucit kadācid api na vismartavyaḥ | etayoḥ smaraṇayor eva kiṅkarāḥ anugāḥ | smṛtau sarve vidhayaḥ tat-kṛta-puṇyāni, vismṛtau ca sarve niṣedhās tat-kṛta-pāpāni svayam evānugacchantīty arthaḥ ||37||



**skānde kārttika-prasaṅge śrīmad-agastyoktau—**


    **sā hānis tan mahac chidraṁ sa mohaḥ sa ca vibhramaḥ |**


    **yan-muhūrtaṁ kṣaṇaṁ vāpi vāsudevo na cintyate ||38||**

**kāśī-khaṇḍe ca śrī-dhruva-carite—**


    **iyam eva parā hānir upasargo’yam eva ca |**


    **abhāgyaṁ paramaṁ caitad vāsudevaṁ na yat smaret ||39||**


    **ye muhūrtāḥ kṣaṇā ye ca yāḥ kāṣṭhā ye nimeṣakāḥ |**


    **ṛte viṣṇu-smṛter yātās teṣu muṣṭo yamena saḥ ||40|| iti |**

ṛte viṣṇu-smṛter viṣṇu-smaraṇaṁ vinā, yasya janasya, yātā apagatāḥ, teṣu muhūrtādiṣu muṣṭo vañcito vaśīkṛta ity arthaḥ ||40||


    **nityatve’py asya māhātmyaṁ vicitra-phala-dānataḥ |**


    **jñeyaṁ śāstroditaṁ darśa-pūrṇamāsādivad budhaiḥ ||41||**

nanu śāstreṣu smaraṇasya tat-tat-phala-śravaṇāt kathaṁ nityatvaṁ sidhyed ity āśaṅkyāha—nityatve’pīti | asya smaraṇasya śāstroditaṁ vicitra-phala-dānato mātrātmaaṁ darśapaurṇamāsādivat | ādi-śabdād agnihotrādi, yathā teṣāṁ nityatve’pi sati phalāni śrūyante, tathātrāpi budhaiḥ śāstravidbhir jñeyam | etac ca mīmāṁsā-śāstra-nipuṇaiḥ śrī-kṛṣṇa-devācāryādibhir ekādaśī-prasaṅge vivṛtya likhitam astiti nātra vistāryate | evam agre’pi sarvatraiva boddhavyam iti ||41||


# **atha smaraṇa-māhātmyam**

**tatra sarva-tīrtha-snānādhikatvam**

**uktaṁ ca smārtair api—**


    **māntraṁ pārthivam āgneyaṁ vāyavyaṁ divyam eva ca |**


    **vāruṇaṁ mānasaṁ ceti snānaṁ sapta-vidhaṁ smṛtam ||42||**


    **śaṁ na āpas tu vai māntraṁ mṛd-ālambhaṁ tu pārthivam |**


    **bhasmanā snānam āgneyaṁ snānaṁ gorajasānilam ||43||**


    **ātape sati yā vṛṣṭir divyaṁ snānaṁ tad ucyate |**


    **bahir nadyādiṣu snānaṁ vāruṇaṁ procyate budhaiḥ |**


    **dhyānaṁ yan manasā viṣṇor mānasaṁ tat prakīrtanam ||44||**

smārtair apīti—bhagavad-bhakti-parair ucyate eva, smṛty-ukta-karma-parair apy uktam ity arthaḥ |  śaṁ na āpas tv iti mantrādya-varṇāḥ | idam api smārtānāṁ eva matam | vyavahārānāṁ tu mūla-mantrādinaiva | mṛdaḥ mṛttikāyā ālambhaḥ sparśanaṁ yasmin tat | manasā dhyānam iti kevala-manaḥ-saṁyoga-mātra-rūpaṁ smaraṇaṁ lakṣyate | dhyānam ity ukte’pi manaseti prayogāt ||42-44||

**kiṁ ca—**


    **asāmarthyena kāyasya kāla-deśādy-apekṣayā |**


    **tulya-phalāni sarvāṇi syur ity āha parāśaraḥ ||45||**


    **snānānāṁ mānasaṁ snānaṁ manv-ādyaiḥ paramaṁ smṛtam |**


    **kṛtena yena mucyante gṛhasthā api vai dvijāḥ ||46||**

atha caiteṣu vyāpāra-tāratamyādinā tāratamyaṁ jñeyam iti likhati—asāmarthyeneti, kālādy-apekṣayā ca | ādi-śabdena adhikārī grāhyaḥ | kiṁ ca, snānānāṁ iti dvijā iti | teṣāṁ eva snānādau mukhyatvāt | he dvijā iti vā ||45-46||


# **parama-śodhakatvam**

**gāruḍe śrī-nāradoktau, viṣṇu-dharme ca pulastyoktau—**


    **apavitraḥ pavitro vā sarvāvasthāṁ gato’pi vā |**


    **yaḥ smaret puṇḍarīkākṣaṁ sa bāhyābhyantaraḥ śuciḥ ||47||**

sa bāhyābhyantara iti | bāhyena śarīrādinā ābhyantareṇa ca mana-ādinā saha śuddho’bhūd ity arthaḥ ||47||


    **yadyapy upahataḥ pāpair manasātyanta-dustaraiḥ |**


    **tathāpi saṁsmaran viṣṇuṁ sa bāhyābhyantaraḥ śuciḥ ||48||**

manasāpi atyanta-dustaraiḥ | anantatvāt | gaṇayitum aśakyaiḥ | kiṁ punar vācety arthaḥ | yad vā, manaḥ-saṅkalpitenāpi prāyaścitta-śatena paramāparihāryaiḥ | kiṁ punaḥ sākṣāt prāyaścitta-karmānuṣṭhānenety arthaḥ | tasya duṣkaratvāt | yad vā, manasā saṁsmaran ity anvayaḥ | tataś ca manaseti kevalaṁ manasi kathañcit saṁyoga-mātram abhipretam ||48||

**śrī-viṣṇu-purāṇe [vi.pu. 2.6.37-38]—**


    **prāyaścittāny aśeṣāṇi tapaḥ-karmātmakāni vai |**


    **yāni teṣām aśeṣāṇāṁ kṛṣṇānusmaraṇaṁ param ||49||**


    **kṛte pāpe’nutāpo vai yasya puṁsaḥ prajāyate |**


    **prāyaścittaṁ tu tasyaikaṁ hari-saṁsmaraṇaṁ param ||50||**

tapāṁsi kṛcchrādīni | karmāṇi dāna-japādīni, tad-ātmakāni | teṣāṁ madhye tebhyo vā paraṁ śreṣṭham | śreṣṭhatvam evāha—kṛta iti | prakarṣeṇa jāyate, tasyaiva matvādy-uktānāṁ tapo-dānādīnāṁ madhye ekaṁ kiñcid anurūpaṁ prāyaścittam, tad-anutaptasya teṣv anadhikārāt | hari-smaraṇaṁ tu param anutāpānapekṣayā niḥśeṣa-pāpa-kṣaya-hetutvāt | avaśenāpi yan nāmni kīrtite iti, harir harati pāpāni ity ādy ukteḥ ||49-50||

**kiṁ ca [vi.pu. 6.8.21]—**


    **kali-kalmaṣam atyugraṁ narakārti-pradaṁ nṝṇām |**


    **prayāti vilayaṁ sadyaḥ sakṛd yatrānusaṁsmṛte ||51||**

adhunā parama-duṣparihara-kali-mahā-pātakasyāpi nāśakam ity āha—kalīti | sadyaḥ tat-kālīnam eva kali-sudustaram | yad vā, yatra yasmin harau, anukaraṇenāpi saṁsmṛte sati, anukaraṇenāpi smṛteḥ, samyaktvābhiprāyeṇa saṁ-śabdaḥ ||51||

**kaurme śrī-bhagavad-uktau—**


    **ye māṁ janāḥ saṁsmaranti kalau sakṛd api prabhum |**


    **teṣāṁ naśyati tat pāpaṁ bhaktānāṁ puruṣottame ||52||**

tasya kaler api pāpam | yatas tena smaraṇenaiva, puruṣottame mayi | bhaktānāṁ bhaktimatāṁ satām ||52||

**bṛhan-nāradīye [nā.pu. 1.10.100] śukra-bali-saṁvāde—**


    **harir harati pāpāni duṣṭa-cittair api smṛtaḥ |**


    **anicchayāpi saṁspṛṣṭo dahaty eva hi pāvakaḥ ||53||**

**tatraiva [nā.pu. 1.30.93] prāyaścitta-prasaṅgānte —**


    **mahā-pātaka-yukto vā yukto vā sarva-pātakaiḥ |**


    **sa vai vimucyate sadyo yasya viṣṇu-paraṁ manaḥ ||54||**

**brahma-vaivarte—**


    **karmaṇā manasā vācā yaḥ kṛtaḥ pāpa-sañcayaḥ |**


    **so’py aśeṣaḥ kṣayaṁ yāti smṛtvā kṛṣṇāṅghri-paṅkajam ||55||**

**ata evoktaṁ skānde kārttika-prasaṅge śrī-parāśareṇa—**


    **yama-mārgaṁ mahā-ghoraṁ narakāṁś ca yamaṁ tathā |**


    **svapne’pi na naraḥ paśyed yaḥ smared garuḍa-dhvajam ||56||**

svapne’pi na naraḥ paśyet iti pāpanutpatteḥ | kathañcit jātasyāpi saṅkṣayād vā ||56||

**ṣaṣṭha-skandhe [bhā.pu. 6.1.19] śrī-śukena—**


    **sakṛn manaḥ kṛṣṇa-padāravindayor**


    **niveśitaṁ tad-guṇa-rāgi yair iha |**


    **na te yamaṁ pāśa-bhṛtaś ca tad-bhaṭān**


    **svapne’pi paśyanti hi cīrṇa-niṣkṛtāḥ ||57||**

sakṛd api | evam api-śabdasya sarvatrānvayād ayam arthaḥ—kiṁ punaḥ sadā | kiṁ punaḥ sarvendriyāṇi, kiṁ punaḥ sarvāṅga-saundaryādau, kiṁ punaḥ svato niviṣṭaṁ, kiṁ punas tad-rūpa-nāmānurāgīti | kāruṇyādinā guṇa-rāgitvenopakārāpekṣayā sopādhikatvāpattes tasya nyūnatayā kaimutika-nyāya-siddhiḥ | tathā yair api kaiścit ihāpi yatra kutracit iti | tathā kuto yāmyā yātanāḥ | kutaś ca bandhanārhtānīta-pāśān | kutaś ca nirbalān yama-dūtān iti | tathā kutaḥ sākṣād-bhaya-tarjanādikam anubhaveyur iti | yataḥ cīrṇa-niṣkṛtāḥ tenaiva kṛta-prāyaścittāḥ | evaṁ yathā-kathañcit smaraṇa-mātreṇa sarva-pāpa-kṣayāt sarveṣāṁ eva narakādy-abhāvo’bhipretaḥ | itthaṁ ca viṣṇu-paraṁ mana ity atra viṣṇv-āśrayaṁ kathañcit tat-samīpagam iti jñeyam | tathā hari-saṁsmaraṇam ity ādau saṁ-śabdādikaṁ bhagavat-smaraṇasya sarva-smaraṇataḥ samyaktayā svarūpa-nirdeśa-mātra-paraṁ, na tu viśeṣaṇa-param iti dik | yadyapi parama-śodhakatva-pāponmūlanatvayor abheda eva paryavasyati, tathāpi pātmaa-śodhakatvasya tātkālika-pāpādy-aśuddhito bāhyābhyantara-pavitratā-mātra-lakṣaṇatvena pāponmūlanatvasya cāneka-janma-kṛta-vāsanāśeṣa-pāpa-kṣapaṇa-rūpatayā kaścid bhedaḥ kalpyaḥ | evam anyatrāpi jñeyam ||57||


# **sarvāpad-vimocakatvam**

**śrī-viṣṇu-purāṇe [vi.pu. 1.17.44] śrī-prahlādoktau—**


    **dantā gajānāṁ kuliśāgra-niṣṭhurāḥ**


    **śīrṇā yad ete na balaṁ mamaitat |**


    **mahā-vipat-pāta-vināśano’yaṁ**


    **janārdanānusmaraṇānubhāvaḥ ||58||**

**vāmana-purāṇe ca—**


    **viṣṭayo vyatipātāś ca ye’nye durnīti-sambhavāḥ |**


    **te sarve smaraṇād viṣṇor nāśam āyānty upadravāḥ ||59||**

**pādme māgha-māhātmye deva-dyuti-stutau—**


    **yasya smaraṇa-mātreṇa na moho na ca durgatiḥ |**


    **na rogo na ca duḥkhāni tam anantaṁ namāmy aham ||60||**


# **durvāsanonmūlanatvam**

**dvādaśa-skandhe [bhā.pu. 12.3.47]—**


    **yathā hemni sthito vahnir durvarṇaṁ hanti dhātu-jam |**


    **evam ātma-gato viṣṇur yoginām aśubhāśayam ||61||**

dhātu-jaṁ tāmrādi-saṁśleṣa-jātaṁ hemno daurvarṇyaṁ mālinyaṁ hemni sthitaḥ san, vahnir eva harati, evaṁ yoginām api | satām ātma-tyāgo manasi prāptaḥ smṛtaḥ san, viṣṇur eva, na tu yogādikam ity arthaḥ ||61||


# **sarva-maṅgala-kāritvam**

**pāṇḍava-gītāyām—**


    **lābhas teṣāṁ jayas teṣāṁ kutas teṣāṁ parābhavaḥ |**


    **yeṣām indīvara-śyāmo hṛdayastha-janārdanaḥ ||62||**


# **sarva-sat-karma-phaladatvam**

**skānde kārttika-prasaṅge’gastyoktau—**


    **deveṣu yajñeṣu tapaḥsu caiva**


    **dāneṣu tīrtheṣu vrateṣu caiva |**


    **iṣṭeṣu pūrteṣu ca yat pradiṣṭaṁ**


    **nṝṇāṁ smṛte tat-phalam acyute ca ||63||**


# **karma-sādguṇya-kāritvam**

**bṛhan-nāradīye [nā.pu.]—**


    **nyūnātiriktatā siddhā kalau vedokta-karmaṇām |**


    **hari-saṁsmaraṇam evātra sampūrṇa-phala-dāyakam ||64||**

siddheti | svabhāvato’vaśyaṁ syād evety arthaḥ ||64||

**smṛtau ca—**


    **pramādāt kurvatāṁ karma pracyavetādhvareṣu yat |**


    **smaraṇād eva tad viṣṇoḥ sampūrṇaṁ syād iti śrutiḥ ||65||**


# **sarva-karmādhikatvam**

**bṛhan-nāradīye kali-prasaṅge [nā.pu.]—**


    **tulā-puruṣa-dānānāṁ rājasūyāśvamedhayoḥ |**


    **phalaṁ viṣṇoḥ smṛti-samaṁ na jātu dvija-sattama ||66||**

**dvādaśa-skandhe [bhā.pu. 12.3.48]—**


    **vidyā-tapaḥ-prāṇa-nirodha-maitrī**


    **tīrthābhiṣeka-vrata-dāna-japyaiḥ |**


    **nātyanta-śuddhiṁ labhate’ntar-ātmā**


    **yathā hṛdi-sthe bhagavaty anante ||67||**

vidyā upāsanā adhyayanaṁ vā | tapaḥ sva-dharmācaraṇaṁ | prāṇa-nirodhaḥ prāṇāyāmaḥ | maitrī bhūteṣu snehaḥ | antarātmā manaḥ | hṛdisthe smṛte ||67||

**viṣṇu-purāṇe [vi.pu. 1.17.36] hiraṇyakaśipuṁ prati śrī-prahlādoktau—**


    **bhayaṁ bhayānām apahāriṇi sthite**


    **manasy anante mama kutra tiṣṭhati |**


    **yasmin smṛte janma-jarodbhavāni**


    **bhayāni sarvāṇy apayānti tāta ||68||**

**tatraivānyatra [vi.pu. 2.6.40]—**


    ** \
viṣṇu-saṁsmaraṇāt kṣīṇa-samasta-kleśa-saṁcayaḥ |**


    **muktiṁ prayāti svargāptis tasya vighno’numīyate ||69||**

viṣṇoḥ saṁsmaraṇāt kṣīṇaḥ kṣayaṁ gataḥ | samasta-kleśānāṁ pāpa-mūlānāṁ rāgādīnāṁ sañcayaḥ samūho yasya saḥ | svarga-prāptis tu tasyāti-tucchatvāt vighna-prāyaivety arthaḥ ||69||

**bṛhan-nāradīye [nā.pu. 1.1.65]—**


    **varaṁ vareṇyaṁ varadaṁ purāṇaṁ **


    **nija-prabhā-bhāvita-sarva-lokam |**


    **saṅkalpitārtha-pradam ādi-devaṁ **


    **smṛtvā vrajen mukti-padaṁ manuṣyaḥ ||70||**

varaṁ vareṇyaṁ parama-śreṣṭham ity arthaḥ |  yad vā, varaṁ śreṣṭhaṁ vareṇyaṁ sarvair varaṇa-yogyam ity arthaḥ ||70||

**skānde—**


    **yasya smaraṇa-mātreṇa janma-saṁsāra-bandhanāt |**


    **vimucyate namas tasmai viṣṇave prabhaviṣṇave ||71||**

prabhaviṣṇave nitya-prabhāva-śīlāya, ato’tra na kim api vicāryam iti bhāvaḥ | tathā hi pādme kārttika-māhātmye—


    na cātra saṁśayaḥ kāryaṁ īśitṛtvam idaṁ hareḥ |


    rājā hi kasyacid dhṛtvā sarvasvaṁ cet prayacchati |


    parasmai tasya kas tatra niyantā syāt prabhor yathā || iti ||71||

**tatraiva kārttika-prasaṅge śrī-parāśaroktau—**


    **tadaiva puruṣo mukto janma-duḥkha-jarādibhiḥ |**


    **bhaktyā tu parayā nūnaṁ yadaiva smarate harim ||72||**


# **bhagavat-prasādanam**

**bṛhan-nāradīye [nā.pu. 1.1.77]—**


    **yena kenāpy upāyena smṛto nārāyaṇo'vyayaḥ |**


    **api pātaka-yuktasya prasannaḥ syān na saṁśayaḥ ||73||**


# **śrī-vaikuṇṭha-loka-prāpakatvam**

**vāmana-purāṇe—**


    **anādy-anantam ajarāmaraṁ hariṁ**


    **ye saṁsmaranty aharahar niyataṁ narā bhuvi |**


    **tat sarvagaṁ brahma paraṁ purāṇaṁ **


    **te yānti vaiṣṇava-padaṁ dhurvam avyayaṁ ca ||74||**

vaiṣava-padaṁ śrī-viṣṇoḥ sthānaṁ, tasyaiva viśeṣaṇaṁ sarvagam ity ādi | sac-cid-ānanda-rūpatvāt ||74||

**pādme (3.31.101) deva-dūta-vikuṇḍala-saṁvāde yamasya dūtānuśāsane—**


    **smaranti ye sakṛd bhūtāḥ prasaṅgenāpi keśavam |**


    **te vidhvastākhilāghaughā yanti viṣṇoḥ paraṁ padam ||75||**

he dūtāḥ ! paraṁ sarvataḥ ||75||

**brahma-purāṇe viṣṇu-rahasye (216.88)—**


    **śāṭhyenāpi narā nityaṁ ye smaranti janārdanam | \
te’pi yānti tanuṁ tyaktvā viṣṇu-lokam anāmayam ||76||**

anāmayaṁ sarva-doṣa-rahitam ||76|| \


**viṣṇu-dharmottare—**


    **nirāśīr nirmamo yas tu viṣṇor dhyāna-paro bhavet |**


    **tat-padaṁ samavāpnoti yatra gatvā na śocati ||77||**


# **sārūpya-prāpaṇam**

**kāśī-khaṇḍe śrī-bindu-mādhava-prasaṅge agni-bindu-stutau—**


    **ye tvāṁ trivikrama sadā hṛdi śīlayanti**


    **kādambinī-rucir arociṣam ambujākṣa |**


    **saudāminī-vilasitāṁśuka-vīta-mūrte**


    **te’pi spṛśanti tava kāntim acintya-rūpām ||78||**

śīlayanti abhyasyanti, spṛśanti kiñcit sādṛśyena labhante | ihaiva yathā śrī-prahlādoddhavādayaḥ | atra ca peśaskāri-smaraṇāt kīṭo’tra eveti dṛṣṭānto draṣṭavyaḥ ||78||

**śrī-bhagavad-gītāsu [gītā 8.5]—**


    **anta-kāle ca mām eva smaran muktvā kalevaram |**


    **yaḥ prayāti sa mad-bhāvaṁ yāti nāsty atra saṁśayaḥ ||79||**

apy-arthe ca-kāraḥ | anta-kāle’pi, kiṁ punaḥ sarva-kālaṁ svasthāvasthāyāṁ ity arthaḥ |  mad-bhāvaṁ mattvaṁ mat-sārūpyam iti yāvat ||79||

**daśama-skandhe [bhā.pu. 10.80.11] pṛthukopākhyāne—**


    **smarataḥ pāda-kamalam ātmānam api yacchati |**


    **kiṁ nv artha-kāmān bhajato nātyabhīṣṭān jagad-guruḥ ||80||**

arthān kāmāṁś ca yacchati iti kiṁ vaktavyam ity arthaḥ |  katham-bhūtān nātyabhīṣṭān bhagavato bhajato vā janasya anatiprāyān, pariṇāma-virasatvāt | jagad-gurur iti bhaktasya kathañcid atyabhīṣṭān api satas tasmai pitā putrāyāpathyam iva na dadyād iti bhāvaḥ ||80||

**vaiṣṇave—**


    **vāsudeve mano yasya japa-homārcanādiṣu |**


    **tasyāntarāyo maitreya devendratvādi sat-phalam ||81||**

japādiṣu karmasu tat-sādguṇyārtham api yasya vāsudeve manaḥ, yena śrī-kṛṣṇa-smaraṇaṁ kṛtam ity arthaḥ |  yad vā, yeṣu  kriyamāṇeṣv api vāsudeva eva manaḥ japādi-sādhyam aindrya-padaṁ, ādi-śabdād brāhmaṁ ca tat-tat-kṛta-citta-śuddhy-ādi-jātaṁ mukty-ādikam api sarvam anyat phalaṁ vighna eva, tat-smaraṇasyaiva parama-phalatvāt ||81||

**gāruḍe—**


    **mahatas tapaso mūlaṁ prasavaḥ puṇya-santateḥ |**


    **jīvitasya phalaṁ svādu niyataṁ smaraṇaṁ hareḥ ||82||**

prasavaḥ phalam | niyataṁ niścitam eva ||82||

**dvitīya-skandhe [bhā.pu. 2.1.6]—**


    **etāvān sāṅkhya-yogābhyāṁ sva-dharma-pariniṣṭhayā |**


    **janma-lābhaḥ paraḥ puṁsām ante nārāyaṇa-smṛtiḥ ||83||**

sāṅkhyam ātmānātma-vivekaḥ, yogo’ṣṭāṅgas tābhyāṁ, tathā sva-dharme parito niṣṭhāyā kṛtvā puṁsāṁ janmano yo lābhaḥ phalam etāvān eva, na tv anya iti yogādīnāṁ tad-eka-paratoktā | ko’sau ? tad āha—nārāyaṇasya smṛtir iti | ante tu smṛtiḥ paramo lābhaḥ, na tan-mahimānaṁ vaktuṁ śakyata ity arthaḥ |  yad vā, ante’pi smṛtiḥ paramo lābhaḥ kiṁ punar ājanma sadā smṛtir ity arthaḥ |  anyat samānam ||83||


    **ata eva jarāsandha-niruddha-nṛpa-vargaiḥ prārthitaṁ daśama-skandhe [bhā.pu. 10.73.15]—**


    **taṁ naḥ samādiśopāyaṁ yena te caraṇābjayoḥ |**


    **smṛtir yathā na viramed api saṁsaratām iha ||84||**

yena upāyena | yathā yathāvat smṛtiḥ prema-smaraṇam ity arthaḥ |  yad vā, yathāvat saṁsaratāṁ dehādy-āsaktyā nitarāṁ saṁsāra-duḥkhaṁ labhamānānām apīty arthaḥ ||84||

**śrī-nāradenāpi [bhā.pu. 10.69.18]—**


    **dṛṣṭaṁ tavāṅghri-yugalaṁ janatāpavargaṁ**


    **brahmādibhir hṛdi vicintyam agādha-bodhaiḥ |**


    **saṁsāra-kūpa-patitottaraṇāvalambaṁ**


    **dhyāyaṁś carāmy anugṛhāṇa yathā smṛtiḥ syāt ||85|| iti |**

janatāyā bhakta-vargasyāpavarga-rūpaṁ brahmādibhir api hṛdi cintyam eva | saṁsāra-kūpe patitānām uttaraṇāya sukhotthānāya avalambam āśrayam | īdṛśaṁ tavāṅghri-kamalaṁ mayā dṛṣṭam, ataḥ kṛta-kṛtyo’smi | tathāpi bhagavat-smṛtir yathā syāt tathānugṛhāṇa, yena tavāṅghriṁ dhyāyann eva carāmi |

yad vā, evam ananya-gatikatvena mama tvadīyāṅghri-kamala-dhyānaṁ kadācid etad-darśanaṁ ca bhaved eva, kintu mad-viṣayiyā tava smṛtir mano-vṛttir yathā syāt tathānugṛhāṇa | yad vā, dṛṣṭatvād anyatra gato’py etad eva cintayan cariṣyāmi | kintv anenānugraheṇālam adhunā tathānugrahaṁ kuru, yathā asmṛti:hetu smaraṇābhāvaḥ syāt | anyatra gatasya stas tat-smaraṇena viraha-duḥkha-vṛddher varam asmaraṇam evānugraha ity arthaḥ |  etac ca sadā śrī-kṛṣṇa-pāda-padmāntike vāsam alabhamānasya premodreka-vākya-gāmbhīryaṁ, evam api smaraṇasyaiva parama-māhātmyaṁ paryavasyatīti dik ||85||


    **kṛṣṇa-smaraṇa-māhātmya-mahābdhir dustaro dhiyā |**


    **yo yiyāsati tat-pāraṁ sa hi caitanya-vañcitaḥ ||86||**

dhiyā dustaraṁ arthato vacanataś ca buddhyāpi, astu tāval likhanena, pāraṁ gantum aśakyam ity arthaḥ | dhiyety asyāgra evānvayaḥ | tasya pāraṁ yo yātum icchati | sa caitanyena vañcitaḥ acetana ity arthaḥ | sva-mate śrī-caitanya-devena māyayā pratāritaḥ parityakto vety arthaḥ | nijāśakye karmaṇi pravṛtteḥ ||86||


    **tataḥ pādodakaṁ kiñcit prāk pītvā tulasī-dalaiḥ |**


    **gṛhītenācaret tena svamūrdhany abhiṣecanam ||87||**

pādodakaṁ śrī-bhagavac-caraṇāmṛtaṁ prāk ādau pītvety atra kāraṇam agre lekhyam—


    śālagrāma-śilā-toyam apītvā yas tu mastake |


    prakṣepaṇaṁ prakurvīta brahmahā sa nigadyate || iti |

tulasī-dalaiḥ kṛtvā saha vā gṛhītena tena pādodakenaiva sva-mastake’bhiṣekaṁ kuryāt ||87||


    **athādau śrī-guruṁ natvā śrī-kṛṣṇasya padābjayoḥ |**


    **kiñcid vijñāpayan sarvasva-kṛtyāny arpayen namet ||88||**

vijñāpana-dvāraiva sarvāṇi svasya kṛtyāṇi  arpayan namet sāṣṭāṅga-praṇāmaṁ kuryāt | agre yathāvidhīti likhanāt ||88||


# **atha prātaḥ praṇāmaḥ **

**vāmana-purāṇe—**


    **sarva-maṅgala-maṅgalyaṁ vareṇyaṁ varadaṁ śivam |**


    **nārāyaṇaṁ namaskṛtya sarva-karmāṇi kārayet ||89||**


# **atha vijñāpanam **

**viṣṇu-dharmottare—**


    **yad-utsavādikaṁ karma tat tvayā prerito hare |**


    **kariṣyāmi tvayā jñeyam iti vijñāpanaṁ mama ||90||**


    **prātaḥ prabodhito viṣṇo hṛṣīkeśena yat tvayā |**


    **yad yat kārayasīśāna tat karomi tavājñayā ||91||**

vijñāpayann iti likhitaṁ tat-prakāram eva likhati—yad iti | tac ca tavājñeyam ity eva kariṣyāmi [||90||](about:blank) kārayasīti karoty arthasya sarva-dhātv-artheṣv antarbhāvāt | bāhyābhyantara-sarvendriya-ceṣṭitaṁ vyāpnoṣi ||91||


    **trailokya-caitanyamayādi-deva**


    **śrī-nātha viṣṇo bhavad-ājñayaiva |**


    **prātaḥ samutthāya tava priyārthaṁ**


    **saṁsāra-yātrām anuvartayiṣye ||92||**

saṁsāra-yātrāṁ loka-vyavahāram ||92||


    **saṁsāra-yātrām anuvartamānaṁ**


    **tvad-ājñayā śrī-nṛhare’ntarātman |**


    **spardhātiraskāra-kali-pramāda-**


    **bhayāni mā mābhibhavantu bhūman ||93||**

mā māṁ | bhūman he mahattama ! evaṁ yad-utsavādikaṁ karmety ādinoktvam | yathāvidhīti padbhyāṁ karābhyāṁ jānubhyām ity ādināgre lekhya-prakāreṇety arthaḥ | catuḥ-saṅkhyā avarā antyā yeṣu tān | catuḥ-saṅkhyāyā nyūnān na kuryāt | adhikān eva kuryād ity arthaḥ ||93-98||


    **jānāmi dharmaṁ na ca me pravṛttir**


    **jānāmy adharmaṁ na ca me nivṛttiḥ |**


    **tvayā hṛṣīkeśa hṛdi sthitena **


    **yathā niyukto’smi tathā karomi ||94||**


# **atha praṇāma-vākyāni **

**mahābhārate—**


    **namo brahmaṇya-devāya go-brāhmaṇa-hitāya ca |**


    **jagad-dhitāya kṛṣṇāya govindāya namo namaḥ ||95||**

**garuḍa-purāṇe—**


    **asura-vibudha-siddhair jñāyate yasya nāntaḥ**


    **sakala-munibhir antaś cintyate yo viśuddhaḥ |**


    **nikhila-hṛdi niviṣṭo vetti yaḥ sarva-sākṣī**


    **tam ajam amṛtam īśaṁ vāsudevaṁ nato’smi ||96||**

**viṣṇu-purāṇe [vi.pu. ??]—**


    **yajñibhir yajña-puruṣo vāsudevaś ca sātvataḥ |**


    **vedānta-vedibhir viṣṇuḥ procyate yo nato’smi tam ||97||**


    **evaṁ vijñāpayan dhyāyan kīrtayaṁś ca yathāvidhi |**


    **praṇāmānācarec chaktyā catuḥ-saṅkhyāvarān budhaḥ ||98||**


    **śrī-gopī-candanenordhva-puṇḍraṁ kṛtvā yathā-vidhi |**


    **āsīta prāṅ-mukho bhūtvā śuddha-sthāne śubhāsane ||99||**

yathā-vidhi hari-mandira-nirmāṇādi-prakāreṇa, śubhe uttame vihitāsane, tat tat sarvam agre vyaktaṁ bhāvi ||99||

**tathā ca nāradīya-pañcarātre—**


    **nirgatyācamya vidhivat praviśya ca punaḥ sudhīḥ |**


    **āsane prāṅ-mukho bhūtvā vihite copaviśya vai ||100||**


    **sampradāyānusāreṇa bhūta-śuddhiṁ vidhāya ca |**


    **prāṇāyāmāṁś ca vidhivat kṛṣṇaṁ dhyāyet yathoditam ||101||**

nirgatya gṛhān niḥsṛtya mūtrotsargādikaṁ kṛtvety arthaḥ | vidhivad ācamya asya  kriyānvaya-śloko’trānupayuktatvāt na likhitaḥ || nija-sampradāyasyānusāreṇeti bhūta-śuddher vividha-rūpatvāt prāṇāyāmāṁś ca vidhāya ||100-101||

**tathā coktam—**


    **upapātakeṣu sarveṣu pātakeṣu mahatsu ca |**


    **praviśya rajanī-pādaṁ viṣṇu-dhyānaṁ samācaret ||102||**

upapātakādiṣv api nimitteṣu | kiṁ punar viṣṇu-dhyānārtham ||102||



**vaihāyasa-pañcarātre ca—**


    **tathaiva rātri-śeṣaṁ tu kālaṁ sūryodayāvadhi |**


    **kartavyaṁ sajapaṁ dhyānaṁ nityam ārādhakena vai ||103||**

rātreḥ śeṣaṁ kālaṁ vyāpya tasmād ārabhyety arthaḥ ||103||


    **vibhajya pañcadhā rātriṁ śeṣe devārcanādikam |**


    **japaṁ homaṁ tathā dhyānaṁ nityaṁ kurvīta sādhakaḥ ||104||**

**ata eva viṣṇu-smṛtau—**


    **rātres tu paścime yāme muhūrtau brāhmya ucyate ||105|| iti |**

ādi-śabdena praṇāmordhva-puṇḍra-bhūta-śuddhi-prāṇāyāmādiḥ ||105||




    **pādodapānādīnāṁ ca sa vidhir mahimāgrataḥ |**


    **lekhyo’dhunā tu dhyānasya sa saṅkṣepeṇa likhyate ||106||**

vidhiḥ tat-pāna-tan-mantroccāraṇādi-prakāras tat-sahitaḥ | sa dhyānasya vidhir mahimā cety arthaḥ [||106||](about:blank)

**tāpanīya-śrutiṣu [go.tā.u. 1.9-11]—**


    **sat-puṇḍarīka-nayanaṁ meghābhaṁ vaidyutāmbaram |**


    **dvi-bhujaṁ jñāna-mudrāḍhyaṁ vana-mālinam īśvaram ||107||**


    **gopa-gopī-gavāvītaṁ sura-druma-talāśritam |**


    **dviyālaṅkaraṇopetaṁ ratna-paṅkaja-madhyagam ||108||**


    **kālindī-jala-kallola-saṅgi-māruta-sevitam |**


    **cintayaṁś cetasā kṛṣṇaṁ mukto bhavati saṁsṛteḥ ||109|| **

gopair gopībhir gobhiś ca āvītaṁ pariveṣṭitam ||108||

**mṛtyuñjaya-saṁhitānusārodita-sāradā-tilake ca—**


    **smared vṛndāvane ramye mohayantam anāratam |**


    **govindaṁ puṇḍarīkākṣaṁ gopa-kanyāḥ sahasraśaḥ ||110||**


    **ātmano vadanāmbhoja-preritākṣi-madhu-vratāḥ |**


    **kāma-bāṇena vivaśāś ciram āśleṣeṇotsukāḥ ||111||**


    **muktāhāra-lasat-pīnottuṅgastana-bharānatāḥ |**


    **srasta-dhammilla-vasanā mada-skhalita-bhāṣaṇāḥ ||112||**


    **danta-paṅkti-prabhodbhāsi-spandamānādharāñcitāḥ |**


    **vilobhayantīr vividhair vibhramair bhāva-garbhitaiḥ ||113||**

gopa-kanyā eva viśinaṣṭi—ātmana iti tribhiḥ | govindasya vadanāmbhoje preritā akṣi-madhuvratā yābhis tāḥ | vilobhayantīr govindam eva ||111-113||


    **phullendīvara-kāntim indu-vadanaṁ barhāvataṁsa-priyaṁ**


    **śrī-vatsāṅkam udāra-kaustubha-dharaṁ pītāmbaraṁ sundaram |**


    **gopīnāṁ nayanotpalārcita-tanuṁ go-gopa-saṅghāvṛtaṁ**


    **govindaṁ kala-veṇu-vādana-paraṁ divyāṅga-bhūṣaṁ bhaje ||114|| **iti |


    **śrī-gautamīya-tantrādau tad-dhyānaṁ prathitaṁ param |**


    **agrato’trāpi saṁlekhyaṁ yad iṣṭaṁ tatra tad bhajet ||115||**

ādi-śabdena trailokya-sammohana-tantra-sanat-kumāra-kalpādi-tantrāḥ | tasya govindasya param ca dhyānaṁ prasiddham eva | atra granthe’py agrato lekhyaṁ krama-dīpikoktam atha prakaṭa-saurabha [ha.bha.vi. 4.168phul, kra.dī. 3.1phul] ity ādi | śrī-gautamīya-tantre ca pītāmbara [ha.bha.vi. 4.204phul] ity ādi | tatra dhyāne yasya yat priyaṁ syāt, tat saṁsevatām | tatra śrī-gautamīya-tantre navīna-nīrada-śyāmam ity ādikaṁ suprasiddham eva | sammohana-tantre ca śrī-śivenoktam—


    śṛṇu devi pravakṣyāmi rahasyaṁ bhuvaneśvari |


    tavaiva pauruṣaṁ rūpaṁ gopikā-vadanāmṛtam ||


    sadā niṣevitaṁ rāgād bhavad-viraha-bhīruṇā |


    satyabhāmādi-rūpābhir māyā-mūrtibhir aṣṭabhiḥ ||


    dhyāyen madana-gopālaṁ saṁjñayā bhuvana-traye |


    dhyānaṁ tasya pravakṣyāmi sarva-pāpa-praṇāśanam ||


    sarva-rogopaśamanaṁ sat-putrāvāpti-kārakam |


    saubhāgya-dāyakaṁ nṛṇāṁ strīṇāṁ caiva viśeṣataḥ ||


    kim atra bahunoktena dhyānenānena bhāvini |


    yad yad icchati tat sarvaṁ naraḥ prāpnoty asaṁśayam ||


    śrīmad-bālārka-saṅkāśaṁ padma-rāgāruṇa-prabham |


    bandhūka-bandhur ālokaṁ sandhyā-rāgopama-dyutim ||


    mukuṭāneka-māṇikya-prabhā-pallavitāmbaram |


    kirīṭopānta-vinyasta-barhi-barhāvataṁsakam ||


    kastūrī-tilakākrānta-kamanīyālaka-sthalam |


    smara-kodaṇḍa-vinyasta-susāndra-kuṭila-bhruvam ||


    smera-gaṇḍa-sthalaṁ śrīmad unnatāyata-nāsikam |


    karuṇā-laharī-pūrṇa-karṇāntāyata-locanam ||


    karṇāvalambi-saurvarṇa-karṇikārāvataṁsinam |


    nistula-sthūla-māṇikya-cāru-mauktika-kuṇḍalam ||


    dantāṁśu-susamāśliṣṭa-komalādhara-pallavam |


    asādhāraṇa-saubhāgya-cibukoddeśa-śobhitam ||


    śaśāṅka-bimbāhaṅkāra-ślāghānanda-karānanam |


    anarghya-ratna-graiveya-vilasat-kambu-kandharam ||


    saurabhālolair ālambaiḥ śubhair mandāra-dāmabhiḥ |


    tad-aṁśu-mauktikair hārair vaijayantyā ca mālayā ||


    śrīvatsa-kaustubhābhyāṁ ca pariṣkṛta-bhujāntaram |


    ratna-kaṅkaṇa-keyūrair bhūṣitair daśabhir bhujaiḥ |


    cakraṁ puṣpa-śaraṁ padmaṁ śūlaṁ śāṅkhendu-kārmukam |


    gadāṁ pāśaṁ ca muralīṁ bibhrāṇaṁ mohanākṛtim |


    namna-nābhiṁ roma-rāji-balimat-pallavodaram |


    viśaṅkaṭa-kaṭī-deśaṁ vācāla-maṇi-mekhalam |


    sphurat-saudāminī-cchāyā-dāyāda-kanakāmbaram ||


    maṇi-mañjīra-kiraṇaiḥ kiñjalkita-padāmbujam |


    śānollīḍha-maṇi-śreṇī-ramyāṅghri-nakha-maṇḍalam |


    āpāda-kaṇṭham āmukta-bhūṣā-śata-manoharam ||


    kalpa-vṛkṣa-mahārāme mahite ratna-maṇḍape |


    cintāmaṇi-mahā-pīṭhe madhye haima-saroruhe ||


    karṇikopari sandīpte śrīmac-cakrāsane śubhe |


    tiṣṭhantaṁ deva-deveśaṁ tribhaṅgī-lalitākṛtim ||


    vāmāṁsa-śikharopānta-vyālola-maṇi-kuṇḍalam |


    udañcita-bhruvaṁ kiñcit suśoṇādhara-pallavam ||


    gāna-vyājāmṛta-rasair vyañjita-śruti-vaibhavaiḥ |


    tat-tat-svarānuguṇyena veṇa-randhrāṇy anukramāt ||


    āvṛṇvantaṁ vivṛṇvantaṁ muhur aṅguli-pallavaiḥ |


    upāsyamānam ānandāt sadārair diviṣad-gaṇaiḥ ||


    kṛta-dundubhi-nirghoṣair mukti-prasava-vṛṣṭibhiḥ |


    dhyāyen madana-gopālaṁ mantrī śucir alaṅkṛtaḥ |


    sarvān kāmān avāpnoti durlabhān apy ayatnataḥ || iti |

tatraivānyatra—


    dhyāyed vṛndāvane samyak siddha-cāraṇa-veṣṭite |


    go-gopa-gopikākrānte kalpa-pādapa-śobhite ||


    tan-madhye dvibhujaṁ dhyāyet pañcavarṣam athācyutam |


    snigdhendra-nīla-ruciraṁ pūrṇa-candra-nibhānanam ||


    prasanna-vadanaṁ śāntaṁ snigdha-līlālakāvṛtam |


    kāka-pakṣādharaṁ mantrī dāma-bhūṣita-mūrdhajam ||


    kiṅkiṇī-jāla-sad-ratna-kaṭi-sūtra-vibhūṣitam |


    muktā-dāma-lasad-gātraṁ hari-candana-carcitam ||


    keyūra-kaṭakā-naddhaṁ ratnollāsita-kuṇḍalam |


    dadhānaṁ dakṣiṇe pāṇau navanītaṁ suśobhanam ||


    vāme hāṭaka-sannaddhāṁ yaṣṭim iṣṭāṁ suśobhanām |


    hema-padmopari svairaṁ nṛtyantaṁ vana-mālinam || iti |

asmiṁś ca dhyāne pañcavarṣatvādinā pūrvasmiṁś cāruṇa-kānti-daśa-bhujatvādinā likhitaṁ sanat-kumāra-kalpe ca—


    kahlāra-kusuma-śyāmam abhoruha-nibhekṣaṇam |


    veṇanuādarataṁ devaṁ barhi-barhāvataṁsakam ||


    divya-pītāmbara-dharaṁ pūrṇa-candra-nibhānanam |


    vanyais tamāla-kusumaiḥ śobhitaṁ vana-mālayā ||


    netrotpalaiś ca gopīnāṁ arcitaṁ sundarākṛtim |


    hāra-keyūra-mukuṭa-kuṇḍalodara-bandhanaiḥ ||


    virājamānaṁ śrīvatsa-kaustubodbhāsitorasam |


    gopī-janaiḥ parivṛtaṁ mūle kalpa-taroḥ sthitam ||


    gopālair gopa-nivahaiḥ śuddha-sattvair amatsaraiḥ |


    āvṛtaṁ devatā-vṛndaiḥ puṣpāñjali-karair divi ||


    veṇu-nāda-samāviṣṭa-citta-vṛttibhir anvitam |


    divyena veṇu-nādena nayantaṁ sva-vaśaṁ jagat || iti |

etac ca pūrvācāryair likhitatvād atra na likhitam iti dik ||115||

**bṛhat-śātātāpa-smṛtau—**


    **pakṣopavāsād yat pāpaṁ puruṣasya praṇaśyati |**


    **prāṇāyāma-śatenaiva yat pāpaṁ naśyate nṝṇām ||116||**


    **prāṇāyāma-sahasreṇa yat pāpaṁ naśyate nṝṇām |**


    **kṣaṇa-mātreṇa tat pāpaṁ harer dhyānāt praṇaśyati ||117||**

**viṣṇu-dharme—**


    **sarva-pāpa-prasakto’pi dhyāyan nimiṣam acyutam |**


    **bhūtas tapasvī bhavati paṅkti-pāvana-pāvanaḥ ||118||**

bhūyo’dhikaṁ yathā syāt tathā, paṅkteḥ pāvanād api pāvanaḥ parama-pāvana ity arthaḥ ||118||

**viṣṇu-purāṇe (?) ca—**


    **dhyāyen nārāyaṇaṁ devaṁ snānādiṣu ca karmasu |**


    **prāyaścittaṁ hi sarvasya duṣkṛtasyeti niścitam ||119||**


# **kali-doṣa-haratvam**

**bṛhan-nāradīye kali-prasaṅge [nā.pu.  1.41.97]—**


    **samasta-jagad-ādhāraṁ paramārtha-svarūpiṇam |**


    **ghore kali-yuge prāpte viṣṇuṁ dhyāyan na sīdati ||120||**


# **sarva-dharmādhikāritvam**

**skānde kārttika-māhātmye agastyoktau—**


    **kintv asya bahubhis tīrthaiḥ kiṁ tasya bahubhir vrataiḥ |**


    **yo nityaṁ dhyāyate devaṁ nārāyaṇam ananya-dhīḥ ||121||**


# **mokṣa-pradatvam**

**bṛhan-nāradīye kali-prasaṅge [nā.pu.  1.40.52]—**


    **ye mānavā vigata-rāga-parāvara-jñā **


    **nārāyaṇaṁ sura-guruṁ satataṁ smaranti |**


    **dhyānena tena hata kilbiṣa-cetanās te **


    **mātuḥ payodhara-rasaṁ na punaḥ pibanti ||122||**

vigata-rāgāś ca te parāparajñāś ca kāraṇa-kāryābhijñāḥ pūrvata evaZa-jīva-tattvajñā vā dhyāna-rūpeṇa tena smaraṇena satata-smaraṇāt | atra ca vāmana-purāṇe—


    te dhauta-pāṇḍura-paṭā iva rājahaṁsāḥ |


    saṁsāra-sāgara-jalasya taranti pāram || iti parārdham ||122||


# **śrī-vaikuṇṭha-prāpakatvam**

**skānde śrī-brahmoktau—**


    **muhūrtam api yo dhyāyen nārāyaṇam atandritaḥ |**


    **so’pi sad-gatim āpnoti kiṁ punas tat-parāyaṇaḥ ||123||**

atandritaḥ analasaḥ san, satīm uttamāṁ, satāṁ vā bhaktānāṁ gatiṁ gamyaṁ prāpyaṁ śrī-vaikuṇṭha-lokam ||123||

**pādme vaiśākha-māhātmye yama-brāhmaṇa-saṁvāde [pa.pu. 1.96.78] —**


    **dhyāyanti puruṣaṁ divyam acyutaṁ ye smaranti ca |**


    **labhante te'cyuta-sthānaṁ śrutir eṣā purātanī ||124||**

+++betasyaeen verse 50 and here needs to be doublechecked. the rest has been done.


# **sārūpya-prāpaṇam **

**ekādaśa-skandhe [bhā.pu. 11.5.48]—**


    **vaireṇa yaṁ nṛpatayaḥ śiśupāla-pauṇḍra-**


    **śālvādayo gati-vilāsa-vilokanādyaiḥ |**


    **dhyāyanta ākṛta-dhiyaḥ śayanāsanādau**


    **tat-sāmyam āpur anurakta-dhiyāṁ punaḥ kim ||125||**

śayanādau vaireṇāpi yaṁ bhagavantaṁ dhyāyanto gaty-ādibhiḥ ākṛta-dhiyas tat-tad-ākārā dhīr yeṣāṁ tathā-bhūtāḥ santas tat-sāmyaṁ sārūpyaṁ prāpuḥ | tato'nurakta-dhiyāṁ tat-sāmya-prāptir bhavatīti kiṁ vācyam ||125||


# **svataḥ parama-phalatvam**

**caturtha-skandhe [bhā.pu. 4.20.29] śrī-pṛthūktau—**


    **bhajanty atha tvām ata eva sādhavo**


    **vyudasta-māyā-guṇa-vibhramodayam |**


    **bhavat-padānusmaraṇād ṛte satāṁ**


    **nimittam anyad bhagavan na vidmahe ||126||**

**skanda-purāṇe brahmoktau ca—**


    **āloḍya sarva-śāstrāṇi vicārya ca punaḥ punaḥ |**


    **idame eva suniṣpannaṁ dhyeyo nārāyaṇaḥ sadā ||127||**

**ata evoktaṁ hāyaśīrṣa-pañcarātre nārāyaṇa-vyūha-stave—**


    **ye tyakta-loka-dharmārthā viṣṇu-bhakti-vaśaṁ gatāḥ |**


    **dhyāyanti paramātmānaṁ tebhyo’pīha namo namaḥ ||128|| iti |**


    **smaraṇe yat tan-māhātmyaṁ tad dhyāne’py akhilaṁ viduḥ |**


    **bhedaḥ kalpyeta sāmānya-viśeṣābhyāṁ tayoḥ kiyān ||129||**

sāmānyam | bhagavati manaḥ-saṁyojana-mātraṁ | viśeṣaḥ—śrī-mūrty-aṅga-lāvaṇyādi-bhāvanā, tābhyāṁ tayoḥ smaraṇa-dhyānayoḥ kiyān alpa eva bhedaḥ kalpyate, etac ca vivecya likhitam eva ||129||


# **atha śrī-bhagavat-prabodhanam**


    **tato devālaye gatvā ghaṇṭādy-udghoṣa-pūrvakam |**


    **prabodhya stutibhiḥ kṛṣṇaṁ nīrājyaṁ prārthayed idam ||130||**

stutibhiḥ śruti-stutyā anyābhiś ca prabodhanopayuktābhiḥ nīrājya prathamaṁ dīpa-mātreṇa nīrājanaṁ kṛtvā ||130||

**tṛtīya-skandhe [bhā.pu. 3.9.25]—**


    **so’sāv adabhra-karuṇo bhagavān vivṛddha-**


    **prema-smitena nayanāmburuhaṁ vijṛmbhan |**


    **utthāya viśva-vijayāya ca no viṣādaṁ**


    **mādhvyā girāpanayatāt puruṣaḥ purāṇaḥ ||131||**

vijṛmbhan vijṛmabhayan prakāśayan ||131||


    **deva-prapannārtihara prasādaṁ kuru keśava |**


    **avalokana-dānena bhūyo māṁ pārayācyuta ||132|| iti |**


    **devālayaṁ praviśyātha stotrāṇīṣṭāni kīrtayan |**


    **kṛṣṇasya tulasī-varjaṁ nirmālyam apasārayet ||133||**

iṣṭāni svasya kṛṣṇasya vā priyāṇi sahasra-nāmādīni | devasya mālyaṁ nirmālyaṁ, tasya apanayanam uttāraṇam | samūhanaṁ mārjanyā tṛṇādy-apasāraṇam ||133||


# **atha nirmālyottāraṇam**

**atri-smṛtau—**


    **prātaḥ-kāle sadā kuryān nirmālyottāraṇaṁ budhaḥ |**


    **tṛṣitāḥ paśavo baddhāḥ kanyakā ca rajasvalā |**


    **devatā ca sanirmālyā hanti puṇyaṁ purākṛtam ||134||**

**nārasiṁhe śrī-yamoktau—**


    **deva-mālyāpanayanaṁ devāgāre samūhanam |**


    **snāpanaṁ sarva-devānāṁ go-pradāna-samaṁ smṛtam ||135||**

**nārada-pañcarātre—**


    **yaḥ prātar utthāya vidhāya nityaṁ**


    **nirmālyam īśasya nirākaroti |**


    **na tasya duḥkhaṁ na daridratā ca**


    **nākāla-mṛtyur na ca roga-mātram ||136||**


    **aruṇodaya-velāyāṁ nirmālyaṁ śalyatāṁ vrajet |**


    **prātas tu syān mahāśalyaṁ ghaṭikā-mātra-yogataḥ ||137||**


    **atiśalyaṁ vijānīyāt tato vajra-prahāravat |**


    **aruṇodaya-velāyāṁ śalyaṁ tat kṣamate hariḥ ||138||**


    **ghaṭikāyām atikrāntau kṣudraṁ pātakam āvahet |**


    **muhūrte samatikrānte pūrṇaṁ pātakam ucyate ||139||**


    **atipātakam ev syāt ghaṭikānāṁ catuṣṭaye |**


    **muhūrta-tritaye pūrṇe mahā-pātakam ucyate ||140||**


    **tataḥ paraṁ brahma-vadho mahā-pātaka-pañcakam |**


    **prahare pūrṇatāṁ yāte prāyaścittaṁ tato na hi ||141||**


    **nirmālyasya vilambe tu prāyaścittam athocyate |**


    **atikrānte muhūrtārdhe sahasraṁ japam ācaret ||142||**


    **pūrṇe muhūrte sañjāte sahasraṁ sārdham ucyate |**


    **sahasra-dvitīyaṁ kuryāt ghaṭikānāṁ catuṣṭaye ||143||**


    **muhūrta-tritaye’tīte ayutaṁ japam ācaret |**


    **prahare pūrṇatāṁ yāte puraścaraṇam ucyate |**


    **prahare samatikrānte prāyaścittaṁ na vidyate ||144||**


# **atha śrī-mukha-prakṣālanam**


    **śrī-hastāṅghri-mukhāmbhoja-kṣālanāya ca tad-gṛhe |**


    **gaṇḍūṣāṇi jalair dattvā danta-kāṣṭhaṁ samarpayet ||145||**


    **jihvollekhanikāṁ dattvā pāduke śuddha-mṛttikām |**


    **salilaṁ ca punar dadyād vāso’pi mukha-mārjanam ||146||**


    **tataḥ śrī-tulasīṁ puṇyām arpayet bhagavat-priyām |**


    **tan-māhātmyaṁ ca tan-mukhya-prasaṅge lekhyam agrataḥ ||147||**

bhagavat-priyām iti mukha-prakṣālanāvasare’py asmin tat-samarpaṇe tathā tulasī-vyatirikta-nirmālyottāraṇe ca kāraṇaṁ jñeyam ||147||


# **atha danta-kāṣṭhārpaṇa-māhātmyam**

**viṣṇu-dharmottare—**


    **danta-kāṣṭha-pradānena danta-saubhāgyam ṛcchati |**


    **jihvollekhanikāṁ dattvā virogas tv abhijāyate ||148||**


    **pādukāyāḥ pradānena gatim iṣṭām avāpnuyāt |**


    **mṛd-bhāga-dānād devasya bhūmim āpnoty anuttamām ||149||**


# **atha maṅgala-nīrājanam**


    **paṭhitvātha priyān ślokān mahā-vāditra-nisvanaiḥ |**


    **prabhor nīrājanaṁ kuryān maṅgalākhyaṁ jagad-dhitam ||150||**

ślokān—barhāpīḍaṁ kvacit iti, vināśāya ity ādīn | maṅgalam ity ākhyā yasya tat ||150||


    **nīrājanaṁ tv idaṁ sarvaiḥ kartavyaṁ śuci-vigrahaiḥ |**


    **parama-śraddhayotthāya draṣṭavyaṁ ca sadā naraiḥ ||151|| \
strīṇāṁ puṁsāṁ ca sarveṣām etat sarveṣṭa-pūrakam |**


    **samasta-dainya-dāridrya-duritādy-upaśānti-kṛt ||152||**


# **atha prātaḥ-snānārthodyamaḥ **


    **tato’ruṇodayasyānte snānārthaṁ niḥsared bahiḥ |**


    **kīrtayan kṛṣṇa-nāmāni tīrthaṁ gacched anantaram ||153||**

**tathā ca śukra-smṛtau—**


    **brāhme muhūrte cotthāya śucir bhūtvā samāhitaḥ |**


    **svastikādy-āsanaṁ baddhvā dhyātvā kṛṣṇa-pādāmbujam ||154||**


    **tato nirgatya nilayānnāmānīmāni kīrtayet |**


    **śrī-vāsudevāniruddha-pradyumnādhokṣajācyuta |**


    **śrī-kṛṣṇānanta govinda saṅkarṣaṇa namo’stu te ||155||**


    **gatvā tīrthādikaṁ tatra nikṣipya snāna-sādhanam |**


    **vidhinācarya maitry-ādi-kṛtyaṁ śaucaṁ vidhāya ca |**


    **ācamya khāni saṁmārjya snānaṁ kuryāt yathocitam ||156||**

vidhineti sarvatrānveti | maitraṁ purīṣotsargas tad-ādikaṁ | khāni indriya-cchidrāṇi | yathocitaṁ varṇāśramādy-anurūpam | atra ca prāyo gṛhasthasyaiva lekha-śrī-bhagavat-pūjā-vidhi-yogyatvāt tasyaivāyam ācāro jñeyaḥ | ata eva śrī-viṣṇu-purāṇādy-uktāni prāyo gṛhi-dharma-vacanāny eva likhitānīti dik ||156||


# **atha maitrādi-kṛtya-vidhiḥ**

**śrī-viṣṇu-purāṇe [vi.pu. 3.11.8-15] aurva-sagara-saṁvāde gṛhi-dharma-kathane—**


    **tataḥ kalye samutthāya kuryān maitraṁ nareśvara |**


    **nairṛtyām iṣu-vikṣepam atītyādhikaṁ gṛhāt ||157||**

kalye ūṣasi | grāmasya nairṛtyāṁ diśi ||157||


    **dūrād āvasathān mūtraṁ purīṣaṁ ca samutsṛjet |**


    **pādāv asecanocchiṣṭe prakṣipen na gṛhāṅgaṇe ||158||**

tad-asambhave sva-gṛhād dūre mūtrādy-utsargaṁ kuryāt ||158||


    **ātma-cchāyāṁ taroś chāyāṁ go-sūryāgny-anilāṁs tathā |**


    **guruṁ dvijādīṁś ca budho na meheta kadācana ||159||**

gavādīn guruṁ dvijādīṁś ca prati tad-abhimukho na mehed ity arthaḥ ||159||


    **na kṛṣṭe śasya-madhye vā go-vraje jana-saṁsadi |**


    **na vartmani na nady-ādi-tīrtheṣu puruṣarṣabha ||160||**


    **nāpsu naivāmbhasas tīre na śmaśāne samācaret |**


    **utsargaṁ vai purīṣasya mūtrasya ca visarjanam ||161||**


    **udaṅmukho divotsargaṁ viparīta-mukho niśi |**


    **kurvītānāpadi prājño mūtrotsargaṁ ca pārthiva ||162||**


    **tṛṇair ācchādya vasudhāṁ vastra-prāvṛta-mastakaḥ |**


    **tiṣṭhen nāticiraṁ tatra naiva kiñcid udīrayet ||163||**

**tathā kaurme vyāsa-gītāyām—**


    **nidhāya dakṣiṇe karṇe brahma-sūtram udaṅmukhaḥ |**


    **antardhāpya mahīṁ kāṣṭhaiḥ patrair loṣṭrais tṛṇena vā ||164||**

tatheti | gṛhi-dharma-kathana evety arthaḥ | śrī-viṣṇu-pūrvatvataḥ kiñcid viśeṣam apekṣya śrī-kūrma-pūrvatva-kāśī-khaṇḍa-vacanāni likhati—nidhāyety ādi | evam agre’pi sarvam ūhyam ||164||


    **prāvṛtya tu śiraḥ kuryād vin-mūtrasya visarjanam |**


    **na caivābhimukhaḥ strīṇāṁ guru-brāhmaṇayor gavām |**


    **na deva-devālayor nāpām api kadācana ||165||**


    **nadīṁ jyotīṁṣi vīkṣitvā na vāyv-agni-mukho’pi vā |**


    **prayādityaṁ pratyanalaṁ pratisomaṁ tathaiva ca ||166||**

vīkṣitvety ārṣaṁ paśyann ity arthaḥ |  pratyādityam iti tat-tad-abhimukhaḥ san na kuryād iti pūrvavad arthaḥ [||166||](about:blank)

**kāśī-kāṇḍe śrī-skandāgastya-saṁvāde—**


    **tataś cāvaśyakaṁ kartuṁ nairṛtīṁ diśam āśrayet |**


    **grāmād dhanuḥ-śataṁ gacchen nagarāc ca caturguṇam ||167||**


    **karṇopavīty-udag-vaktro divase sandhyayor api |**


    **vin-mūtre visṛjen maunī niśāyāṁ dakṣiṇā-mukhaḥ ||168||**


    **nālokayed diśo bhāgān jyotiś cakraṁ nabho’malam |**


    **vāmena pāṇinā śiśnaṁ dhṛtvottiṣṭhet prayatnavān ||169||**

**tatraivāgre—**


    **na mūtraṁ go-vraje kuryān na valmīke na bhasmani |**


    **na garteṣu sa-sattveṣu na tiṣṭhan na vrajann api ||170||**


    **yathā-sukha-mukho rātrau divā chāyāndhakārayoḥ |**


    **bhītiṣu prāṇa-bādhāyāṁ kuryān mala-visarjanam ||171||**

**viṣṇu-purāṇe [vi.pu. 3.11.16-18] tatraiva—**


    **valmīka-mūṣikotkhātāṁ mṛdaṁ nāntar-jalāt tathā |**


    **śaucāvaśiṣṭāṁ gehāc ca na dadyāl lepa-sambhavām ||172||**

lepa-sambhavāṁ bhitti-gatām ||172||


    **antaḥprāṇyavapannāṁ ca halotkhātāṁ ca pārthiva |**


    **parityajen mṛdaś caitāḥ sakalāḥ śauca-sādhane ||173||**

antar madhye prāṇibhiḥ kīṭaiḥ avapannām upahatām | pāṭhāntare—aṇubhiḥ sūkṣmaiḥ prāṇibhir avapannām ||173||


    **ekā liṅge gude tisras daśa vāma-kare nṛpa |**


    **hasta-dvaye saptānyā mṛdaḥ śaucopapādikāḥ ||174||**

**yama-smṛtau—**


    **tisras tu pādayor deyāḥ śuddhi-kāmena nityaśaḥ ||175||**

**kiṁ ca—**


    **tisras tu mṛttikā deyāḥ kṛtvā tu nakha-śodhanam ||176||**

evaṁ mata-bhedaḥ sa-pāduka-niṣpādukādi-bhedena kalpyaḥ | pādayor iti pratyekaṁ tisra iti jñeyam | deyā hastayor iti śeṣaḥ ||175-176||

**kāśī-khaṇḍe ca tatraiva—**


    **guhye dadyān mṛdaṁ caikāṁ pāyau pañcāmbu-sāntarāḥ |**


    **daśa vāma-kare cāpi sapta pāṇi-dvaye mṛdaḥ ||177||**

ambusāntarāḥ--madhye madhye jala-sahitāḥ ||177||


    **ekaikāṁ pādayor dadyāt tisraḥ pāṇyor mṛdaḥ smṛtāḥ |**


    **itthaṁ śaucaṁ gṛhī kuryād gandha-lepa-kṣayāvadhi ||178||**


    **kramād dviguṇam etat tu brahmacaryādiṣu triṣu |**


    **divā vihita-śaucāc ca rātrāv ardhaṁ samācaret ||179||**


    **rujārdhaṁ ca tad-ardhaṁ ca pathi caurādi-pīḍite |**


    **tad-ardha-yoṣitāṁ cāpi svāsthye nyūnaṁ na kārayet |**


    **ārdra-dhātrī-phalonmānā mṛdaḥ śauce prakīrtitāḥ ||180||**

**śaṅkha-smṛtau—**


    **mṛttikā tu samuddiṣṭā triparvī pūryate yayā ||181||**

\
triparvī madhyavarty-aṅguli-trayasyādi-parva-trayam | eṣā ca gua-vyatirikte jñeyā ||181||

**dakṣa-smṛtau—**


    **ardha-prasṛti-mātrā tu prathamā mṛttikā smṛtā |**


    **dvitīyā ca tṛtīyā ca tad-ardhaṁ parikīrtitā ||182||**

ata eva likhati—ardheti | prathamā gude deyānāṁ ādyā ||182||


# **atha kevala-mūtrotsarge**

**dakṣaḥ—**


    **ekā liṅge tu savye trir ubhayor mṛd-dvayaṁ smṛtam ||183||**

savye haste | ubhayor hastayoḥ ||183||

**brāhme—**


    **pādayor dve gṛhītvā ca suprakṣālita-pāṇinā |**


    **ācamya tu tataḥ śuddhaḥ smṛtvā viṣṇuṁ sanātanam ||184||**


# **ācamana-vidhiḥ**



**viṣṇu-purāṇe [vi.pu_. _3.11.19-21] tatraiva—**


    **acchenāgandha-phenena jalenābudbudena ca |**


    **ācāmeta mṛdaṁ bhūyas tathā dadyāt samāhitaḥ ||185||**

ācāmety ācamanaṁ prastutya tasya pūrvāṅgam āha—mṛdam iti | anyāṁ mṛdam ādadyāt ||185||


    **niṣpāditāṅghri-śaucas tu pādāv abhyukṣya vai punaḥ |**


    **triḥ pibet salilaṁ tena tathā dviḥ parimārjayet ||186||**

tathā ca niṣpāditam aṅghri-śaucaṁ yena saḥ | yad vā, bhūyo’nyāṁ mṛdaṁ dadyāt pādayor iti śeṣaḥ | tataś cācāmed ity arthaḥ |  tena pādābhyukṣaṇa-triḥ-pāna-śeṣa-salilena dviḥ parimārjayen mukham iti śeṣaḥ ||186||


    **śīrṣaṇyāni tataḥ khāni mūrdhānaṁ ca mṛdā labhet |**


    **bāhū nābhiṁ ca toyena hṛdayaṁ cāpi saṁspṛśet ||187||**

ālabhet spṛśet | asañjapann iti pāṭhe maunī bhūtvety arthaḥ ||187||

**atra ca viśeṣo dakṣeṇoktaḥ—**


    **prakṣālya hastau pādau ca triḥ pibed ambu vīkṣitam |**


    **saṁvṛttāṅguṣṭha-mūlena dviḥ pramṛjyāt tato mukham ||188||**


    **saṁhatya tisṛbhiḥ pūrvam āsyam evam upaspṛśet |**


    **aṅguṣṭhena pradeśinyā ghrāṇaṁ paścād anantaram ||189||**


    **aṅguṣṭhānāmikābhyāṁ tu cakṣuḥ-śrotre punaḥ punaḥ |**


    **kaniṣṭhāṅguṣṭhayor nābhiṁ hṛdayaṁ tu talena vai |**


    **sarvābhis tu śiraḥ paścād bāhū cāgreṇa saṁspṛśet ||190||**

**tathā kāśī-khaṇḍe tatraiva—**


    **prāg āsya udagāsyo vā sūpaviṣṭaḥ śucau bhuvi |**


    **upaspṛśed vihīnāyāṁ tuṣāṅgārāsthi-bhasmabhiḥ ||191||**


    **anuṣṇābhir aphenābhir adbhir hṛdgābhir atvaraḥ |**


    **brāhmaṇo brahma-tīrthena dṛṣṭi-pūtanābhir ācamet ||192||**


    **kaṇṭha-gābhir nṛpaḥ śudhyet tālugābhis tathorujaḥ |**


    **strī-śūdrāvāsyasaṁsparśa-mātreṇāpi visudhyataḥ ||193||**

**yājñavalkya-smṛtau—**


    **pāda-kṣālana-śeṣeṇa nācāmet vāriṇā dvijaḥ | **


    **yady ācamet srāvayitvā bhūmau baudhāyano’bravīt ||194||**

bhūmau srāvayitvā kiñcid vāri prakṣipya ||194||

**bharadvāja-smṛtau—**


    **pāṇinā dakṣiṇenaiva saṁhatāṅgulinācamet |**


    **muktāṅguṣṭhaka-niṣṭhena naka-spṛṣṭā apas tyajet ||195||**

**kaurme ca vyāsa-gītāyām—**


    **bhuktvā pītvā ca suptvā ca snātvā rathyopasarpaṇe |**


    **auṣṭhau vilomakau spṛṣṭvā vāso viparidhāya ca ||196||**


    **reto-mūtra-purīṣāṇām utsarge’nṛta-bhāṣaṇe |**


    **ṣthīvitvādhyayanārambhe kāśa-śvāsāgame tathā ||197||**


    **catvaraṁ vā śmaśānaṁ vā samabhyasya dvijottamaḥ |**


    **sandhyor ubhayos tadvad ācānto’py ācamet punaḥ ||198||**

samabhyasya paribhramaṇena samyak spṛṣṭvā ity arthaḥ ||198||

**kiṁ ca—**


    **śiraḥ prāvṛtya kaṇṭhaṁ vā muktakaccha-śikho’pi vā |**


    **akṛtvā pādayoḥ śaucam ācānto’py aśucir bhavet ||199||**

pādayoḥ śaucam akṛtveti bhojana-pāna-śayanādau pādayor aśuddhyābhāve’py ācamana-sāṅgatārthaṁ śaucam uktam ||199||


    **sopānatkau jalastho vā noṣṇīṣī cācamed budhaḥ |**


    **na caiva varṣa-dhārābhir hastocchiṣṭe tathā budhaḥ ||200||**

haste ucchiṣṭe sati sandhir ārṣaḥ ||200||


    **naika-hastārpiutta-jalair vinā sūtreṇa vā punaḥ |**


    **na pādukāsana-stho vā bahir jānur athāpi vā ||201||**


# **atha vaiṣṇavācamanam **


    **triḥ-pāne keśavaṁ nārāyaṇaṁ mādhavam apy atha |**


    **prakṣālane dvayoḥ pāṇyor govindaṁ viṣṇum apy ubhau ||202||**

tatra likhitācamana-vidhau śrī-bhagavan-nāma-japena kañcid viśeṣaṁ tāntrika-sammataṁ likhati—triḥ-pāṇa ity ādi ṣaḍbhiḥ | triḥ-pānādau keśavādikaṁ kṛṣṇāntaṁ caturviṁśati-saṅkhyakaṁ śrī-bhagavan-nāma namo’ntaṁ caturthy-antaṁ ca keśavāya nama ity ādi-prayogena kramāj japan yathā-vidhi ācamanaṁ kuryād iti sarvair anvayaḥ | triḥ-pāne vāra-traya-jalācamane keśavādi-trayam ||202||


    **madhusūdanam ekaṁ ca mārjane’nyaṁ trivikramam ||203||**

madhusūdanam ekam anyaṁ ca trivikramam ity ubhāv ity arthaḥ ||203||


    **unmārjane’py adharayor vāmana-śrīdharāv ubhau ||204||**

api-śabdād adharyor mārjana iti jñeyam | ubhāv iti puṁstaṁ saṁjñinor abheda-vivakṣayā ||204||


    **prakṣālane punaḥ pāṇyor hṛṣīkeśaṁ ca pādayoḥ |**


    **padmanābhaṁ prokṣaṇe tu mūrdhno dāmodaraṁ tataḥ ||205||**

pāṇyor dvayoḥ prakṣālane, hṛṣīkeśam ekam eva | pādayoś ca prakṣālane padmanābham ekam, atas ad-anantaraṁ mūrdhnaḥ prokṣaṇe dāmodaram ekam ||205||


    **vāsudevaṁ mukhe saṅkarṣaṇaṁ pradyumnam ity ubhau |**


    **nāsayor netra-yugale’niruddhaṁ puruṣottamam |**


    **adhokṣajaṁ nṛsiṁhaṁ ca karṇayor nābhito’cyutam ||206||**

nāsayos tu dvayoḥ saṅkarṣaṇaṁ pradyumnaṁ ceti dvau | nābhitaḥ nābhau ||206||


    **janārdanaṁ ca hṛdaye upendraṁ mastake tataḥ |**


    **dakṣiṇe tu hariṁ bāhau vāme kṛṣṇaṁ yathāvidhi |**


    **namo’nantaṁ ca caturthy-antam ācāmet kramato japan ||207||**

yathā-vidhīti | pūrva-likhitācamana-vidhy-anusāreṇa, triḥ-pāna-prakāraḥ mārjanādāv aṅguli-niyamaś ca, tathā oṣṭha-mārjanam ūrdhvoṣṭha-krameṇa nāsādi-sparśaś ca, dakṣiṇa-krameṇety ādi-prakāraś ca sadācārato jñeya ity arthaḥ |  tathā cāgamataḥ śrī-rāmārcana-candrikāyāṁ—


    keśavādyais tribhiḥ pītvā dvābhyāṁ prakṣālayet karau |


    dvābhyāṁ oṣṭhau ca saṁmārjya dvābhyāṁ unmārjanaṁ tathā ||


    ekena hastau prakṣālya pādāv api tathaikataḥ |


    samprokṣyaikena mūrdhānaṁ tataḥ saṅkarṣaṇādibhiḥ ||


    āsya-nāsākṣi-karṇāṁś ca nābhy-uraḥ-skandhakān spṛśet |


    evam ācamanaṁ kṛtvā sākṣān nārāyaṇo bhavet ||


    keśava-nārāyaṇa-mādhava-govinda-viṣṇu-madhusūdana-trivikrama-vāmana-śrīdhara-hṛṣīkeśa-padmanābha-dāmodara-vāsudeva-saṅkarṣaṇa-pradyumna-aniruddha-puruṣottama-adhokṣaja-nṛsiṁhācyuta-janārdanopendra-hari-kṛṣṇa-bhagavan-nāmabhir ebhiś caturthy-antair namo’nakair ity ādi ||207||


    **aśaktaḥ kevalam dakṣaṁ spṛśet karṇaṁ tathā ca vāk |**


    **kurvītālabhanaṁ vāpi dakṣiṇa-śravaṇasya vai ||208||**

indriya-cchidrādi-mārjane ca aśakty-ādy-apekṣayā smṛty-uktaṁ pakṣāntaraṁ likhati—aśakta iti | rogādinā asamarthaś cet tarhi kevalaṁ dakṣaṁ nija-dakṣiṇaṁ karṇaṁ spṛśet | nanu tatra kiṁ pramāṇam ? tatra likhati—tathā ca vāg iti | yatas tathaiva vacanam astīty arthaḥ | tām eva mārkaṇḍeya-purāṇe śrīmad-ālasoktāṁ likhati—kurvīteti | ālabhanaṁ sparśanam | vai prasiddhau | tac ca smṛti-purāṇādivat suprasiddham evety arthaḥ | kecic ca trir jalācamanāśaktāv api pakṣam etaṁ manyante | tatra ca jalādy-asambhave’pi, etac ca kevalam ity anenāpi sūcitam | tac ca tatraivoktam—yathā vibhavato hy etat pūrvābhāve tataḥ param iti | asyārthaḥ—vibhavaḥ sāmarthyādiḥ | pūrvokta-trir-ācamanāsambhave tato’nantaram uktaṁ dakṣiṇa-karṇālabhanādikaṁ kāryaṁ, nānyad ity arthaḥ ||208||


# **atha danta-dhāvana-vidhiḥ **

**tatra kātyāyanaḥ—**


    **utthāya netraṁ prakṣālya śucir bhūtvā samāhitaḥ |**


    **parijapya ca mantreṇa bhakṣayed danta-dhāvanam ||209||**

śrī-bhagavat-pūjā-niratāḥ śayanād utthāyaiva danta-dhāvanamācareyur iti pūrvaṁ likhitam | adhunā śauca-varga-vidhi-prasaṅge tad-vidhir likhyate | utthāyety ādinā prakṣālya mārjanādinā netre unmīlya | evaṁ ca prātaḥ-kṛtyam evedaṁ vyaktam | tathā ca vyāsaḥ—śuddhy-arthaṁ prātar utthāya bhakṣayed danta-dhāvanam iti | aśaktau ca snāna-kāle’pi danda-dhāvanaṁ na doṣāvaham | viraktānāṁ satāṁ keṣāṁcit tādṛśācāra-darśanāt | ata eva kaurme śrī-vyāsa-gītāyāṁ—


    prakṣālya danta-kāṣṭhaṁ vai bhakṣayitvā vidhānataḥ |


    ācamya prayato nityaṁ snānaṁ prātaḥ samācaret || iti |

prātaḥ-snāna-kāla evoktam | mārkaṇḍeya-purāṇe ca—


    keśa-prasādhanādarśa-darśanaṁ danda-dhāvanam |


    pūrvāhna eva kāryāṇi iti pūrvāhna-mātra-kṛtyam ity uktam | 

yac coktam—


    yo mohāt snāna-velāyāṁ bhakṣayed danta-dhāvanam |


    nirāśās tasya gacchanti devatāḥ pitaras tathā || iti |

tac ca madhyāhna-snāna-viṣayaṁ jñeyam ||209||

**mantraś cāyam—**


    **āyur balaṁ yaśo varcaḥ prajā paśu-vasūni ca |**


    **brahma prajñāṁ ca medhāṁ ca tvaṁ no dhehi vanaspate ||210||**


# **tasya nityatā **

**kāśī-khaṇḍe—**


    **atho mukha-viśuddhy-arthaṁ gṛhṇīyād danta-dhāvanam |**


    **ācānto’py aśucir yasmād akṛtvā danta-dhāvanam ||211||**

**vārāhe ca—**


    **danta-kāṣṭham akhāditvā yas tu mām upasarpati |**


    **sarva-kāla-kṛtaṁ karma tena caikena naśyati ||212||**


# **atha danta-kāṣṭha-niṣiddha-dināni**

**manuḥ—**


    **caturdaśy-aṣṭamī-darśa-paurṇamāsy-arka-saṅkramaḥ |**


    **eṣu strī-taila-māṁsāni danta-kāṣṭhāni varjayet ||213||**

**saṁvartakaḥ—**


    **ādye tithau navamyāṁ ca kṣaye candramasas tathā |**


    **ādity-vāre śaure ca varjayed danta-dhāvanam ||214||**

**kātyāyanaḥ—**


    **pratipad-darśa-ṣaṣṭhīṣu navamyāṁ ca viśeṣataḥ |**


    **dantānāṁ kāṣṭha-saṁyogo dahaty āsaptamaṁ kulam ||215||**

viśeṣataḥ ity anena kvacit caturdaśy-ādau | kvacic ca vyatīpāta-janma-dinādau kṛta-danta-kāṣṭha-niṣedhāpekṣayā pratipadādiṣu tan-niṣedhādhikyaṁ bodhyate | ata eva dahatīty ādinā tatra doṣo’pi mahān darśita iti dik ||215||

**vṛddha-vaśiṣṭhaḥ—**


    **upavāse tathā śrāddhena khāded danta-dhāvanam | \
dantānāṁ kāṣṭha-saṁyogo hanti sapta-kulāni vai ||216||**

**anyatra ca—**


    **pratipad-dara-ṣaṣṭhīṣu navamy-ekādaśī-ravau |**


    **dantānāṁ kāṣṭha-saṁyogo hanti puṇyaṁ purā-kṛtam ||217||**

navamyām ekādaśyāṁ ravivāre cety arthaḥ ||217||


# **atha tatra pratinidhiḥ **


    **dineṣv eteṣu kāṣṭhair hi dantānāṁ dhāvanasya tu |**


    **niṣiddhatvāt tṛṇaiḥ kuryāt tathā kāṣṭhetaraiś ca tat ||218||**

eteṣu pratipadādiṣu niṣiddha-dineṣu kāṣṭhaiḥ kṛtvā dantānāṁ dhāvanasya niṣiddhatvāt niṣedhanāt tat-tad-danta-dhāvanaṁ tṛṇaiḥ parṇaiḥ kāṣṭhād itarair anyaś ca tvag-ādibhiḥ kuryāt | yad vā, kāṣṭhetarair iti hetau viśeṣaṇam | tataś ca kāṣṭhair eva niṣedhanāt tṛṇādīnāṁ ca kāṣthetaratvāt tair danta-dhāvanam aduṣtam ity arthaḥ ||218||

**tathā ca vyāsaḥ—**


    **pratipad-darśa-ṣaṣṭhīṣu navamyāṁ danta-dhāvanam |**


    **parṇair anyatra kāṣṭhaiś ca jīvollekhhaḥ sadaiva hi ||219||**

anyatra pratipadādi-vyatirikta-dineṣu, atra ca ravivārādāv api parṇair eva tathā tṛṇaiś cāpīti pūrvāpara-vacanānusāreṇa boddhavyam ||219||

**paiṭhīnasiḥ—**


    **alābhe ca niṣedhe vā kāṣṭhānāṁ danta-dhāvanam |**


    **parṇādinā viśuddhena jihvollekhaḥ sadaiva hi ||220||**


# **atha tatraivāpavādaḥ**


    **kāṣṭhaiḥ pratipad-ādau yan niṣiddhaṁ danta-dhāvanam |**


    **tṛṇa-parṇais tu tat kuryād amām ekādaśīṁ vinā ||221||**

amām amāvasyām | ekādaśīm ity upavāsa-dinaṁ lakṣayati | kadācid dvādaśīṣu janmāṣṭamy-ādiṣu copavāsāt amāvasyāṁ danta-kāṣṭhā-grahaṇaṁ na kāryam | tathā ca matsya-viṣṇu-purāṇayoḥ—


    chinatti vīrudhau yas tu vīrut-saṁsthe niśākare |


    patraṁ vā pātayaty ekaṁ brahma-hatyāṁ sa vindati || iti ||221||

**ata eva vyāsasya vacanāntaram—**


    **alābhe danta-kāṣṭhānāṁ niṣiddhāyāṁ tathā tithau |**


    **apāṁ dvādaśa-gaṇḍūṣair vidadhyād danta-dhāvanam ||222||**

niṣiddhāyāṁ iti pūrvaṁ pratipad-ādiṣu niṣiddha-dineṣu parṇair danta-dhāvanasyānujñātatvāt punaś ca apāṁ dvādaśa-gaṇḍūṣair ity anujñātatvād ekādaśyādy-upavāsa-dineṣu apāṁ gaṇḍūṣair iti vyavasthāpayitavyam | evaṁ ca amām ekādaśīṁ vineti vākyaṁ susaṅgatam iti dik [||222||](about:blank)

**kāśī-khaṇḍe tatraiva—**


    **alābhe danta-kāṣṭhānāṁ niṣiddhe vātha vāsare |**


    **gaṇḍūṣā dvādaśa grāhyā mukhasya pariśuddhaye ||223||** iti ||


    **tṛṇa-parṇādinā kecit upavāsa-dineṣv api |**


    **danta-dhāvanam icchanti mukha-śodhana-tatparāḥ ||224||**

upavāse’pi no duṣyed iti vacanaṁ ca sva-mate’py anya-strī-viṣayakaṁ jñeyam | tatrāñjanādi-niṣedhanāt | ata eva kecid icchantīti likhitam | vrata-dine parṇaḍināpi dantānāṁ dhāvane dākṣiṇātya-śrī-vaiṣavānāṁ vyavahāro’pi pramāṇam iti dik ||224||

**kāśī-khaṇḍe tatraiva—**


    **mukhe paryuṣite yasmād bhaved aśuci-bhāg naraḥ |**


    **tataḥ kuryāt prayatnena śuddhy-arthaṁ danta-dhāvanam ||225||**


    **upavāse’pi no duṣyed danta-dhāvanam añjanam |**


    **gandhālaṅkāra-sad-vastra-puṣpa-mālānulepanam ||226||**


# **atha danta-kāṣṭhāni**

**smṛtau—**


    **sarva kaṇṭakinaḥ puṇyāḥ āyurdāḥ kṣīriṇaḥ smṛtāḥ |**


    **kaṭu-tikta-kaṣāyāś ca balārogya-sukha-pradāḥ ||227||**

**kiṁ ca—**


    **palāśānāṁ danta-kāṣṭhaṁ pāduke caiva varjayet |**


    **varjayec ca prayatnena baṭaṁ vāśvattham eva ca ||228||**

**kaurme śrī-vyāsa-gītāyām—**


    **madhyāṅguli-samasthaulyaṁ dvādaśāṅgula-sammitam |**


    **sa-tvacaṁ danta-kāṣṭhaṁ yat tad-agre na tu dhārayet ||229||**

sa-tvacam iti | adantatvaca-śabdo’py asti āvanto vā | tvacā sahitam ity arthaḥ ||229||


    **kṣīri-vṛkṣa-samudbhūtaṁ mālatī-sambhavaṁ śubham |**


    **apāmārgaṁ ca bilvaṁ vā kara-vīraṁ viśeṣatah ||230||**


    **varjayitvā ninitāni gṛhītvaikaṁ yathoditam |**


    **parihṛtya dinaṁ pāpaṁ bhakṣayed vai vidhānavit ||231||**

ninditāni arka-karvūrādīni | pāpaṁ varjyaṁ dinaṁ pratipad-ādi ||231||


    **na pāṭayet danta-kāṣṭhaṁ nāṅguly-agreṇa dhārayet |**


    **prakṣālya bhuktvā taj jahyāt śucau deśe samāhitaḥ ||232||**

**kāśī-khaṇḍe ca tatraiva—**


    **kaniṣṭhāgra-parīṇāhaṁ sa-tvacaṁ nirvraṇaṁ ṛjum |**


    **dvādaśāṅgula-mānaṁ ca sārdraṁ syād danta-dhāvanam |**


    **jihvollekhanikām vāpi kuryāc cāpākṛtiṁ śubhām  ||233||**

parīṇāhaḥ sthaulyaṁ sārdram ārdratā-yuktam ||233||

**rāmārcana-candrikāyām ca—**


    **dantollekho vitastyā bhavati parimitād annam ity ādi-mantrāt**


    **prātaḥ kṣīry-ādi-kāṣṭhād vaṭa-khadira-palāśair vinārkāmra-bilvaiḥ |**


    **bhuktvā gaṇḍūṣa-ṣaṭkaṁ dvir api kuśam ṛte deśinīm aṅgulībhir**


    **nandābhūtāṣṭa-parvaṇy api na khalu navamy-arka-saṅkrānti-pāte ||234||**

vaṭādi-kāṣṭhair vinā kṣīryādi-kāṣṭhāt prātar dantānām ullekho dhāvanaṁ bhavati | kīdṛśāt ? vitastyā dvādaśāṅgulaiḥ parimitāt | kuśaṁ deśinīṁ ca vinā aṅgulībhir gaṇḍūṣa-ṣaṭkaṁ dvir bhuktvā, dvādaśa-jala-gaṇḍūṣāṇi gṛhītvety arthaḥ | nandādiṣu ca dantollekho na bhavati | tatra nandā—pratipat ṣaṣṭhī ekādaśī ca | bhūtā caturdaśī | aṣṭa aṣṭamī | parva amāvasyā paurṇamāsy-ādi | pāto vyatīpāto dvandvaikyam | evaṁ niṣedha-vaividhyaṁ vividha-veda-śākhā-sevināṁ karma-parāṇāṁ nānā-devatā-bhaktānāṁ mata-bhedena mantraś ca śrauto’yam | annādyāyādyāpy ūhyaṁ somo rājāyam āgaman sa me mukhaṁ saṁmārjyate, yaścasā ca bhagena vā iti ||234||


# **atha keśa-prasādhanādiḥ**


    **tataś cācamya vidhivat kṛtvā keśa-prasādhanam |**


    **smṛtvā praṇava-gāyatryau nibadhnīyāc chikhāṁ dvijaḥ ||235||**

dvija iti snāne śūdrasya mukta-śikhatvāt ||235||

**tathā coktaṁ—**


    **na dakṣiṇā-mukho nordhvaṁ kuryāt keśa-prasādhanam |**


    **smṛtvoṅkāraṁ ca gāyatrīṁ nibadhnīyāc cikhāntataḥ ||236||**

vidhivad iti likhitam | taṁ vidhim eva likhati—na dakṣiṇeti ||236||


# **atha snānam**

**viṣṇu-purāṇe [vi.pu. 3.11.25] tatraiva—**


    **nadī-nada-taḍāgeṣu deva-khāta-jaleṣu ca |**


    **nitya-kriyārthaṁ snāyīta giri-prasravaṇeṣu ca ||237||**


    **kūpeṣūddhṛta-toyena snānaṁ kurvīta vā bhuvi |**


    **snāyītoddhṛta-toyena athavā bhuvy asambhave ||238||**

kūpeṣu kalasādibhir uddhṛta-toyena bhuvi tat-taṭa-bhūmau snāyāt | gamanādy-aśaktatayā | tat-taṭa-bhuvi snānāsambhave kūpād uddhṛtena śītodakena snāyāt | tatrāpy aśaktau uṣṇodakena snāyāt iti jñeyam | tathā coktam—


    āpaḥ svabhāvato medhyāḥ kiṁ punar vahni-saṁyuktāḥ |


    tasmāt santaḥ praśaṁsanti snānam uṣṇena vāriṇā || iti ||237||


# **atha snāna-nityatā**

**tatra kātyāyanaḥ—**


    **yathāhani tathā prātar nityaṁ snāyād anāturaḥ |**


    **atyanta-malinaḥ kāyo nava-cchidra-samanvitaḥ |**


    **sravat eva divā-rātrau prātaḥ-snānaṁ viśodhanam ||239||**

**dakṣaḥ—**


    **prātar-madhyāhnayoḥ snānaṁ vānaprastha-gṛhasthayoḥ |**


    **yates tri-savanaṁ snānaṁ sakṛt tu brahmacāriṇaḥ ||240||**


    **sarve cāpi sakṛt kuryur aśaktau codakaṁ vinā ||241||**

aśaktau satyām | api niścitaṁ sakṛd apīti vā kuryur eva | tatrāpy aśaktau udakaṁ vineti mantra-snānādikaṁ kuryur ity arthaḥ |  yad vā, aśaktau satyām udakaṁ vinā jalābhāve ca sati sakṛt kuryuḥ | evaṁ snānasya nityatā siddhaiva ||241||

**kiṁ ca—**


    **aśiraskaṁ bhavet snānam aśaktau karmiṇāṁ sadā |**


    **ārdreṇa vāsasā vāpi pāṇinā vāpi mārjanam ||242||**

aśiraskam ity ādināpi nityataivābhipretā ||242||

**śaṅkhaś ca—**


    **asnātas tu pumān nārho japādi-havanādiṣu ||243||**

**kaurme vyāsa-gītāyām—**


    **prātaḥ-snānaṁ vinā puṁsāṁ pāpitvaṁ karmasu smṛtam |**


    **home jape viśeṣeṇa tasmāt snānaṁ samācaret ||244||**

**kāśī-khaṇḍe—**


    **prasveda-lālasādyāklinno nidrādhīno yato naraḥ |**


    **prātaḥ-snānāt tato’rhaḥ syān mantra-stotra-japādiṣu ||245||**

**pādme ca devahūti-vikuṇḍala-saṁvāde [pa.pu. 3.31.55-56]—**


    **snānaṁ vinā tu yo bhuṅkte malāśī sa sadā naraḥ |**


    **asnāyino’śuces tasya vimukhāḥ pitṛ-devatāḥ ||246||**


    **snāna-hīno naraḥ pāpaḥ snāna-hīno naro’śuciḥ |**


    **asnāyī narakaṁ bhuṅkte puṁs-kīṭādiṣu jāyate ||247||**


# **atha snāna-māhātmyam**

**mahābhārate [5.37.29] udyoga-parvaṇi śrī-viduroktau—**


    **guṇā daśa snāna-śīlaṁ bhajante**


    **balaṁ rūpaṁ svara-varṇa-praśuddhiḥ |**


    **sparśaś ca gandhaś ca viśuddhatā ca**


    **śrīḥ saukumāryaṁ pravarāś ca nāryaḥ ||248||**

svara-varṇayoḥ prakarṣeṇa siddhir iti | mahā-pātakādikaṁ harati ||248||

**pādme ca [3.31.54-58] tatraiva—**


    **yāmyaṁ hi yātanā-duḥkhaṁ nitya-snāyī na paśyati |**


    **nitya-snānena pūyante api pāpa-kṛto narāḥ ||249||**


    **prātaḥ-snānaṁ hared vaiśya bāhyābhyantarajaṁ malam |**


    **prātaḥ-snānena niṣpāpo naro na nirayaṁ vrajet ||250||**


    **ye punaḥ srotasi snānam ācarantīha parvaṇi |**


    **tenaiva narakaṁ yānti na jāyante kuyoniṣu ||251||**


    **duḥsvapnā duṣṭa-cintāś ca bandhyā bhavanti sarvadā |**


    **prātaḥ-snānena śuddhānāṁ puruṣāṇāṁ viśāṁ vara ||252||**

**atri-smṛtau—**


    **snāne manaḥ-prasādaḥ syād devā abhimukhāḥ sadā |**


    **saubhāgyaṁ śrīḥ sukhaṁ puṣṭiḥ puṇyaṁ vidyā yaśo dhṛtiḥ ||253||**


    **mahā-pāpāny alakṣmīṁ ca duritaṁ durvicintitam |**


    **śoka-duḥkhādi harate prātaḥ-snānaṁ viśeṣataḥ ||254||**

**kaurme tatraiva—**


    **prātaḥ-snānaṁ praśaṁsanti dṛṣṭādṛṣṭa-karaṁ hi tat |**


    **prātaḥ-snānena pāpāni pūyante nātra saṁśayaḥ ||255||**

dṛṣṭādṛṣṭa-karaṁ aihikāmuṣmika-śubha-kāri | pūyante naśyanti ||255||

**kāśī-khaṇḍe ca—**


    **prātaḥ-snānāt yataḥ śudhyet kāyo’yaṁ malinaḥ sadā |**


    **chidrito navabhiś chidraiḥ sravaty eva divā-niśam ||256||**


    **utsāha-medhā-saubhāgya-rūpa-sampat-pravartakam |**


    **manaḥ-prasannatā-hetuḥ prātaḥ-snānaṁ praśasyate ||257||**


    **prātaḥ prātas tu yat snānaṁ saṁjāte cāruṇodvaye |**


    **prājāpatya-samaṁ prāhus tan mahāgha-vighātakṛt ||258||**


    **prātaḥ-snānaṁ haret pāpam alakṣmīṁ glānim eva ca |**


    **aśucitvaṁ ca duḥsvapnaṁ tuṣṭiṁ puṣṭiṁ prayacchati ||259||**


    **nopasarpanti vai duṣṭāḥ prātaḥ-snāyi-janaṁ kvacit |**


    **dṛṣṭādṛṣṭa-phalaṁ tasmāt prātaḥ-snānaṁ samācaret ||260||**


    **snāna-mātraṁ tathā prātaḥ-snānaṁ cātra niyojitam |**


    **yadyapy anyo’nya-milite pṛthag jñeye tathāpy amū ||261||**


# **atha snāna-vidhiḥ**


    **atha tīrtha-gatas tatra dhauta-vastraṁ kuśāṁs tathā |**


    **mṛttikāṁ ca taṭe nyasya snāyāt sva-sva-vidhānataḥ ||262||**

idānīṁ snānāvadhiṁ likhan ādau vaidika-vyavahāra-pravara-śrī-kṛṣṇa-devācāryādi-sammataṁ vaidika-tāntrika-vidhi-vimiśritaṁ snāna-vidhiṁ likhati—athety ādinā | sva-sva-vidhāntaḥ nija-nija-varṇāśrama-śākhādy-ācārānusāreṇa ||262||


    **adhautena tu vastreṇa nitya-naimittikīṁ kriyām |**


    **kurvan na phalam āpnoti kṛtā cen niṣphalā bhavet ||263||**


    **dhautāṅghri-pāṇir ācāntaḥ kṛtvā saṅkalpam ādarāt |**


    **gaṅgādi-smaraṇaṁ kṛtvā tīrthāyārghyaṁ samarpayet ||264||**


    **sāgara-svana-nirghoṣa-daṇḍa-hastāsurāntaka |**


    **jagat-sraṣṭar jagan-mardin namāmi tvāṁ sureśvara ||265||**


    **imaṁ mantraṁ samuccārya tīrtha-snānaṁ samācaret |**


    **anyathā tat-phalasyārdhaṁ tīrtheśo harati svayam ||266||**


    **natvātha tīrthaṁ snānārtham anujñāṁ prārthayed imām |**


    **devadeva jagannātha śaṅkha-cakra-gadādhara |**


    **dehi viṣṇo mamānujñāṁ tava tīrtha-niṣevaṇe ||267|| iti |**


    **vidhivan mṛdam ādāya tīrtha-toye praviśya ca |**


    **pravāhābhimukho nadyāṁ syād anyatrārka-sammukhaḥ ||268||**

anyatra nadī-pravāha-vyatirikte ||268||


    **dig-bandhaṁ vidhinācarya tīrthāni parikalpya ca |**


    **āvāhayed bhagavatīṁ gaṅgām āditya-maṇḍalāt ||269||**


    **darbha-pāṇiḥ kṛta-prāṇāyāmaḥ kṛṣṇa-padāmbujam |**


    **dhyātvā tan-nāma saṅkīrtya nimajjet puṇya-vāriṇi ||270||		**


    **ācamya mūla-mantraṁ ca sa-prāṇāyāmakaṁ japan |**


    **kṛṣṇaṁ dhyāyan jale bhūyo nimajjya snānam ācaret ||271||**


    **kṛtvāgha-marṣaṇāntaṁ ca nāmabhiḥ keśavādibhiḥ |**


    **tatra dvādaśadhā toye nimajjya snānam ācaret ||272||**


# **tatra viśeṣaḥ**

**śrī-nārada-pañcarātre—**


    **prasiddheṣu ca tīrtheṣu yady anyasyābhidhāṁ smaret | \
snātakaṁ taṁ tu tat tīrtham abhiśapya kṣaṇād vrajet ||273|| **iti |

anyasya tīrthasyābhidhāṁ nāma, kṣaṇāt sadya evety arthaḥ | ato’prasiddha-tīrtheṣu viṣṇu-tīrtham iti prasiddheṣu ca tat-tan-nāmaiva smared ity arthaḥ |  ata eva nimajjanāt prāk mṛd-grahaṇaṁ tathāgha-marṣaṇādikaṁ ca vaidikaṁ tāntrikaṁ ca kṛṣṇa-dhyānādikaṁ mūla-mantra-japanaṁ keśavādi-nāmabhir dvādaśa-vāra-nimajjanādikaṁ cety evaṁ miśritaṁ vivecanīyam ||273||


# **iti vaidika-tāntrika-miśrito vidhiḥ |**

**pādme vaiśākhya-māhātmye [pa.pu. 5.95.12-16, 20-23] śrī-nāradāmbarīṣa-saṁvāde—**


    **evam uccārya tat-tīrthe pādau prakṣālya vāg yataḥ |**


    **smaran nārāyaṇaṁ devaṁ snānaṁ kuryād vidhānataḥ ||274||**


    **tīrthaṁ prakalpayed dhīmān mūla-mantram imaṁ paṭhan |**


    **oṁ namo nārāyaṇāya mūla-mantra udāhṛtaḥ ||275||**

evaṁ vimiśrita-snāna-vidhiṁ likhitvā idānīṁ tatraiva tīrtha-kalpanādau purāṇoktaṁ kiñcid viśeṣaṁ likhati—evam ity ādinā deva-deva jagannātha ity ādikam etad uccārya, uktena mūla-mantreṇaiva sapta-vārān yad-abhijaptam abhimantritaṁ jalaṁ tat | tṛtīyānta-pāṭhe bhāve kta-pratyayaḥ | mṛd-grahaṇānantaraṁ punaḥ snānādikaṁ tu samānam eveti viśeṣeṇa tatra likhitam ||274-275||


    **darbha-pāṇis tu vidhivad ācāntaḥ praṇato bhuvi |**


    **catur-hasta-samāyuktaṁ caturasraṁ samantataḥ ||276||**


    **prakalpyāvāhayed gaṅgāṁ mantreṇānena mānavaḥ |**


    **viṣṇu-pāda-prasūtāsi vaiṣṇavī viṣṇu-devatā |**


    **trāhi nas tvenasas tasmād ājanma-maraṇāntikāt ||277|| ity ādi |**


    **sapta-vārābhijaptena kara-sampuṭa-yojite |**


    **mūrdhni kṛtvā jalaṁ bhūpaś catur vā pañca sapta vā |**


    **snānaṁ kṛtvā mṛdā tadvad āmantrya tu vidhānataḥ ||278||**


    **aśva-krānte ratha-krānte viṣṇu-krānte vasundhare |**


    **mṛttike hara me pāpaṁ yan mayā duṣkṛtaṁ kṛtam ||279||**


    **uddhṛtāsi varāheṇa viṣṇunā śata-bāhunā |**


    **namas te sarva-lokānāṁ prabhavāraṇi suvrate ||280|| **iti |


    **guroḥ sannihitasyātha pitroś ca caraṇodakaiḥ |**


    **viprāṇāṁ ca padāmbhodhiḥ kuryān mūrdhany abhiṣecanam || **

sannihitasyeti | yadi tadānīṁ tatra sannidhau gurv-ādayo varteran tarhīty arthaḥ ||281||

**tathā ca pādme—**


    **guroḥ pādodakaṁ putra tīrtha-koṭi-phala-pradam ||282||**

**kiṁ ca—**


    **vipra-pādodaka-klinnaṁ yasya tiṣṭhati vai śiraḥ |**


    **tasya bhāgīrathī-snānam ahany ahani jāyate ||283||**

**tathā gautamīya-tantre—**


    **pṛthivyāṁ yāni tīrthāni tāni tīrthāni sāgare |**


    **sa-sāgarāṇi tīrthāni pāde viprasya dakṣiṇe ||284|| iti |**


    **śaṅkhe vasanti sarvāṇi tīrthāni ca viśeṣataḥ |**


    **śaṅkhena mūla-mantreṇābhiṣekaṁ punar ācaret ||285||**

sarvāṇi tīrthāni śaṅkhe vasantīti hetoḥ | punar abhiṣekaṁ śaṅkhena viśeṣataḥ kuryāt | tac ca nija-mūla-mantreṇaiva ||285||


    **tathaiva tulasī-miśra-śālagrāma-śilāmbhasā |**


    **abhiṣekaṁ vidadhyāc ca pītvā tat kiṁcid agrataḥ ||286||**

tat śrī-śālagrāma-śilāmbhaḥ kiñcid ādau pītvā prāśya ||286||

**tad uktaṁ gautamīya-tantre—**


    **śālagrāma-śilā-toyaṁ tulasī-gandha-miśritam |**


    **kṛtvā śaṅkhe bhrāmayaṁs triḥ prakṣipen nija-mūrdhani ||287||**


    **śālagrāma-śilā-toyam apītvā yas tu mastake |**


    **prekṣepaṇaṁ prakurvīta brahmahā sa nigadyate ||288||**


    **viṣṇu-pādodakāt pūrvaṁ vipra-pādodakaṁ pibet |**


    **viruddham ācaran mohād brahmahā sa nigadyate ||289||**


# **śrī-caraṇāmṛta-dhāraṇa-mantraḥ**


    **akāla-mṛtyu-haraṇaṁ sarva-vyādhi-vināśanam |**


    **viṣṇoḥ pādodakaṁ pītvā śirasā dhārayāmy aham ||290|| iti |**


    **lekhyo’gre kṛṣṇa-pādābja-tīrtha-dhāraṇa-pānayoḥ |**


    **mahimātra tu tat-tīrthenābhiṣekasya likhyate ||291||**

kṛṣṇa-pādābjayoḥ tīrthaṁ snānodakaṁ, tasya dhāraṇaṁ mūrdhni grahaṇaṁ pānaṁ ca, tayoḥ | tena kṛṣṇa-pādābja-snānodaka-rūpeṇa tīrthena yo’bhiṣekas tasya mahimā māhātmyam atra asmin prasaṅge likhyate ||291||


# **atha śrī-caraṇodakābhiṣeka-māhātmyam**

**padma-purāṇe [3.31.38, 139-140]—**


    **sa snātaḥ sarva-tīrtheṣu sarva-yajñeṣu dīkṣitaḥ |**


    **śālagrāma-śilā-toyair yo’bhiṣekaṁ samācaret ||292||**


    **gaṅgā godāvarī revā nadyo mukti-pradās tu yāḥ |**


    **nivasanti satīrthās tāḥ śālagrāma-śilā-jale ||293||**


    **koṭi-tīrtha-sahasrais tu sevitaiḥ kiṁ prayojanam |**


    **tīrthaṁ yadi bhavet puṇyaṁ śālagrāma-śilodbhavam ||294||**

gaṅgā-godāvarīty ādiṣu yeṣu ślokeṣv abhiṣeka-śabdo nāsti, te’py atra pādodakābhiṣeka-māhātmye kecil likhitāḥ, snāne tṛithāpekṣayā teṣu ca ślokeṣu pādodakasya tīrthatvādy-ukter iti dik ||293-294||

**tatraiva śrī-gautamāmbarīṣa-saṁvāde—**


    **yeṣāṁ dhautāni gātrāṇi hareḥ pādodakena vai |**


    **ambarīṣa kule teṣāṁ dāso’smi vaśagaḥ sadā ||295||**


    **rājante tāni tāvac ca tīrthāni bhuvana-traye |**


    **yāvan na prāpyate toyaṁ śālagrāmābhiṣekajam ||296||**

**skānde kārttika-māhātmye—**


    **gṛhe’pi vasatas tasya gaṅgā-snānaṁ dine dine |**


    **śālagrāma-śilā-toyair yo’bhiṣiñcati mānavaḥ ||297||**

**tatraivānyatra ca—**


    **yāni kāni ca tīrthāni brahmādyā devatās tathā |**


    **viṣṇu-pādodakasyaite kalāṁ nārhanti ṣoḍaśīm ||298||**


    **śālagrāmodbhavo devo devo dvāravatī-bhavaḥ |**


    **ubhayoḥ snāna-toyena brahma-hatyā nivartate ||299||**

**kiṁ ca—**


    **sa vai cāvabhṛta-snātaḥ sa ca gaṅgā-jalāplutaḥ |**


    **viṣṇu-pādodakaṁ kṛtvā śaṅkheyaḥ snāti mānavaḥ ||300||**

**śrī-nṛsiṁha-purāṇe—**


    **gaṅgā-prayāga-gaya-naimiṣa-puṣkarāṇi**


    **puṇyāni yāni kuru-jāṅgala-yāmunāni |**


    **kālena tīrtha-salilāni punanti pāpaṁ**


    **pādodakaṁ bhagavataḥ prapunāti sadyaḥ ||301||**

**smṛtau ca—**


    **tri-rātri-phaladā nadyo yāḥ kāścid asamudragāḥ |**


    **samudragāś ca pakṣasya māsasya saritāṁ patiḥ ||302||**


    **ṣaṇ-māsa-phaladā godā vatsarasya tu jāhnavī |**


    **pādodakaṁ bhagavato dvādaśābda-phala-pradam ||303||**


# **tan-nityatā**

**garuḍa-purāṇe—**


    **jalaṁ ca yeṣāṁ tulasī-vimiśritaṁ**


    **pādodakaṁ cakra-śilā-samudbhavam |**


    **nityaṁ tri-sandhyaṁ plavate na gātraṁ**


    **khagendra te dharma-bahiṣkṛtā narāḥ ||304|| **iti |

cakra-śilā śrī-śālagrāma-śilā śrī-dvārakā-cakrāṅka-śilā ca tat sthānād udbhūtaṁ pādodakaṁ ca, na plāvate na snāpayatīty arthaḥ ||304||


    **tato jalāñjalīn kṣiptvā mūrdhni trīn kumbha-mudrayā |**


    **mūlenāthāviśeṣeṇa kuryād devādi-tarpaṇam ||305||**

mūla-mantreṇa kumbha-mudrayā trīn jalāñjalīn nija-mūrdhni prakṣipya, athānantaram aviśeṣeṇa sāmānyato devādi-tarpaṇaṁ kuryāt | ādi-śabdena ṛṣīṇāṁ pitṝṇāṁ tat-tan-nāmāni, viśeṣato devādi-tarpaṇam agre lekhyam eva ||


# **atha sāmānyato devādi-tarpaṇam**

**tac ca vaidikeṣu prasiddham eva—**


    **brahmādayo ye devās tān devān tarpayāmi | **


    **bhūr-devāṁs tarpayāmi | bhuvar-devāṁs tarpayāmi | **


    **svar-devāṁs tarpayāmi | **


    **bhūr-bhuvaḥ-svar-devāṁs tarpayāmi ||306|| ity ādi |**

ity ādīty ādi-śabdena kṛṣṇa-dvaipāyanādayo ye ṛṣayas tān ṛṣīn tarpayāmi | bhū-ṛṣīṁs tarpayāmi | bhuvaḥ ṛṣīṁs tarpayāmi | svaḥ ṛṣīṁs tarpayāmi | bhūr-bhuvaḥ-svaḥ ṛṣīṁs tarpayāmi | somaḥ pitṛmān yamo’ṅgiro’gniṣvāttāḥ kavyavāhanādayo ye pitaras tān pitṝṁs tarpayāmi ity evaṁ pūrvavat ||306||


    **ācāmyāṅgāni saṁmārjya snāna-vastrāṇya-vāsasā |**


    **paridhāyāṁśuke śukle niviśyācamanaṁ caret ||307||**

snānasya yad vastraṁ yad paridhāya snānaṁ kṛtaṁ, tasmād anyena vāsasā | etena snāna-śāṭy-añcalena pāṇinā vā gātraṁ na sammarjayed ity arthaḥ | tathā ca viṣṇu-purāṇe sadācāra-kathane—snāto nāṅgāni mārjeta snāna-śāṭyā na pāṇinā iti ||307||


    **vidhivat tilakaṁ kṛtvā punaś cācamya vaiṣṇavaḥ |**


    **vidhāya vaidikīṁ sandhyām athopāsīta tāntrikīm ||308||**

vidhivat tat tad-vidhi-yuktaṁ yathā syād iti sarvatraivānuvartayitavyam ||308||


# **atha vaidikī sandhyā**

kaurme tatraiva—


    **prāk-kuleṣu tataḥ sthitvā darbheṣu susamāhitaḥ |**


    **prāṇāyāma-trayaṁ kṛtvā dhyāyet sandhyām iti śrutiḥ ||309||**

prāk-kūleṣu prāg-agreṣv ity arthaḥ ||309||

**manu-smṛtau (?)**[^1]**—**


    **brāhmaṇāḥ śāktikāḥ sarve na śaivā na ca vaiṣṇavāḥ |**


    **yata upāsate devīṁ gāyatrīṁ veda-mātaram ||310||**


    **yā ca sandhyā jagat-sūtir māyātītā hi niṣkalā |**


    **aiśvarī kevalā śaktis tattva-traya-samudbhavā ||311||**


    **dhyātvārka-maṇḍala-gatāṁ sāvitrīṁ tāṁ japed budhaḥ |**


    **prāṅ-mukhaḥ satataṁ vipraḥ sandhyopāsanam ācaret ||312||**

**kiṁ ca—**


    **sahasra-paramāṁ nityaṁ śata-madhyāṁ daśāvarām |**


    **sāvitrīṁ vai japed vidvān prāṅ-mukhaḥ prayataḥ sthitaḥ ||313||**

sahasraṁ sahasra-vāra-japaḥ paramaḥ | jape śreṣṭha-pakṣo yasyā iti tathā-bhūtām ity arthaḥ | evam anyad apy ūhyam ||313||

**kiṁ ca—**


    **sandhyā-hīno’śucir nityam anarhaḥ sarva-karmasu |**


    **yad anyat kurute kiñcin na tasya phalam apnuyāt ||314||**


    **yo’nyatra kurute yatnaṁ dharma-kārye dvijottamaḥ |**


    **vihāya sandhyā-praṇatiṁ sa yāti narakāyutam ||315||**

evaṁ sandhyopāsanasya vidhiṁ likhitvā nityatāṁ ca likhati—sandhyā-hīna iti dvābhyām ||314-315||


    ** \
ananya-cetasaḥ śāntā brāhmaṇā veda-pāragāḥ |**


    **upāsya vidhivat sandhyāṁ prāptāḥ pūrve parāṁ gatim ||316||**

māhātmyaṁ likhati—ananyeti ||316||


# **atha tāntrikī sandhyā**


    **tataḥ sampūjya salile nijāṁ śrī-mantra-devatām |**


    **tarpayed vidhinā tasya tathaivāvaraṇāni ca ||317||**

**tathā ca bodhāyana-smṛtau—**


    **haviṣāgnau jale puṣpair dhyānena hṛdaye harim |**


    **arcanti sūrayo nityaṁ japena ravi-maṇḍale ||318||**

arcanti arcayanti ||318||

**pādme ca tatraiva—**


    **sūrye cābhyarhaṇaṁ śreṣṭhaṁ salile salilādibhiḥ ||319||**


# **atha tad-vidhiḥ**


    **mūla-mantram athoccārya dhyāyan kṛṣṇāṅghri-paṅkaje |**


    **śrī-kṛṣṇaṁ tarpayāmīti triḥ samyak tarpayet kṛtī ||320||**


    **dhyānoddiṣṭa-svarūpāya sūrya-maṇḍala-vartine |**


    **kṛṣṇāya kāma-gāyatryā dadyād arghyam anantaram ||321||**


# **atha kāma-gāyatrī**

**śrī-sanat-kumāra-kalpe—**


    **ādau manmatham uddhṛtya kāma-deva-padaṁ vadet |**


    **āyānte vidmahe puṣpa-bāṇāyeti padaṁ vadet |**


    **dhīmahīti tathoktvātha tan no’naṅgaḥ pracodayāt ||322|| iti |**

manmathaṁ kāma-bījaṁ ādau vadet | tataḥ kāmadeveti | tataḥ āyeti | tad-ante vidmahe iti | tataḥ puṣpa-bāṇāyeti | tataś ca dhīmahīti | tataś ca tan no’naṅgaḥ pracodayād iti vaded ity arthaḥ | klīṁ kāmadevāya vidmahe puṣpabāṇāya dhīmahi tan no’naṅgaḥ pracodayāt iti bhavati ||322||


    **athārka-maṇḍale kṛṣṇaṁ dhyātvaitāṁ daśadhā japet |**


    **kṣamasveti tam udvāsya dadyād arghyaṁ vivasvate ||323||**

etāṁ kāma-gāyatrīṁ daśadhā daśa-vārān japan san, taṁ kṛṣṇam ||323||


    **vidhis tāntrika-sandhyāyā jale’rcāyāś ca kaścana |**


    **yo’nyo manyeta so’py atra tad-viśeṣāya likhyate ||324||**

tayos tāntrika-sandhyā-jalārcayor vidhi-viśeṣa-jñāpanāyety arthaḥ ||324||


# **atha matāntara-tāntrika-sandhyā-vidhiḥ **


    **ādau dakṣiṇa-hastena gṛhṇīyād vāri vaiṣṇavaḥ |**


    **tato hṛdaya-mantreṇa vāma-pāṇi-tale’rpayet ||325||**

arpayet nyaset tad vāry eva ||325||


    **tad-aṅgulī-viniryātāmbhaḥ-kaṇair dakṣa-pāṇinā |**


    **mastake netra-mantreṇa kuryāt samprokṣaṇaṁ tataḥ ||326||**


    **śiṣṭaṁ tac cāstra-mantreṇādāyāmbho dakṣa-pāṇinā |**


    **adhaḥ kṣipet punaś caivam iti vāra-catuṣṭayam ||327||**

tasya vāma-pāṇer aṅgulibhyo viniryātaiḥ viniḥsṛtaiḥ ambhaḥkaṇaiḥ jala-bindubhir dakṣeṇa dakṣiṇena pāṇinā | śiṣṭam avaśiṣṭaṁ yad vābma-pāṇi-talasthaṁ tat | iti vāra-catuṣṭayaṁ kuryād ity arthaḥ ||326-7||


    **punar hṛdaya-mantreṇādāyāmbho dakṣa-pāṇinā |**


    **nāsā-puṭena vāmenāghrāyānyena visarjayet ||328||**

punaḥ ambho jalaṁ dakṣa-pāṇinā ādāya gṛhītvā, vāmena nāsā-puṭenāghrāyeti āghrāṇenāntargata-doṣaṁ prakṣālya | anyena dakṣiṇena nāsā-puṭena niḥsārya visṛjed ity arthaḥ ||328||


    **athāmbho’ñjalim ādāya sūrya-maṇḍala-vartine |**


    **arghyaṁ gopāla-gāyatryā kṛṣṇāya trir nivedayet ||329||**

**sā coktā—**


    **brūyād gopī-janaṁ ṅe’ntaṁ vidmahe ity ataḥ param |**


    **punar gopī-janaṁ tadvad dhīmahīti tataḥ param |**


    **tan naḥ kṛṣṇa iti prānte pra-pūrvaṁ codayād iti ||330||**

ṅe iti caturthy-eka-vacanaṁ | ante yasya taṁ gopī-janaṁ | tadvac caturthy-antam ity arthaḥ | prānte sarva-śeṣe pra-śabda-pūrvakaṁ codayād iti brūyāt | tataś caivaṁ syāt—gopī-janāya vidmahe gopī-janāya dhīmahi tan naḥ kṛṣṇaḥ pracodayād iti ||330||


    **mūrdhni nyaset tad-aṅgāni lalāṭe netrayor dvayoḥ |**


    **bhujayoḥ pādayoś caiva sarvāṅgeṣu tathā kramāt ||331||**

tasyā gopāla-gāyatryāḥ | aṅgāni ṣaṭ-mūrdhādi-ṣaṭ-sthāneṣu kramān nyased ity arthaḥ ||331||

**tāni coktāni—**


    **pañcabhiś ca tribhiś caiva pañcabhiś ca tribhiḥ punaḥ |**


    **caturbhiś ca caturbhiś ca kuryād aṅgāni varṇakaiḥ ||332|| iti |**

aṅgāny eva vibhajya darśayati—pañcabhir iti | varṇakair varṇaiḥ | svārthe kaḥ ||332||


    **rāsa-krīḍā-rataṁ kṛṣṇaṁ dhyātvā cāditya-maṇḍale |**


    **tat-sammukhotkṣipta-bhujo gāyatrīṁ tāṁ japet kṣaṇam ||333||**

tasya āditya-maṇḍalasya sammukhe abhimiukhe utkṣiptau bhajau yena tathābhūtaḥ san ||333||


### **atha tatra jale śrī-bhagavat-pūjā-vidhiḥ **


    **aṅga-nyāsaṁ sva-mantreṇa kṛtvāthābjaṁ jalāntare |**


    **sañcintya pīṭha-mantreṇa tarpayec ca sakṛt sakṛt ||334||**


    **tasmiṁś ca kṛṣṇam āvāhya sakalī-kṛtya mānasān |**


    **pañcopacārāt dattvāpsu dhenu-mudrāṁ pradarśayet ||335||**

etasmin abje | mānasān manaḥ-kalpitān gandhādīn pañcopacārān ||335||


    **taj-jalaṁ cāmṛtaṁ dhyātvā sva-mantreṇābhimantrya ca |**


    **aṣṭottara-śataṁ kṛṣṇottamāṅge tarpayet kṛtī ||336||**

amṛta-rūpaṁ cintayitvā | kṛtīty anena āvaraṇa-tarpaṇādikam udvāsanaṁ ca pūrvānusāreṇa kuryād eveti bodhyate ||336||


    **tataś ca mūla-mantreṇa vārān vai pañca-viṁśatim |**


    **abhijaptenodakenācamanaṁ vidhinā caret ||337||**


# **atha viśeṣato devādi-tarpaṇam**

**pādme [1.20.156-163]  tatraiva—**


    **brahmāṇaṁ tarpayet pūrvaṁ viṣṇuṁ rudraṁ prajāpatīn |**


    **devā yakṣās tathā nāgā gandharvāpsarasāṁ gaṇāḥ ||338||**


    **krūrāḥ sarpāḥ suparṇāś ca taravo jambhakādayaḥ |**


    **vidyādharā jaladharās tathaivākāśa-gāminaḥ ||339||**


    **nirādhārāś ca ye jīvā pāpa-dharma-ratāś ca ye |**


    **teṣām āpyāyanāyaitad dīyate salilaṁ mayā ||340||**


    **kṛtopavīto devebhyo nivītī ca bhavet tataḥ |**


    **manuṣyāṁs tarpayed bhaktyā ṛṣi-putrān ṛṣīṁs tathā ||341||**


    **sanakaś ca sanandaś ca tṛtīyaś ca sanātanaḥ |**


    **kapilaś cāsuriś caiva voḍhuḥ pañca-śikhas tathā |**


    **sarve te tṛptim āyāntu mad-dattenāmbunā sadā ||342||**


    **marīcim atry-aṅgirasau pulastyaṁ pulahaṁ kratum |**


    **pracetasaṁ vasiṣṭhaṁ ca bhṛguṁ nāradam eva ca |**


    **deva-brahma-ṛṣīn sarvāṁs tarpayet sākṣatodakaiḥ ||343||**


    **apasavyaṁ tataḥ kṛtvāsavyaṁ jānu ca bhūtale |**


    **agniṣv āttās tathā saumyā bahiṣmantas tathoṣmapāḥ ||344||**


    **kavyānalau barhiṣadas tathā caivājyapāḥ punaḥ |**


    **tarpayet pitṛ-bhaktyā ca sa-tilodaka-candanaiḥ ||345||**


    **yamāya dharma-rājāya mṛtyave cāntakāya ca |**


    **vaivasvatāya kālāya sarva-bhūtākṣayāya ca ||346|| **


    **auḍumbarāya dadhnāya nīlāya parameṣṭhine |**


    **vṛkodarāya citrāya citra-guptāya vai namaḥ ||347||**


    **darbha-pāṇiḥ suprayataḥ pitṝn svān tarpayet tataḥ ||348||**


    **pitrādīn nāma-gotreṇa tathā mātā-mahān api |**


    **santarpya vidhinā sarvān imaṁ mantram udīrayet ||349||**


    **ye’bāndhavā bāndhavā vā ye’nya-janmani bāndhavāḥ |**


    **te tṛptim akhilāṁ yāntu ye cāsmat-toya-kāṅkṣiṇaḥ ||350|| iti |**


    **sandhyopāsanataḥ pūrvaṁ kecid devādi-tarpaṇam |**


    **manyante sakṛd evedaṁ purāṇoktānusārataḥ ||351||**

idaṁ tat-tan-nāmabhir viśeṣato devādi-tarpaṇam, tac ca sakṛd eva manyante, na tu sāmānya-viśeṣābhyāṁ vāra-dvayam ity arthaḥ | kutaḥ ? purāṇāni pādma-kaurmādīni tad-uktānusārāt ||351||

**tathā ca pādme, snāne mṛd-grahaṇānantaram—**


    **evaṁ snātvā tataḥ paścād ācamya suvidhānataḥ |**


    **utthāya vāsasī śukle śuddhe tu paridhāya vai |**


    **tatas tu tarpaṇaṁ kuryāt trailokyāpyāyanāya vai ||352||**

tatas tu tarpaṇaṁ kuryād iti sāmānyatas tarpaṇaṁ na syāt, tan-nirastam eva brahmāṇam ity ādi-viśeṣoktiḥ | tathā kaurme’pi—

	snātvā santarpayed devān ṛṣīn pitṝn gaṇāṁs tathā |

ācamya mantravan nityaṁ punar ācamya vāg yataḥ ||


    saṁmārjya mantrair ātmānaṁ kuśaiḥ sodaka-bindubhiḥ |


    āpohiṣṭhā vyāhṛtibhiḥ sāvitryā vāruṇaiḥ śubhaiḥ ||


    oṅkāra-vyāhṛti-yutāṁ gāyatrīṁ veda-mātaram |


    japtvā jalāñjaliṁ dadyāt bhāskaraṁ prati tan-manāḥ || iti |

bhāskaropasthānaṁ ca sandhyopāsanānantaram | athohpatiṣṭhed ādityam udayantaṁ samāhitaḥ ity ādinā tatraivoktam asti | evaṁ mata-bhedaḥ śākhādi-bhedenoktaḥ ||352||

**ata eva śrī-rāmārcana-candrikāyām—**


    **niṣpīḍayitvā vastraṁ tu paścāt sandhyāṁ samācaret |**


    **anyathā kurute yas tu snānaṁ tasyāphalaṁ bhavet ||353||**

niṣpīḍayativety ārṣaṁ niṣpīḍya ||353||

**kiṁ ca—**


    **vastraṁ triguṇitaṁ yas tu niṣpīḍayati mūḍha-dhīḥ |**


    **vṛthā snānaṁ bhavet tasya niṣpīḍayati cāmbuni ||354||**

prasaṅgād vastra-niṣpīḍane vidhi-viśeṣaṁ śrī-rāmārcana-candrikoktam eva likhati—vastram iti ||354||

**kāśī-kāṇḍe—**


    **api sarva-nadī-toyair mṛt-kūṭaiś cātha go-rasaiḥ |**


    **āpātam ācarec chaucaṁ bhāva-duṣṭo na śuddhi-bhāk ||355||**


    **naktaṁ dinaṁ nimajjyāpsu kaivartāḥ kim u pāvanāḥ |**


    **śataśo’pi tathā snātā na śuddhā bhāva-dūṣitāḥ ||356||**

āpātam maraṇa-paryantam ācarann api, bhāva-duṣṭo nāstika ity arthaḥ ||355||

**pādme vaiśākha-māhātmye [5.87.30,33] śrī-nāradāmbarīṣa-saṁvāde—**


    **puṇyena gāṅgena jalena kāle **


    **deśe'pi yaḥ snāna-paro'pi bhūpa |**


    **ājanmato bhāva-hato'pi dātā **


    **na śuddhyatīty eva mataṁ mamaitat ||357||**


    **prajvālya vahniṁ ghṛta-taila-siktaṁ **


    **pradakṣiṇāvarta-śikhaṁ sva-kāle |**


    **praviśya dagdhaḥ kila bhāva-duṣṭo**


    **na svargam āpnoti phalaṁ na cānyat ||358||**

**ataeva bhaviṣyottare—**


    **yasya hastau ca pādau ca vāṅ manaś ca susaṁyatam |**


    **vidyā-tapaś ca kīrtiś ca sa tīrtha-phalam āpnuyāt ||359||**

yasyeti | hastādi-saṁyamena tīrthe pāpānutpatteḥ vidyādinā ca śraddhā-viśeṣādy-utpatter yathokta-phala-lābhaḥ syād ity arthaḥ ||359||


    **aśraddadhānaḥ pāpātmā nāstiko’cchinna-saṁśayaḥ |**


    **hetu-niṣṭhaś ca pañcaite na tīrtha-phala-bhāginaḥ ||360||**

iti śrī-gopāla-bhaṭṭa-vilikhite śrī-bhagavad-bhakti-vilāse

śaucīyo nāma tṛtīyo vilāsaḥ |

||3||


<!-- Footnotes themselves at the bottom. -->
## Notes

[^1]:
Not found in published editions.
