+++
title = "०८ प्रातर्-अर्चा-समापनम्"
+++

**aṣṭama-vilāsaḥ**


**prātar-arcā-samāpanaḥ**

**śrī-caitanya-prabhuṁ vande yat-pādāśraya-vīryataḥ |**

**saṁgṛhṇāty ākaravrātād raṅko ratnāvalīmayam ||1||**

**sanātanaḥ:** evaṁ śrī-bhāgavato'nugraha-prabhāveṇa bahula-granthebhyaḥ paramottamān ślokān saṁgṛhya likhan bhaktayā taṁ praṇamati—śrī-caitanyeti | yasya pādayor āśrayaḥ śaraṇāpattis tasya tena vā yad vīryaṁ prabhāvaḥ tasmāddhetoḥ tena vā; ākaraḥ samudrādi-sthānīyaṁ śāstraṁ, tasya vrātāt samūhāt, raṅko'pyayaṁ janaḥ, evaṁ śraddhā-prayatnādi-viśeṣaḥ sūcitaḥ ||1||


### **atha dhūpanaṁ  **

**tataś ca dhūpam utsṛjya nīcais tan-mudrayārpayet |**

**kṛṣṇaṁ saṅkīrtayan ghaṇṭam vāma-hastena vādayan ||2||**

**sanātanaḥ:** utsṛjya eṣa dhūpo namaḥ iti mūla-mantreṇotsargaṁ kṛtvā; nīcair iti bhūmito devasya śrīnābhiparyantaṁ dhūpa-pātraṁ samutthāpyeti sadācārato jñeyam; tathā ghaṇṭāñca svāhā, astrāya phaṭ iti gandhākṣata-kusumaiḥ pūjitām iti boddhavyam ||2||

tathā ca bahv-ṛca-pariśiṣṭe --


    dhūpasya vijane caiva dhūpenāṅga-vidhūpane |


    nīrājaneṣu sarveṣu viṣṇor nāmāni kīrtayet ||3||


    jaya-ghoṣaṁ prakurvīta kāruṇyaṁ cābhikīrtayet |


    tathā maṅgala-ghoṣaṁ ca jagad-bījasya ca stutim ||4||

**sanātanaḥ:** dhūpasya sarvataḥ prasāraṇārthaṁ vyajanādinā yad-bījanaṁ, tasmin; kārupyaṁ pūtanādi-sad-gati-dātṛtvādikam; jagad-bījasya bhagavataḥ stutiṁ brahmādi-kṛtām ||3-4||

anyatra ca --


    tataḥ samarpayed dhūpaṁ ghaṇṭa-vādya-jaya-svanaiḥ |


    dhūpa-sthānaṁ samabhyarcya tarjanyā vāmayā hareḥ ||5||

**sanātanaḥ:** dhūpasya sthānaṁ pātraṁ hareḥ samarpayet ||5||

tatra mantraḥ  --


    vanaspati-rasotpanno gandhāḍhyo gandha uttamaḥ |


    aghreyaḥ sarva-devānāṁ dhūpo 'yaṁ pratigṛhyatam ||6||


### **atha dhūpaḥ **

vāmana-purāṇe –


    ruhikākhyaṁ kaṇo dāru-sihlakaṁ cāguruḥ sitā | 


    śaṅkho jāti-phalaṁ śrīśe dhūpāni syuḥ priyāṇi vai ||7||

mūlāgame


    sa-guggulv-aguru-śīra-sitājya-madhu-candanaiḥ |


    sārāṅgāra-vinikṣiptaiḥ kalpayed dhūpam uttamam ||8||

viṣṇu-dharmottare ca --


    tathaiva śubha-gandhā ye dhūpas te jagataḥ pateḥ |


    vāsudevasya dharma-jñair nivedya dānaveśvara ||9||


### **atha dhūpeṣu niṣiddhaṁ  **

**na dhūparthe jīva-jatam ||10||**

**sanātanaḥ:** ruhikā jaṭā-māṁsī, kaṇo guggulu-viśeṣaḥ, sitā sarkarā, śaṅkho nakhī, na jīvajātaṁ prāṇy-aṅga-sambhavaṁ, nakhīpuṣyalaka-mṛgamadādikam, na dadyād iti śeṣaḥ | yacca śaṅkhādikaṁ pūrvaṁ dhūpeṣu vihitam, tatra ca vihita-pratiṣiddhais tu vihitālābhato'rcayet iti puṣpa-prakaraṇa-likhita-nyāyo'vatārayitavyaḥ | evamagre'py anyatrohyam ||7-10||


### **tatraivāpavādaḥ**

vinā mṛgamadaṁ dhūpe jīva-jātaṁ vivarjayet ||11||

kālikā-purāṇe --

na yakṣa-dhūpaṁ vitaren madhavaya kadacana ||12||

agni-purāṇe –


    na sallakijaṁ na tṛṇam na śalka-rasa-sambhrtaṁ dhūpam |


    pratyaṅga-nirmuktam dadyāt kṛṣṇāya buddhimān ||13||

**sanātanaḥ:** śallakī śāleyīti prasiddhā, tṛṇam uśīra-prabhṛti, śalkaḥ śehareti prasiddhaṁ tasya raso majjā | pratyaṅga-nirmuktam aṅgaṁ aṅgaṁ pratinirmuktaṁ, sambhṛtaṁ śayaḍākāṇḍādi, tacca na dadyād ityarthaḥ, niṣiddha-prakaraṇatvāt | yadvā, prathamaṁ niṣiddham uktvā paścād dhūpa-dāna-prakāram āha—pratyaṅgaṁ, śrī-bhagavataḥ sarvāṅgeṣu nirmuktaṁ prasṛtaṁ saṁlagnaṁ yathā syād iti ||13||


### **atha dhūpana-māhātmyam**

nārasiṁhe śrī-markandeya-satanika-samvade


    mahiṣākhyaṁ gugguluṁ ca ājya-yuktaṁ sa-śarkaram | 


    dhūpaṁ dadāti rajendra narasiṁhasya bhaktimān ||14||


    sa dhūpitaḥ sarva-dikṣu sarva-pāpa-vivarjitaḥ |


    apsaro-gaṇa-yuktena vimānena virājatā  |


    vāyu-lokaṁ samāsādya viṣṇu-loke mahīyate ||15||

skānde –


    ye kṛṣṇa-guruṇā kṛṣṇaṁ dhūpayanti kalau narāḥ |


     sa-karpūreṇa rājendra kṛṣṇa-tulyā bhavanti te ||16||

**sanātanaḥ:** kṛṣṇa-tulyā iti tat-sārūpya-prāpteḥ ||16||


    sājyena vai guggulunā su-dhūpena janārdanam |


    dhūpayitvā naro yāti padaṁ tasya sadā-śivaṁ  ||17||

**sanātanaḥ:** sadā śivaṁ nitya-maṅgalam ||17||


    aguruṁ tu sa-karpūra-divya-candana-saurabham |

dattvā nityaṁ harer bhaktyā kulānāṁ tārayec chatam ||18||



viṣṇu-dharmottara-trtiya-khaṇḍe –


    dhūpanam uttamaṁ tadvat sarva-kama-phala-pradam | 


    dhūpaṁ turuṣkakaṁ dattvā vahnistoma-phalaṁ labhet ||19||


    dattvā tu kṛtrimaṁ mukhyaṁ sarva-kāmān avāpnuyāt |


    gandha-yukta-kṛtaṁ dattvā yajña-gosavaṁ āpnuyāt ||20||


    dattvā karpūra-niryāsaṁ vājimedha-phalaṁ labhet |


    vasante guggulaṁ dattvā vahnistomaṁ avāpnuyāt ||21||


    grīṣme candana-sāreṇa rājasūya-phalaṁ labhet |


    turuṣkasya pradānena pravṛṣy uttamatāṁ labhet ||22||


    karpūra-dānāc charadi rājasūyaṁ avāpnuyāt ||23||


    hemante mrga-darpeṇa vājimedha-phalaṁ labhet |


    śiśire 'guru-sarena sarva-medha-phalaṁ labhet ||24||

**sanātanaḥ:** mṛga-darpeṇa kastūryā, sarvair medhair yajñair api sudurlabham ||24||


    padam uttamaṁ āpnoti dhūpa-daḥ puṣṭim aśnute |


    dhūpa-lekha yathāivordhvam nityaṁ eva prasarpati  |

tathāivordhva-gato nityaṁ dhūpa-dānād bhaven naraḥ ||25||

**sanātanaḥ:** uttamaṁ padaṁ śrī-vaikuṇṭhākhyam, iha loke ca puṣṭiṁ paripūrṇatāṁ labhate; yadvā, poṣaṇaṁ tad-anugraha iti dvitīya-skandhokta-lakṣaṇāṁ puṣṭiṁ sarvatrānubhavatītyarthaḥ ||25||

prahlāda-saṁhitāyāṁ ca


    yo dadāti harer dhūpam tulasī-kāṣṭha-vahninā |


    śata-kratu-samaṁ puṇyaṁ go'yutaṁ labhate phalaṁ ||26|| iti |

**sanātanaḥ:** go'yutaṁ gavāmayutadānajaṁ cetyarthaḥ ||26||

**dhūpayec ca tathā samyak śrīmad-bhagavad-ālayaṁ |**

**dhūpa-śeṣaṁ tato bhaktyā svayaṁ seveta vaiṣṇavaḥ ||27||**

**sanātanaḥ:** tatheti samuccaye, tenaiva prakāreṇeti vā samyag dhūpayet ||27||

tathā ca brāhme ambarisaṁ prati gautama-praśne --


    dhūpa-śeṣaṁ tu kṛṣṇasya bhaktyā bhajasi bhūpate |


    kṛtvā cārātrikaṁ viṣṇoḥ sva-mūrdhnā vandase nṛpa ||28||


### **atha śrī-bhagavad-alaya-dhūpana-māhātmyaṁ  **

**kṛṣṇāguru-samutthena dhūpena śrīdharālayam |**

**dhūpayed vaiṣṇavo yas tu sa mukto narakārṇavat ||29||**


### **dhūpa-śeṣa-sevana-māhātmyam **

pādme śrī-gautamāmbarīṣa-saṁvāde –


    tīrtha-koṭi-śatair dhauto yathā bhavati nirmalaḥ |


    karoti nirmalaṁ dehaṁ dhūpa-śeṣas tathā hareḥ ||30||


    na bhayaṁ vidyate tasya bhaumaṁ divyaṁ rāsātalam |


    kṛṣṇa-dhūpāvaśeṣena yasyāṅgaṁ parivāsitam ||31|| 

**sanātanaḥ:** divyaṁ divi bhavaṁ, rasā-talaṁ pātāla-bhavam ityarthaḥ ||31||


    nāpado vipadas tasya bhavanti khalu dehinaḥ |


    harer dattāvaśeṣena dhūpayed yas tanuṁ sadā ||32|| 

**sanātanaḥ:** āpadvipadoḥ kārya-kāraṇatvādinā bhedaḥ kalpyaḥ ||32||


    nāsaukhyaṁ na bhayaṁ duḥkhaṁ nādhijaṁ naiva rogajam | 


    yaḥ sevayed dhūpa-śeṣaṁ viṣṇor adbhuta-karmaṇaḥ ||33||

**sanātanaḥ:** asaukhyaṁ sakhābhāvamātraṁ, sevayed iti svārthe iṇ | yadvā, anyam api yaṁ sevayet, evaṁ sevayitvetyapi ||33||


    krūra-sattva-bhayaṁ naiva na ca caura-bhayaṁ kvacit |


    sevayitvā harer dhūpaṁ nirmālyaṁ padayor jalam ||34||

hari-bhakti-sudhodaye ca—


    āghrāṇaṁ yad dharer dattaṁ dhūpocchiṣṭasya sarvataḥ |


    tad-bhava-vyāla-daṣṭānāṁ bhavet karma-viṣāpahaṁ ||35|| iti |

**sanātanaḥ:** sarvataḥ prasarpataḥ bhavaḥ saṁsāra eva vyālaḥ mahāsarpaḥ, tena daṣṭānāṁ jānānāṁ viṣaṁ saṁsāra-duḥkham apahantīti tathā tat ||35||

**darśanād api dhūpasya dhūpa-dānādi-jaṁ phalam |**

**sarvaṁ anye’pi vindanti tac cāgre vyatiṁ eṣyati ||36||**

**sanātanaḥ:** anye dhūpa-dātṛ-vyatiriktā janā api dhūpasya darśanād api, ādi-śabdena dhūpaśeṣāghrāṇācca jāyata iti tathā tat sarva-phalaṁ labhate | tacca phala-prāptyādikam agre mahā-nīrājana-prakaraṇe pramāṇa-vākya-nidarśanādinā vyaktaṁ bhāvītyarthaḥ, tathā ca tatraiva lekhyam—dhūpañcārātrikaṁ paśyet karābhyāṁ taṁ pravandata ityādi | tataścārātrikavad dhūpasyāpi vandanaṁ kecin manyante ||36||


### **atha dīpanaṁ  **

**tathaiṭa dīpam utsṛjya prāgvad ghaṇṭaṁ ca vādayan |**

**padābjād adṛg-abjāntaṁ mudrayoccaiḥ pradīpayet ||37||**

**sanātanaḥ:** tathā dhūpana-likhita-prakāreṇaiva prāgvad iti gandhādi-pūjitāṁ ghaṇṭāṁ vāma-hastena vādayann ityarthaḥ | pādābjāt śrī-mūrteḥ pādābjam ārabhya ādṛgabjaṁ netrābja-paryantam ata evoccaiḥ dhūpāpekṣayoccatayā tasya dīpasya mudrayā prakarṣeṇa dīpayet ||37||


### **tatra mantraḥ  **

gautamīye—


    su-prakāśo mahā-tejah sarvatas timirāpahaḥ |


    sa-bāhyābhyantara-jyotir dīpo’yaṁ pratigṛhyatām ||38||


### **atha dīpaḥ  **

**dīpaṁ prajvalayet śaktau karpūrena ghṛtena vā |**

**gavyena tatrāsāmārthye tailenāpi su-gandhinā ||39||**

**sanātanaḥ:** śaktau satyāṁ gavyena ghṛtena vā; tatra karpūra-ghṛtābhyāṁ dīpa-prajvālane viṣaye asāmarthya aśaktau tu sugandhinā tilādi-jātena tailenāpi dīpaṁ prajvālayet ||39||

tathā ca nāradīya-kalpe—


    sa-ghṛtaṁ guggulaṁ dhūpaṁ dīpaṁ go-ghṛta-dīpitam |


    samasta-parivārāya haraye śraddhayārpayet ||40||

bhaviṣyottare—

ghṛtena dīpo dātavyo rājan tailena vā punaḥ ||41||

mahābhārate ca—

haviṣā prathamaḥ kalpo dvitīyaś cauṣadhorasaiḥ ||42||

**sanātanaḥ:** oṣadhyaḥ tila-sarṣapa-kusumbhādayaḥ, tad-rasaiḥ ||42||


### **atha dīpe niṣiddhaṁ  **

bhaviṣyottare—

vasā-majjādibhir dīpo na tu deyaḥ kadācana ||43||

mahābhārate—

vasā-majjāsthi-niryāsair na kāryaḥ puṣṭiṁ icchata ||44||

viṣṇu-dharmottare tṛtīya-khaṇḍe—

nīla-rakta-daśaṁ dīpaṁ prayatnena vivarjayet ||45||

kālikā-purāṇe—


    dīpa-vṛkṣaś ca kartavyas taijāsādyaiś ca bhairava |


    vṛkṣeṣu dīpo dātavyo na tu bhūmau kadācana ||46||


### **atha dīpa-māhātmyaṁ  **

skānde brahma-nārada-saṁvāde—


    prajvālya deva-devasya karpūrena ca dīpakam | 


    aśvamedhaṁ avāpnoti kulaṁ caiva samuddharet ||47||

atraivānyatra ca—


    yo dadāti mahī-pāla kṛṣṇasyāgre tu dīpakam |


    pātakaṁ tu samutsṛjya jyotī-rūpaṁ labhet phalam ||48||

**sanātanaḥ:** jyotiḥ prakāśaḥ svaprakāśaḥ brahma vā tad-rūpaṁ, tad-aghanam ityarthaḥ; padaṁ vaikuṇṭhalokam ||48||

vārāhe—


    dīpaṁ dadāti yo devi mad-bhaktyā tu vyavasthitaḥ |


    nātrāndhatvaṁ bhavet tasya sapta-janmani sundari ||49||

**sanātanaḥ:** vyavasthitaḥ sthira-cittaḥ; atra asmin loke, sapta-janmāni vyāpya yad-andhatvaṁ bhāvyam asti, tanna bhavet; yadvā, atra asyāṁ mad-bhaktau andhatvaṁ jñāna-hīnatā na syāt | tatra ca sapta-janmānīti kepāpyaparādhena jñāna-hāniḥ kāraṇe jāte'pi janma-saptakaṁ yāvat; yadvā, sapteti bāhulya-mātre tātparya, kadāpi jñāna-hānir na syād ityarthaḥ | svayaṁprabheṣu svaprakāśeṣu brahma-lokādiṣu śvetadvīpādiṣu vā ||49||


    yas tu dadyāt pradīpaṁ me sarvataḥ sraddhayānvitaḥ |


    svayam-prabheṣu deśeṣu tasyotpattir vidhīyate ||50||

hari-bhakti-sudhodaye—


    dattaṁ sva-jyotiṣe jyotir yad vistārayati prabhām |


    tadvad dharyati saj-jyotir dātuḥ pāpatamo’pahaṁ ||51||

**sanātanaḥ:** sat uttamaṁ, jyotir jñānam ||51||

nārasiṁhe—


    ghṛtena vātha tailena dīpaṁ prajvalayen naraḥ |


    viṣṇave vidhivad bhaktyā tasya puṇya-phalaṁ śṛṇu ||52||


    vihāya pāpaṁ sakalaṁ sahasrāditya-sa-prabhaḥ |


    jyotiṣmatā vimānena viṣṇu-loke mahīyate ||53||

prahlāda-saṁhitāyāṁ


    ca tulasī-pavakenaiva dīpaṁ yaḥ kurute hareḥ |


    dīpa-lakṣa-sahasrāṇāṁ puṇyaṁ bhavati daityaja ||54|| iti |

**sanātanaḥ:** tulasī-pāvakena tulasī-kāṣṭhāgninā ||54||

**paścād dīpaṁ ca taṁ bhaktyā mūrdhnā vandeta vaiṣṇavaḥ |**

**dhūpasyevekṣaṇāt tasya labhante’nye’pi tat phalam ||55||**

**sanātanaḥ:** dhūpasyeveti—yathā dhūpasyekṣaṇāt darśanāt dhūpa-dānādi-phalam anye'pi labhante, tathā tasya dīpasyāpīkṣaṇād dīpa-dānādi-phalaṁ dīpa-dātur itare'pi janāḥ prāpnuvantītyarthaḥ ||55||

**kecic cānena dīpena śrī-mūrter mūrdhni vaiṣṇavaḥ |**

**nīrājanaṁ ihecchanti mahā-nīrājane yathā ||56||**

**sanātanaḥ:** nīrājanaṁ bhrāmaṇena nirmañchanaṁ, mahānīrājanaṁ nṛtya-gītānantaraṁ pūjāśeṣe bhāvi, tasmin yathā mūrdhani nīrājanaṁ kriyate, tathā iha dhūpānantara-dīpārpaṇe'pīcchanti manyanta ityarthaḥ ||56||

tathā ca rāmārcana-candrikāyāṁ dhūpānantaraṁ dīpa-prasaṅge—


    ārātrikaṁ tu viṣama-bahu-varti-samanvitam |


    abhyarcya rāmacandrāya vāma-madhyam athārpayet ||57||


    namo dīpeśvarāyeti dadyāt puṣpāñjaliṁ tataḥ |


    avadhūpyābhyarcya vādyair mūrdhni nīrājayet prabhum ||58|| iti |

**sanātanaḥ:** viṣamābhiḥ ayugmābhir bahubhir vartibhiḥ samanvitam ārātrika nīrājana-dīpam, abhyarcya puṣpādinā pūjayitvā arpaṇa-prakāramevāha—nama iti | avadhūpya bhrāmayitvā, vādyaiḥ prabhum evābhyarcya ||57-58||

**ata eveṣyate tasya karābhyāṁ vandanaṁ ca taiḥ |**

**nāma cārātrikety ādi vartyo’pi bahulāḥ samāḥ ||59||**

**sanātanaḥ:** ato mahā-nīrājanavad-vayavahārād eva tasya dhūpānantaradeyadīpasya vandanam api taiḥ śrī-rāmārcanādi-parair iṣyate | ārātriketi vibhakty-abhāve nāma-svarūpamātra-nirdeśād adoṣaḥ | ārātrikam iti—ādi-śabdena nīrājanam iti nāma ceṣyate | tathā bahulāśca asamāścāyugmā vartyo'pīṣyante, evaṁ mata-bhedo mantra-devatābhedena phala-bhedādinā vohyaḥ ||59||

**prasaṅgāl likhyate’traiva śrīmad-bhagavad-ālaye |**

**dīpa-dānasya māhātmyaṁ kārttikīyaṁ ca tad vinā ||60||**

**sanātanaḥ:** atra dhūpānantara-dīpa-dāna-prasaṅga eva, śrīmato bhāgavata ālaye yad-dīpadānaṁ tasya kārtikīyaṁ kārtikamāsa-sambandhi yad-dīpa-dāna-māhātmyaṁ tadvinā, tasyāgre pratimāsa-pūjā-prasaṅga lekhyatvāt ||60||


### **atha śrī-bhagavad-ālaye dīpa-pradāna-māhātmyam**

viṣṇu-dharmottare prathama-kāṇḍe [1.166.17ff, mixed up]—


    dīpa-dānāt paraṁ dānaṁ na bhūtaṁ na bhaviṣyati |


    keśavāyatane kṛtvā dīpa-vṛkṣā-manoharam |


    atīva bhrājate lakṣmyā divam āsādya sarvataḥ ||61||


    dīpa-mālāṁ prayacchanti ye narāḥ śārṅgiṇo gṛhe |


    bhavanti te candra-samāḥ svargam āsādya mānavāḥ ||62||


    dīpāgāraṁ naraḥ kṛtvā kūtāgāra-nibhaṁ śubham |


    keśavālayam āsādya loke bhāti sa śakravat ||63||


    yathojjvalo bhaved dīpaḥ sampradātāpi yādava |


    tathā nityojjvalo loke nākapṛṣṭhe virājate ||64||


    sa-dīpe ca yathā dese cakṣūṁsi phalavanti ca |


    tathā dīpasya dataro bhavanti sa-phalekṣanaḥ ||65||


    ekādaśyāṁ ca dvādaśyāṁ prati-pakṣaṁ tu yo naraḥ |


    dīpaṁ dadāti kṛṣṇāya tasya puṇya-phalaṁ śṛṇu ||66||


    suvarṇa-maṇi-muktāḍhyam manojñam ati-sundaram |


    dīpa-mālā-kulaṁ divyaṁ vimānam adhirohati ||67||

**sanātanaḥ:** keśavālayamāsādya dīpāgāraṁ kṛtveti sambandhaḥ | kūṭāgāraṁ mañju-gṛhaṁ tat-sadṛśam, evaṁ nira dīpa-dāna-māhātmyam uktam, kāla-viśeṣe'pi phala-viśeṣam āha—ekādaśyām iti dvābhyām ||63-67||


    padma-sutrodbhavaṁ vartti gandha-tailena dīpakān |


    virogaḥ subhagaś caiva dattvā bhavati mānavaḥ ||68||


    dīpa-danaṁ mahā-puṇyam anya-deveṣv api dhruvam |


    kiṁ punar vāsudevasyānantasya tu mahātmanaḥ ||69||

**sanātanaḥ:** adhunā sarveṣveva dīpeṣu vartyādi-māhātmyam āha—padmeti | evaṁ tat-tat-kāmināṁ sukha-pravṛttaye tat-tat-phalam uktvā mukhyaṁ phalam āha—dīpa-dānam iti | anantasyeti tad-dīpa-dānasyāpi phalam anantam evetyarthaḥ, śrī-vaikuṇṭha-loka-prāpaṇāt ||68-69||

tatraiva tṛtīya-khaṇḍe—


    dīpaṁ cakṣuḥ-pradaṁ dadyāt tathaivordhva-gati-pradam |


    ūrdhvaṁ yathā dīpa-śikhā dātā cordhva-gatis tathā ||70||


    yāvad akṣi-nimeṣāṇi dīpo devālaye jvalet |


    tāvad varṣa-sahasrāṇi nāka-pṛṣṭhe mahīyate ||71||

**sanātanaḥ:** nākasya svargasya pṛṣṭhe upari vaikuṇṭha-loka ityarthaḥ | dvitīya-skandhe triloka-pakṣa-kathane svargasya brahma-loka-paryantatvokteḥ ||71||

brhan-nāradīye vitihotraṁ prati yajñadhvajasya pūrva-janma-vṛtta-kathane—


    pradīpaḥ sthāpitas tatra suratārthaṁ dvijottama |


    tenāpi mama duṣkarma nihśeṣaṁ kṣayam agatam ||72||

**sanātanaḥ:** evaṁ śrī-bhagavadālaye bhagavad uddeśena dīpa-dāna-phalaṁ likhitam, adhunā pāpa-karmoddeśenāpi tat-sthāna-mātre dīpa-prajjvālana-phalaṁ likhati—pradīpa iti | tatra viṣṇu-mandire, śūnyaṁ pūjādibhir viṣṇor mandiraṁ prāptavān niśi iti tatra tasya prastutatvāt | atreyamākhyāyikā—yajña-dhvajo nāma rājā pūrva-janmani durjanmā caṇḍālo mahā-pāpāvalīnirataḥ, kadācit paradāropabhogārthaṁ pūjādi-rahitaṁ bhagavad-ālayaṁ gatas tat-sthānaṁ saṁmārjya, dīpaṁ prajjvālya, pāpa-karmaṇā rātriṁ gamayan, sadyo rakṣibhiḥ prāpya hato vaikuṇṭha-lokaṁ prāptas tatra brahmādi-lokeṣu ca vividha-sukha-bhogānupabhujyānte svecchayā pṛthivyāṁ bhagavad-bhāvaparo rājā babhūveti ||72||

viṣṇu-dharme ca—


    vilīyate sva-haste tu sva-tantre sati dīpakaḥ |


    mahā-phalo viṣṇu-gṛhe na datto narakāya saḥ ||73||

nāradīye mohinīṁ prati śrī-rukmāṅgadoktau—


    tiṣṭhantu bahu-vittāni dānārthaṁ vara-varṇini |


    hṛdayāyāsa-kartṛṇi dīpa-dānād divaṁ vrajet ||74||


    tasyāpy abhāve subhage para-dīpa-prabodhanam | 


    kartavyaṁ bhakti-bhāvena sarva-dānādhikaś ca yat ||75|| iti |

**sanātanaḥ:** divaṁ svargam iti kāminyās tasyā mohinyās tatrādara-viśeṣāt | yadvā, ūrdhva-lokam ityarthaḥ | vaikuṇṭham ity anuktis tu tasyāṁ tat-prakāśanāyogād iti dik; yad yasmāt paradīpasya prabodhanam api sarva-dānebhyo'dhikam ||74-75||

**sada kala-viśeṣe’pi bhaktyā bhagavad-ālaye |**

**mahā-dīpa-pradānasya mahimāpy atra likhyāte ||76||**


### **atha mahādīpa-māhātmyam **

viṣṇu-dharmottare prathama-khaṇḍe—


    mahāvarttiḥ sadā deyā bhūmi-pāla mahā-phalā |


    kṛṣṇa-pakṣe viśeṣeṇa tatrāpi sa viśeṣataḥ ||77||


    amāvasyā ca nirdiṣṭā dvādaśī ca mahāphalā |


    aśva-yujyām atītāyāṁ kṛṣṇa-pakṣaś ca yo bhavet ||78|


    amāvasyā tadā puṇyā dvādaśī ca viśeṣataḥ |


    devasya dakṣiṇe pārśve deyā taila-tulā nṛpa ||79||


    palāṣṭaka-yutāṁ rājan vartti tatra ca dāpayet |


    vāsasā tu samagreṇa sopavāso jitendriyaḥ ||80||

**sanātanaḥ:** sadā sarvasminnapi dine, kāla-viśeṣe amāvasyādāv api, āśvayujyām āśvina-paurṇamāsyāṁ, palāṣṭakena yutā tailasya tulā palaśatam aṣṭottara-śata-palatailānītyarthaḥ | dāpayet dadyāt, agre dattvetyukteḥ | evamagre'pi samagreṇa akhaṇḍena ||76-80||


    mahāvartti-dvayam idaṁ sakṛd dattvā mahāmate |


    svar-lokaṁ su-ciraṁ bhuktvā jāyate bhū-tale yadā ||81||


    tadā bhavati lakṣmīvān jaya-draviṇa-samyutaḥ |


    rāṣṭre ca jāyate svasmin deśe ca nagare tathā ||82||


    kule ca rāja-śārdūla tatra syād dīpavat-prabhaḥ |


    pratyujjvalaś ca bhavati yuddheṣu kalaheṣu ca ||83||


    khyātiṁ yāti tathā loke sad-guṇānāṁ ca sad-guṇaiḥ |


    ekam apy atha yo dadyād abhīṣṭatamayor dvayoḥ ||84||


    manuṣye sarvam āpnoti yad uktaṁ te mahānagha |


    svarge tathātvam āpnoti bhoga-kāle tu yādava ||85||


    samānyasya tu dīpasya rājan dānaṁ mahāphalam |


    kiṁ punar mahato dīpasyātreyatta na vidyate ||86||

**sanātanaḥ:** yo dāpayet, sa jāyata ityuttareṇānvayaḥ | dīpavat prabhā tamonāśinī-dyutir yasya saḥ, sad-guṇānāṁ janānāṁ madhye tathātvaṁ lakṣmīvattvādikam, iyattā phale parimitiḥ ||81-86||


### **atha sona-malinadi-vastra-varttya dīpa-dana-nisedhaḥ **

śoṇaṁ vādarakaṁ vastraṁ jīrṇaṁ malinam eva ca |

upabhuktaṁ na vā dadyāt varttikārthaṁ kadācana ||87|| iti |

**svayam anyena vā dattaṁ dīpān na śrī-harer haret |**

**nirvāpayen na hiṁsāc ca śubhaṁ icchan kadācana ||88||**

**sanātanaḥ:** śubham icchan janaḥ kadāpi na haret, nānyatra nayet, na nirvāpayet, na hiṁsyācca, tailādinā na viyojayet ||88||


### **atha dīpa-nirvāpanādi-doṣaḥ**

viṣṇu-dharmottare prathama-khaṇḍe—


    dattvā dīpo na hartavyas tena karma vijānatā |


    nirvāpanaṁ ca dīpasya hiṁsanaṁ ca vigarhitam ||89||


    yaḥ kuryād dhiṁsanaṁ tena karmaṇā puṣpitekṣaṇaḥ |


    dīpa-hartā bhaved andhaḥ kaṇo nirvāṇa-kṛd bhavet ||90||

**sanātanaḥ:** tena haraṇe yat karma mahāpātaka-lakṣaṇaṁ tad-vijānatā janena; puṣpaṁ cakṣū-roga-viśeṣas tad-yuktam īkṣaṇaṁ netra yasya sa bhavet | tat puṣpitekṣaṇatvādikaṁ ca dīpa-hiṁsana-kartur naraka-bhogānantaraṁ dehāntare jñeyam, agre lekhya-vacanānusārāt ||89-90||

viṣṇu-dharme ca nārakān prati śrī-dharmarājoktau—


    yuṣmābhir yauvanonmādam uditair avivekibhiḥ |


    dyutodyotaya govinda-gehād dīpaḥ purā hṛtaḥ ||91||

**sanātanaḥ:** dyūtasya uddyotāya prakāśanāya ||91||


    tenādya narake ghore kṣut-tṛṣṇā-paripīḍitāḥ | 


    bhavanti patitās tīvre śīta-vāta-vidāritāḥ ||92||

tatraiva śrī-pulastyoktau ca—


    tasmād āyātane viṣṇor dadyād dīpān dvijottama |


    tāmś ca dattvā na hiṁseta na ca taila-viyojitān ||93||


    kurvīta dīpa-hantā ca mūko’ndho jāyate mṛtaḥ |


    andhe tamasi duṣpare narake pacyate kila ||94||

**sanātanaḥ:** na hiṁseta, na nirvāpayet | mṛtaḥ san mūko'ndhaśca jāyate, iha-loke andhe tamasi andhatāmisra-saṁjñake ||93-94||


### **bhūmau dīpa-dana-nisedhaḥ  **

kālikā-purāṇe—


    dīpa-vṛkṣaś ca kartavyas taijāsādyaiś ca bhairava |


    vṛkṣeṣu dīpo dātavyo na tu bhūmau kadācana ||95||


### **atha naivedyaṁ  **

**dattvā puṣpāñjaliṁ pīṭhaṁ padyam ācamanaṁ tathā |**

**kṛtvā pātreṣu kṛṣṇāyārpayed bhojyaṁ yathā-vidhi ||96||**

**sanātanaḥ:** bhojyaṁ pāyasādi-naivedyaṁ pātreṣu kṛtvā nidhāyārpayet | yathā-vidhītyanena chatra-cāmara-gīta-vādyādy-utsava-pūrvakaṁ tadā netavyam ityādikaṁ jñeyam | amṛtopastaraṇam asi svāheti jala-gaṇḍūṣaṁ ca deyam ityādikaṁ laukika-vyavahārānusāreṇa jñeyam | anyaccāgre viśeṣato vyaktaṁ bhāvi ||96||


### **atha naivedyarpana-vidhiḥ  **

**astraṁ japtvāmbunā prokṣya naivedyaṁ cakra-mudrayā |**

**saṁrakṣya prokṣayed vāyu-bīja-japta-jalena ca ||97||**

**tena saṁśoṣya tad-doṣam agni-bījaṁ ca dakṣiṇe |**

**dhyātvā kara-tale’nyat tat pṛṣṭhe saṁyojya darśyate ||98||**

**tad-uttha-vahninā tasya śuṣka-doṣaṁ hṛdā dahet |**

**tataḥ kara-tale savye’mṛta-bījaṁ vicintayet ||99||**

**sanātanaḥ:** nivedyaṁ tadeva astra-mantreṇa japtābhiḥ adbhiḥ jalena prokṣya tat nivedyaṁ cakra-mudrayā tad-bhrāmaṇena saṁrakṣya, vāyu-bījaṁ yam iti tena japtaṁ dvādaśavārānabhimantritaṁ taj-jalaṁ tena ca prokṣayet | tena prokṣaṇena tasya nivedyasya doṣaṁ saṁśoṣya samyak śuṣkaṁ kṛtvā dakṣiṇe karatale agni-bījaṁ ram iti dhyātvā sañcintya, anyat vāma-karatalaṁ tasya dakṣiṇa-karatalasya pṛṣṭhe saṁyojya lagnaṁ kṛtvā darśayet | tasmāt pradarśanād utthena jātena vahninā tasya nivedyasya śuṣkaṁ pūrvameva śuṣkatāṁ prāptaṁ doṣaṁ dahet | tataḥ karatale savya-haste hṛdeti manasā dhyānenaiva kāryam ityarthaḥ | evamagre'pyūhyam | amṛta-bījaṁ ṭham iti ||97-99||

**tat-pṛṣṭhe dakṣiṇaṁ pani-talaṁ saṁyojya darśayet |**

**tad-utthayā nivedyaṁ tat siced amṛta-dhārayā ||100||**

**sanātanaḥ:** tasya sarva-karatalasya pṛṣṭhe, tasmād darśanād utthayā amṛta-dhārayā, tatas tāla-traya-dig-bandhanābhyāṁ saṁrakṣya kavacenāvaguṇṭhayed iti vidhiḥ sat-sampradāyād vijñeyaḥ, yathā-vidhīti prāg-likhanāt | evam anyatrāpi boddhavyam ||100||

**jalena mūla-japtena prokṣya tac cāmṛtātmakam |**

**sarvaṁ vicintya saṁspṛśya mūlaṁ vārāṣṭakaṁ japet ||101||**

**sanātanaḥ:** tan-nivedyaṁ ca mūla-mantra-japtena jalena prokṣya sarvaṁ tacca amṛtātmakaṁ sudhāmayaṁ vicintya saṁspṛśya tadeva dakṣiṇa-hastenābhispṛśya ||101||

**amṛtī-kṛtya tad dhenu-mudrayā salilādibhiḥ |**

**tac ca kṛṣṇaṁ ca sampūjya gṛhitvā kusumāñjalim ||102||**

**śrī-kṛṣṇaṁ prārthya tad-vaktrāt tejo dhyātvā vinirgatam | **

**saṁyojya ca nivedyaitat patraṁ vāmena saṁspṛśan ||103||**

**dakṣeṇa pāṇinādāya gandha-puṣpānvitaṁ jalam |**

**svāhāntaṁ mūlam uccārya taj-jalaṁ visṛjed bhuvi ||104||**

**sanātanaḥ:** tat nivedyaṁ dhenu-mudrayā amṛtī-kṛtya paripūrṇaṁ vicintya, tat nivedyañca salilādibhiḥ jala-gandha-puṣpaiḥ saṁpūjya, kṛṣṇañca kṛṣṇāya namaḥ iti taireva saṁpūjya, kusumāñjaliṁ gṛhītvetyasya pareṇānvayaḥ | śrī-kṛṣṇaṁ prārthya bhagavan-naivedya-grahaṇāya śrī-mukhataste mahaḥ prasaratv ityabhyarcya, tasya śrī-kṛṣṇasya vaktrāt tejo mahaḥ vinirgataṁ dhyātvā nivedya tadeva saṁyojya tena saha saṁyuktaṁ dhyātvetyarthaḥ | tasya nivedyasya pātraṁ vāmena pāṇinā saṁspṛśan, dakṣiṇena pāṇinā gandhādi-sahitaṁ jalamādāya svāhāntamiti svāhānte'pi mantre'smin punar ante svāheti prayujyetyarthaḥ | tat dakṣiṇa-pāṇi-gṛhītaṁ gandhādy-anvitaṁ jalaṁ śrī-kṛṣṇāya idaṁ naivedyaṁ kalpayāmīti deva-tīrthena bhūmau visṛjed iti tribhir anvayaḥ ||102-104||

**tat pāṇibhyāṁ samutthāya nivedyaṁ tulasī-yutam |**

**patrāḍhyaṁ tasya mantreṇa bhaktyā bhāgavate’rpayet ||105||**

nivedana-mantraś cayaṁ—

nivedayami bhavate jusanedaṁ havir hare ||106|| iti |

**sanātanaḥ:** tulasī-dala-saṁmiśraṁ harer yacchec ca sarvadā (hbv. 7.265) ityādi-vacanatas tulasī-sāhityasyāvaśyakatvena tannivedya pātra-sahitaṁ tulasī-yutaṁ ca pāṇibhyāṁ hasta-dvayena dhṛtvā samutthāpya, bhūmitaḥ samuddhṛtya vāra-trayaṁ samutthāpayanniti kecit | tasya nivedyārpaṇasya mantreṇa; tat-tejase iti pāṭhe tasmai śrī-bhagavanmukha-nirgatāya mahase, tathāpi sa evārthaḥ ||105-106||

**amṛtopastaranam asi svāhety uccārayan hareḥ |**

**dattvātha vidhivad vāri-gaṇḍūṣaṁ vāma-pāṇinā |**

**darśayed grāsa-mudrāṁ tu  praphullotpala-sannibham ||107||**

**sanātanaḥ:** athānantaraṁ vidhivad yathā syāt, etaccāgre'pi sarvatrānuvartyam | tataśca amṛtopastaraṇamasi iti devahaste jala-gaṇḍūṣaṁ datveti jñeyam ||107||

**prāṇādi-mudrā-hastena dakṣiṇena tu darśayet |**

**mantraiś caturthī-svāhāntais tārādyais tat-tad-āhvayaiḥ ||108||**

**sanātanaḥ:** dakṣiṇa-hastena tu prāṇādi-mudrāḥ pañca, mantraiḥ pañcabhiḥ krameṇa darśayet | ādi-śabdena apāna-vyānodāna-samānāḥ | mantrāneva likhati—tasya tasya prāṇāder āhvayair nāmabhiḥ; katham-bhūtaiḥ ? caturthī vibhaktiḥ, svāhā ca te ante yeṣāṁ taiḥ, tāraḥ praṇavaḥ ādyo yeṣāṁ taiśca | prāṇādi-mudrāścoktāḥ krama-dīpikāyām—


    spṛśet kaniṣṭhopakaniṣṭhike dve, svāṅguṣṭhamūrdhnā prathameha mudrā | 


    tathāparā tarjani-madhyame syād anāmikāmadhyamike ca madhyā || 


    anāmikā-tarjani-madhyamāḥ syāt tadvac-caturthī-sakaniṣṭhikās tāḥ | 


    syāt pañcamī tadvad iti pratiṣṭhā, prāṇādi-mudrā iti | 

etad arthaḥ—kaniṣṭhānāmike aṅgulyau svāṅguṣṭhamūrdhnā cet spṛśet, tadā ādyā mudrā syāt | tarjanī-madhyame ced aṅguṣṭhamūrdhāī spṛśet, tadā dvitīyā, evaṁ anāmikā-madhyame cet spṛśet, tadā tṛtīyā; anāmikā-tarjanī-madhyamāś cet spṛśet, tadā caturthī; tā anāmikā-tarjanī-madhyamāḥ kaniṣṭhā-sahitāś cet, tadā pañcamīti | prayogaḥ—om̐ prāṇāya svāhā; ity aṅguṣṭha-kaniṣṭhikānāmikābhir ityevam ūhyam ||108||

**tataḥ spṛśamś ca karayor aṅguṣṭhābhyām anāmike |**

**pradarśayen nivedyasya mudrāṁ tasya manuṁ japan ||109||**

**sanātanaḥ:** pañcāṅguly-agra-saṁlagnā protthitordhvamukhī yadi ityādinā pūrvam upacāra-gaṇa-mudrā-madhye likhitā nivedya-mudrā | yadvā, kara-dvayasyāṅguṣṭha-dvayenānāmikā-dvaya-sparśameva nivedya-mudrā, tāṁ pradarśayet | kiṁ kurvan ? tasya nivedyasya manuṁ mantraṁ japan ||109||

mantraś cāyaṁ krama-dīpikāyām [4.62] --


    nandajo’mbumanu-bindu-yuṅ natiḥ


    pārśva-rā-marud-avātmane ni ca |


    ruddha-ṅe-yuta-nivedyam ātma-bhūr


    māsa-pārśvam anilas tathā’mi-yuk ||110||

**sanātanaḥ:** nandajaḥ ṭha-kāraḥ, ambumanuḥ au-kāraḥ, kasya cinmate va-kāraḥ, tena bindunā cānusvāreṇa yuktaḥ; natir namaḥ-śabdaḥ, pāśrvaṁ pa-kāraḥ, rā iti svarūpa-nirdeśaḥ | marud ya-kāraḥ avātmane iti svarūpa-nirdeśaḥ, tathā ni ca, ruddheti ca tacca padaṁ ṅe-yuktaṁ ruddhāyetyarthaḥ | nivedyam iti svarūpanirdeśaḥ | ātmabhūḥ ka-kāraḥ, māsaṁ la-kāraḥ, tad-yuktaḥ; pārśvaṁ pa-kāraḥ, anilo ya-kāraḥ, amīti svarūpa-nirdeśaḥ—ṭhauṁ namaḥ parāya avātmane'niruddhāya nivedya kalpayāmīti ||110||

nivedyasya manutvena svābhīṣṭaṁ manum eva te |

ekāntino japantas tu grāsa-mudrāṁ vitanvate ||111||

na ca dhyāyante te kṛṣṇa-vaktrāt tejo-vinirgamam |

mañjula-vyavahāreṇa bhojayanti hariṁ mudā ||112||

anyatra ca–


    śālī-bhaktaṁ su-bhaktaṁ śiśira-kara-sitaṁ pāyasaṁ pūpa-sūpam


    lehyaṁ peyaṁ su-cūṣyaṁ sitam amṛta-phalaṁ ghārikādyaṁ sukhādyam |


    ājyaṁ prājyaṁ samijyaṁ nayana-ruci-karaṁ vājikaila-marīca-


    svādiyaḥ śākarāji-parikaram amṛtāhāra-joṣaṁ juṣasva ||113||

**sanātanaḥ:** sitaṁ śūddhaṁ, ghārikā ghīvareti prasiddhā, tad-ādya śobha-nakhādyam, ājyaṁ ghṛtaṁ, prājyaṁ ghṛta-pracūra-pakvam, samijyaṁ paramottamam ityarthaḥ | śloko'yaṁ javanikāntardhānānantaraṁ bahireva pāṭhya iti jñeyam | krama-dīpikoktānusāreṇa ādau tan-mukhya-mantrasya likhitatvāt ||113||

kiṁ ca—garuḍa-purāṇe—


    naivedyaṁ parayā bhaktyā ghaṇṭādyair jaya-nisvanaiḥ |


    nīrājanaiś ca haraye dadyād dīpāsanaṁ budhaḥ ||114||

**sanātanaḥ:** anyañca naivedyārpaṇa-vidhiṁ likhati—naivedyam iti | dīpaṁ cānyam ekaṁ bhojana-kāla-paryanta-sthāyinamāsanañca dadyāt; budhaḥ sadācāra-viśeṣa-vidvān ityarthaḥ ||114||


### **atha naivedya-patrāṇi  **

skānde śrī-brahma-nārada-saṁvāde—


    naivedya-pātraṁ vakṣyāmi keśavasya mahātmanaḥ |


    hairaṇyaṁ rajataṁ tāmraṁ kaṁsyaṁ mṛn-mayam eva ca |


    palāśaṁ padma-patraṁ ca pātraṁ viṣṇor ati-priyam ||115||

viṣṇu-dharmottare—

patrāṇāṁ tu pradānena narakaṁ ca na gacchati ||116||


### **patra-parimanaṁ  **

devī-purāṇe—


    ṣaṭ-triṁśad-aṅgulaṁ pātram uttamaṁ parikīrtitam |


    madhyamaṁ ca tribhāgonaṁ kanyasaṁ dvādaśāṅgulam | 


    vasv-aṅgula-vihīnaṁ tu na pātraṁ kārayet kvacit ||117||

**sanātanaḥ:** kanyasaṁ kaniṣṭhaṁ, vasubhir aṣṭabhir aṅgulibhir vihīnaṁ aṣṭāṅgula-parimāṇato nyūnam ityarthaḥ | kvacid iti snānādau ca sarvatra na kārayed ityarthaḥ ||117||


### **atha bhojyani  **

ekādaśa-skande  (11.27.34)—


    guḍa-pāyasa-sarpīṁṣi saṣkulyāpūpa-modakān |


    saṁyāva-dadhi-sūpāmś ca naivedyaṁ sati kalpayet ||118||

**sanātanaḥ:** guḍa-śabdena sarve ikṣu-vikārā gṛhyante, teṣāṁ guḍātmakatvāt; śaṣkulyaḥ—taila-pakva-viśeṣāḥ, āpūpāḥ maṇḍakādīnāṁ samūhāḥ, sūpā vyañjanāni; sati vibhave iti śeṣaḥ | yadvā, guḍa-pāyasādi-naivedye sati ||118||

kiṁ ca—(11.11.41)—


    yad yad iṣṭatamaṁ loke yac cāti-priyam ātmanaḥ |


    tat tan nivedayen mahyaṁ tad ānantyāya kalpate ||119||

**sanātanaḥ:** yaccātmano'tyanta-priyam iti—loke'niṣṭam api avihitam api svasya priyaṁ cet tarhi dadyād ityarthaḥ | atra ca vihitam eva, na tu niṣiddham iti kecid āhuḥ; atyanta-niṣiddhe ca vaiṣṇavānāṁ svata evāpravṛttes tanna deyam eveti, kiṁ tad abhivyañjanena ? ||119||

aṣṭama-skānde— (8.16.52)—

naivedyaṁ cādhi-guṇavad dadyāt puruṣa-tuṣṭi-dam ||120||

**sanātanaḥ:** adhiguṇavat adhika-guṇa-saṁyuktaṁ, yataḥ puruṣasya bhagavataḥ tuṣṭidam; yadvā puruṣāhāra-sammitaṁ dadyāt, na tato nyūnam ityarthaḥ ||120||

baudhāyana-smṛtau ca—


    nānā-vidhānna-pānaiś ca bhakṣanādyair manoharaiḥ |


    naivedyaṁ kalpayed viṣṇos tad-abhāve ca pāyasaṁ  


    kevalaṁ ghṛta-saṁyuktaṁ ||121||

**sanātanaḥ:** kevalam ekameva pāyasaṁ dadyād ityarthaḥ; tacca ghṛta-yuktam eva, aghṛtaṁ cāsuraṁ viduḥ iti smṛteḥ ||121||

vāmana-purāṇe---


    haviṣā saṁskṛtā ye ca yava-godhūma-śalayaḥ |


    tila-mudgādayo māṣā vrīhayaś ca priyā hareḥ ||122||

**sanātanaḥ:** haviṣā gavya-ghṛtena, vrīhayaḥ yavādibhyo'nye caṇakādayaḥ ||122||

gāruḍe—


    annaṁ catur-vidhaṁ puṇyam guṇāḍhyaṁ cāmṛtopamam |


    niṣpaṇṇaṁ sva-gṛhe yad vā śraddhayā kalpayed dhareḥ ||123||

bhaviṣye—


    puṣpaṁ dhūpaṁ tathā dīpaṁ naivedyaṁ su-manoharam | 


    khaṇḍa-laḍḍuka-śrī-vesta-kāsārāśoka-vartikāḥ ||124||


    svastikollasika-dugdha-tila-veṣṭa-kilāṭikāḥ |


    phalāni caiva pakvāni nāgaraṅgādikāni ca ||125||


    anyāni vidhinā dattvā bhakṣyāṇi vividhāni ca |


    evam ādini dāpayed bhaktito nrpa ||126||

**sanātanaḥ:** śrīveṣṭaṁ laḍḍuketi prasiddhaṁ, kāsāraḥ paivākikādi-ghṛta-pakvānta-nikṣepyo madhura-pakva-dravya-viśeṣaḥ, kaserur iti prasiddhaḥ | āśoka-vartikā sevālaḍḍu iti prasiddhā, ekam urdhvā piṣṭamayo racitaḥ svastiko mataḥ; ullāsikā lapasīti prasiddhā, dugdhaveṣṭaḥ tilaveṣṭaśca, tatra dugdhaveṣṭaḥ kṣīra-vaṭakaḥ pūpikā vā; tilaveṣṭaḥ arasā iti prasiddhaḥ; kilāṭikā kṣīra-sāraḥ paṭakhiriseti prasiddhā anyāni ca phalāni dattvā paścād bhakṣyāṇi dāpayet ityatra dadyāt iti vā pāṭhaḥ ||124-126||

vārāhe—


    yas tu bhāgavato devi annād yena tu prīṇayet |


    prīṇitas tiṣṭhate’sau vā bahu-janmāni mādhavi ||127||


    sarva-vrīhi-mayaṁ gṛhyam śubhaṁ sarva-rasānvitam |


    mantreṇa me pradīyeta na kiṁcid api saṁspṛśet ||128||

**sanātanaḥ:** annādyena annādi-bhakṣya-peya-dravyeṇa, gṛhya gṛhītvā ||127-128||


    iṅgudi-phala-bilvāni badarāmalakāni ca |


    kharjurāmś cāsanāmś caiva mānavāmś ca parūṣakān ||129||

**sanātanaḥ:** āsanān cāra-bījāni, mānavān nārikela-phalāni parūṣakān paruṣā iti prasiddhān, eṣu puṁstvam ārṣam | agre anyatrāpi evaṁ jñeyam | evaṁ deśa-bhedena tat-tan-nāma-prasiddher api bhedāt, tat-tad-bhāṣayā likhitānām api tat-tad-dravyāṇāṁ sarva-deśīyānāṁ durjñeyatvāt tal-likhana-prayāsenālam | tat-tad-deśavāsibhya evāpekṣita-tat-tad-viśeṣo jñeyaḥ | tathāpyatrāprasiddhaṁ kiñcit śrī-mathurā-deśa-bhāṣayā abhivyajyata iti ||129||


    śāloḍḍambarikāmś caiva tathā plakṣa-phalāni ca |


    paippalaṁ kaṇṭakīyaṁ ca tumburuṁ ca priyaṅgukam ||130||


    marīcaṁ śiṁśa-pākaṁ ca bhallātakara-mardakam |


    drākṣāṁ ca dāḍimaṁ caiva piṇḍa-kharjūram eva ca ||131||


    sauvīraṁ kelikaṁ caiva tathā śubha-phalāni ca |


    piṇḍāraka-phalaṁ caiva punnāga-phalam eva ca ||132||


    śamīṁ caiva kavīraṁ ca kharjūraka-mahāphalam |


    kumudasya phalaṁ caiva vaheḍaka-phalaṁ tathā ||133||


    ajaṁ karkoṭakaṁ caiva tathā tala-phalāni ca |


    kadambaḥ kaumudaṁ caiva dvi-vidhaṁ sthala-kañjayoḥ ||134||


    piṇḍikaṇḍeti vikhyātaṁ vaṁśa-nīpaṁ tataḥ param |


    madhu-kaṇḍeti vikhyātaṁ māhiṣaṁ kaṇḍam eva ca ||135||


    kara-mardaka-kandaṁ ca tathā nilotpalasya ca |


    mṛṇālaṁ pauṣkaraṁ caiva śālūkasya phalaṁ tathā ||136||


    ete cānye ca bahavaḥ kāṇḍa-mūla-phalāni ca |


    etāni copayojyāni ye mayā parikalpitāḥ ||137||


    mūlakasya tataḥ śākam ciñca-śākaṁ tathaiva ca | 


    śākaṁ caiva kalāyasya sarṣapasya tathaiva ca ||138||


    vaṁsakasya tu śākaṁ ca śākam eva kalambikam |


    ārdrakasya ca śākaṁ vai pālaṅkaṁ śākam eva ca ||139||


    ambiloḍaka-śākaṁ ca kāśaṁ kaumārakaṁ tathā |


    śuka-maṇḍala-patraṁ ca dvāv eva taru-vānakau ||140||


    carasya caiva śākaṁ ca madhu-koḍḍumbaraṁ tathā |


    ete cānye ca bahavah śataśo’tha sahasraśaḥ  |


    karmaṇyāś caiva sarve vai ye mayā parikīrtitāḥ ||141||


    vrīhīṇāṁ ca pravakṣyāmi upayogāmś ca mādhavi |


    eka-cittaṁ samādhāya tat sarvaṁ śṛṇu sundari ||142||


    dharmādhārmika-raktaṁ ca su-gandhaṁ rakta-śālikam | 


    dīrghaśūkaṁ mahāśāliṁ vara-kuṅkuma-patrakam ||143||


    grāma-śāliṁ samadrāśām sa-śrīśāṁ kuśa-śālikām | 


    yavāś ca dvi-vidhā jñeyāḥ karmaṇyā mama sundari ||144||


    karmaṇyāś caiva mudgāś ca tilāḥ kṛṣṇāḥ kulatthakāḥ |


    godhūmakaṁ mahā-mudga-mudgāṣṭakam avāṭa-jit ||145||


    karmaṇy etāni coktāni vyajanāni priyānvitān |


    pratigṛhṇāmy ahaṁ hy etān sarvān bhāgavatān priyān ||146||

kiṁ ca--

ye mayaivopayojyāni gavyaṁ dadhi payo ghṛtam ||147||

skānde ca brahma-nārada-saṁvāde—


    haviḥ śalyodanaṁ divyam ājya-yuktaṁ sa-śarkaram |


    naivedyaṁ deva-devāya yāvakaṁ pāyasaṁ tathā ||148||


    naivedyānām abhāve tu phalāni vinivedayet |


    phalānām apy abhāve tu tṛṇa-gulmauṣadhīr api ||149||


    auṣadhīnām alābhe tu toyaṁ ca vinivedayet |


    tad-alābhe tu sarvatra mānasaṁ pravaraṁ smṛtam ||150||

skānde mahendraṁ prati śrī-nārada-vacanaṁ—


    yacchanti tulasī-śākaṁ śrutaṁ ye mādhavāgrataḥ |


    kalpāntaṁ viṣṇu-loke tu vasanti pitṛbhiḥ saha ||151||


### **atha naivedya-niṣiddhāni  **

hārita-smṛtau—

nābhakṣyaṁ naivedyārthe bhakṣyesv apy ajā-mahiṣī-kṣīraṁ pañca-nakhā matsyāś ca ||152||

dvārakā-māhātmye—

nīlī-kṣetraṁ vāpayanti mūlakaṁ bhakṣayanti ye |

naivāsti narakottārah kalpa-koṭi-śatair api ||153||

vārāhe—

māhiṣaṁ cāvikaṁ cājam ayajñīyam udāhṛtam ||154||

kiṁ ca—

māhiṣaṁ varjayen mahyaṁ kṣīraṁ dadhi ghṛtaṁ yadi ||155||

**sanātanaḥ:** māhiṣādikaṁ dadhyādi ||155||

viṣṇu-dharmottare tṛtīya-khaṇḍe—

abhakṣyaṁ capy ahṛdyaṁ ca naivedyaṁ na nivedayet |

keśa-kīṭāvapannaṁ ca tathā cāvihitaṁ ca yat ||156||

**sanātanaḥ:** keśakīṭaiḥ dūṣitamiti—pākānantaraṁ keśakīṭeḥ dūṣitatvaṁ jñeyam | viṣṇu-dharmottare ca— kīṭāvapannaṁ yan-niṣiddhaṁ, tacca keśādi-sahita-pākābhiprāyeṇa | devadroṇyāṁ devayātrāyāṁ prakṛtiṣu avaśyakṛtyā mahottareṣu tan-mātram iti kākādibhir yāvat saṁspṛṣṭaṁ tāvad evetyarthaḥ | droṇaḥ ṣaṭ-pañcāśadadhika-palaśata-dvayam | lālākṛtaṁ yatra śleṣma-prakṣiptaṁ tat | yadyapi ātma-bhogyāpekṣayā tad-upaghāta-śodhanaṁ, tatra tatroktaṁ, tathāpyātmabhogyaṁ śuddhaṁ yat parameśvarārpaṇe'pi yogyaṁ syād iti; kiṁvā bhagavad-artha-pakvānne'pi pramādādinā kathañcit na doṣaḥ sambhaved iti tat-tac-chuddhiḥ likhiteti dik | evam anyatra, tadapyūhyam ||156||


    mūṣikā-lāṅgulopetam avadhūtam avakṣutam | \
uḍḍumbaraṁ kapitthaṁ ca tathā danta-śaṭhaṁ ca yat |


    evam ādīni devāya na deyāni kadācana ||157||

**sanātanaḥ:** lāṅgulo jantu-viśeṣaḥ, avadhūtam avajñayā tyaktam, avakṣutaṁ yasyopari kṣutaṁ kṛtaṁ tat | danta-śaṭhaṁ jambīra-phalam ||157||


### **athābhakṣyāṇi  **

kaurme—


    vṛntākaṁ jālikā-śākaṁ kusumbhāśmantakaṁ tathā |


    palāṇḍuṁ laśunaṁ śuklam niryāsaṁ caiva varjayet ||158||

**sanātanaḥ:** nābhakṣyaṁ naivedyārthe iti hārīta-smṛtau | abhakṣyañcāpyahṛdyañca iti viṣṇu-dharmottare cābhakṣyārpaṇaṁ niṣiddham ity abhakṣyāṇi likhati—vṛntākam ityādinā | kusumbhaśākaṁ aśmantakañca śāka-viśeṣaṁ, śuklaṁ kāñjikaṁ kukuṇḍaṁ phala-viśeṣam ||158||


    gṛñjanaṁ kiṁśukaṁ caiva kukuṇḍaṁ ca tathaiva ca |


    uḍumbaram alābuṁ ca jagdhvā patati vai dvijaḥ ||159||

vaiṣṇave—

bhuñjītoddhṛta-sārāṇi na kadācin nareśvara ||160||

**sanātanaḥ:** uddhṛta-sārāṇi piṇyākādīni ||160||

skānde—

na bhakṣayati vṛntākaṁ tasya dūrataro hariḥ ||161||

kiṁ cānyatra—


    dorbhyāṁ pādbhyāṁ ca jānubhyām urasā śirasā dṛśā |


    manasā vacasā ceti praṇāmo’ṣṭāṅga īritaḥ || 162 ||


    jānubhyām caiva bāhubhyāṁ śirasā vacasā dhiyā |


    pañcāṅgakaḥ praṇāmaḥ syāt pūjāsu pravarāv imau || 163 ||

ata evoktaṁ yāmale—


    yatra madyaṁ tathā māṁsam tathā vṛntāka-mūlake |


    nivedayen naiva tatra harer aikāntikī ratiḥ ||164||


### **atha naivedyarpana-māhātmyaṁ  **

skānde—


    naivedyāni manojñāni kṛṣṇasyāgre nivedayet |


    kalpāntaṁ tat-pitṝṇaṁ tu tṛptir bhavati śāśvatī ||165||


    phalāni yacchate yo vai suhṛdyāni nareśvara |


    kalpāntaṁ jāyate tasya sa-phalaṁ ca manorathaḥ ||166||

nārasiṁhe—


    haviḥ śālyodanaṁ diyyam ājya-yuktaṁ sa-śarkaram |


    nivedya narasiṁhāya yāvakaṁ pāyasaṁ tathā ||167||


    samās taṇḍula-śaṅkhyāyā yāvatyas tāvatīr nṛpa |

viṣṇu-loke mahā-bhogan bhuñjānas te sa-vaiṣṇavāḥ ||168||

viṣṇu-dharmottare—


    anna-das tṛptim āpnoti svarga-lokaṁ ca gacchati |


    dattvā ca saṁvibhāgāya tathaivānnam atandritaḥ |


    trailokya-tarpite puṇyaṁ tat-kṣanāt samavāpnuyāt ||169||

**sanātanaḥ:** samyak vibhāgo devānāṁ yajña-bhāgo yasmāt, sa saṁvibhāgo viṣṇus tasmai ||169||


    akṣayyam anna-pānaṁ ca pitṛbhyaś copatiṣṭhate |


    odanaṁ vyajanopetam dattvā svargam avāpnuyāt ||170|| 


    paramānnaṁ tathā dattvā tṛptim āpnoti śaśvatim |


    viṣṇu-lokam avāpnoti kulam uddharate tathā ||171||


    ghṛtaudana-pradānena dīrgham āyur avāpnuyāt |


    dadhy-odana-pradānena śriyam āpnoty anuttamām ||172||


    kṣīrodana-pradānena dīrgha-jīvitam āpnuyāt |


    ikṣūṇāṁ ca pradānena paraṁ saubhāgyam aśnute ||173||


    ratnānāṁ caiva bhāgī syāt svarga-lokaṁ ca gacchati |


    phāṇitasya pradānena agny-ādhāna-phalaṁ labhet ||174||


    tathā guḍa-pradānena kāmitābhīṣṭam āpnuyāt ||175||

**sanātanaḥ:** abhīpsitān kāmān vāñchitāni prāpnotītyarthaḥ | visarga-lope'pi punaḥ sandhir ārṣaḥ | pāṭhāntare kāmitam abhīṣṭañca vāñchātītam ||175||


    nivedyekṣu-rasaṁ bhaktyā paraṁ saubhāgyam āpnuyāt |


    sarvān kāmān avāpnoti kṣaudraṁ yaś ca prayacchati ||176||

**sanātanaḥ:** pūrvam ikṣaṇāmiti ikṣu-daṇḍānām, adhunā ikṣūṇāṁ rasam iti bhedaḥ ||176||


    tad eva tuhitopetam rājasūyam avāpnuyāt |


    vahniṣṭomam avāpnoti yavākasya nivedakaḥ |


    ati-rātram avāpnoti tathā pūpa-nivedakaḥ ||177||


    vaidalānāṁ ca bhakṣyāṇāṁ dānāt kāmān avāpnuyāt |


    dīrgha-jīvitam āpnoti ghṛta-pūra-nivedakaḥ ||178||

**sanātanaḥ:** vaidalānāṁ mudgacaṇakādi-sūpānāma ||178||


    modakānāṁ pradānena kāmān āpnoty abhīpsitān ||179||


    nānā-vidhānāṁ bhakṣyāṇāṁ dānāt svargam avāpnuyāt |


    bhojanīya-pradānena tṛptim āpnoty anuttamām ||180||

**sanātanaḥ:** dantair avakhaṇḍyāvakhaṇḍya yāni bhakṣyante'pūpādīni tāni bhakṣyāṇi; bhojanīyaṁ bhojyam ||180||


    tathā lehya-pradānena saubhāgyam adhigacchati |


    bala-varṇam avāpnoti cūṣyāṇāṁ ca nivedane ||181||

**sanātanaḥ:** yat kevalaṁ jihvayā viloḍya nigīryate pāyasādi, yacca jihvāyāṁ nikṣipya rasāsvādena nigīryate dravībhūtaṁ guḍādi tal-lehyam; yāni daṁṣṭrābhir niṣpīḍya sārāṁśaṁ nigīryāvaśiṣṭaṁ tyajyate, yathekṣu-daṇḍādīni tāni cūṣyāṇi ||181||


    kulmāṣollāsika-dātā vahny-ādheyaṁ phalaṁ labhet |


    tathā kṛṣāra-dānena vahniṣṭomam avāpnuyāt ||182||

**sanātanaḥ:** kulmāṣāḥ kiñcit svinnamāṣāḥ, ullāsikā lapasīti prasiddhā ||182||


    dhanānāṁ kṣaudra-yuktānāṁ lājānāṁ ca nivedakaḥ |


    mukhyaṁ caiva śaktūnāṁ vahniṣṭomam avāpnuyāt ||183||

**sanātanaḥ:** dhānānāṁ bhṛṣṭa-yavānām ||183||


    vānaprasthāśritaṁ puṇyam labhec chāka-nivedakaḥ |


    dattvā haritakaṁ caiva tad eva phalam āpnuyāt ||184||

**sanātanaḥ:** haritakaṁ haridvarṇakaṁ śākaṁ, śāka-viśeṣaṁ vā ||184||


    dattvā śākāni ramyāṇi viśokas tv abhijāyate |


    dattvā ca vyajanārthāya tathopakaraṇāni ca ||185||


    su-kule labhate janma kanda-mūla-nivedakaḥ |


    nīlotpala-vidarīṇāṁ taruṭasya tathā dvijaḥ ||186||


    kanda-dānād avāpnoti vānaprastha-phalaṁ śubham |


    trapuṣer vārukaṁ dattvā puṇḍarīka-phalaṁ labhet ||187||


    karkandhu-vadare dattvā tathā pāraivataṁ kalam |


    parūṣakaṁ tathābhraṁ ca panasaṁ nārikelakam ||188||


    bhavyaṁ mocaṁ tathā cocam kharjūram atha dāḍimam |


    āmrātaka-sruvāmloṭa-phala-māna-priyālakam ||189||


    jambū-bilvāmalaṁ caiva jātyaṁ vīṇātakaṁ tathā |


    nāraṅga-bīja-pūre ca bīja-phalgu-phalany api ||190||

**sanātanaḥ:** taruṭaṁ padma-bījaṁ, tasya kando visaṁ, trapuṣaṁ sukhāśaṁ, ivārukaṁ karkaṭī-phalaṁ, badaraṁ, kṣudra-badaraṁ, pāraivataṁ tindukākṛti phalaṁ, pakvaṁ saddhavalalohitaṁ madhurāmlañca dvidhā kāma-rūpa-deśe prasiddham, bhavyaṁ karma-raṅga-phalam, mocaṁ kadalī-phalaṁ, cocaṁ kāśmīra-deśodbhavaṁ guḍatvaca-phalaṁ, nārikela-phala-viśeṣaṁ vā, sruvā kām̐ṭhāla iti prasiddhā, amloṭaḥ sāhulīti prasiddhaḥ, phala-mānaḥ bīja-pūra-bhedaḥ, jātyaṁ jātī-phalaṁ, vīṇātakaṁ khaṇḍa-guḍam iti dravya-guṇa-ṭīkāyāṁ likhitam | vāja-phalaṁ kṣīrikā-phalgu-phalāni goṣṭhoḍumbarikā-phalāni ||186-190||


    evam ādīni divyani yaḥ phalāni prayacchati |


    tathā kandāni mukhyāni deva-devāya bhaktitaḥ ||191||


    kriyā-sāphalyam āpnoti svarga-lokaṁ tathaiva ca |


    prāpnoti phalam ārogyam mṛdvīkānāṁ nivedakaḥ ||192||


    rasān mukhyān avāpnoti saubhāgyam api cottamam |


    āmrair abhyarcya deveśam aśvamedha-phalaṁ labhet ||193||

kiṁ ca—


    mocakaṁ panasaṁ jambū tathānyat kumbhāli-phalam |


    prācīnāmalakaṁ śreṣṭhaṁ madhukoḍḍumbarasya ca |


    yatna-pakvam api grāhyaṁ kadalī-phalam uttamam ||194||

**sanātanaḥ:** mṛdvīkā drākṣā, kumbhalī-phalaṁ kārabhatīti prasiddhaṁ, prācīnāmalakaṁ pāṇipāveti prasiddham ||192-194||

hari-bhakti-sudhodaye ca—


    yat kiñcid alpaṁ naivedyam bhakta-bhakti-rasa-plutam |


    pratibhojayati śrīśas tad-dātṝn sva-sukhaṁ drutam iti ||195||


    tataḥ prāgvad vicitrāṇi panakāny uttamāni ca |


    su-gandhi śītalaṁ svacchaṁ jalam apy arpayet tataḥ ||196||

**sanātanaḥ:** tataḥ naivedyārpaṇānantaraṁ, prāgvaditi naivedyārpaṇavat ityarthaḥ | vicitrāṇi vividhāni ||196||


### **atha panakāni, tan-māhātmyaṁ ca  **

viṣṇu-dharmottare—


    pānakāni su-gandhīni śītalāni viśeṣataḥ |


    nivedya deva-devāya vājimedham avāpnuyāt ||197||


    tvagelā-nāga-kusuma-karpūra-sita-saṁyutaiḥ |


    sitā-kṣaudra-guḍopetair gandha-varṇa-guṇānvitaiḥ ||198||

**sanātanaḥ:** sitam—dadhi-bījapūrakādi-phala-rasa-nirmitam ityarthaḥ ||198||


    bīja-pūraka-nāraṅga-sahakāra-samanvitaiḥ |


    rājasūyam avāpnoti panakair viniveditaiḥ ||199||


    nivedya nārikelāmbu-vahniṣṭoma-phalaṁ labhet |


    sarva-kāma-vahā nadyo nityaṁ yatra manoramāḥ  |


    tatra pāna-pradā yānti  yatra rāmā guṇānvitāḥ ||200|| iti |

**sanātanaḥ:** nityam ityanena śrī-vaikuṇṭha-lokam abhipreti ||200||

**itthaṁ samarpya naivedyam dattvā javanikaṁ tataḥ |**

**bahir-bhūya yathā-sakti japaṁ sandhyānam ācaret ||201||**

**sanātanaḥ:** javanikāṁ tiraskaraṇīm ||201||


### **atha dhyānam **


    brahmeśādyaiḥ parita ṛṣibhiḥ sūpaviṣṭaiḥ sameto 


    lakṣmyā śiñjad-valaya-karayā sādaraṁ vījyamana |


    marma-krīḍa-prahasita-mukho hāsayan paṅkti-bhoktṝn 


    bhuṅkte pātre kanaka-ghaṭite ṣaḍ-rasaṁ śrī-rameśaḥ ||202|| iti |

**ekantibhiś cātma-kṛtaṁ sa-vayasyasya gokule |**

**yaśodā-lālyamānasya dhyeyaṁ kṛṣṇasya bhojanam ||203||**


### **atha homaḥ**

**nityaṁ cāvaśyakaṁ homaṁ kuryāt śakty-anusārataḥ |**

**homāśaktau tu kurvīta japaṁ tasya catur-guṇam ||204||**

**sanātanaḥ:** śakty-anusārata iti—śaktau aṣṭottaraṁ sahasram, aśaktau ca śatam iti jñeyam, tasya homasya ||204||

**ke’py evaṁ manvate’vaśyam nitya-homaṁ sadācaret |**

**puraścarana-homasyāśaktau hi sa vidhir mataḥ ||205||**

**sanātanaḥ:** kiṁ manvate ? tal-likhati-avaśyam ityādinā | puraścaraṇe karmaṇi yo homas tasminn aśaktāv iva, sa japa-catur-guṇa-homa-karaṇa-rūpo vidhiḥ ||205||

**pūrvaṁ dīkṣā-vidhau homa-vidhiś ca likhitaḥ kiyān |**

**tad-vistāraś ca vijñeyas tat-tac-chāstrāt tad-icchubhiḥ ||206||**

**samāptiṁ bhojane dhyātvā dattvā gaṇḍūṣikaṁ jalam |**

**amṛtāpidhānam asi svāhety uccārayet sudhīḥ ||207||**

**sanātanaḥ:** amṛtāpidhānam asīti jala-gaṇḍūṣaṁ dattveti jñeyam ||207||

**visṛjed deva-vaktre tat tejaḥ saṁhāra-mudrayā |**

**naikantī tejasaḥ kuryān niṣkrāntiṁ iva saṅkramam ||208||**


### **atha bali-dānam**

**tato javanikā vidvān apasārya yathāvidhi |**

**viṣvaksenāya bhagavan-naivedyāṁśaṁ nivedayet ||209||**

tathā ca pañcarātre śrī-nārada-vacanam—


    viśvaksenāya dātavyaṁ naivedyaṁ tac-chatāṁśakam |


    pādodakaṁ prasādaṁ ca liṅge caṇḍeśvarāya ca ||210||

**sanātanaḥ:** tat naivedya-grahaṇāya vinirgataṁ yat, śatāṁśakam iti naivedyasya śatāṁśānām ekam aṁśam ityarthaḥ | evaṁ sahasrāṁśam api, liṅge cet śrī-śiva-pūjā kriyate, tadā caṇḍeśvarāya tad-gaṇādhyakṣāya tan-naivedyādikaṁ dātavyam ityarthaḥ | etacca dṛṣṭāntatvenodāharaṇaṁ jñeyam ||210||


### **tad-vidhiḥ  **

**mukhyād īsānataḥ pātrān naivedyāṁśaṁ samuddharet |**

**sarva-deva-svarupāya parāya parameṣṭhine ||211||**

**śrī-kṛṣṇa-seva-yuktāya viṣvaksenāya te namaḥ |**

**ity uktvā śrī-harer vāme tīrtha-klinnaṁ samarpayet ||212||**

**sanātanaḥ:** īśānata iti īśāna-koṇe maṇḍalikāṁ kṛtvā sthāpitatvāt | tīrthaṁ śrī-caraṇodakaṁ, tena klinnam ārdram ||211-212||

**sataṁsaṁ vā sahasrāṁśam anyathā niṣphalaṁ bhavet ||213||**

**paścāc ca balir ity ādi ślokāv uccārya vaiṣṇavaḥ |**

**sarvebhyo vaiṣṇavebhyas tac-chatāṁsaṁ vinivedayet ||214||**

**sanātanaḥ:** kiñca paścācceti, tasya naivedyasya śatāṁśaṁ śatāṁśānām ekāṁśaṁ sarvebhyo vaiṣṇavebhyo namaḥ iti vidhinā nivedayet | atra ca viṣvaksenāya vā bali-prabhṛtibhyo vā dadyād ityevaṁ vikalpaṁ kecid icchanti, taccāyuktam eva, avaśyaṁ viṣvaksenāya deyatvāt ||214||

tau ca ślokau –


    balir vibhīṣaṇo bhīṣmaḥ kapilo nārado’rjunaḥ |


    prahlādaś cāmbarīṣaś ca vasur vāyu-sutaḥ sivaḥ ||215||


    viṣvaksenoddhavākrūraḥ sanakādyāḥ śukādayaḥ |


    śrī-kṛṣṇasya prasādo’yaṁ sarve gṛhṇantu vaiṣṇavāḥ ||216||

**idaṁ yadyapi yujyeta darpaṇārpaṇataḥ param |**

**tathāpi bhakta-vātsalyāt kṛṣṇasyātrāpi sambhavet ||217||**

**sanātanaḥ:** idaṁ vaiṣṇavebhyo bali-dānaṁ, darpaṇasya arpaṇam agre lekhyaṁ; bhagavate nivedanaṁ tasmāt paramanantarameva yujyeta | akṛtācamanasyocchiṣṭa-hastasya śrī-bhagavato niviṣṭatvāt, atra asmin samaye'pi bhakta-vātsalyāt sambhavet, anyathā tad-ucchiṣṭasyātyantaparityāgena tasyaivāsantoṣotpatteḥ iti dik ||217||


### **atha bali-dana-māhātmyaṁ  **

nārasiṁhe—


    tatas tad-anna-śeṣeṇa pārṣadebhyaḥ samantataḥ |


    puṣpākṣatair vimiśreṇa baliṁ yas tu prayacchati ||218||


    balinā vaiṣṇavenātha tṛptaḥ santo divaukasaḥ |


    śāntiṁ tasya prayacchanti śriyam ārogyam eva ca ||219||

**sanātanaḥ:** vaiṣṇavena viṣṇu-sambandhinā, tad-ucchiṣṭa-mahā-prasādānnena dattatvāt; divaukasaḥ pārṣadā eva; yadvā'nye'pi devāḥ ||219||


### **atha jala-gandusady-arpanaṁ**

**upalipya tato bhūmiṁ punar gāṇḍūṣikaṁ jalam |**

**dadyāt trir agre kṛṣṇasya tato’smai danta-sodhanam ||220|| **

**punar ācamanaṁ dattvā śrī-pāṇyoḥ śrī-mukhasya ca |**

**mārjanāyāṁśukaṁ dattvā sarvāṇy aṅgāni mārjayet ||221||**

**paridhāpy apare vastre punar dattvāsanāntaram |**

**padyam ācamanīyaṁ ca pūrvavat punar arpayet ||222||**

**candanāguru-cūrṇādi pradadyāt kara-mārjanam |**

**karpūrady-āsya-vāsaṁ ca tāmbūlaṁ tulasīm api ||223||**

**sanātanaḥ:** bhūmim upalipyeta, tad yadyapi sadācārānusāreṇa śrī-hastādi-mārjanānantaram evopayujyate, tathāpi krama-dīpikoktāpekṣayā'tra likhitam | gāṇḍūṣikaṁ gaṇḍūṣārthaṁ jalaṁ, kṛṣṇasyāgre purataḥ bhagavan nācāmeti bruvan vāra-trayaṁ dadyāt | tad-anantaraṁ asmai kṛṣṇāya danta-śodhanaṁ sūkṣma-tṛṇa-viśeṣāgrādikaṁ dadyāt | ācamanam iti ācamanārthaṁ vāridhārātrayaṁ punar dattveti jñeyam | karasya mārjanaṁ śodhanaṁ gandhāpanayanakaram ityarthaḥ | āsyavāsaṁ mukhavāsaṁ karpūra-lavaṅgādi, tulasīm api dadyād iti bhojanānantaraṁ viṣṇor arpitaṁ tulasī-dalam ity ato'gralekhya-tan-māhātmya-pratipādaka-pañcarātra-vacanāt ||220-223||


### **atha mukha-vasadi-māhātmyaṁ  **

viṣṇu-dharmottare trtīya-khaṇḍe—


    pūga-jāti-phalaṁ dattvā jāti-patraṁ tathaiva ca |


    lavaṅga-phala-kakkola-mela-kata-phalaṁ tathā ||224||


    tāmbūlīnāṁ kiśalayaṁ svarga-lokam avāpnuyāt |

saubhāgyam atulaṁ loke tathā rūpam anuttamam ||225||

skānde—


    tāmbūlaṁ ca sa-karpūram sa-pūgaṁ nara-nāyaka |


    kṛṣṇāya yacchati prītyā tasya tuṣṭo hariḥ sadā ||226||


### **atha punar gandharpanaṁ  **

**divyaṁ gandhaṁ punar dattvā yatheṣṭam anulepanaiḥ |**

**divyair vicitraiḥ śrī-kṛṣṇam bhakti-cchedena lepayet ||227||**

**ramyāṇi cordhva-puṇḍrāṇi sad-varṇena yathāspadam | **

**su-gandhinānulepena kṛṣṇasya racayettarām ||228||**

**sanātanaḥ:** yatheṣṭaṁ bhagavataḥ svasya vā rucy-anusāreṇa, bhakti-cchedaḥ patra-bhaṅgayādi-nirmāṇa-prakāra-viśeṣas tena, pūrvaṁ bhūṣaṇānantaraṁ gandhārpaṇaṁ likhitaṁ bhojanāt prāg anulepanasyālpatvāpekṣātaḥ, idānīṁ ca sāṅga-lepanāya bāhulyāpekṣayā bhūṣaṇa-paridhānāt prathamam eva yuktam iti dik | sad-varṇeneti—śrī-śyāmasundaropayukta-pītādy-uttama-varṇenetyarthaḥ | yathāspadam iti–lalāṭādi-sthāneṣv ityarthaḥ | etaccāgra eva vyaktam | racayettarāṁ paramotkṛṣṭaprakāreṇa viracayed ityarthaḥ | sarvāṅgānulepane'pi śobhāviśeṣārthaṁ hṛdayādi-sthāne ūrdhva-puṇḍra-viracanam iti jñeyam ||227-228||

tathā cāgame dhyāna-prasaṅge—


    lalāṭe hṛdaye kukṣau kaṇṭhe bahvoś ca pārśvayoḥ |


    virājatordhva-puṇḍreṇa sauvarṇena vibhūṣitam ||229|| iti | 

**divyāni kañcukoṣṇīṣa-kāñcy-ādīni parāṇy api |**

**vastrāṇi su-vicitrāṇi śrī-kṛṣṇaṁ paridhāpayet ||230||**

**sanātanaḥ:** sauvarṇena śobhana-varṇavatetyarthaḥ | yadyapy etat punar gandhādy-arpaṇena pūjanaṁ gīta-vādyānantarameva tāntrikāṇāṁ sammataṁ, tathā ca krama-dīpikāyām—tāmbūlam apy abhisamarpya suvādya-nṛtya-gītaiḥ sutṛptam abhipūjayatāt puraiva | gandhādibhiḥ saparivāram iti, tathāpi gīta-nṛtyādy-arthaṁ divyānulepa-vastrālaṅkaraṇādinā mahārāja-vibhūtibhiś ca viśiṣṭasyaiva sabhāyāmāgamanaṁ laukika-vyavahārānusāreṇa samupayuktam | śaktau ca satyāṁ punarapi gandhādinā pūjayed iti cāgre lekhyam eveti dik ||229-230||

**tato divya-kirīṭādi-bhūṣaṇani yathā-ruci |**

**vicitra-divya-mālyāni paridhāpya vibhūṣayet ||231||**


### **atha mahārajopacararpanaṁ  **

**tataś ca cāmara-cchatra-pādukādīn parān api |**

**mahārājopacārāmś ca dattvādarśaṁ pradarśayet ||232||**

**sanātanaḥ:** cāmarādīn upacārān, parānanyān dhvaja-patākādīn, ādarśaṁ darpaṇam ||232||

viṣṇu-dharmottare—


    yathādeśaṁ yathā-kalaṁ rāja-liṅgaṁ surālaye |


    dattvā bhavati rājaiva nātra kāryā vicāraṇā ||233|| 


### **tatra cāmara-māhātmyaṁ  **

**tathā cāmara-dānena śrīmān bhavati bhū-tale |**

**mucyate ca tathā pāpaiḥ svarga-lokaṁ ca gacchati ||234||**


### **chatrasya māhātmyaṁ **

tatraiva—


    chatraṁ bahu-śalākaṁ ca jhallarī-vastra-saṁyutam |


    divya-vastraiś ca saṁyuktaṁ hema-daṇḍa-samanvitam ||235||

**sanātanaḥ:** jhallarī-vastraṁ sūcikarmādi-vinirmita-vilambamānāṅga-viśeṣas tad-yuktam ||235||


    yaḥ prayacchati kṛṣṇasya chatra-lakṣa-yutair vṛtaḥ |


    prārthyate so’maraiḥ sarvaiḥ krīḍate pitṛbhiḥ saha ||236||

tatraiva vānyatra—


    rājā bhavati loke’smin chatraṁ dattvā dvijottamaḥ |


    nāpnoti ripujaṁ duḥkhaṁ saṅgrāme ripu-jid bhayet ||237||


    upānat-sampradānena vimānam adhirohati |


    yatheṣṭaṁ tena lokeṣu vicaraty amara-prabhaḥ ||238||

**sanātanaḥ:** pādukāyā māhātmyañca pūrvaṁ śrī-mukha-prakṣālanānantaraṁ tat-samarpaṇe likhitam evāsti ||238||


### **dhvajasya māhātmyaṁ **

tatraiva—


    lokeṣu dhvaja-bhūtaḥ syād dattvā viṣṇor varaṁ dhvajam |


    śakra-lokam avāpnoti bahūn abda-gaṇān naraḥ ||239||

kiṁ ca—


    yuktaṁ pīta-patākābhir nivedya garuḍa-dhvajam |


    keśavāya dvija-śreṣṭhaḥ sarva-loke mahīyate iti ||240|| 


    yat-prasāde dhvajāropa-māhātmyaṁ likhitaṁ purā |


    tad atrāpy akhilaṁ jñeyaṁ tatrātratyaṁ idaṁ tathā ||241||

**sanātanaḥ:** dhvaja-bhūtaḥ sarvaśreṣṭha ityarthaḥ | garuḍa-dhvajaṁ garuḍākāradhvaja, kṛtrima-garuḍayuktaṁ vā dhvajaṁ, tan-māhātmyaṁ tatra dhvajārpaṇe'pi sarvaṁ jñeyam | tathā atratyaṁ dhvajārpaṇa-sambandhi idaṁ likhitaṁ ca māhātmyaṁ tatra dhvajāropaṇe jñeyaṁ, dvayoḥ sāmyād ityarthaḥ ||236-241||

kiṁ ca bhaviṣye—


    viṣṇor dhvaje tu sauvarṇam daṇḍaṁ kuryād vicakṣaṇaḥ |


    patākā cāpi pītā syād garuḍasya samīpa-gā ||242||


### **vyajanasya māhātmyaṁ  **

viṣṇu-dharmottare—

tala-vrṇta-pradānena nirvṛtiṁ prāpnuyāt param  ||243||


### **vitanasya māhātmyaṁ  **

tatraiva—


    vitānaka-pradānena sarva-pāpaiḥ pramucyate |


    paraṁ nirvṛtim āpnoti yatra tatrābhijāyate ||244||


### **khadgadīnāṁ māhātmyaṁ  **

**dattvā nistriṁśakān mukhyān śatrubhir nābhibhūyate |**

**dattvā tad-bandhanaṁ mukhyam agny-ādheya-phalaṁ labhet ||245||**

**sanātanaḥ:** mukhyān śreṣṭhān; teṣāṁ vandanaṁ koṣam ||245||

kiṁ ca—


    patad-grahaṁ tathā dattvā śubhadas tv abhijāyate |


    pāda-pīṭha-pradānena sthānaṁ sarvatra vindati ||246||


    darpaṇasya pradānena rūpavān darpavān bhavet |


    mārjayitvā tathā taṁ ca śubhagas tv abhijāyate ||247||

**sanātanaḥ:** taṁ darpaṇaṁ, mārjayitvā nirmalīkṛtya ||247||


    yat kiñcid deva-devāya dadyād bhakti-samanvitaḥ |


    tad evākṣayam āpnoti svarga-lokaṁ sa gacchati ||248||

kiṁ ca, vāmana-purāṇe śrī-baliṁ prati śrī-prahlādoktau—


    śraddadhānair bhakti-parair yāny uddiśya janārdanam |


    bali-dānāni dīyante akṣayāni vidur budhaḥ ||249||

**sanātanaḥ:** evaṁ vividhaṁ sakāmasyāvāntara-phalaṁ likhitvā mukhya-phalaṁ likhati—śraddadhānair iti | dānāni deyāni akṣayāṇi akṣayya-phalāni śrī-vaikuṇṭhaloka-prāpakāṇītyarthaḥ ||249||


    atrāpi kecid icchanti dattvā puṣpāñjali-trayam | \
pūrvokta daśa śaṅkhādyā mudrāḥ sandarśayet ||250|| iti |

**sanātanaḥ:** atra asmin samaye'pi ||250||


### **atha gīta-vadya-nṛtyani  **


    **tato vicitrair lalitaiḥ kāritair vā svayaṁ kṛtaiḥ |**


    **gītair vādyaiś ca nṛtyaiś ca śrī-kṛṣṇaṁ paritoṣayet ||251||**

**sanātanaḥ:** lalitair manoharaiḥ kāritair nartakyādi-dvārā, svayameva kṛtair vā ||251||


### **atha tatra niṣiddhaṁ  **

**nṛtyādi kurvato bhaktān nopaviṣṭo’valokayet |**

**na ca tiryag vrajet tatra taiḥ sahāntarayan prabhum ||252||**

**sanātanaḥ:** upaviṣṭaḥ sannāvalokayet, tatra nṛtyādau teṣāṁ bhagavataśca madhye tiryag-vrajanenācchādanāttaiḥ saha prabhuṁ bhagavantaṁ antarayan vicchedayan na tiryag-vrajeccetyarthaḥ ||252||

tathā coktaṁ—


    nṛtyantaṁ vaiṣṇavaṁ harsād āsīno yas tu paśyati |


    khañjo bhavati rājendra so’yaṁ janmani janmani ||253||

**sanātanaḥ:** harṣāt premānandena nṛtyantaṁ, khañjaḥ śataṁ kāṇe ca khañje ceti nyāyenāsaṅkhya-doṣa-duṣṭo bhavatītyarthaḥ ||253||

kiṁ ca—


    nṛtyatāṁ gāyatāṁ madhye bhaktānāṁ keśavasya ca |


    tān ṛte yas tiro yāti tiryag-yoniṁ sa gacchati ||254||

**sanātanaḥ:** tān nṛtyadgāyad-bhaktān ṛte vinā teṣāṁ nṛtyādi-paratayā tad-doṣānāpatteḥ ||254||


### **atha gītadi-māhātmyam **


### **adau samanyataḥ  **

nārasiṁhe—


    gīta-vādyādikaṁ nāṭyam śaṅkha-turyādi-nisvanam |


    yaḥ kārayati viṣṇos tu sandhyāyāṁ mandire naraḥ |


    sarva-kāle viśeṣeṇa  kāmagaḥ kāma-rūpavān ||255||

**sanātanaḥ:** kārayatīti svārthe iṇ, anyenāpi kārayatīti vā ||255||


    su-saṅgīta-vidagdhaiś ca sevyamāno’psaro-gaṇaiḥ |


    mahārheṇa vimānena vicitreṇa virājatā |


    svargāt svargam anuprāpya viṣṇu-loke mahīyate ||256||

**sanātanaḥ:** svargāt svargam iti bila-svargāt bhauma-svargaṁ, bhauma-svargāt divyasvargaṁ, tato maharlokādikaṁ vrajan krameṇa tatra tatra svecchayā sukhabhogān bhūktvetyarthaḥ ||256||

skānde viṣṇu-nārada-saṁvāde—


    gītaṁ vādyaṁ ca nṛtyaṁ ca nāṭyaṁ viṣṇu-kathāṁ mune |


    yaḥ karoti sa puṇyātmā trailokyopari saṁsthitaḥ ||257||

**sanātanaḥ:** nāṭyam abhinayādi; yadvā, deśīya-mārga-bhedena nāṭya-nṛtyayor bhedaḥ | evamagre'pi, trailokyaṁ brahmaloka-paryantaṁ, tad-upari vaikuṇṭhaloke samyak sthito bhavati ||257||

bṛhan-nāradīye śrī-yama-bhagīratha-saṁvāde—


    devatāyatane yas tu bhakti-yuktaḥ pranṛtyati |


    gītāni gāyaty athavā tat-phalaṁ śṛṇu bhū-pate ||258||


    gandharva-rājatāṁ gaṇair nṛtyād rudra-gaṇeśatām |


    prāpnoty aṣṭa-kulair yuktas tataḥ syān mokṣa-bhāṅ naraḥ ||259||

**sanātanaḥ:** mokṣaḥ saṁsāra-duḥkhān muktiḥ; mokṣayatīti śrī-bhagavān vā, taṁ bhajati prāpnotīti tathā saḥ ||259||

liṅge śrī-mārkaṇḍeyāmbarīṣa-saṁvāde—


    viṣṇu-kṣetre tu yo vidvān kārayed bhakti-saṁyutaḥ |


    gana-nṛtyādikaṁ caiva viṣṇv-ākhyaṁ ca kathāṁ tathā ||260||


    jātiṁ smṛtiṁ ca medhāṁ ca tathaiva paramāṁ sthitim |


    prāpnoti viṣṇu-sālokyaṁ satyam etan nārādhipa ||261||

anyatra ca śrī-bhagavad-uktau—


    visṛjya lajjāṁ yo’dhīte gāyate nṛtyate’pi ca |


    kula-koṭi-samāyukto labhate māmakaṁ padam ||262||

**sanātanaḥ:** viṣṇvākhyāṁ vaiṣṇavīm ityarthaḥ; yadvā, viṣṇunā saha tat-kathāyā abhedābhiprāyeṇa viṣṇvākhyām ityuktam; yadvā, viṣṇor ākhyā nāma-mātram api yasyāṁ tāmapi; paramām ityasya sarvair evānvayaḥ, paramāṁ jātiṁ janmāntare ihaiva vā sādhūnāṁ pūjyatvena, sthitiṁ niṣṭhāṁ bhagavad-bhajanādau ||260-262||

ata evoktaṁ—

**bhārate nṛtya-gīte tu kuryāt svābhāvike’pi vā |**

**svābhāvikena bhagavān prīṇātīty āha śaunakaḥ ||263||**

**sanātanaḥ:** bhārate bharata-muni-praṇīte nija-svabhāva-siddhe'pi vā, sandhir ārṣaḥ | svābhāvikenāpi nṛtya-gītena ||263||

ata eva nāradīye—


    viṣṇor gītaṁ ca nṛtyaṁ ca naṭānāṁ ca viśeṣataḥ |


    brahman brāhmaṇa-jātīnāṁ kartavyaṁ nitya-karma-vat ||264||

**sanātanaḥ:** viṣṇoḥ viṣṇvartham ityarthaḥ naṭanam abhinayanam; yadvā, nāṭayati nartayatīti naṭanaṁ nāṭyam ||264||

kintu smṛtau---


    gīta-nṛtyāni kurvīta deva-dvijādi-tuṣṭaye |


    na jīvanāya yuñjīta vipro pāpa-bhiyā kvacit ||265||

evaṁ kṛṣṇa-prīṇanatvād gītāder nityatā parā |

saṁsiddhair aviśeṣena jñeyā sā hari-vasare ||266||

**sanātanaḥ:** kvacit kadācidapi jīvanāya nija-vṛttyarthaṁ na yuñjīta, na kuryāt; tatra hetuḥ— pāpādbhiyā, tathā sati syād ityarthaḥ | adhunā gīta-nṛtyādi-nityatvaṁ likhati—evamiti | parā paramā mahotsava-dineṣu cātyanta-nityameva tad iti likhati—aviśeṣeṇeti ||265-266||

tathā coktaṁ—


    keśavāgre nṛtya-gītaṁ na karoti harer dine |


    vahninā kiṁ na dagdho’sau gataḥ kiṁ na rasātalaṁ ||267||

**sanātanaḥ:** harer dine ekādaśyādāv api ||267||


### **atha viśeṣato gītasya māhātmyaṁ **

dvārakā-māhātmye śrī-markandeyendradyumna-saṁvāde—


    kṛṣṇaṁ santoṣayed yas tu su-gītair madhura-svanaiḥ |


    sarva-veda-phalaṁ tasya jāyate nātra saṁśayaḥ ||268||

**sanātanaḥ:** vedānāṁ sāma-vedo'smi (śrīgī. 10.22) iti bhagavad-vibhūtitvena tasya śreṣṭhayāt susvaragānamayatvena bhagavat-toṣaṇād vā, tasya pāṭhādinā sarvato'dhikaṁ phalaṁ taj jāyate ||268||

skānde śrī-mahādevoktau—


    śruti-koṭi-samaṁ japyaṁ japa-koṭi-samaṁ haviḥ |


    havih-koṭi-samaṁ geyaṁ geyaṁ geya-samaṁ viduḥ ||269||

**sanātanaḥ:** haviḥ naivedyaṁ, geya-samaṁ nirupamam ityarthaḥ ||269||

kasi-khaṇḍe viṣṇu-dūta-śivaśarma-saṁvāde—


    yadi gītaṁ kvacid gītaṁ śrīmad-dhari-harāṅkitam |


    mokṣaṁ tu tat phalaṁ prāhuh sānnidhyam athavā tayoḥ ||270||

**sanātanaḥ:** mokṣasya tucchatvena pakṣāntaram āha—sānnidhyam iti | tayoḥ śrī-hari-harayoḥ ||270||

viṣṇuśarme śrī-bhagavad-uktau—


    rāgeṇākṛṣyate ceto gāndharvābhimukhaṁ yadi |


    mayi buddhiṁ samāsthāya gāyetha mama sat-kathāḥ ||271||

**sanātanaḥ:** rāgeṇa mallāra-rāgādinā; yadvā viṣaya-prītyā yadyākṛṣyate, tataśca gāndharvābhimukhaṁ gītotsukaṁ yadi syāt; yadvā, gāndharvābhimukhaṁ yadā syāt tadā mayi buddhiṁ samāsthāya mano niveśya; yadvā, imāḥ kṛṣṇasya gāthā ityetāvan mātraṁ manasi kṛtvā, satīḥ uttamā rāsa-krīḍādy-āśrayāḥ kathāḥ; yadvā, mama ye santaḥ, teṣāṁ kathā gāyethāḥ tenaivākhilānya-rāgo'payāsyatīti bhāvaḥ; yadvā, parama-bhāgyoditena tenaiva sarvaṁ setsyatīti ||271||

hari-bhakti-sudhodaye


    yo gāyati sam aniśaṁ bhuvi bhaktā uccaiḥ


    sa drāṇ samasta-jana-pāpa-bhide’lam ekaḥ |


    dīpesv asatsv api nanu prati-geham antar


    dhvāntaṁ kim atra vilasaty amale dyu-nāthe ||272||

**sanātanaḥ:** drāk sadya eva samasta-janānāṁ sarva-jīvānāṁ pāpasya bhide nāśanāya eka eva alaṁ samarthaḥ, tadevārthāntaropanyāsena draḍhayati—dīpeṣviti ||272||


    yad ānanda-kalaṁ gāyan bhaktaḥ puṇyāśru varṣati |


    tat sarva-tīrtha-salila-snānaṁ sva-mala-śodhanaṁ ||273||

**sanātanaḥ:** ānandena kalo madhurāsphuṭa-dhvanir yathā syāt tathā gāyan san yat puṇya-rūpaṁ aśru premāśru varṣati; svānam api mala-śodhanam ||273||

vārāhe --


    brāhmaṇo vāsudevārthaṁ gāyamano’niśaṁ param | 


    samyak tāla-prayogeṇa sannipātena vā punaḥ ||274||


    nava varṣa-sahasrāṇi nava varṣa-śatāni ca |


    kuvera-bhavanaṁ gatvā modate vai yadṛcchayā ||275||


    kuvera-bhavanād bhraṣṭaḥ svacchanda-gamanālayaḥ |


    phalam āpnoti suśroṇi mama karma-parāyaṇaḥ ||276||

**sanātanaḥ:** sannipātena vividha-rāgādi-samuccayena | nanu kathaṁ tasya tato'pi bhraṁśaḥ sambhavet ? satyaṁ, svecchayaiva parityajyānyatra gacchatīty āha—svacchandena gamanamālayaśca nivāsa-sthānaṁ yasya saḥ | nanu tahi kā gatis tasya syāt ? tatrāha—mama karma-parāyaṇaḥ mad-bhaktiparaḥ san; phalaṁ tad-anurūpam; yadvā, parama-phalatvena vikhyātaṁ śrī-vaikuṇṭham; yadvā, mat-sevāparatvaṁ phalaṁ prāpnoti ||274-276||


    nārāyaṇānāṁ vidhinā gānaṁ śreṣṭhatamaṁ smṛtam | 


    gānenārādhito viṣṇuh sva-kīrti-jana-varcasā  dadāti |


    tuṣṭaḥ sthānaṁ svaṁ yathāsmai kauśikayā vai ||277||

**sanātanaḥ:** nārāyaṇānāṁ nārāyaṇārādhana-karmaṇām; yadvā, nāraṁ jīva-samūhaḥ, tad-āśraya-bhūtānāṁ karmaṇāṁ madhya ityarthaḥ | jñānasya varcaḥ prabhāvo yasmāt tena; yadvā, svasya kīrti-jñāna-varcobhiḥ sahitaṁ dvandvaikyam | kauśikāyetyatra tatraivākhyāyikeyam— kauśikanāmā vipro bhagavad-gīta-prabhāveṇa sa-śiṣyaḥ sa-sevako gīta-śrotṛbhiḥ sahito vaikuṇṭhalokaṁ gato bhagavatā bahu-sammānitaḥ iti ||277||

kiṁ ca—


    eṣa vo muni-śārdūlaḥ prokto gīta-kramo muneḥ |


    brāhmaṇo vāsudevākhyaṁ gāyamāno’niśaṁ param ||278||

**sanātanaḥ:** eṣa ityādiḥ sūtoktiḥ; muneḥ śrī-nāradasya gīta-śikṣā-kramaḥ; tad-ākhyāyikā ca tatraiva prasiddhā; yathā—dvārakāyāṁ śrī-rukmiṇī-satyabhāmāder dāsībhyo'sau yatnādgāna-vidyām aśikṣata iti ||278||


    hareḥ sālokyam āpnoti rudra-gānādhiko bhavet |


    karmaṇā manasā vācā vāsudeva-parāyaṇaḥ | 


    gāyan nṛtyaṁs tam āpnoti  tasmād geyaṁ paraṁ viduḥ ||279||

**sanātanaḥ:** rudrādapi gānena adhiko viśiṣṭo bhaved iti ||279||

prathama-skandhe śrī-nāradoktau  (1.6.33)—


    pragāyataḥ sva-vīryāṇi tīrtha-padaḥ priya-śravaḥ |

ahuta iva me sighram darśanaṁ yāti cetasi ||280||

dvādaśa-skandhe  (12.12.49-50) śrī-sūtoktau—


    mṛṣā giras tā hy asatīr asat-kathā 


    na kathyate yad bhagavān adhokṣajaḥ |


    tad eva satyaṁ tad uhaiva maṅgalaṁ 


    tad eva puṇyaṁ bhagavad-gunodayam ||281||


    tad eva ramyaṁ ruciraṁ navaṁ navaṁ 


    tad eva śaśvan manaso mahotsavam | \
tad eva śokārṇava-śoṣaṇaṁ nṝṇāṁ


    yad uttama-śloka-yaśo’nugīyate ||282||

**sanātanaḥ:** svasya bhagavato vīryāṇi adbhuta-caritāni pūtanā-mokṣādīni, tīrthaṁ gaṅgādi, pādāt caraṇābja-śaucodakāt yasya saḥ śrī-kṛṣṇaḥ; kiñca priyaṁ śravaḥ kīrtir yasya saḥ, ata āhūta iva, ādareṇa nimantrita iva; yadvā, balād ākṛṣyānīta iva | evaṁ pūrvaṁ cittādantarhito dhyānādi-prayatnena yo mayā punar hṛdi draṣṭuṁ na śaktaḥ, so'yaṁ gānāt svayameva sadyaḥ sākṣādiva citte dṛśyata iti dhyānādapi tad-vīrya-gānasya māhātmyaṁ sūcitam ||280||

 

asatīḥ asatyaḥ dṛṣṭā ityarthaḥ; yataḥ asatāmeva kathāstāḥ | yat yāsū, kiṁ tarhi satyam uttamādikañca? tadāha—uttamaślokasya śrī-kṛṣṇasya yaśo'nagīyata iti yat tadeva satyam | uha harṣe prasiddhau vā, bhagavad-guṇānām aiśvaryādīnām udayaḥ gāyake śrotṛ-prabhṛtiṣu ca prakāśe yasmāt tat, ramyaṁ jagat-santoṣadaṁ, ruciraṁ śravaṇa-rucikaraṁ yato navaṁ navaṁ pratikṣaṇa-nūtanam ityarthaḥ; mahānutsavo yasmāt tat ||281-282||

viṣṇu-dharmottare—


    dattvā ca gītaṁ dharma-jñā gandharvaiḥ saha modate |


    svayaṁ gītena sampūjya tasyaivānucaro bhavet ||283||

pādme śrī-kṛṣṇa-satyabhāmā-saṁvādīya-kārttika-māhātmye śrī-pṛthu-nārada-saṁvāde śrī-bhagavad-uktau—


    nāhaṁ vasāmi vaikuṇṭhe na yogi-hṛdayeṣu vā |


    mad-bhaktā yatra gāyanti tatra tiṣṭhāmi nārada ||284||


    teṣāṁ pūjādikaṁ gandha-padyādyaiḥ kriyate naraiḥ |


    tena prītiṁ parāṁ yāmi na tathā mat-pūjanāt ||285||

**sanātanaḥ:** teṣāṁ mad-bhaktānām, ādi-śabdād anugamanādi ādya-śabdāt puṣpānta-stavanādīni ||285||

ata evoktaṁ—


    karmāṇy aupāyikatvena brāhmaṇo’nya iti smṛtaḥ |


    kārikāyām ataḥ proktaṁ vipro gītai ramed iti ||286||

**sanātanaḥ:** karmaṇi bhagavad-ārādhana-lakṣaṇe, aupayikatvena tad-ayogyatvāt, anyaḥ dāsa iti smṛtaḥ śāstraiḥ smṛti-kṛdbhir vā | kārikāyām upaniṣad-bhāga-viśeṣe śloka-nibaddha-śrutyādi-vyākhyāgranthe vā ||286||


### **atha nṛtyasya māhātmyaṁ**

dvārakā-māhātmye tatraiva—


    yo nṛtyati prahṛṣṭātmā bhāvair bahu-subhaktitaḥ |


    sa nirdahati pāpāni janmāntara-śateṣv api ||287||

**sanātanaḥ:** bhāvaiḥ śṛṅgārādi-rasaiḥ, vividha-ceṣṭābhir vā; bahu yathā syāt tathā, janmāntara-śateṣu kṛtāni kariṣyamāṇānyapi pāpāni ||287||

hari-bhakti-sudhodaya—


    bahudhotsāryate harṣād viṣṇu-bhaktasya nṛtyataḥ |


    padbhyāṁ bhūmer diśo’kṣibhyāṁ dorbhyāṁ vāmaṅgalaṁ divaḥ ||288||

**sanātanaḥ:** nṛtyato viṣṇu-bhaktasya pādādibhiḥ kramād bhūmyāder amaṅgalam utsāryate vinaśyeta ityarthaḥ ||288||

vārāhe—


    yaś ca nṛtyati suśroṇi purāṇoktaṁ samāsataḥ |


    triṁśad-varṣa-sahasrāṇi triṁśad-varṣa-śatāni ca |


    puṣkara-dvīpam āsādya modate vai yadṛcchayā ||289||

**sanātanaḥ:** purāṇoktaṁ bharatādi-purātana-muny-uktaṁ yathā syāt tac-chāstrānusāreṇetyarthaḥ | samāsataḥ saṁkṣepeṇāpi yo nṛtyati; yadvā, samāsataḥ purāṇoktaṁ tasya phalam idam iti śeṣaḥ | tadevāha—triṁśad ityādinā | anyal likhitārthameva ||289||


    puṣkarāc ca paribhraṣṭaḥ svacchanda-gamanālayaḥ |


    phalam āpnoti suśroṇi mama karma-parāyaṇaḥ ||290||

viṣṇu-dharmottare—


    nṛtyaṁ dattvā tathāpnoti rudra-lokam asaṁśayam |


    svayaṁ nṛtyena sampūjya tasyaivānucaro bhavet ||291||

anyatra śrī-nāradoktau—


    nṛtyatāṁ śrīpater agre tālikā-vādanair bhṛśam |


    uḍḍīyante śarīra-sthāḥ sarve pātaka-pakṣiṇaḥ ||292||

**sanātanaḥ:** śarīrasthāḥ svasya sarveṣāmapi vā ||292||

saṅgīta-śāstre—


    vīṇā-vādana-tattva-jñah śruti-jāti-viśāradaḥ |


    tālajñaś cāprayāsena mokṣa-mārgaṁ niyacchati ||293||

**sanātanaḥ:** śrutayaḥ ṣaṭ-triṁśad-bhedāḥ, jātayaḥ sapta svarāḥ, meghanādavasantādi-rāgālāpa-bhedā vā tat-tad-abhijñaḥ | mokṣo mārgo upāya-bhūto yasmin bhagavati vaikuṇṭhaloke vā taṁ niyacchati vaśīkaroti; anyebhyo'pi nitarāṁ yacchati dadātīti vā ||293||

viṣṇu-dharmottare—


    vādyaṁ dattvā tathā viprah śakra-lokam avāpnuyāt |


    svayaṁ vadyena sampūjya tasyaivanucaro bhavet ||294||


    vādyānām api devasya tantrī-vādyaṁ sadā priyam |


    tena sampūjya varadaṁ gāṇapatyam avāpnuyāt ||295||


### **ataḥ saktau punaḥ pūja  **

**śaktaś cet sa-parivāraṁ kṛṣṇaṁ gandhādibhiḥ punaḥ |**

**pañcopacārair mūlena sampūjyārghyaṁ samarpayet ||296||**

**sanātanaḥ:** sa-parīvāraṁ pūrva-likhitāvaraṇa-sahitaṁ, sa-parivārāya kṛṣṇāya namaḥ ityuccārya mūla-mantreṇa gandhādibhiḥ pañcabhir upacāraiḥ punaḥ samyak pūjayitvā sa-parivārāya kṛṣṇāya idam arghyaṁ svāhā iti ayaṁ nivedayed ityarthaḥ ||296||


### **atha nīrājanaṁ**

**tataś ca mūla-mantrena dattvā puṣpāñjali-trayam |**

**mahā-nīrājanaṁ kuryān mahā-vādya-jaya-svanaiḥ ||297||**

**prajvalayet tad-arthaṁ ca karpūreṇa ghṛtena vā |**

**ārātrikaṁ śubhe pātre viṣamāneka-vartikaṁ ||298||**

**sanātanaḥ:** tad-arthaṁ mahā-nīrājana-nimittam, ārātrikaṁ dīpaṁ, śubhe uttame suvarṇādi-nirmite vistīrṇe pātre viṣamā ayugmā anekāśca baddhā vartikā vartyo yasmin tam ||298||


### **atha nīrājana-māhātmyam**

skānde brahma-nārada-saṁvāde—


    bahu-vartti-samāyuktaṁ jvalantaṁ keśavopari |


    kuryād ārātrikaṁ yas tu kalpa-koṭiṁ vased divi ||299||


    karpūrena tu yaḥ kuryād bhaktyā keśava-murdhani |


    ārātrikaṁ muni-śreṣṭha praviśed viṣṇum avyayaṁ ||300||

**sanātanaḥ:** keśavoparīti, keśava-mūrdhanīti ca; prāyaḥ śrī-mastaka-nirmāñchanaṁ bodhayati | praviśediti atyanta-sannikṛṣṭa bhūtvā tiṣṭhed ityarthaḥ | na vyayo bhāvo bhaktānāṁ yasmād iti mokṣo nirasta eva ||266-300||

tatraivanyatra—


    dīptimantaṁ sa-karpūram karoty ārātrikaṁ nṛpa |


    kṛṣṇasya vasate loke sapta kalpāni mānavāḥ ||301||

**sanātanaḥ:** sapta kalpānīti asaṅkhyatve tātparyam, athavā śveta-dvīpādau vaikuṇṭhaloke tāvat kālaṁ sthitvā paścāt paramotsāhena tādṛśa-bhakti-pracāraṇāya svecchayā avataraṇābhiprāyeṇoktam ||301||

tatraiva śrī-sivoma-saṁvāde—


    mantra-hīnaṁ kriyā-hīnam yat kṛtaṁ pūjanaṁ hareḥ |


    sarvaṁ sampūrṇatām eti kṛte nīrājane śive ||302||

**sanātanaḥ:** śive he pārvati ||302||

hari-bhakti-sudhodaye—


    kṛtvā nīrājanaṁ viṣṇor dīpāvalyā sudṛśyayā |


    tamo-vikāraṁ jayati jite tasmimś ca ko bhavaḥ ||303||

**sanātanaḥ:** tamaḥ tamoguṇaḥ ajñānaṁ vā sattvāvarakatvāt, tasya vikāraṁ kāma-krodhādikaṁ, dvitīya-pakṣe dehābhimānādikam, tasmin tamovikāre; bhavaḥ saṁsāraḥ kaḥ syāt, api tu na kaścidapi, svata eva jito bhavatītyarthaḥ ||303||

anyatra ca—


    koṭayo brahma-hatyānām agamyāgama-kotayaḥ |


    dahaty āloka-mātreṇa viṣṇoḥ sārātrikaṁ mukhaṁ ||304|| iti |

**sanātanaḥ:** koṭayaḥ koṭīḥ, yāḥ koṭayastā iti vā; sārātrikaṁ dīpa-sahitaṁ dīpālokenādhikaṁ śobhamānam ityarthaḥ ||304||

**yac ca dīpasya māhātmyaṁ pūrvaṁ likhitam asti tat |**

**drastavyaṁ sarvatrāpi prāyenābhedato’nayoḥ ||305||**

**sanātanaḥ:** atra nīrājane'pi tat sarvaṁ māhātmyaṁ draṣṭavyaṁ mantavyaṁ jñeyam | tatra hetuḥ—anayor dhūpānantara-dīpasya etan nīrājana-dīpasya ceti dvayor abhedāt | prāyeṇeti—svamate vartyādi-bhedāt ||305||

**ataḥ sādaram utthāya mahā-nīrājanaṁ tv idam |**

**draṣṭavyaṁ dīpavat sarvair vandyam ārātrikaṁ ca yat ||306||**

**sanātanaḥ:** ataḥ asmānmāhātmya-viśeṣāt ||306||

tad uktaṁ śrī-pulastyena viṣṇu-dharme—


    dhūpaṁ cārātrikaṁ paśyet karābhyāṁ ca pravandate |


    kula-koṭiṁ samuddhṛtya yāti viṣṇoḥ paraṁ padaṁ ||307||

mūlāgame ca—


    nīrājanaṁ ca yaḥ paśyed deva-devasya cakriṇaḥ |


    sapta janmāni vipraḥ syād ante ca paramaṁ padam ||308||


### **atha śaṅkhādi-vādana-māhātmyam**

bṛhan-nāradīye śrī-yama-bhagīratha-saṁvāde—


    keśavāyatane rājan kurvan śaṅkha-ravaṁ naraḥ |


    sarva-pāpa-vinirmukto brahmaṇā saha modate ||309||


    kara-śabdaṁ prakurvanti keśavāyataneṣu ye |


    te sarve pāpa-nirmuktā vimāneśā yuga-dvayam ||310||

**sanātanaḥ:** vimānānāmīśāḥ svāmino bhavanti ||310||


    tālādi-kāṁsya-ninadaṁ kurvan viṣṇu-gṛhe naraḥ |


    yat phalaṁ labhate rājan śṛṇuṣva gadato mama ||311||


    sarva-pāpa-vinirmukto vimāna-śata-saṅkulaḥ |


    gīyamānaś ca gandharvair viṣṇunā saha modate ||312||


    bherī-mṛdaṅga-paṭaha-murajaiś ca sa-ḍiṇḍimaiḥ |


    saṁprīṇayanti deveśaṁ teṣāṁ puṇya-phalaṁ śṛṇu ||313||

**sanātanaḥ:** niśāno vāditra-viśeṣaḥ ||313||


    deva-strī-gaṇa-saṁyuktāḥ sarva-kāmaiḥ samarcitāḥ |


    svarga-lokam anuprāpya modante kalpa-pañcakam ||314|| iti |


### **atha sa-jala-śaṅkha-nīrājanaṁ  **

**tataś ca sa-jalaṁ śaṅkhaṁ bhagavan-mastakopari |**

**tri bhrāmayitvā kurvīta punar nīrājanaṁ prabhoḥ ||315||**

**sanātanaḥ:** jala-pūrṇa-śaṅkhena punar nīrājanaṁ likhati—tataśceti ||315||


### **tan-māhātmyaṁ ca  **

dvārakā-māhātmye tatraiva—


    śaṅkhe kṛtvā tu pānīyaṁ bhrāmitaṁ keśavopari |


    sannidhau vasate viṣṇoḥ kalpāntaṁ kṣīra-sāgare ||316|| iti |

**sanātanaḥ:** yena bhrāmitaṁ, sa vasate vasati ||316||

**nīrājana-dvayaṁ caitat tāmbūlasyārpaṇaṁ param |**

**kecid icchanti kecic ca darpaṇārpaṇataḥ param ||317||**

tathā ca pañcarātre—


    punar ācamanaṁ dadyāt karodvartanam eva ca |


    sa-karpūraṁ ca tāmbūlam kuryān nīrājanaṁ tathā ||318||


    samarpya mukuṭādīni bhūṣaṇāni vicakṣaṇaḥ |


    ādarśayet tathādarśaṁ prakalpya chatra-cāmare ||319||

gāruḍe ca—


    atha bhuktavate dattvā jalaiḥ karpūra-vāsitaiḥ |


    ācamanaṁ ca tāmbūlam candanaiḥ kara-mārjanam ||320||


    puṣpāñjaliṁ tataḥ kṛtvā bhaktyādarśaṁ pradarśayet |


    nīrājanaṁ punaḥ kāryaṁ karpūraṁ vibhave sati ||321||

ata eva vāyu-purāṇe—


    ārātrikaṁ tu niḥsnehaṁ niḥsnehayati devatām | 


    ataḥ saṁśamayitvaiva punaḥ pūjanam ācaret ||322||

**sanātanaḥ:** ārātrikaṁ nīrājana-pātraṁ niḥsnehaṁ ghṛtādi-rahitaṁ,niḥsnehāṁ dayā-rahitāṁ, saṁśamayitvā saṁśamayya nirvāpyetyarthaḥ | yaśca pūrvaṁ dīpa-nirvāpaṇadoṣa uktaḥ, sa dīpa-viṣayaka eva, na tu nīrājana-viṣayako jñeyaḥ ||322||

ata eva dvārakā-māhātmye—


    tatraiva kṛtvā pūjādikaṁ sarvaṁ jvalantaṁ kṛṣṇa-mūrdhani |


    ārātrikaṁ prakurvāṇo modate kṛṣṇa-sannidhau ||323|| iti |

**kecin nīrājanat paścād icchanti praṇatiṁ tataḥ |**

**pradakṣiṇaṁ tataḥ stotraṁ gīta-nṛtyādikaṁ tataḥ ||324||**

**sanātanaḥ:** praṇatiṁ vandanaṁ, tataḥ praṇateḥ paścāt pradakṣiṇam icchanti, evamagre'pi ||324||

**evaṁ bhagavataḥ sva-sva-sampradāyānusārataḥ |**

**pravartante prabhor bhaktau bhaktyā sarvaṁ hi śobhanam ||325||**

**sanātanaḥ:** nanu parasparaṁ saṁvādābhāvenānirdhāra-doṣaḥ syāt tatra likhati—bhaktyeti ||325||

**tato nikṣipya devasyopari puspāñjali-trayam |**

**vicitrair madhuraiḥ stotraih stutiṁ kurvīta bhaktimān ||326||**


### **atha stuti-vidhiḥ  **

mahābhārate—


    ārirādhayiṣuḥ kṛṣṇaṁ vācaṁ jigadiṣāmi yam |


    tayā vyāsa-samāsinyā prīyatāṁ madhusūdanaḥ ||327|| iti |

**sanātanaḥ:** kṛṣṇam ārirādhayiṣuḥ ārādhayitum icchan, jigadiṣāmi gaditum icchāmi, vyāso vistāraḥ, samāsaḥ saṁkṣepas tad-yuktayā, tayā vācā ||327||

**ārambhe ca stuter etam ślokaṁ stuti-paraḥ paṭhet |**

**satyāṁ tasyāṁ samāptau ca ślokaṁ saṅkīrtayed imam ||328||**

**sanātanaḥ:** etam ārirādhayiṣur ityādikaṁ, tasyāḥ stute samāptau satyām, imam iti—vidyetyādikam ||328||

**iti vidyā-tapo-yonir ayonir viṣṇur īritaḥ |**

**vag-yajñenārcito devaḥ prīyatāṁ me janārdanaḥ ||329||**

pūrva-tāpanī-śrutiṣu [GTU 1.34-45] --


    oṁ namo viśvarūpāya viśva-sthity-anta-hetave |


    viśveśvarāya viśvāya govindāya namo namaḥ ||330||


    namo vijñāna-rūpāya paramānanda-rūpiṇe |


    kṛṣṇāya gopīnāthāya govindāya namo namaṁ ||331||


    namaḥ kamala-netrāya namaḥ kamala-māline |


    namaḥ kamala-nābhāya kamalā-pataye namaḥ ||332||


    barhāpīḍābhirāmāya rāmayākuṇṭha-medhase |


    ramā-mānasa-haṁsāya govindāya namo namaṁ ||333||


    kaṁsa-vaṁśa-vināśāya keśi-cāṇūra-ghātine |


    vṛṣabha-dhvaja-vandyāya pārtha-sārathaye namaḥ ||334||


    veṇu-vādana-śīlāya gopālāyāhi-mardine |


    kālindī-kūla-lolāya lola-kuṇḍala-dhāriṇe ||335||


    vallavī-vadanāmbhoja-māline nṛtya-śāline |


    namaḥ praṇata-pālāya śrī-kṛṣṇāya namo namaḥ ||336||

**sanātanaḥ:** lolābhyāṁ kuṇḍalābhyāṁ, valgave sundarāya, ballavīnāṁ nayanānyevāmbhojāni, teṣāṁ mālā paṅktis tadvate, tābhiḥ sadā paramayā śaktyā dṛśyamānāyetyarthaḥ ||335-336||


    namaḥ pāpa-praṇāśāya govardhana-dharāya ca |


    pūtanā-jīvitāntāya tṛṇāvārtāsu-hāriṇe ||337||


    niṣkalāya vimohāya śuddhāyāśuddha-vairiṇe |


    advitīyāya mahate śrī-kṛṣṇāya namo namaḥ ||338||

**sanātanaḥ:** niṣkalāya paripūrṇāya nirmāyāyeti vā, aśuddha-vairiṇe paramapāvanāyetyarthaḥ | advitīyāya nirupamāyetyarthaḥ ||338||


    prasīda paramānanda prasīda parameśvara |


    ādhivyādhibhujaṅgena daṣṭaṁ mām uddhara prabho ||339||


    śrī-kṛṣṇa rukmiṇī-kānta gopī-jana-manohara |


    saṁsārasāgare magnaṁ mām uddhara jagad guro ||340||


    keśava kleśa-haraṇa nārāyaṇa janārdana |


    govinda paramānanda māṁ samuddhara mādhava ||341||

ekādaśa-skandhe [BhP 11.5.33-34] –


    dhyeyaṁ sadā paribhava-ghnam abhīṣṭa-dohaṁ


    tīrthāspadaṁ śiva-viriñci-nutaṁ śaraṇyaṁ


    bhṛtyārti-haṁ praṇata-pāla bhavābdhi-potaṁ


    vande mahā-puruṣa te caraṇāravindam ||342||

**sanātanaḥ:** viśeṣata ekādaśa-skandhokta-śloka-dvayena kali-kāle stūyāditi śiṣṭācārāl-likhati—dhyeyam iti | he praṇata-pāla ! he mahā-puruṣa ! te tava caraṇāravindaṁ vande | katham-bhūtam ? dhyeyaṁ dhyātuṁ yogyaṁ, sadeti sarvatra sambadhyate | dhyeyatve hetavaḥ—indriya-kuṭumbādibhir yaḥ paribhavas tiraskāraḥ taṁ hantīti tathā tat | kiñca, abhīṣṭadohaṁ manoratha-pūrakaṁ, kiñca, tīrthāspadaṁ gaṅgādy-āśrayatvena paramapāvanaṁ, kiñca, śiva-viriñcibhyāṁ nutaṁ stutam; nanu tau kṛtārthāveva, kimarthaṁ tābhyāṁ nutam ? tatrāha—śaraṇyam āśrayaṇa-yogyaṁ sukha-viśeṣārtham iti bhāvaḥ; yadvā, parameśvaratvenāvaśya-sevyatvāt tan-māhātmya-viśeṣeṇākarṣaṇād vā | nanu brahmādi-stutyaṁ kathaṁ prākṛtasya gocaraḥ syāt ? na, bhṛtyārtihaṁ yasya kasyāpi bhṛtyamātrasyārtihantāram; na kevalam āgantukamārtimātraṁ hanti, kintu bhavābdhipotaṁ saṁsārārṇavatārakañca; yadvā, śiva-viriñci-nutamiti paramaiśvaryam uktvā, śaraṇyam iti ca śaraṇāgatavāt salyam uktvā, bhaktānāṁ sadā saṅgitvam āha—bhṛtyānāmārtiṁ virahaduḥkhaṁ sākṣāt kārādinā hantīti | kiñca, praṇatān sva-sva-bhaktān varadānādinā pālayantīti praṇatapālā indrādayo devās teṣām api bhavābdhipotam, athavā paribhaghnamabhīṣṭa-doham iti viśeṣaṇābhyāṁ kāmināṁ sarva-duḥkha-nāśakatvaṁ kāma-pari-pūrakatvaṁ coktam | tīrthāspadam iti mumukṣūṇāṁ mukti-pradatvaṁ; śiva-viriñcinutam iti muktānāmapi stutyatvena sukha-viśeṣātmakatvaṁ paramākarṣakatvaṁ ca | śaraṇyaṁ paramāśrayam iti dāsānāṁ sarva-puruṣārthamayatvam; kiṁvā śaraṇaṁ vaikuṇṭha-dhāma bhagavāneva vā tat-pradam ityarthaḥ | iti paramapada-pradatvaṁ, bhṛtyānāṁ rukmiṇī-prabhṛtīnāṁ bhāryāṇāṁ virahārti-ghnam iti parama-prema-viṣayatvam; praṇatān vaiṣṇavān pālayanti, annādi-dānena puṣṇanti, duṣṭa-janādibhyo vā rakṣantīti praṇata-pālāḥ; yadvā, praṇatā vaiṣṇavā eva pālāḥ pālakā yeṣāṁ janānāṁ teṣāṁ vaiṣṇava-sevakānāṁ bhavābdhipotaṁ bhakti-pradānenānāyāsato vaikuṇṭhaloka-prāpaṇāt; saṁsāra-duḥkha-paramparāpahārakam iti—nija-dāsānudāsānām api sarva-duḥkha-kṣapaṇādikam ||342||


    tyaktvā su-dustyaja-surepsita-rājya-lakṣmīṁ


    dharmiṣṭha ārya-vacasā yad agād araṇyam |


    māyā-mṛgaṁ dayitayepsitam anvadhāvad


    vande mahā-puruṣa te caraṇāravindam ||343||

**sanātanaḥ:** idānīṁ svayam āptakāmatvān nairapekṣyaṁ bhaktārthañca sāpekṣatāṁ darśayan śrī-rāma-candraṁ stauti—tyaktveti | he dharmiṣṭha sadācāra-pravartaka, he mahā-puruṣa puruṣottama! anyair dustyajā yā sarepsitā rājya-lakṣmīrayodhyāsāmrājya-vibhūtistāṁ tyaktvā yat te caraṇāravindam araṇyaṁ daṇḍakavanādikamagāt; kiṁ rājyavaikalya-darśanena? na hi, āryasya guror daśarathasya vacasā kaikeyīṁ prati tadīya-vacanasatyatā-pratipālanāyetyarthaḥ; evaṁ dharmiṣṭhatvam uktvā mahā-puruṣatvaṁ darśayan bhakta-jana-vaśyatām āha—dayitayā śrīsītayā īpsitaṁ māyāmṛgaṁ māyayā svarṇamāyākārahariṇaṁ yad anvadhāvat tad vande; yadvā, kṛṣṇa-varṇaṁ tviṣā'kṛṣṇam (śrībhā 11.5.32) iti tatraiva prāg ukteḥ, kalau śrī-kṛṣṇasya parama-pūjyatvāt tadīya-līlā-varṇanena tam eva stauti—rājya-lakṣmīṁ śrī-mathurā-sampattim; avivakṣitatvāt asandhiḥ; dharmiṣṭhasya pūrva-janmani ekāgratayā kṛta-bhagavad-ārādhana-lakṣaṇa-dharmasya āryasya śrī-vasudevasya; yadvā, dharmiṣṭayor āryayoḥ śrī-vasudeva-devakyor vacasā, atra ayantvasabhyaḥ (śrībhā 10.3.22) ityādinā vasudevasya, janma te mayyasau (śrībhā 10.3.26) ityādinā devakyāḥ | araṇyaṁ bṛhad-vanādikam; yadvā, dharmiṣṭhe bhakti-lakṣaṇa-dharmaniṣṭhe śrī-nanda-goparāje; yad-araṇyaṁ vraja-bhūmi-lakṣaṇaṁ tat | evaṁ satyapi mahā-puruṣatvenaiva sadācāra-pravartakatvaṁ bhakta-janādhīnatvañca jñeyam | parama-durlabhatām āha—māyayā lakṣmyā api mṛgyata iti mṛgam; yadvā, bhakta-janādhīnatvam evāha—māyayā lakṣmyā mṛgaṁ krīḍā-mṛgavan parādhīnam ityarthaḥ | araṇya-gamane nigūḍha-hetv-antaram—dayitayā śrī-rādhyā īpsitaṁ pūrvasminn ihāpi janmani vividhārādhanena prāptum iṣṭamata evānvadhāvac cāraṇyam eva | gopālanādi-krīḍayā sarvato dhāvanniva paribabhrāmetyarthaḥ ||343||


### **atha vadyasya māhātmyaṁ **

**vaidikānīdṛśāny eva kṛṣṇe paurāṇikāny api |**

**tāntrikāṇi ca śāstrāṇi stotrāṇy abhinavāny api ||344||**

**sanātanaḥ:** īdṛśāni etādṛśa-śrī-gokula-līlāmṛta-mayāni vaidikāni kṛṣṇa-stotrāṇi śastāni bhavanti; yadā, kṛṣṇe śastāni tat-sūkhakarāṇītyarthaḥ | abhinavāni ādhūnika-kavi-nibaddhāni ||344||

viṣṇu-dharmottare haṁsa-gītayaṁ---


    abhraṣṭa-lakṣaṇaiḥ kṛtvā svayaṁ viracitākṣaraiḥ |


    stavaṁ brāhmaṇa-śārdūlas tasmāt kāmān avāpnuyāt ||345||


### **stuti-māhātmyaṁ  **

viṣṇu-dharme—


    sarva-deveṣu yat puṇyaṁ sarva-deveṣu yat phalam |


    naras tat phalam āpnoti stutvā devaṁ janārdanam ||346||

**sanātanaḥ:** bhaktyā premṇā grathitāḥ krameṇa nibaddhāḥ, ata eva ramyā vāg yasya saḥ; brahmādi-durlabhyaṁ yat prabhor bhagavataḥ kāruṇyaṁ, tasya bhājanaṁ viṣayaḥ ||346||

viṣṇu-dharmottare—


    na vitta-dāna-nicayair bahubhir madhusūudanaḥ |


    tathā toṣam avāpnoti yathā stotrair dvijottamaḥ ||347||

nārasiṁhe—


    stotrair japaiś ca devāgre yaḥ stauti madhusūdanam | 


    sarva-pāpa-vinirmukto viṣṇu-lokam avāpnuyāt ||348||

hari-bhakti-sudhodaye—


    stuvann ameya-māhātmyaṁ bhakti-grathita-ramya-vāk |


    bhaved brahmādi-durlabhya-prabhu-kāruṇya-bhājanam ||349||


    yathā narasya stuvato bālakasyeva tuṣyati |


    mugdha-vākyair na hi tathā vibudhānāṁ jagat-pitā ||350||

**sanātanaḥ:** vibudhānāṁ devānāṁ viduṣāmapi vā ||350||


    abalaṁ prabhur īpsitonnatiṁ 


    kṛta-yatnaṁ sva-yaśah-stave ghrṇī |


    svayam uddharati stanārthinaṁ 


    pada-lagnaṁ jananīva bālakam ||351||

**sanātanaḥ:** abalam aśaktam ||351||

skānde amṛta-saroddhare—


    śrī-kṛṣṇa-stava-ratnaughair yeṣāṁ jihvā tv alaṅkṛtā |


    namasyā muni-siddhānāṁ vandanīyā divaukasām ||352||

tatraiva karttika-māhātmye śrī-brahma-nārada-saṁvāde—


    stotrāṇāṁ paramaṁ stotraṁ viṣṇor nāma-sahasrakam |


    hitvā stotra-sahasrāṇi paṭhanīyaṁ mahā-mune ||353||


    tenaikena muni-śreṣṭha pathitena sadā hariḥ |

prītim āyāti deveśo yuga-koṭi-śatāni ca ||354|| iti |

**snāne yat stotra-māhātmyaṁ likhitaṁ lekhyam agrataḥ |**

**yac ca kīrtana-māhātmyaṁ sarvaṁ jñeyaṁ ihāpi tat ||355||**

**sanātanaḥ:** yadyapi snapane sahasranāma-māhātmyaṁ likhatim asti, tathāpi stotreṣu madhye sahasra-nāma-stotrasya parama-śraiṣṭhyāpekṣayā punar atrollikhitam | yacca kīrtana-māhātmyam agrato lekhyaṁ, tat sarvam iha stuti-māhātmye'pi jñeyaṁ, sarveṣām evaiṣāṁ kīrtana-rūpatvāt ||355||


### **tan-nityata  **

viṣṇu-dharme—


    nūnaṁ tat kaṇṭha-śālūkam athavā prati-jihvikā | \
rogo vānyo na sā jihvā yā na stauti harer guṇān ||356||

**sanātanaḥ:** kaṇṭha-śālūkaṁ gala-roga-viśeṣaḥ ||356||


### **atha vandanaṁ  **

**praṇamed atha sāṣṭāṅgaṁ tan-mudrāṁ ca pradarśayet |**

**paṭhet prati-praṇāmaṁ ca prasīda bhagavann iti ||357||**

tad uktam ekādaśe śrī-bhagavatā [BhP 11.27.45]—


    stavair uccāvacaiḥ stotraiḥ paurāṇaiḥ prākṛtair api  |


    stutvā prasīda bhagavann iti vandeta daṇḍa-vat  ||358||

**sanātanaḥ:** prākṛtair arvācīnair lokabhāṣā-nibaddhair iti vā ||358||


### **atha praṇāma-vidhiḥ**

tatraiva [BhP 11.27.46]—


    śiro mat-pādayoḥ kṛtvā bāhubhyāṁ ca parasparam  |


    prapannaṁ pāhi mām īśa bhītaṁ mṛtyu-grahārṇavāt  ||359||

**sanātanaḥ:** bāhubhyāṁ dakṣiṇottarābhyāṁ parasparaṁ mama dakṣiṇottarapādau gṛhītvā; yadvā, parasparaṁ nibaddhābhyāṁ kṛtāparādha iva prapannaṁ pāhītyādi vijñāpya praṇamed ityarthaḥ ||359||

kiṁ cāgame—


    dorbhyāṁ padbhyāṁ ca jānubhyām urasā śirasā dṛśā |


    manasā vacasā ceti praṇāmo’ṣṭāṅga īritaḥ ||360||

**sanātanaḥ:** praṇāme'ṣṭāṅgāni darśayati—padbhayām iti | pādādibhiḥ praṇāmaḥ krameṇa tat-tad-aṅgair bhūmy-avaṣṭambhanena tat-saṁsparśanāt | dṛśā praṇāmaḥ cakṣur īṣan nimīlanāt, manasā śiro mat-pādayoḥ kṛtvā ityādi-dhyānena; vacasā ca ‘bhagavan prasīda’ ityādi-rūpeṇohyaḥ ||360||


    jānubhyāṁ caiva bāhubhyāṁ śirasā vacasā dhiyā |


    pañcāṅgakaḥ praṇāmaḥ syāt pūjāsu pravarāv imau ||361|| iti |

**sanātanaḥ:** imau aṣṭāṅga-pañcāṅga praṇāmau ||361||


    **garudaṁ dakṣine kṛtvā kuryāt tat-pṛṣṭhato budhaḥ |**


    **avaśyaṁ ca praṇāmāṁs trīn śaktaś ced adhikādhikān ||362||**

**sanātanaḥ:** garuḍaṁ bhagavad-abhimukhe vartamānaṁ dakṣiṇe kṛtveti bhagavataḥ purobhāge pṛṣṭha-deśe vāme'tyantanikaṭe ca praṇāma-niṣedhāt | tathā cāgre lekhyam—agre pṛṣṭhe vāma-bhāge ityādi | trīn praṇāmānavaśyaṁ kuryāt, yacca namaskāreṇa caikenetyādikam agre lekhyaṁ tacca māhātmya-paratayaiva, na tu vidheyatvena | yathā eka-pradakṣiṇāyā niṣiddhatve'pi pradakṣiṇena caikena ityādikaṁ māhātmya-parameva saṅgacchate, anyathātivirodhāt | śaktaś ced bhavati, tarhi tato'dhikān ṣaḍādīn aṣṭa-catvāriṁśadantān, tato'pyadhikān aṣṭottara-śatādīn kuryāt ||362||

tathā ca nārada-pañcarātre—


    sandhiṁ vīkṣya hariṁ cādyaṁ gurūn sva-gurum eva ca |


    dvi-catur-viṁśad athavā catur-viṁśat tad-ardhakam |


    namet tad-ardham athavā tad-ardhaṁ sarvathā namet ||363||

**sanātanaḥ:** sandhiṁ bhojana-śayanādy-avasaraṁ; vīkṣya ālocya, tad-vyatirikta-kāle ityarthaḥ | loke sadācārānusārataḥ, ādyaṁ hariṁ śrī-kṛṣṇam | guravaścoktāḥ kaurme—


    yo bhāvayati yā sūte yena vidyopadiśyate | 


    jyeṣṭho bhrātā ca bhartā ca pañcaite guravaḥ smṛtāḥ || 

iti tān | dvicataviṁśad iti aṣṭacatvāriṁśad ityarthaḥ ||363||

viṣṇu-dharmottare—


    devārcā-darśanād eva praṇamen madhusūdanam |


    snānāpekṣā na kartavyā dṛṣṭvārcāṁ dvija-sattamaḥ |

devārcā-dṛṣṭa-pūtaṁ hi  śuci sarvaṁ prakīrtitam ||364||


### **atha namaskara-māhātmyaṁ  **

nārasiṁhe—


    namaskāraḥ smṛto yajñaḥ sarva-yajñeṣu cottamaḥ |


    namaskāreṇa cakena sāṣṭāṅgena hariṁ vrajet ||365||

**sanātanaḥ:** sarveṣu yajñeṣu madhye namaskāra uttamo yajñaḥ devatārādhanaṁ smṛtaḥ smṛti-kṛdbhiḥ ||365||

skānde—


    daṇḍa-praṇāmaṁ kurute viṣṇave bhakti-bhāvitaḥ |


    reṇu-saṅkhyaṁ vaset svarge manvantara-śataṁ naraḥ ||366||

**sanātanaḥ:** reṇu-saṅkhyamiti—daṇḍa-praṇāmācaraṇe yāvanto reṇavo gātraiḥ saṁspṛśyante, tāvat saṅkhyaṁ teṣāṁ pratyekaṁ manvantara-śataṁ vased ityarthaḥ | evam asaṅkhyatve tātparyam | svarge ūrdhvaloke vased iti vaikuṇṭha-prāptau kasyacit krama-gaty-apekṣayā ||366||

tatraiva śrī-brahma-nārada-saṁvāde—


    praṇamya daṇḍavad bhūmau namaskāreṇa yo’rcayet |


    sa yāṁ gatim avāpnoti na tāṁ kratu-śatair api |


    namaskāreṇa caikena  naraḥ puto hariṁ vrajet ||367||

**sanātanaḥ:** namaskāra-mātreṇa yo'rcayet, praṇāma-rūpam arcanaṁ yaḥ kuryād ityarthaḥ ||367||

tatraiva śrī-sivoma-saṁvāde—


    bhūmim āpīḍya jānubhyāṁ śira āropya vai bhuvi |


    praṇamed yo hi deveśam so’śvamedha-phalaṁ labhet ||368||

tatraivanyatra—


    tīrtha-koṭi-sahasrāṇi tīrtha-koṭi-śatāni ca |


    nārāyaṇa-praṇāmasya kālaṁ nārhanti ṣoḍaśīm ||369||


    śāṭhyenāpi namaskāram kurvataḥ śārṅga-dhanvane |


    śataśan mārjitaṁ pāpaṁ tat-kṣanād eva naśyati ||370||


    reṇu-maṇḍita-gātrasya kaṇā dehe bhavanti yat |

tāvad varṣa-sahasrāṇi viṣṇu-loke mahīyate ||371||

**sanātanaḥ:** kaṇā reṇu-paramāṇavaḥ, yad ity avyayaṁ yāvanta ityarthaḥ | kalā ye iti pāṭhe'pi sa evārthaḥ ||371||

viṣṇu-dharmottare—


    abhivādyaṁ jagannāthaṁ kṛtārthaś ca tathā bhavet |


    namaskāra-kriyā tasya sarva-pāpa-praṇāśinī ||372||


    jānubhyāṁ caiva pāṇibhyāṁ śirasā ca vicakṣaṇaḥ |


    kṛtvā praṇāmaṁ devasya sarvān kāmān avāpnuyāt ||373||

viṣṇu-purāṇe [?]—


    anādi-nidhanaṁ devaṁ daitya-dānava-dāraṇam |


    ye namanti narā nityaṁ na hi paśyanti te yamam ||374||


    ye janā jagatāṁ nāthaṁ nityaṁ nārāyaṇaṁ dvijāḥ |


    namanti na hi te viṣṇoḥ snānād anyatra gāminaḥ ||375||

nāradīye --


    eko 'pi kṛṣṇāya kṛtaḥ praṇāmo 


    daśāśvamedhāvabhṛthair na tulyaḥ |


    daśāśvamedhī punar eti janma 


    kṛṣṇa-praṇāmī na punar-bhavāya ||376||

hari-bhakti-sudhodaye—


    viṣṇor daṇḍa-praṇāmārthaṁ bhaktena patito bhuvi |


    patitaṁ pātakaṁ kṛtsnaṁ nottiṣṭhati punaḥ saha ||377||

**sanātanaḥ:** saha tena punar nottiṣṭhati, kadācid api paścāt tasya pātakaṁ na syād ityarthaḥ ||377||

pādme devadūta-vikuṇḍala-saṁvāde—


    tapas taptvā naro ghoram araṇye niyatendriyaḥ |


    yat phalaṁ samavāpnoti tan natvā garuḍa-dhvajam ||378||


    kṛtvāpi bahuśaḥ pāpaṁ naro moha-samanvitaḥ |

na yāti narakaṁ natvā sarva-pāpa-haraṁ harim ||379||


### **tatraiva veda-nidhi-stutau  **

**api pāpaṁ durācāraṁ naraṁ tat praṇato hareḥ |**

**nekṣante kiṅkarā yāmyā ulūkās tapanaṁ yathā ||380||**

**sanātanaḥ:** nekṣante īkṣitum api na śaknuvantītyarthaḥ ||380||

viṣṇu-purāṇe śrī-yamasya nija-bhaṭānuśāsane [ViP 3.7.18]—


    harim amara-gaṇārcitāṅghri-padmaṁ


    praṇamati yaḥ paramārthato hi martyaḥ |


    tam apagata-samasta-pāpa-bandhaṁ


    vraja parihṛtya yathāgnim ājya-siktam ||381||

**sanātanaḥ:** paramārthataḥ tattvataḥ, ata evāpagata-samasta-pāpa-bandham ||381||

brahma-vaivarte—


    śaraṇāgata-rakṣaṇodyataṁ 


    harim īśaṁ praṇamanti ye narāḥ |


    na patanti bhavāmbudhau sphuṭaṁ 


    patitānuddharati sma tān asau ||382||

**sanātanaḥ:** pūrvaṁ paścād vā kathañcid bhavāmbudhau patitānapi sataḥ tān praṇāmakartṝn asau harir uddharati sma uddadhāra, yadvā, sma hetau, patitān bhraṣṭānapi tān narānasābuddharati, yataḥ tat kiṁ vaktavyaṁ, tat-praṇāmakāriṇo na patantītyarthaḥ ||382||

aṣṭama-skandhe ca bali-vākye [BhP 8.23.2] –


    aho praṇāmāya kṛtaḥ samudyamaḥ


    prapanna-bhaktārtha-vidhau samāhitaḥ |


    yal loka-pālais tvad-anugraho 'marair


    alabdha-pūrvo 'pasade 'sure 'rpitaḥ ||383||

**sanātanaḥ:** aho bhagavan, tvat-praṇāmasya mahimā, yad-arthaṁ kṛtaḥ samudyama eva prapannānāṁ tvad-ekaniṣṭha-bhaktānāṁ yo'rthastasya vidhau abhakte'pi mayi tasya sampādane samāhito'pramattaḥ sthitaḥ; kutaḥ? yat yenodyamena lokapālair amaraiḥ sattva-pradhānair apy alabdha-pūrvas tvad-anugrahaḥ apasade nīce rājase mayyarpitaḥ | ayaṁ bhāvaḥ—parameśvarāya tubhyam ahaṁ varākastrilokīṁ dattavān ity etad āstāṁ, praṇāmo'pi na samyak kṛtaḥ, kintu tad-artham udyama-mātraṁ kṛtaṁ, tena ca karma-tapo-dānādi-koṭibhir apy alabhyas tad-anugrahaḥ sampāditaḥ, aho tat-praṇāma-prabhāvāścaryatvam iti ||383||

ataeva nārāyaṇa-vyūha-stave –


    aho bhāgyam aho bhāgyam aho bhāgyaṁ nṝṇām idam |


    yeṣāṁ hari-padābjāgre śiro nyastaṁ yathā tathā ||384||

**sanātanaḥ:** yathā tathā yena kenāpi prakāreṇatyarthaḥ ||384||

kiṁ ca, nārasiṁhe śrī-yamoktau—


    tasya vai narasiṁhasya viṣṇor amita-tejasaḥ |


    praṇāmaṁ ye prakurvanti teṣām api namo namaḥ ||385||

bhaviṣyottare ca—


    viṣṇor deva-jagad-dhātur janārdana-jagat-pateḥ |


    praṇāmaṁ ye prakurvanti teṣām api namo namaḥ ||386|| iti |

**sanātanaḥ:** teṣāṁ tebhyo'pi namo namaḥ, bhaktyā vīpsā ||385-386||


### **atha praṇāma-nityata **

bṛhan-nāradīye lubdhakopākhyānārambhe—


    sakṛd vā na named yas tu viṣṇave sarma-kāriṇe |


    śavoparaṁ vijānīyāt kadācid api nālapet ||387||

**sanātanaḥ:** apyarthe vā-śabdaḥ, nālapet taṁ na sambhāṣeta, nāstikatvāpatteḥ ||387||

kiṁ ca, pādme vaiśākha-māhātmye yama-brāhmaṇa-saṁvāde—


    paśyanto bhagavad-dvāraṁ nāma śāstra-paricchadam |


    akṛtvā tat-praṇāmādi yānti te narakaukasaḥ ||388||

**sanātanaḥ:** nāma śrī-kṛṣṇādi, śastraṁ sudarśanādi, tābhyāṁ śobhitam ityarthaḥ, iti bhagavad-ālaya-lakṣaṇam uktam | tasya bhagavataḥ praṇāmam, ādi-śabdena darśanādi akṛtvā ye yānti ||388||


### **atha namaskara-niṣiddhani  **

viṣṇu-smṛtau—


    janma-prabhṛti yat kiñcit pumān vai dharmam ācaret |


    sarvaṁ tan niṣphalaṁ yāty eka-hastābhivādanāt ||389||

vārāhe—


    vastra-prāvṛta-dehas tu yo naraḥ praṇameta mām |


    śvitrī sa jāyate mūrkhah sapta janmāni bhāminī ||390||

kiṁ cānyatra—


    agre pṛṣṭhe vāma-bhāge samīpe garbha-mandire |


    japa-homa-namaskārān na kuryāt keśavālaye ||391||

**sanātanaḥ:** agrādikaṁ bhagavata eva jñeyaḥ, tatra na kuryāt | keśavālaya iti ālaya-vyatirkta-sthāne tu kuryād ityarthaḥ ||391||

api ca—


    sakṛd bhūmau nipatito na śaktaḥ praṇamen muhuḥ |


    utthāyotthāya kartavyaṁ daṇḍavat praṇipātanam ||392|| iti | 

**sanātanaḥ:** śaktaś cet tarhi bhūmau sakṛnnipatitaḥ san śiraścālanādi-mātreṇa muhur na praṇamet | nanu tarhi kathaṁ praṇamet ? tadāha—utthāyeti ||392||


### **atha pradakṣiṇā  **

**tataḥ pradakṣināṁ kuryād bhaktyā bhagavato hareḥ |**

**nāmāni kīrtayan śaktau tāṁ ca sāṣṭāṅga-vandanām ||393||**

**sanātanaḥ:** śaktau satyāñca tāṁ pradakṣiṇām aṣṭāṅgena vandanena praṇāmena sahitāṁ kuryāt ||393||


### **pradakṣiṇā-śaṅkhyā**

nārasiṁhe—


    ekāṁ cāṇḍyāṁ ravau sapta tisro dadyād vināyake |


    catasraḥ keśave dadyāt śive tv ardha-pradakṣinām ||394||


### **atha pradakṣiṇā-māhātmyaṁ  **

vārāhe—


    pradakṣiṇāṁ ye kurvanti bhakti-yuktena cetasā |


    na te yama-puraṁ yānti yānti puṇya-kṛtāṁ gatim ||395||


    yas triḥ pradakṣiṇāṁ kuryāt sāṣṭāṅgaka-praṇāmakam |


    daśāśvamedhasya phalaṁ prāpnuyān nātra saṁśayaḥ ||396||

**sanātanaḥ:** puṇyam atra bhakti-lakṣaṇaṁ, tatkṛtāṁ bhaktānām ityarthaḥ ||396||

skānde śrī-brahma-nārada-saṁvāde—


    viṣṇor vimānaṁ yaḥ kuryāt sakṛd bhaktyā pradakṣiṇām |


    aśvamedha-sahasrasya phalam āpnoti mānavaḥ ||397||

**sanātanaḥ:** vimānamiva vimānaṁ prāsādaṁ rathaṁ vā ||397||


### **tatra caturmasya-māhātmye  **


    catur-vāraṁ bhramībhis tu jagat sarvaṁ carācaram |


    krāntaṁ bhavati viprāgrya tat tīrtha-gamanādhikam ||398||

**sanātanaḥ:** krāntaṁ parikrāntaṁ, bhramī pradakṣiṇā, tīrtha-gamanādhikam ||398||

tatraivānyatra—


    pradakṣiṇāṁ tu yaḥ kuryāt hariṁ bhaktyā samanvitaḥ |


    haṁsa-yukta-vimānena viṣṇu-lokaṁ sa gacchati ||399||

nārasiṁhe—


    pradakṣiṇena caikena deva-devasya mandire |


    kṛtena yat phalaṁ nṛṇāṁ tac chṛṇuṣva nṛpātmaja |


    pṛthvī-pradakṣiṇa-phalaṁ yat tat prāpya hariṁ vrajet ||400|||

anyatra ca—


    evaṁ kṛtvā tu kṛṣṇasya yaḥ kuryād dviḥ pradakṣiṇām |


    sapta-dvīpavatī-puṇyaṁ labhate tu pade pade | 

paṭhan nāma-sahasraṁ tu  nāmāny evātha kevalam ||401||

**sanātanaḥ:** sapta-dvīpavatyāḥ pṛthivyāḥ puṇyaṁ dānena pradakṣiṇī-karaṇena vā yat phalaṁ tad ityarthaḥ | atheti athavā, āvartate paribhramati ||401||

hari-bhakti-sudhodaye—


    viṣṇuṁ pradakṣiṇī-kurvāṇ yas tatrāvartate punaḥ |


    tad evāvartanaṁ tasya punar nāvartate bhave ||402||

bṛhan-nāradīye yama-bhagīratha-saṁvāde—


    pradakṣiṇā-trayaṁ kuryād yo viṣṇor manujeśvara |


    sarva-pāpa-vinirmukto devendratvaṁ samaśnute ||403||

tatraiva pradakṣiṇā-māhātmye sudharmopākhyānārambhe—


    bhaktyā kurvanti ye viṣṇoh pradakṣiṇā-catuṣṭayam |


    te’pi yanti paraṁ sthānam sarva-lokottamottamam ||404|| iti | 

**sanātanaḥ:** api niścaye, pūrvokta-samuccaye vā, prayānti iti vā pāṭhaḥ ||404||

**tat khyātaṁ yat su-dharmasya pūrvasmin gṛdhra-janmani |**

**kṛṣṇa-pradakṣiṇābhyāsān mahā-siddhir abhūd iti ||405||**

**sanātanaḥ:** tat khyātaṁ bṛhan-nāradīyataḥ prasiddhameva, atas tad-viśeṣa-likhanenālam iti bhāvaḥ | kiṁ tad iti likhati—yat sudharmasyeti; tad-ākhyāyikā ca tatraiva prasiddhā ||405||


### **atha pradakṣiṇāyaṁ niṣiddhaṁ  **

viṣṇu-smṛtau—


    eka-hasta-praṇāmaś ca ekā caiva pradakṣiṇā |


    akāle darśanaṁ viṣṇor hanti puṇyaṁ purā-kṛtam ||406||

**sanātanaḥ:** akāle bhojanādi-samaye ||406||

kiṁ ca—


    kṛṣṇasya purato naiva sūryasyaiva pradakṣiṇām |


    kuryād bhramarikā-rūpāṁ vaimukhya-padanīṁ prabhoḥ ||407||

**sanātanaḥ:** bhramarikā āvartavad bhramaṇaṁ, tad-rūpāṁ pradakṣiṇāṁ naiva kuryāt | tatra hetuḥ—prabhau bhagavati vaimukhyaṁ pṛṣṭha-dānaṁ, tasya āpādanīṁ kāriṇīm ||407||

tathā coktaṁ---

pradakṣiṇāṁ na kartavyaṁ vimukhatvāc ca kāraṇāt ||408||


### **atha karmādy-arpaṇam**

**tataḥ śrī-kṛṣṇa-pādābje dāsyenaiva samarpayet |**

**tribhir mantraiḥ sva-karmāṇi sarvāṇy ātmānam apy atha ||409||**

**sanātanaḥ:** dāsyenaiva brahmārpaṇādi-rūpeṇa, athānantaram ātmānam api tathaiva samarpayet ||409||

mantraś ca—


    itaḥ pūrvaṁ prāṇa-buddhi-dharmādhikārato jāgrat-svapna-suṣupty-avasthāsu manasā vācā karmaṇā hastābhyāṁ padbhyām udareṇa śiśnā yat smṛtaṁ yad uktaṁ yat kṛtaṁ tat sarvaṁ śrī-kṛṣṇārpaṇaṁ bhavatu svāhā māṁ madīyaṁ ca sakalaṁ haraye samarpayāmīti | oṁ tat sat ||410|| iti |

**sanātanaḥ:** manasā yat smṛtaṁ, vācā yad uktaṁ, hastādibhiḥ karmaṇā yat kṛtam iti sambandhaḥ | tatra śiśnā śiśnena ||410||


### **atha tatra karmarpanaṁ**

bṛhan-nāradīye—


    virāgī cet karma-phale na kiñcid api kārayet |


    arpayet sva-kṛtaṁ karma prīyatām iti me hariḥ ||411||

**sanātanaḥ:** harir me prīyatām ityevaṁ samarpayet ||411||

ata eva kūrma-purāṇe—


    prīṇātu bhagavān īśaḥ karmaṇānena śāśvataḥ  |


    karoti satataṁ buddhyā brahmārpaṇam idaṁ param ||412||


    yad vā phalānāṁ sannyāsaṁ prakuryāt parameśvare |


    karmaṇām etad apy āhur brahmārpaṇam anuttamam ||413||

**sanātanaḥ:** prīṇātv iti—buddhyā karoti yat, paraṁ śreṣṭhaṁ, nāhaṁ kartā, sarvam etat brahmaiva kurute, tathā hy atra tad-brahmārpaṇaṁ proktam ityādinā tatraivokta-prakāra-darśanāt | saṁnyāsaṁ samarpaṇaṁ karmaṇāṁ vā saṁnyāsam ||412-413||


### **atha karmārpaṇa-vidhiḥ  **

**dakṣeṇa pāṇinārghya-sthaṁ gṛhītvā culukodakam |**

**nidhāya kṛṣṇa-pādābja-samīpe prārthayed idam ||414||**

**sanātanaḥ:** dakṣeṇa dakṣiṇena, arghyastham arghya-pātra-varti culukamātrodakam ||414||

**pāda-traya-kramākrānta trailokeśvara keśava |**

**tvat-prasādād idaṁ toyaṁ pādyaṁ te’stu janārdana ||415||**


### **atha karmarpana-māhātmyaṁ  **

bṛhan-nāradīye—


    para-loka-phala-prepsuḥ kuryāt karmāṇy atandritaḥ |


    harer nivedayet tāni tat sarvaṁ tv akṣayaṁ bhavet ||416||

ata eva nārāyaṇa-vyūha-stave—


    kṛṣṇārpita-phalāḥ kṛṣṇaṁ sva-dharmeṇa yajanti ye |


    viṣṇu-bhakty-arthino dhanyās tebhyo’pīha namo namaḥ ||417||


### **atha svārpaṇa-vidhiḥ  **

**ahaṁ bhagavato’ṁśo’smi sadā dāso’smi sarvathā |**

**tat-kṛpāpekṣako nityam i ty ātmānaṁ samarpayet ||418||**

**sanātanaḥ:** aṁśo'smi ity anena nityamukta-śuddha-svabhāvatvādikam, ataḥ sadā dāso'smīti nitya-dāsyaṁ cābhipretam | evaṁ sarva-prakāreṇa; yadvā, tathāpi sarvathā yā tasya bhagavataḥ kṛpā, tasyā apekṣakaḥ; tad-eka-prārthaka iti prema-paratā sūcitā | iti evam evātmānaṁ samyag arpayet, na tvaikyenetyarthaḥ ||418||

tathā coktaṁ śrī-śaṅkarācārya-pādaiḥ –


    saty api bhedāpagame nātha tavāhaṁ na māmakīnas tvam |


    sāmudro hi taraṅgaḥ kvacana samudro na tāraṅgaḥ ||419||

**sanātanaḥ:** tacca māyāvādy-ācāryoktayāpi saṁvādayati—satyapīti; bhedasya māyākṛta-saṁsāritvāder apagame vṛtte'pi, ātma-tattva-jñāne satyapītyarthaḥ | tavāhaṁ dāso'smi ityarthaḥ, na tu māmakīnastvam, aṁśenāṁśino vyāpakatvāsambhavāt, tathā sati sāmyāpatteḥ | evaṁ bhedābheda-siddhāntoktam abhede'pi bhedaṁ dṛṣṭāntena sādhayati—sāmudra iti | taraṅgasya jalamayatvādinā samudrād abhinnatve'pi aṁśatayā paricchinnatvādinā tato bhinna eveti dik | etacca śrī-bhāgavatāmṛta-ṭīkāyāṁ (2.2.196) vistareṇa vivṛtam evāsti ||419||


### **athātmārpaṇa-māhātmyam**

saptama-skandhe śrī-prahlādoktau [BhP 7.6.26] –


    dharmārtha-kāma iti yo 'bhihitas tri-varga


    īkṣā trayī naya-damau vividhā ca vārtā |


    manye tad etad akhilaṁ nigamasya satyaṁ


    svātmārpaṇaṁ sva-suhṛdaḥ paramasya puṁsaḥ ||420||

**sanātanaḥ:** dharmo'rtha kāmaśceti yas trivargaḥ; tad-arthañca ye īkṣādyā abhihitāḥ, īkṣā ātma-vidyā, trayī dharma-vidyā, nayastarkaḥ, damo daṇḍa-nītiḥ, vividhā ca vārtā jīvikā, tad etat sarvaṁ nigamasya vedasyārthajātaṁ sva-suhṛdaḥ svāntaryāmiṇo nija-priyatamasya vā paramasya vā puṁsaḥ puruṣottamasya śrī-kṛṣṇasya svātmārpaṇaṁ svātmani arpaṇaṁ saṁyojanam; yadvā, svātmanaḥ svakīya-dehasya manaso vā, kiṁvā jīvātmanas tasminnarpyate'nenetyarpaṇaṁ, tat-sādhanañcet tarhi satyaṁ manye, satya-paratvāt; anyathā tu tat sarva-satyameva; athavā tad-etad-akhilaṁ nigamasya trai-guṇya-viṣayasya pratipādyaṁ manye | satyaṁ, punar nistraiguṇya-lakṣaṇaṁ paramasya puṁsaḥ svātmārpaṇam evetyarthaḥ; tathā ca śrī-bhagavad-gītāsu (2.45)—trai-guṇya-viṣayā vedā nistraiguṇyo bhavārjuna iti ||420||

ekādaśe śrī-bhagavad-uddhava-saṁvāde [BhP 11.29.34] --


    martyo yadā tyakta-samasta-karmā


    niveditātmā vicikīrṣito me |


    tadāmṛtatvaṁ pratipadyamāno


    mayātma-bhūyāya ca kalpate vai ||421||

**sanātanaḥ:** martyo yadā tyakta-samasta-karmā san niveditātmā bhavati, tadā'sau me vicikīrṣitaḥ prema-bhaktyādi-pradānena viśiṣṭaḥ kartum iṣṭo bhavati | tathā ca amṛtatvaṁ saṁsāra-dhvaṁsena maraṇātītatvaṁ paramānanda-rasaṁ vā; yadvā, mamādharāmṛtatvaṁ gopyatvena spaṣṭaṁ tad-anuktiḥ | avirata-pānena tatra saṁlagnatvād abheda-vivakṣāyāṁ tva-pratyayaḥ | pratipadyamānaḥ prāpnuvan, mayā saha ātma-bhūyāya atyanta-saṁyogāya kalpate yogyaḥ samartho vā bhavati, vai dhruvam ||421||


### **atha japaḥ**

**japasya purataḥ kṛtvā prāṇāyāma-trayaṁ budhaḥ |**

**mantrārtha-smṛti-pūrvaṁ ca japed aṣṭottaraṁ śatam |**

**mūlaṁ lekhyena vidhinā sadaiva japa-mālayā ||422||**

**sanātanaḥ:** mantrasyārthaḥ abhidheyaṁ, tasya smṛtiranusandhānaṁ, tat-pūrvakaṁ mūlaṁ nija-mantraṁ, lekhyena agre puraścaraṇa-prakaraṇe likhiṣyamāṇena vidhinā, tatra ca sarvadā japa-mālayaiva aṣṭottara-śatavārān japet | arthaśca pūrva-tāpanīyādy-uktānusāreṇa jñeyaḥ | tathā ca krama-dīpikāyām—svāheti svātmānaṅgamayāmi iti svatejase tasmai iti tathā; athavā vraja-yuvatīnāṁ dayitāya juhomi, māṁ madīyam api iti; evaṁ śrī-bhagavac-caraṇāravinde svātma-samarpaṇarūpa evārtha iti dik ||422||

**śaktau’ṣṭādhika-sāhasram japet taṁ cārpayan japam |**

**prāṇāyāmāṁś ca kṛtvā trīn dadyāt kṛṣṇa-kare jalam ||423||**




### **tatra cāyaṁ mantraḥ**

**guhyātiguhya-goptā tvaṁ gṛhāṇāsmat-kṛtaṁ japam |**

**siddhir bhavatu me deva tvat-prasādāt tvayi sthite ||424|| iti |**

**sanātanaḥ:** śaktaś ced aṣṭādhika-sahasravārān saṁjapet | tañca japaṁ samarpayan, śrī-bhagavati sthite sākṣād vartamāne sati; yadvā, tvayi sthitaḥ, tvan-niṣṭho yo janas tasmin yā siddhiḥ, sā me bhavatu ||423-424||

**japa-prakāro yo’pekṣyo mālādi-niyamātmakaḥ |**

**puraścaryā-prasaṅge tu sa vilikhyate’grataḥ ||425||**

**sanātanaḥ:** ādi-śabdād aṅgulyādi, vāgādi ca | so'gre likhiṣyate; ata eva jñeya iti bhāvaḥ ||425||

**arpitaṁ taṁ ca sañcintya svīkṛtaṁ prabhuṇākhilam |**

**punaḥ stutvā yathā-śakti praṇamya prārthayed idam || 426 ||**

**sanātanaḥ:** bhagavaty-arpitaṁ tañca japam akhilaṁ prabhuṇā bhagavatā svīkṛtam aṅgīkṛtam iti sañcintya ||426||

āgame—


    mantra-hīnaṁ kriyā-hīnaṁ bhakti-hīnaṁ janārdana |


    yat pūjitaṁ mayā deva paripūrṇaṁ tad astu me ||427||

kiṁ ca—


    yad dattaṁ bhakti-mātreṇa patraṁ puṣpaṁ phalaṁ jalam |


    āveditaṁ nivedyaṁ tu tad gṛhāṇānukampayā ||428||

**sanātanaḥ:** āveditaṁ samarpitam ||428||


    vidhi-hīnaṁ mantra-hīnaṁ yat kiñcid upapāditam |


    kriyā-mantra-vihīnaṁ vā tat sarvaṁ kṣantum arhasi ||429||

kiṁ ca—


    ajñānād athavā jñānād aśubhaṁ yan mayā kṛtam |


    kṣantum arhasi tat sarvaṁ dāsyenaiva gṛhāṇa mām ||430||


    sthitiḥ sevā gatir yātrā smṛtiś cintā stutir vacaḥ |


    bhūyāt sarvātmanā viṣṇo madīyaṁ tvayi ceṣṭitam ||431||

**sanātanaḥ:** yatra kutrāpi kathañcin mama sthitir ūrdhvāvasthānaṁ tava sevārūpā bhavatv ityarthaḥ | evam anyad apy ūhyam, itthaṁ sarvātmanā madīyaṁ ceṣṭitaṁ tvayi bhūyāt tad-bhakti-rūpaṁ bhavatv ityarthaḥ ||431||

api ca—


    kṛṣṇa rāma mukunda vāmana vāsudeva jagad-guro |


    matsya kacchapa nārasiṁha varāha rāghava pāhi mām ||432||


    deva-dānava-nāradādi-vandya dayā-nidhe |


    devakī-suta dehi me tava pāda-bhaktim acalām ||433||

śrī-viṣṇu-purāṇe [ViP 1.20.18-19] –


    nātha yoni-sahasreṣu yeṣu yeṣu vrajāmy aham |


    teṣu teṣv acyutā bhaktir acyute’stu sadā tvayi ||434||

**sanātanaḥ:** acyutā avyabhicāriṇī ||434||


    yā prītir avivekānāṁ viṣayeṣv anapāyinī |


    tvām anusmarataḥ sā me hṛdayān nāpasarpatu ||435|| 

**sanātanaḥ:** yā yādṛśī prītir avivekānāṁ viṣayāsaktānāṁ viṣayeṣu anapāyinī avyava-chinnā bhavati sā tādṛśī prītiḥ tvām anusmarataḥ sato me hṛdayāt nāpasarpatu nāpayātu, sadā tvat-smaraṇe saṁpadyatām ityarthaḥ; yadvā, he māpa he lakṣmī-pate, sā viṣaye prītis tvām anusmarato me hṛdayāt sarpatu nirgacchatu, tat-prīto satyāṁ tvad-anusmaraṇāsiddher ityarthaḥ; yadvā, hṛt ayante svabhāvataḥ prāpnuvantīti hṛdayā viṣayāḥ gṛha-pūtrādayo vā, tān kadācit kālāntare smarato'pi me sā prītis tvām anulakṣyī-kṛtya anapāyinī satī sarpatu prasaratu | avivekānāmapi kadācit viṣayeṣu prīter apāyaṁ kuṇṭhatāṁ cāśaṅkayoktam—anapāyinīti ||435||

pāṇḍava-gītāyāṁ –


    kīṭeṣu pakṣiṣu mṛgeṣu sarīsṛpeṣu


    rakṣaḥ-piśāca-manujeṣv api yatra tatra |


    jātasya me bhavatu keśava te prasādāt


    tvayy eva bhaktir atulāvyabhicāriṇī ca ||436||

pādme --


    yuvatīnāṁ yathā yūni yūnāṁ ca yuvatau yathā |


    mano 'bhiramate tadvan mano 'bhiramatāṁ tvayi ||437||


### **athāparādha-kṣamāpaṇam**

**tato’parādhān śrī-kṛṣṇaṁ kṣamā-śīlaṁ kṣamāpayet |**

**sakāku kīrtayan ślokān uttamān sāmpradāyikān ||438||**

tathā hi—

**aparādha-sahasrāṇi kriyante’harniśaṁ mayā |**

**dāso’ham iti māṁ matvā kṣamasva madhusūdana ||439||**

kiṁ ca—

**pratijñā tava govinda na me bhaktaḥ praṇaśyati |**

**iti saṁsmṛtya saṁsmṛtya prāṇān saṁdhārayāmy aham ||440||**

**sanātanaḥ:** nanu tavāparādhāḥ kṣamyā na bhavantīti cet tatra likhati—pratijñeti | anyathā'parādhācaraṇānantaram eva prāṇān tyakṣyāmīti bhāvaḥ ||440||


### **athāparādhāḥ**

āgame –


    yānair vā pādukair vāpi gamanaṁ bhagavad-gṛhe |


    devotsavādy-asevā ca apraṇāmas tad-agrataḥ ||441||


    ucchiṣṭe vāpy aśauce vā bhagavad-vandanādikam |


    eka-hasta-praṇāmaś ca tat-purastāt pradakṣiṇam ||442||


    pāda-prasāraṇaṁ cāgre tathā paryaṅka-bandhanam |


    śayanaṁ bhakṣaṇaṁ cāpi mithyā-bhāṣaṇam eva ca ||443||


    uccair bhāṣā mitho jalpo rodanāni ca vigrahaḥ |


    nigrahānugrahau caiva nṛṣu ca krūra-bhāṣaṇam ||444||


    kambalāvaraṇaṁ caiva para-nindā para-stutiḥ |


    aślīla-bhāṣaṇaṁ caiva adho-vāyu-vimokṣaṇam ||445||


    śaktau gauṇopacāraś ca anivedita-bhakṣaṇam |


    tat-tat-kālodbhavānāṁ ca phalādīnām anarpaṇam ||446||


    viniyuktāvaiśiṣṭhasya pradānaṁ vyañjanādike |


    pṛṣṭhīkṛtyāsanaṁ caiva pareṣām abhivādanam ||447||


    gurau maunaṁ nija-stotraṁ devatā-nindanaṁ tathā |


    aparādhās tathā viṣṇor dvātriṁśat parikīrtitāḥ ||448||

**sanātanaḥ:** agra ityanuvartata eva, vāyu-vimokṣaṇam ity antam; tathā pṛṣṭhī-kṛtyāsanam ityatra pareṣām abhivādanam ityatrāpi jñeyam | gurau maunaṁ stutyādya-karaṇam ||441-448||

vārāhe—


    dvātriṁśad-aparādhā ye kīrtyante vasudhe mayā |


    vaiṣṇavena sadā te tu varjanīyāḥ prayatnataḥ ||449||


    ye vai na varjayanty etān aparādhān mayoditān |


    sarva-dharma-paribhraṣṭāḥ pacyante narake ciram ||450||


    rājānna-bhakṣaṇaṁ caivam āpady api bhayāvaham |


    dhvāntāgāre hareḥ sparśaḥ paraṁ sukṛta-nāśanaḥ ||451||

**sanātanaḥ:** evam aparādhaṁ vijānīyād iti śeṣaḥ; kevalam iti vā ||451||


    tathaiva vidhim ullaṅghya sahasā sparśanaṁ hareḥ |


    dvārodghāṭo vinā vādyaṁ kroḍa-māṁsa-nivedanam ||452||

**sanātanaḥ:** vidhim ullaṅghya ācamanādikam akṛtvetyarthaḥ ||452||


    pādukābhyāṁ tathā viṣṇor mandirāyopasarpaṇam |


    kukkurocchiṣṭa-kalanaṁ mauna-bhaṅgo’cyutārcane ||453||

**sanātanaḥ:** kalanaṁ sparśanam ||453||


    tathā pūjana-kāle viḍ-utsargāya sarpaṇam | 


    śrāddhādikam akṛtvā ca navānnasya ca bhakṣaṇam ||454||


    adattvā gandha-mālyādi dhūpanaṁ madhughātinaḥ | 


    akarmaṇy aprasūnena pūjanaṁ ca hares tathā || 455||


    akṛtvā danta-kāṣṭhaṁ ca kṛtvā nidhūvanaṁ tathā |


    spṛṣṭvā rajasvalāṁ dīpaṁ tathā mṛtakam eva ca ||456||


    raktaṁ nīlam adhautaṁ ca pārakyaṁ malinaṁ paṭam |


    paridhāya mṛtaṁ dṛṣṭvā vimucyāpāna-mārutam ||457||


    krodhaṁ kṛtvā śmaśānaṁ ca gatvā bhuktāpy ajīrṇa-yuk |


    bhakṣayitvā kroḍa-māṁsaṁ pinyākaṁ jāla-pādakam ||458||


    tathā kusumbha-śākaṁ ca tailābhyaṅgaṁ vidhāya ca |


    hareḥ sparśo hareḥ karma-karaṇaṁ pātakāvaham ||459||

kiṁ tatraiva—


    mama śāstraṁ bahiṣkṛtya asmākaṁ yaḥ prapadyate |


    muktvā ca mama śāstrāṇi śāstram anyat prabhāṣase ||460||

**sanātanaḥ:** mama śāstraṁ mad-uktaṁ pañcarātrādi, yadvā, bhakti-pradhānaṁ, bahiṣkṛtya anādṛtya; asmākam asmān ||460||


    madyapas tu samāsādya praviśed bhavanaṁ mama ||461||

**sanātanaḥ:** bhavanaṁ samāsādya prāpya viśet; yadvā, samāsādyeti bhūtvā ityarthaḥ | madyapam iti—dvitīyānta-pāṭho vā, tataśca samāsādya samāgamya spṛṣṭvetyarthaḥ ||461||


    yo me kusumbha-śākena prāpaṇaṁ kurute naraḥ ||462||

api ca—


    mama dṛṣṭer abhimukhaṁ tāmbūlaṁ carvayet tu yaḥ |


    kurūvakaḥ palāśasthaiḥ puṣpaiḥ kuryān mamārcanam ||463||


    mamārcām āsure kāle yaḥ karoti vimūḍha-dhīḥ |


    pīṭhāsanopaviṣṭo yaḥ pūjayed vā nirāsanaḥ ||464||


    vāma-hastena māṁ dhṛtvā snāpayed vā vimūḍha-dhīḥ |


    pūjā paryuṣitaiḥ puṣpaiḥ ṣṭhīvanaṁ garva-kalpanam ||465||

**sanātanaḥ:** prāpaṇaṁ naivedyaṁ, ṣṭhīvanaṁ garva-kalpanañceti dvayaṁ bhagavad-ālaye jñeyam ||462-465||


    tiryak-puṇḍra-dharo bhūtvā yaḥ karoti mamārcanam |


    yācitaiḥ patra-puṣpādyair yaḥ karoti mamārcanam ||466||

**sanātanaḥ:** yācitair yācitvā gṛhītaiḥ, śaktau satyām iti śeṣaḥ ||466||


    aprakṣālita-pādo yaḥ praviśen mama mandiram |


    avaiṣṇavasya pakvānnaṁ yo mahyaṁ vinivedayet ||467||


    avaiṣṇaveṣu paśyatsu mama pūjāṁ karoti yaḥ |


    apūjayitvā vighneśaṁ sambhāṣya ca kapālinam ||468||


    naraḥ pūjāṁ tu yaḥ kuryāt snapanaṁ ca nakhāmbhasā |


    amaunī dharma-liptāṅgo mama pūjāṁ karoti yaḥ ||469||

**sanātanaḥ:** nakhāmbhasā nakha-spṛṣṭa-jalena ||469||


    jñeyāḥ pare’pi bahavo’parādhāḥ sad-asammataiḥ |


    ācāraiḥ śāstra-vihita-niṣiddhātikramādibhiḥ |


    tatrāpi sarvathā kṛṣṇa-nirmālyaṁ tu na laṅghayet ||470||

**sanātanaḥ:** na kevalam etāvanta eva, anye'pi santīti likhati—jñeyā iti | satāṁ vaiṣṇavānām asammatair ācāraiḥ kṛtvā hetubhir vā; tāneva likhati—śāstreti | śāstreṇa vihitaṁ niṣiddhañca yat tad-atikramādibhiḥ | ādi-śabdena nija-sampradāyācārātikramādayaḥ ||470||

tathā ca nārasiṁhe śantanuṁ prati nārada-vākyam –


    ataḥ paraṁ tu nirmālyaṁ na laṅghaya mahīpate |


    narasiṁhasya devasya tathānyeṣāṁ divaukasām ||471||


    kṛṣṇasya paritoṣepsur na tac-chapatham ācaret |


    nānā-devasya nirmālyam upayuñjīta na kvacit ||472||

tathā viṣṇu-dharmottare—


    āpādy api ca kaṣṭāyāṁ deveśa-śapathaṁ naraḥ |


    na karoti hi yo brahmaṁs tasya tuṣyati keśavaḥ ||473||


    na dhārayati nirmālyam anya-deva-dhṛtaṁ tu yaḥ |


    bhuṅkte na cānya-naivedyaṁ tasya tuṣyati keśavaḥ ||474|| iti |


### **athāparādha-śamanam **


    saṁvatsarasya madhye tu tīrthe śaukarake mama | 


    kṛtopavāsaḥ snānena gaṅgāyāṁ śuddhim āpnuyāt || 475 ||


    mathurāyāṁ tathāpy evaṁ sāparādhaḥ śuci bhavet || 476 ||


    anayos tīrthayor ekaṁ yaḥ seveta sukṛtī naraḥ ||


    sahasra-janma-janitān aparādhān jahāti saḥ ||  477 ||

skānde –


    ahany ahani yo martyo gītādhyāyaṁ paṭhet tu vai |


    dvātriṁśad-aparādhāṁs tu kṣamate tasya keśavaḥ || 478 ||

tatra kārttika-māhātmye --


    tulasyā ropaṇaṁ kāryaṁ śrāvaṇeṣu viśeṣataḥ |


    aparādha-sahasrāṇi kṣamate puruṣottamaḥ || 479 ||

tatraivānyatra –


    dvādaśyāṁ jāgare viṣṇor yaḥ paṭhet tulasī-stavam |


    dvātriṁśad-aparādhāni kṣamate tasya keśavaḥ || 480 ||


    yaḥ karoti hareḥ pūjāṁ kṛṣṇa-śatrāṅkito naraḥ |


    aparādha-sahasrāṇi nityaṁ harati keśavaḥ ||481||


### **atha śeṣa-grahaṇam **

**tato bhagavatā dattaṁ manyamāno dayālunā |**

**mahā-prasāda ity uktvā śeṣaṁ śirasi dhārayet ||482||**

**sanātanaḥ:** śeṣaṁ nirmālyam ||482||


### **atha nirmālya-dhāraṇa-nityatā  **

pādme śrī-gautamāmbarīṣa-saṁvāde—


    ambarīṣa harer lagnaṁ nīraṁ puṣpaṁ vilepanam |


    bhaktyā na dhatte śirasā śvapacād adhiko hi saḥ ||483||


### **atha śrī-bhagavan-nirmālya-māhātmyaṁ  **

skānde brahma-nārada-saṁvāde—


    kṛṣṇottīrṇaṁ tu nirmālyaṁ yasyāṅgaṁ spṛśate mune |


    sarva-rogair tathā pāpair mukto bhavati nārada ||484||

**sanātanaḥ:** nirmālyam anulepanādi ||484||


    viṣṇor nirmālya-śeṣeṇa  yo gātraṁ parimārjayet |


    duritāni vinaśyanti vyādhayo yānti khaṇḍaśaḥ ||485||


    mukhe śirasi dehe tu viṣṇūttirnaṁ tu yo vahet |


    tulasīṁ muni-śārdūla na tasya spṛśate kaliḥ ||486||

kiṁ ca—


    viṣṇu-mūrti-sthitaṁ puṣpaṁ śirasā yo vahen naraḥ |


    aparyūṣita-pāpas tu yāvad yuga-catuṣṭayam ||487||

**sanātanaḥ:** puṇyaṁ śrī-tulasyādi, aparyuṣita-pāpaḥ sadyaḥ saṁkṣīṇa-pāpaḥ ||487||


    kiṁ kariṣyati su-snāto gaṅgāyāṁ bhūsurottama |


    yo vahet śirasā nityaṁ tulasīṁ viṣṇu-sevitāṁ ||488||


    viṣṇu-pādābja-saṁlagnām aho-rātroṣitāṁ śubhām |


    tulasīṁ dhārayed yo vai tasya puṇyam anantakam ||489||


    aho-ratraṁ śire yasya tulasī viṣṇu-sevitā |


    na sa lipyati pāpena padma-patram ivāmbhasā ||490||

**sanātanaḥ:** śire śirasi; na lipyati, na lipyate ||490||

kiṁ ca—


    viṣṇoḥ śiraḥ-paribhraṣṭam bhaktyā yas tulasīṁ vahet |


    sidhyānti sarva-kāryāṇi manasā cintitāni ca ||491||

api ca—


    pramārjayati yo deham tulasyā vaiṣṇavo naraḥ |


    sarva-tīrtha-mayaṁ dehaṁ tat-kṣanāt dvija jāyate ||492||

**sanātanaḥ:** vaiṣṇava ityanena śrī-bhagavan-nirmālya-tulasyeti bodhyam ||492||

gāruḍe—


    harer mūrty-avaśeṣaṁ tu tulasī-kāṣṭha-candanam |


    nirmālyaṁ tu vahed yas tu koṭi-tīrtha-phalaṁ labhet ||493||

nārada-pañcarātre—


    bhojananāntaraṁ viṣṇor arpitaṁ tulasī-dalam |


    tat-kṣanāt pāpa-nirmoktas cāndrāyaṇa-śatādhikaḥ ||494||

**sanātanaḥ:** pāpānnirmokaḥ niḥśeṣeṇa muktiś cāndrāyaṇa-śatādapy adhika iti savāsanāśeṣa-pāpa-sañcaya-kṣapaṇāt ||494||

kiṁ cānyatra—


    kautukaṁ śṛṇu me devi viṣṇor nirmālya-vahninā |


    tāpitaṁ nāśam āyāti brahma-hatyādi-pātakam ||495|| 

**sanātanaḥ:** nirmālyaṁ prasāda-tulasyādi, tadeva vahnis tena tāpitaṁ dagdhaṁ sat ||495||

ekādaśa-skandhe (11.6.46) śrī-bhagavantaṁ praty uddhavoktau—


    tvayopayukta-srag-gandha-vāso’laṅkāra-carcitaḥ |


    ucchista-bhojino dāsās tava māyāṁ jayema hi ||496||

ata eva skānde śrī-yamasya dūtānuśāsane—


    pādodaka-ratā ye ca harer nirmālya-dhārakāḥ |


    viṣṇu-bhakti-ratā ye vai te tu tyājyaḥ su-durataḥ ||497|| iti | 

**visarjanaṁ tu cet kāryaṁ visṛjya-varaṇāni tat |**

**deve tan-mudrayā prārthya devaṁ hṛdi visarjayet ||498||**

tathā coktaṁ—


    pūjito’si mayā bhaktyā bhagavan kamala-pate |


    sa lakṣmīko mama svāntaṁ viśa viśrānti-hetave ||499||


    prārthyaivaṁ pāduke dattvā saṅgam udvāsayed dharim |


    prāṇāyāmaṁ ṣaḍ-aṅgaṁ ca kṛtvā mudrāṁ visarjanīm ||500||


### **atha pūja-vidhi-vivekaḥ  **

**ayaṁ pūja-vidhir mantra-siddhy-arthasya japasya hi |**

**aṅgaṁ bhaktes tu tan-niṣṭhair nyāsādīn antareṣyate ||501||**

**sanātanaḥ:** evaṁ krama-dīpikādy-uktānusāreṇa prāyaḥ kāma-parāṇāṁ pūjā-vidhiṁ likhitvā idānīṁ śrī-bhagavad-bhakti-parāṇāṁ pūjā-vidhiṁ tatraiva vibhajya darśayati—ayamiti | pañcamādi-vilāsa-catuṣṭayena likhito'yaṁ pūjāvidhiḥ śrī-bhagavad-arcana-prakāraḥ, japasya aṅgaṁ, krama-dīpikādy-abhipretasya tat-tat-kāmena japasyaiva tatra prādhānyāt | katham-bhūtasya ? mantrasya siddhiḥ sādhanaṁ, saiva arthaḥ prayojanaṁ yasya tasya, atas tat-tat-phalārthaṁ japena mantra-sādhanasyaiva vidheyatvāt mantrādīnāṁ śrī-bhagavatā sahābhedāpādanārthaṁ tat-tan-nyāsādikam iti bhāvaḥ | bhakter nava-vidhāyās tu aṅgaṁ yaḥ pūjā-vidhiḥ sa ca nyāsādīn prakārān antarā vinaiva bhakti-niṣṭhur iṣyate | ādi-śabdena āvāhanādi-katipaya-mudrādi ca | bhakti-paraiḥ sākṣād bhagavad-buddhyā śrī-mūrtyādi-pūjane nyāsādy-ayogād ityeṣā dik ||501||

**tatra devalaye pūja nityatvena mahāprabhoḥ |**

**kāmyatvenâpi gehe tu prāyo nityatayā matā ||502||**

**sanātanaḥ:** bhakty-aṅga-pūjā-vidhau ca devālaya-nija-gṛha-bhedena kathañcid bhedam api paraṁ darśayati—tatreti | tasmin bhakty-aṅga-pūjā-vidhau yā devālaye nija-gṛhāt pṛthaktvena kevalaṁ bhagavad-arthaṁ svayaṁ nirmite mandire pūrva-siddhe vā deva-kulādau mahāprabhoḥ śrī-bhagavataḥ śrī-kṛṣṇasya pūjā, sā tad-upāsakānāṁ nityatvena kāmyatvenāpi matā bhakti-niṣṭhaiḥ | ekādaśī-vratādivad ityatra dṛṣṭānto dṛṣṭavyaḥ | mahāprabhor iti nityatve kāmyatve ca hetur unneyaḥ, tasyaivāpūjane mahā-doṣa-śravaṇāt, pūjane cāśeṣa-vāñchita-vāñchātīta-phala-siddheśca | tat sarvam agre tat-prakaraṇe vyaktaṁ bhāvi | gehe nija-gṛhe ca yā pūjā, sā prāyo nityatvenaiva matā | evaṁ devālaye pūjāyā nityatayāvaśya-kartavyatvād akaraṇe pratyavāyaḥ | sampādanañca tasyāḥ kevalaṁ kartavyatvena śrī-bhagavat-prīty-uddeśena vā | kāmyatayā ca tat-tat-phalāpekṣayā yathā-vidhi śreṣṭha-preṣṭha-dravya-samarpaṇādi-kālānatikramaṇam aparādha-varjanādikañca jñeyam | gṛhe ca nityatvena kevalam akaraṇe pratyavāya-parihārāt phalānusandhānābhāvācca nija-niyama-paripālanānusāreṇa sva-gṛha-siddha-dravyārpaṇādikam eveti | yadyapi agnihotrādau nitya-karmaṇyapi sāmānyato brahma-lokādi-prāptiḥ phalaṁ, yathā śrūyate, tathātrāpi parama-pada-prāptiḥ phalam astyeva, tathāpi sevakas taccānanusandheyam | kevalaṁ kartavyatvenaiva kāryam ityuktam | prāya ityanena devālayavad gṛhe'pi kasyacit kadācit kenacit kāmenāpi pūjā sammateti ||502||

**sevādi-niyamo devālaye devasya ceṣyate |**

**prāyaḥ sva-gehe svacchanda-sevā sva-vrata-rakṣayā ||503||**

**sanātanaḥ:** tadevābhivyañjayan tat-tad-bheda-phalaṁ likhati—sevādīti | devasya bhagavataḥ sevāyā bhakti-viśeṣeṇa pūjāyā niyamo yasmin kāle, yena dravyeṇa, yathā yena katro kāryatādi-rūpaḥ, tathā yadyat priyatamaṁ loke yaccātipriyam ātmanaḥ (śrī.bhā. 11.11.41) ityādi-vacanānusāreṇa tat-tad-dravyārpaṇa-rūpaśca; tathā kevalaṁ śrī-bhagavad-uddeśenaiva yathā-kālaṁ nitya-niyamita-bhogārpaṇādi-rūpaśca | ādi-śabdāt agre pṛṣṭhe vāma-bhāge ityādi-vacanānusāreṇa yasmin sthāne yathā namaskāryamiti praṇāma-niyamaḥ; tathā yatra bhojanādikam upayujyate, tatraiva tat kartavyam ityādi-prakārako vārāhādy-ukta-devālaya-viṣayakāparādha-parihārādi-niyamaś ceṣyate bhakti-niṣṭhaiḥ; anyathā samyak phalāsiddheḥ | ato vrata-dine'pyanya-dinavad bhoga-samarpaṇaṁ sammataṁ syāt | evaṁ kecid dvādaśyāṁ divāpi bhagavataḥ svāpanam icchanti, nija-gṛhe tu svacchandena nijecchayā veṣyate | yadā yatra yena dravyeṇa yathā sevā kartuṁ śakyate, tadā tatra tena tathā kāryā, na tu kāla-deśa-dravyādi-niyamenetyarthaḥ | gṛhasthānām avaśya-kṛtya-kuṭumba-bharaṇādi-vyāpāraparatayā nija-bhṛtyātithyādy-apekṣayā ca tat-tan-niyamāsiddheḥ | ato nija-parivāra-vaiṣṇavābhyāgatādy-apekṣayā bhagavad-arpya-bhogasya kadācid bahulatā'lpatā ca syāt | tatra ca svasya ātmano yad-vrataṁ niyamaḥ vaiṣṇavatvena nityaṁ vṛntāka-masurādi-varjanaṁ, daśamyādau kṣārādi-varjanaṁ, cāturmāsyādau śākādi-kaliṅgādi-varjanañca, tathā dvādaśyanatikramaṇādikañca, tasya rakṣayā tat-paripālanānusāreṇetyarthaḥ | ato vrata-dine kecid annañca na samarpayanti; evaṁ yadā yānyevātmopabhoga-yogyāni, tadā tānyeva bhagavate samarpyāṇīti bhāvaḥ | yadi vā bhakti-viśeṣataḥ kadācit tāni samarpyeran, tadā nija-vratāpekṣayā svayaṁ nopayoktavyāni, kasmaicid vaiṣṇavāya deyāni, jale vārpyāṇi | ekāntibhiśca bhāva-viśeṣeṇa cet tāni svayam upayujyeran; tataśca teṣāṁ vratādāvanadhikārānna ko'pi doṣo ghaṭetety agre lekham eva | prāya ityanena ca devālaya iva bhakti-viśeṣeṇa kasyacit kadācit kaścit sevā-niyamo'bhipretaḥ | etacca laukikena sevā-śabdenāpi laukika-bandhuvat śrī-bhagavati sūcicena bhāva-viśeṣeṇānumatameva | yadyapi sva-vrata-rakṣayetyatrāpi prāyaḥ śabda-sambandhe kṛte kadācit kasyacid bhakti-viśeṣeṇa nija-vratānādaraś cāpadyate, tathāpi kṛṣṇas tasya parāṅmukha ityādi-vacanāt kārtikādi-vratākaraṇe mahādoṣa-śravaṇāt, vaiṣṇavaiḥ svavrataṁ paripālyam eveti tathā na vyākhyeyam | kiñca, yadyapi gṛhe'pi pūjāparādha-varjanādikam apekṣyate, tathāpi uccairbhāṣā mithojalpa ityādy aparādhānāṁ prāyo gṛhe varjanasyāśakyatvāt tat-tan-niyamo na sambhaved iti jñeyam | itthaṁ caika-kālaṁ dvi-kālaṁ vetyādi-vacanāt eka-kālamapi pūjā; tathā nija-gṛha-pradeśe samāveśena yatra kutrāpi bhagavate namaskāraḥ, śrī-bhagavat-purato bhojanañcopapadyate | evam anyad apy ūhyam | evameva sarvam aviruddham anavadyañca syāt | anyathā dvātriṁśad-aparādheṣu bhagavad-agrato bhojana-niṣedhasya naivedyaśeṣaṁ tulasī-vimiśritam ityādau murāreḥ pūrato bhojane mahāguṇatayā vidhānasya cetyāder bahula-virodhāpatter ityeṣā dik ||503||

kiṁ ca viṣṇu-dharmottare—


    ghṛtena snapitaṁ devaṁ candanenānulepayet |


    sita-jātyāś ca kusumaih pūjayet tad-anantaram ||504||


    śvetena vastra-yugmena tathā muktā-phalaiḥ śubhaiḥ |


    mukhya-karpūra-dhūpena payasā pāyasena ca ||505||


    padma-sūtrasya varttyā ca ghṛta-dhūpena cāpy atha |


    pūjayet sarvathā yatnāt sarva-kāma-pradārcanam ||506||


    kṛtvemaṁ mucyate rogī rogāt śīghram asaṁśayam |


    duḥkhārto mucyate duḥkhād baddho mucyeta bandhanāt ||507||


    rāja-grastaś ca mucyeta tathā rāja-bhayān naraḥ |


    kṣemeṇa gacched adhvānam sarvānartha-vivarjitaḥ ||508|| iti | 

iti śrī-gopāla-bhaṭṭa-vilikhite śrī-bhagavad-bhakti-vilāse

prātar-arcā-samāpano nāmāṣṭamo vilāsaḥ |
