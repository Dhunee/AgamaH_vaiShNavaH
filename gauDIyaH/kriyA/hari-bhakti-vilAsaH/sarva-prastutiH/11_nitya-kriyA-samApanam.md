+++
title = "11_nitya-kriyA-samApanam"
+++
śrī-hari-bhakti-vilāsaḥ


ekādaśa-vilāsaḥ – nitya-kriyā-samāpanaḥ

śrī-sanātana-gosvāmi-viracita-dig-darśanī-nāma-ṭīkā-saṁvalitaḥ




## ekādaśa-vilāsaḥ


# nitya-kṛtya-samāpanaḥ

**śrī-caitanyaṁ prapadye taṁ mahāścarya-prabhāvakam |**

**prasāde yasya duṣṭo’pi bhagavad-bhaktimān bhavet ||1||**

śrīmaccaitanyadevaṁ taṁ vande yasya prabhāvataḥ |

jaḍo'pi bhagavadbhaktiṁ nityakṛtyaṁ samāpayet |

nityakṛtyasāṅgāśeṣabhagavadbhaktipracāralikhanaṁ paramagurorbhagavataḥ prabhāveṇaiva sampadyata ityāśayena taṁ śaraṇaṁ yāti—śrīcaitanyamiti | mahāścaryaḥ paramādbhutaḥ prabhāvaḥ śaktiryasya taṁ abhivyañjayati—yasya prasāde satīti ||1||

**tato dināntya-bhāgeṣu bāhyeṣu sura-sadmasu |**

**yātrāṁ kṛtvā dvijaḥ sandhyām upāsīta yathā-vidhi ||2||**

bāhyeṣu bahiḥsthiteṣu devālayeṣu ||2||

śrī-viṣṇu-purāṇe aurva-sagara-saṁvāde [vi.pu. 3.11.100-1, 105]—


    dinānta-sandhyāṁ sūryeṇa pūrvā mṛkṣair yutāṁ budhaḥ |


    upatiṣṭhed yathānyāyaṁ samyag ācamya pārthiva ||3 ||

dināntasandhyāmityatra smṛtiḥ—prātaḥsandhyāṁ sanakṣatrāmupāsīta yathāvidhi | sādityāṁ paścimāṁ sandhyāṁ paryastamitabhāskaraḥ || iti ||3||


    sarva-kālam upasthānaṁbhā sandhyāyāḥ pārthiveṣyate |


    anyatra sūtikā-śauca-vibhramātura-bhītitaḥ ||4 ||

sūcakaṁ putrajanmādi aśaucaṁ śāvañca vibhramaḥ unmādādivaicittyam āturaṁ rogāvasthā bhītiśca ||4||


    upatiṣṭhanti vai sandhyāṁ ye na pūrvāṁ na paścimām |


    vrajanti te durātmānas tāmisraṁ narakaṁ nṛpa ||5 || iti |


    **tato yathāśramācāraṁ karma sāyantanaṁ kṛtī |**


    **nirvartya pūrvavat kuryād bhaktyā bhagavad-arcanam ||6||**

tato'nyatra yathāśramācāraṁ yo yasyāśramastasmin ya ācāraḥ karma tamanatikramya pūrvavat pūrvalikhitānusāreṇa śaktaścettathi sandhyāyāmapi kuryāt ||6||


    **śrī-kṛṣṇa-bhaktyāsaktyā tu sandhyopāsyādikaṁ yadi |**


    **patet karma na pātitya-doṣa-śaṅkā kathañcana ||7||**

anyopāsanādikaṁ niṣpādyaiva paścādbhagavantamarcayediti likhitam adhunā bhagavatpūjāpareṇa kadācit sandhyopāsanādi-karmāṇyupekṣaṇīyānīti likhati—śrīkṛṣṇeti | śrīkṛṣṇabhaktau āsaktistatparatā tayā pātityarūpadoṣaśaṅkāpi kathañcidapi nāsti ||7||


### atha śrī-bhagavad-bhaktānāṁ karma-pātitya-parihāraḥ

pādme (?) śrī-bhagavad-uktau—


    mat-karma kurvatāṁ puṁsāṁ kriyā-lopo bhaved yadi |


    teṣāṁ karmāṇi kurvanti tisraḥ koṭyo maharṣayaḥ ||8||

mama karma pūjādi agrataḥ bhakti-māhātmye tāvatkarmāṇītyādinā lekhyam ||8||

ādi-purāṇe ca—


    smaranti mama nāmāni ye tyaktvā karma cākhilam |


    teṣāṁ karmāṇi kurvanti ṛṣayo bhagavat-parāḥ ||9|| iti |


    **mṛdu-śraddhasya bhaktasya prauḍhatām anupeyuṣaḥ |**


    **kiṁcit karmādhikāritvāt karmāsyaitat prapañcitam ||10||**


    **prauḍha-śraddhasya bhaktasyakarmasv anadhikārataḥ |**


    **pātityaṁ na bhavaty eva lekhanīyaṁ tad-agrataḥ ||11||**


    **kiṁcid dhyānādi-bhedena trisandhyaṁ ca pṛthak pṛthak |**


    **proktaḥ pūjā-vidhiḥ prājñais tat-tat-kāmāśu-siddhaye ||12||**


### atha trikālārcana-vidhi-viśeṣataḥ

śrī-gautamīya-tantre—


    ārādhana-vidhiṁ vakṣye prātaḥ-kāle viśeṣataḥ |


    varaṁ vṛndāvanaṁ dhyāyet puṇya-vṛkṣādi-sevitam ||13 ||


    punnāgair nāga-vṛkṣaiś ca panasaiś caiva kāñcanaiḥ |


    bakulaiś caiva bilvaiś ca vanyaiḥ kurvakair api ||14 ||


    sarva-rtu-kusumopetaiḥ puṣpāvanata-śākhibhiḥ |


    tan-madhye pulinaṁ dhyāyed bahu-puṣpaka-campakam ||15||


    dhūpa-dipair vitānena puṣpa-mālā-vibhūṣitam |


    muktādāma-patākābhir vanya-puṣpair alaṅkṛtam ||16||


    tan-madhye kalpa-vṛkṣasya cchāyāyāṁ paṅkajāsane |


    susthitaṁ veṇu-gītāḍhyaṁ sarvābharaṇa-bhūṣitam ||17|| \
vana-mālā-parivṛtaṁ gopikā-śata-veṣṭitam |


    devāsuraiś ca siddhaiś ca gandharvair apsaro-gaṇaiḥ ||18||


    yakṣair vidyādhara-gaṇair vihagair bhuvi saṁsthitaiḥ |


    brahmarṣibhiḥ stūyamānaṁ kṛṣṇaṁ caiva śuci-smitam ||19||


    nānā-vidhaiś ca gopālair mṛga-pakṣi-vibhūṣitam |


    lelihyamānaṁ praṇayāt paśūnāṁ śata-koṭibhiḥ ||20||


    indīvara-nibhaṁ divyaṁ sundaraṁ tv indirālayam |


    sampūrṇa-candra-vadanaṁ padma-patra-nibhekṣaṇam ||21||


    padmābha-pāṇi-pādaṁ ca padma-rāga-varārcitam |


    śaraṇyaṁ sarva-lokānāṁ gopīnāṁ prāṇa-vallabham ||22||


    evaṁ dhyātvārcayen nityaṁ ṣoḍaśenopacārataḥ |


    dugdhaṁ ca dadhi-khaṇḍena sahitaṁ saṁnivedayet ||23||


    sauvarṇa-pātre gopānāṁ grāsaṁ kāṁsye nivedayet |


    evaṁ samarcayed bhaktyā japan mantraṁ samāhitaḥ ||24||


    madhyāhne sampravakṣyāmi pūjāṁ sarvārtha-siddhidām |


    sauvarṇa-parvate mūle dhātubhiḥ samalaṅkṛte ||25||


    puṇya-vṛkṣa-samākīrṇe puṇya-pakṣi-ninādite |


    padmotpalādi-saṅkīrṇe vāpībhiḥ samalaṅkṛte ||26||


    tasmin sat-puline ramye chāyāyāṁ paṅkajāsane |


    sauvarṇa-maṇḍape samyag-vitānādi-vibhūṣite ||27||


    mālādi-racite ramye maṇibhiḥ puṣpa-śobhitaiḥ |


    suvarṇa-ratna-sandohair antarāntara-śobhite ||28||


    siṁhāsane samāsīnaṁ viśrāntaṁ kaṁsa-sūdanam |


    muktāmayaiḥ surucirair hārair dāma-vibhūṣitam ||29||


    dhyātvā samyag viśuddhātmā jātī-puṣpaiḥ samarcayet |


    mahārajata-pātre tu naivedyānnaṁ nivedayet ||30||


    dadyād grāsaṁ sakhīnāṁ ca gopīnāṁ vijitendriyaḥ |


    devakī-paramānandam evaṁ dhyāyet sukhāsanam ||31||


    rātri-pūjā-vidhiṁ vakṣye rukmiṇī-vallabhasya ca |


    adhastāt kalpa-vṛkṣasya sarva-puṣpa-phalasya ca ||32||


    ratna-maṇḍapa-madhya-sthaṁ divya-pītāmbaraṁ harim |


    divya-candana-liptāṅgaṁ divyābharaṇa-bhūṣitam ||33||


    aneka-divya-mālābhir maṇḍitaṁ paṅkajekṣaṇam |


    ratna-maṇḍapa-madhyasthaṁ sundaraṁ sundara-smitam ||34||


    śobhayantaṁ sva-vapuṣā sarva-lokān nija-śriyā |


    gopī-janānāṁ hṛdaya-vallabhaṁ prokta-varcasam ||35||


    sugandhi-puṣpair ārādhyaṁ śrī-kṛṣṇaṁ sarva-nāyakam |


    rājate tu payaḥ śuddhaṁ pakvaṁ pātre nivedayet ||36||


    evam abhyarcya manasā japen mantraṁ samāhitaḥ |


    kāla-trayārcane caiva sahasraṁ sāṣṭakaṁ japet |


    eṣa nitya-kramaḥ proktaḥ kṛṣṇa-mantrasya sūribhiḥ ||37||

tatraivādau saṁkṣipta-tri-kāla-pūjokty-anantaram—


    manasā vā samabhyarcya triṣu sandhyāsu saṁyamī |


    pratyahaṁ tu japen mantram aṣṭottara-sahasrakam |


    asāmarthye japen mantraṁ nityam aṣṭa-śataṁ tathā ||38|| iti |


### atha naktaṁ kṛtyāni


    **tato yathā-sampradāyaṁ homaṁ niṣpādya vaiṣṇavaḥ |**


    **gīta-nṛtyādikaṁ bhaktyā vidhāya prārthayet prabhum ||39||**

**tathā coktam—**


    **balīyasā padā svāmin padavīm avadhāraya |**


    **āgaccha śayana-sthānaṁ priyābhiḥ saha keśava ||40|| iti |**

priyābhiḥ śrīrādhikādibhiḥ ||40||


    **evaṁ prārthya samarpyāsmai pāduke śayanālayam |**


    **ānīya devaṁ tatratyān upacārān prakalpayet ||41||**

tatratyān śayanālaye kṛtyān ||41||


    **viśeṣato’rpayet tatra ghanaṁ dugdhaṁ saśarkaram |**


    **tāmbūlaṁ ca sa-karpūraṁ divya-mālyānulepanam ||42||**


    **itthaṁ bhaktyā samārādhyaṁ bhagavantaṁ sva-śaktitaḥ |**


    **tat-prītyai sarva-karmāṇi tat phalaṁ vārpayet kṛtī ||43||**


### athāhorātrākhila-karmārpaṇa-vidhiḥ

ekādaśa-skandhe [bhā.pu. 11.2.36]—

**kāyena vācā manasendriyair vā**

**buddhyātmanā vānusṛta-svabhāvāt |**

**karoti yad yat sakalaṁ parasmai**

**nārāyaṇāyeti samarpayet tat ||44||**

ātmanā cittenāhaṅkāreṇa vā anusṛto yaḥ svabhāvas tasmāt | ayam arthaḥ—na kevalaṁ vidhitaḥ kṛtam eveti niyamaḥ svabhāvānusāri-laukikam apīti | tathā ca śrī-bhagavad-gītāsu—


    yat karoṣi yad aśnāsi yaj juhoṣi dadāsi yat |

yat tapasyasi kaunteya tat kuruṣva mad-arpaṇam || [gītā 9.27] iti |

yad vā, nanu kāyādīnām eva karma nātmana ity āśaṅkyāha—adhyāsenānusṛtād brāhmaṇatvādi-svabhāvād yad yat karotīty arthaḥ | yad vā, anusṛtaḥ āśrito yaḥ svabhāvaḥ vaiṣṇavatvam, tasmād dhetoḥ kāyādinā ya yat bhagavad-ārādhana-karmety arthaḥ | tat sakalaṁ parasmai parameśvarāya nārāyaṇāya samarpayet ity anena vacanena kāyenety ādi nārāyaṇāyety anta-padyam idaṁ paṭhitvety arthaḥ | yad vā, nārāyaṇa-prīty-arthaṁ bhavatv iti samarpayet ||44||

kiṁ cātra—


    sādhu vāsādhu vā karma yad yad ācaritaṁ mayā |


    tat sarvaṁ bhagavan viṣṇo gṛhāṇārādhanaṁ param ||45||

karma bhagavadārādhanalakṣaṇaṁ sādhu samyaktayā asādhū asamyaktayā vā kṛtamityarthaḥ | śrībhagavati bhaktairasatkarmaṇāmarpaṇasyāyogyatvāt evam ārādhanaṁ paramārādhanatvena gṛhāṇa svīkuru ||45||

kiṁ ca—


    apāṁ samīpe śayanāsane gṛhe


    divā ca rātrau ca yathā ca gacchatā |


    yad asti kiṁcit sukṛtaṁ kṛtaṁ mayā


    janārdanas tena kṛtena tuṣyatu ||46||

ata evoktaṁ tṛtīya-skandhe brahmāṇaṁ prati śrī-bhagavatā [bhā.pu. 3.9.41]—

**pūrtena tapasā yajñair dānair yoga-samādhinā |**

**rāddhaṁ niḥśreyasaṁ puṁsāṁ mat-prītis tattvavin-matam ||47|| _iti |_**

na ca mat-prīter adhikaṁ kiñcid astīty āha—pūrteneti | pūrtādibhī rāddhaṁ siddhaṁ yan niḥśreyasaṁ phalam | mat-prītir eveti tattva-vidāṁ matam ||47||

**ittham ārādhayen nityaṁ bhagavantaṁ yathā vidhi |**

**nyāyārjitāpta-vittena samagra-phala-siddhaye ||48||**

itthaṁ likhitaprakāreṇa yathāvidhi nityamārādhayet | tacca nyāyārjitena ātmana ena vittena dhanena samagrasya sampūrṇasya phalasya siddhaye anyathā śāstroktapūjāphalaṁ sampūrṇaṁ na sampadyata ityarthaḥ ||48||

**atha pūjā-phala-samprāpty-upāyaḥ **

daśama-skandhe [bhā.pu. 10.84.37]—

**ayaṁ svasty-ayanaḥ panthā dvi-jāter gṛha-medhinaḥ |**

**yac chraddhayāpta-vittena śuklenejyeta pūruṣaḥ ||49||**

svasty-ayanaṁ svasti kṣemam ayate’neneti tathā, śraddhayā niṣkāmatayā bhaktyā vā, śuklena śuddhena āptena nyāyārjitena vittena puruṣa īśvara ijyeteti yat ayaṁ panthāḥ ||49||

agastya-saṁhitāyāṁ ca—

**nyāyāj jitaiḥ sādhanaiś ca dāna-homārcanādikam |**

**kuryān na ced adho yāti bhaktyā kurvann api dvija ||50|| **iti |

nacet anyāyārjitairyadi kuryāttadetyarthaḥ | dvija he sutakṣaṇa ||50||

**yatnāt siddhair nijaiḥ śuddhair dravyair dhanyo’rcayet prabhum |**

**pūjā-dravyāṇy aśaktaś ced dahyād īkṣeta vārcanam ||51||**

yaśca śraddhāviśeṣeṇa yatnato viśuddhasādhanāni sampādya pūjāmācaret sa ca paramabhāgyavāniti likhatiyatnāditi | aśaktaścedyadi tathārcane'samarthastadā pūjādravyāṇi dadyāt tatrāśaktau ca pūjādarśanamapi kuryādityarthaḥ ||51||


### athāśaktasya pūjā-prāpty-upāyaḥ

agastya-saṁhitāyāṁ—


    ārādhanāsamarthyaś ced dadyād arcana-sādhanam |


    yo dātuṁ naiva śaknoti kuryād arcana-darśanam ||52||


    nistārāya tad evālaṁ bhavābdher muni-sattama |


    naikaṁ ca yasya vidyeta so’dho yāty eva nānyathā ||53||

etadevāgastyādyuktayā pramāṇayan ādau pūjāmādhanadātāpi samagrameva phalaṁ prāpnuyāditi likhati—ārādhaneti | apyarthe eva—śabdaḥ tat arcanadarśanamapi bhavābdheḥ sakāśānnistārāya ala samartham ||52-53||

kiṁ ca tatraiva—


    yas tu bhaktyā prayatnena svayaṁ sampādya cākhilam |


    sādhanaṁ cārcayed vidvān samagraṁ labhate phalam ||54||

phalabhedamāha—yastviti dvābhyām ||54||


    yo’rcayed vidhivad bhaktyā parānītaiś ca sādhanaiḥ |


    pūjā-phalārdham eva syān na samagraṁ phalaṁ labhet ||55||

kiṁ ca, pādme śrī-kṛṣṇa-satyabhāmā-saṁvādīya-kārttika-māhātmye (6.112.21)—


    dharmoddeśena yo dravyam aparaṁ yācate naraḥ |


    tat-puṇya-karmajaṁ tasya dhanadas tv āpnuyāt phalam ||56||

svayantu pūjārthaṁ dravyamanyajanaṁ naiva yācetetyatra pādmavacanaṁ likhati—dharmeti | tasya dravyayācakasya ||56||


### atha darśana-māhātmyam

pādme śrī-pulastya-bhagīratha-saṁvāde—


    pūjitaṁ pūjyamānaṁ ca ye paśyanti janārdanam |


    kapilā-śata-dānasya nityaṁ bhavati tat phalam ||57||

adhunā svaparadravyārcanāt pūjādarśane śrībhagavato darśanaṁ syāditi prasaṅgāttanmāhātmyaṁ likhati—pūjitamityādinā ||57||

āgneye—


    pūjitaṁ pūjyamānaṁ vā yo paśyed bhaktito harim |


    śraddhayā modayed yas tu so’pi yāga-phalaṁ labhet ||58||

modayet anumodaṁ kuryāt ||58||


    sampūjyamānaṁ vidhinā yaḥ paśyet śraddhayā harim |


    so’pi yāga-phalaṁ kṛtsnaṁ prāpnuyāt nātra saṁśayaḥ ||59||


    dṛṣṭvā sampūjitaṁ devaṁ nṛtyamāno’numodayet |


    asaṁśaya-matiḥ śuddhaḥ paraṁ brahmādhigacchati ||60||


### atha śrī-bhagavan-mūrti-darśana-nityatā

viṣṇu-dharmottare—


    tāvad bhramanti saṁsāre manuṣyā manda-buddhayaḥ |


    yāvad rūpaṁ na paśyanti keśavasya mahātmanaḥ ||61||

tathā supratiṣṭhitāyā bhaktaiḥ pūjyamānāyāḥ sannihitāyāḥ śrībhagavanmūrteḥ sandarśanamavaśyaṁ kāryamiti likhati–tāvadityādinā | rūpaṁ śrīmūrtim ||61||

pādme ca tatraiva—


    pūjyamānaṁ hṛṣīkeśaṁ ye na paśyanti vaiṣṇavāḥ |


    teṣāṁ dattaṁ hutaṁ japtaṁ daiteyāyopatiṣṭhati ||62||

kiṁ ca, tatraiva nārāyaṇa-nārada-saṁvāde pūjā-vidhi-kathane—


    yatra kutrāpi pratimāṁ veda-dharma-samanvitām |


    na paśyanti janā gatvā te daṇḍyā yama-kiṅkaraiḥ ||63||

yatra kutrāpi durgame sthāne sugame veti jñeyam vedadharmasamanvitāṁ vedoktadharmeṇa pratiṣṭhādipūrvakaṁ yathāvidhipūjyamānāmityarthaḥ ||63||


### atha bhagavad-arthe dravya-dāna-māhātmyam

skānde—


    viṣṇum uddiśya yat kiñcid viṣṇu-bhaktāya dīyate |


    dānaṁ tad vimalaṁ proktaṁ kevalaṁ mokṣa-sādhanam ||64||

kaurme—


    yat kiñcid deyam īśānam uddiśya brāhmaṇāya ca |


    prabhave viṣṇave cātha tad ananta-phalaṁ smṛtam ||65||

viṣṇu-dharmottare —


    anugraheṇa mahatā pretasya patitasya ca |


    nārāyaṇa-baliḥ kāryas tenāsyānugraho bhavet ||66|| \
anādi-nidhano devaḥ śaṅkha-cakra-gadādharaḥ |


    akṣayaḥ puṇḍarīkākṣas tatra dattaṁ na naśyati ||67||


    yathā kathañcid yad dattaṁ devadeve janārdane |


    avināśi tu tad viddhi pātram eko janārdanaḥ ||68||

tatraiva tṛtīya-kāṇḍe —


    sāmānya-bhaktyā yad dattaṁ tad dhi padbhyāṁ pratīcchati |


    ekānta-bhāvopagamair mūrdhnā divja-varottamāḥ ||69||


    ananto bhagavān viṣṇus tasya kāma-vivarjitaiḥ |


    yad eva dīyate kiñcit tad evākṣayam ucyate ||70||

pūjādravāṇi vā dadyādati samatapūjānsādhadānenāpi samagraṁ pūjāphalaṁ labhata iti likhitaṁ tatra śrībhagavadarthakiñciddānenāpi mahāphalaṁ sidhyedityāśayena sāmānyato likhati—viṣṇumityādinā svayamityantena ||64-70||


    padbhyāṁ pratīcchate devaḥ sakāmena niveditam |


    mūrdhnā pratīcchate dattam akāmena dvijottamāḥ ||71||

pratīcchate svīkaroti ||71||

tathaivoktaṁ mokṣa-dharme śrī-nāradena—


    brahmā yad ṛṣayaś caiva svayaṁ paśupatiś ca yat |


    anye ca vibudha-śreṣṭhā daitya-dānava-rākṣasāḥ ||72||


    nāgāḥ suvarṇāḥ gandharvāḥ siddhā rājarṣayas tathā |


    havyaṁ kravyaṁ ca satataṁ vidhi-yuktaṁ prabhuñjate |


    kṛtsnaṁ tu tasya devasya caraṇāv upatiṣṭhati ||73||


    yāḥ kriyāḥ saṁprayuktās tu ekānta-gata-buddhibhiḥ |


    tāḥ sarvāḥ śirasā devaḥ pratigṛhṇāti vai svayam ||74||

yat havyaṁ devebhyo deyaṁ kavyañca pitṛbhyo deyaṁ caraṇau prati ekasminneva bhagavati antaṁ gatā niṣṭhāṁ prāptā buddhiryeṣāṁ taiḥ ||72-74||

brahma-vaivarte—


    ekām api naro dhenuṁ sa-vatsāṁ vidhi-pūrvakam |


    dattvoddeśena kṛṣṇasya prāpnoty evābhivāñchitam ||75||

nārasiṁhe—


    yo gāṁ payasvinīṁ viṣṇoḥ kṛṣṇa-varṇāṁ prayacchati |


    aśvamedhasya yajñasya phalaṁ prāpya hariṁ vrajet ||76||


    sarva-pāpair virahitaḥ sarva-bhūṣaṇa-bhūṣitaḥ |


    gavāṁ sahasra-dānasya prāpyaṁ divyaṁ vrajet ||77||

viṣṇu-dharmottare (3.341.76-)—


    gavāṁ lokam avāpnoti dhenuṁ dattvā payasvinīm |


    dadhi-kṣīra-ghṛtārthāya vāsudevasya cālaye |


    dattvā gāṁ madhuparkāya mahat phalam avāpnuyāt ||78||


    jalāśayaṁ tathā kṛtvā sarva-pāpaiḥ pramucyate ||79||


    sa-puṣpaiḥ saphalair vṛkṣair yutaṁ kṛtvā jalāśayam |


    udyānaiḥ padminī-ṣaṇḍair āśramaiś ca manoharaiḥ |


    śvedadvīpam avāpnoti punar nāvartate tataḥ ||80||


    devāgre kārayed yas tu ramyām āpaṇa-vīthikām |


    rājā bhavati lokeṣu vijitārir mahāśayāḥ ||81||


    nagaraṁ ca tathā kṛtvā sāmrājyam adhigacchati |


    śivikāṁ ye prayacchanti te prayānty amarāvatīm ||82||


    aśvadāḥ svarga-lokasthā rājante divi sūryavat |


    kavīndra-dānāc chakrasya cirāl lokācyuto naraḥ ||83||

adhunā dravyaviśeṣa-dānena phala-viśeṣaṁ likhati—ekāmityādinā sukhaṁ bhavedityantena | yadyapi godānādikametat kādācitkatvānnityakarmamadhye'tra likhituṁ nopayujyate tathāpi tattaddānena nityapūjāsiddheḥ pūjādravyadānalikhanācca tattatphalaviśeṣopekṣayā prasaṅgato'traiva likhitamiti dik ||75-83||


    rājā bhavati dharmātmā pṛthivyāṁ pṛthivī-patiḥ ||84||


    viṣṇor āyatane dattvā tat-kathā-pustakaṁ naraḥ |


    brahma-lokam avāpnoti bahu-kāla-sthiraṁ dvijāḥ ||85||

tasya viṣṇoḥ kathāyāḥ pustakaṁ śrībhāgavatādi ||85||


    pustakāṁś ca tathaivānyān yaḥ pradadyān naras tv iha |


    sārasvatam avāpnoti lokaṁ kālaṁ tathā bahum ||86||

iha viṣṇvāyatane ||86||


    svabhṛtaṁ vācakaṁ kṛtvā devāgāre naraḥ sadā |


    vidyā-dāna-phalaṁ prāpya brahma-loke mahīyate ||87||

svabhṛtaṁ vetanādinā svāyattīkṛtam ||87||


    viṣṇoḥ śaṅkha-pradānena vāruṇaṁ lokam aśnute |


    mānuṣyam āsādya tathā khyāta-śabdaś ca jāyate ||88||


    ghaṇṭā-pradānena tathā mahad-yaśa upāśnute |


    kūṭāgāraṁ tathā dattvā nagarādhipatir bhavet ||89||

kūṭāgāraṁ mañcagṛham ||89||


    dattvā tu deva-karmārthaṁ navāṁ vedīṁ dṛḍhāṁ śubhām |


    pārthivatvam avāpnoti vedī hi pṛthivī yataḥ ||90||

vedīṁ bhagavadagrataḥ pūjopākaraṇa-sthāpanārthamiṣṭakādinirmitaṁ sthānaviśeṣam ||90||


    toraṇaṁ kārayed yas tu devadevālaye naraḥ |


    lokeṣu tasya dvārāṇi bhavanti vivṛtāni vai ||91||


    deva-veśmopayogyāni śilpa-bhāṇḍāni yo naraḥ |


    dadyād vā vādya-bhāṇḍāni gaṇeśatvam avāpnuyāt ||92||

śilpabhāṇḍāni śilpanirmāṇocitadravyādīni vādyādīni ca ||92||


    yaḥ kumbhaṁ deva-karmārthaṁ naro dadyān navaṁ śubham |


    vāruṇaṁ lokam āpnoti sarva-pāpaiḥ pramucyate ||93||

śubhamutkṛṣṭadravyanirmitaṁ sundaraṁ vā ||93||


    caturaḥ kalasān dadyād yas tu deva-gṛhe naraḥ |


    catuḥ-samudra-valayāṁ sa hi bhuṅkte vasundharām ||94||


    dattvaikam api viprendrāḥ kalasaṁ susamāhitaḥ |


    rājā bhavati dharmātmā bhūtale nātra saṁśayaḥ ||95||


    vāridhānīṁ tathā dattvā vāruṇaṁ lokam aśnute |


    kamaṇḍalu-pradānena yajñasya phalam āpnuyāt ||96||

vāridhānīṁ laghughaṭam ||96||


    mātrāṁ tu paricaryārthaṁ nivedya haraye tathā |


    sarva-kāma-samṛddhasya yajñasya phalam aśnute ||97||

mātrāṁ devopacārasāmagrīṁ tadādhāradravyaṁ vā ||97||


    tāla-vṛnta-pradānena nirvṛtiṁ prāpnuyāt parām |


    mālyādhāraṁ tathā dattvā dhūpādhāraṁ tathaiva ca |


    gandhādhāraṁ tathā pātraṁ kāmānāṁ pātratāṁ vrajet ||98||


    saumdrajāni pātrāṇi dattvā vai taijasāni vā |


    pātraṁ bhavati kāmānāṁ vidyānāṁ ca dhanasya ca ||99||

kāmānāmaiśvaryabhogānāṁ pātratāmāśrayatām ||99||


    śayanāsana-dānena sthitiṁ vindati śāśvatīm |


    uttara-cchada-dānena sarvān kāmān avāpnuyāt ||100||


    naraḥ suvarṇa-dānena sarvān kāmān avāpnuyāt |


    rūpyado rūpam āpnoti viśeṣād bhuvi durlabham ||101||


    ratna-dānena lokeṣu prāmāṇyam upagacchati |


    anaḍvāha-pradānena daśa-dhenu-phalaṁ labhet ||102||

ratnāni mauktika-hīrakagāmedendranīla-puṣparāgavaidurya-vidruma-marakata-padmarāgādīni ||102||


    ājñā-vimahiṣoṣṭrāṇāṁ dānam aśvatarasya ca |


    sahasra-guṇitaṁ dānāt pūrva-proktāt prakīrtitam ||103||

pūrvaprāktāt brāhmaṇasampradānakāddānāt ||103||


    vāruṇaṁ lokam āpnoti dattvā vastuṁ dvijottamāḥ |


    avipradānāc ca tathā tam enaṁ lokam aśnute ||104||


    uṣṭraṁ vā gardabhaṁ vāpi kharaṁ vā yaḥ prayacchati |


    alakāṁ sa samāsādya yakṣendraiḥ saha modate ||105||

vastaṁ chāgaṁ avirmeṣaḥ kharaṁ gardabhaviśeṣaṁ paścimadeśe gokhareti prasiddham ||104-105||


    āraṇya-mṛga-jātīnāṁ tathā dānāc ca pakṣiṇām |


    agniṣṭomam avāpnoti subhagaś ca tathā bhavet ||106||


    dāsaṁ dattvā sukhe loke neṣṭa-bhraṣṭo vijāyate |


    dāsīṁ dattvā tathā viprā nātra kāryā vicāraṇā ||107||


    gaṇikāṁ ye prayacchanti nṛtya-gīta-viśāradām |


    sarva-duḥkha-vinirmuktās te prayānty amarāvatīm ||108||


    nṛtyaṁ dattvā tathâpnoti rudra-lokam asaṁśayam ||109||


    prekṣaṇīya-pradānena śakra-loke mahīyate |


    gītaṁ dattvā tathāpnoti brahma-lokam asaṁśayam ||110||


    dundubhiṁ ye prayacchanti kīrtimanto bhavanti te ||111||


    dattvā dhānyāni bījāni śasyāni vividhāni ca |


    rūpakāni ca tāny eva prāpnuyāt sura-pūjyatām ||112||

prekṣaṇīyamindrajālādi gītaṁ dattvā gāyanadvārā gītaṁ gāpayitvā bījāni śākādīnāṁ bījāni bījarūpāṇi dhānyāni vā śasyāni bhojyāni yavādīni rūpakāṇi aṅkuritāni ||110-112||


    dattvā śākāni ramyāni viśokas tv abhijāyate |


    dattvā ca vyañjanārthāya tathopakaraṇāni ca ||113||


    puṣpa-vṛkṣaṁ tathā dattvā deśasyādhipatir bhavet |


    phala-vṛkṣaṁ tathā nagarādhipatir bhavet ||114||

puṣpavṛkṣaṁ puṣpapradhānakaṁ vṛkṣam evaṁ phalavṛkṣam ||114||

tathā—


    sugandha-sādhanānīha paṭa-vāsāni yo naraḥ |


    dadāti devadevasya so’śvamedha-phalaṁ labhet ||115||


    kaṅkatasya pradānena viromas tv abhijāyate |


    kūrca-prasādhanaṁ kṛtvā paraṁ maṅgalam aśnute ||116||


    vismāpanīyaṁ yat kiñcid dattvātyantaṁ sukhaṁ labhet ||117||

vismāpanīya śavaryāvaham ||117||


    vastrālaṅkaraṇādīnāṁ kṛṣṇārpaṇa-phalaṁ ca yat |


    upacāra-prayoge prāk tatra tatra vyalekhi tat ||118||

atrālikhito'pi vastrādida naphalabhedaḥ pūrvavat tadarpaṇa-prakaraṇe likhito'trāpi tathaiva jñeyaḥ ityāśayena likhati—vastreti ||118||


    upacārāś ca vividhāḥ śrīmad-bhagavad-arcane |


    śakyaśaktyādi-bhedena tāntrikair vaiṣṇavir matāḥ ||119||

pūrvavat kuryān śakto bhagavadarcanam iti sāyaṁ pūjāyāṁ likhitaṁ tatra śaktau pūrvalikhitaiḥ sarvairevopacārairarcanaṁ kāryam aśaktausaṁkṣepeṇa katibhiścadeva kartavyamitrāśayenopacārarāṇāṁ bahuvidhatvaṁ likhati—ācārāśceti | śakteraśakteśca bhedena ādi—śabdāt kāladeśaśraddhādibhedena ca vividhā matāḥ ||119||


### atha vividhopacārāḥ

āgame—


    āsana-svāgate sārghye pādyam ācamanīyakam | \
madhuparkācama-snāna-vasanābharaṇāni ca ||120||


    sugandha-sumano-dhūpa-dīpa-naivedya-vandanam |


    prayojayed aracanājñām upacārāṁs tu ṣoḍaśa ||121||

sārdhye ardhye—sahite arghyañcaikamityarthaḥ evaṁ ṣoḍaśa ||120-121||


    arghyaṁ ca pādyācamana-madhuparkācamāny api |


    gandhādayo nivedyāntā upacārā daśa kramāt ||122||

arghyādīni pañca gandhādayaśca pañca—ityevaṁ daśa ||122||


    gandhādibhir nivedyāntaiḥ pūjā pañcopacārikī |


    saparyās trividhāḥ proktās tāsām ekāṁ samācaret ||123||

trividhā ācārāṇāṁ ṣoḍaśādinā bhedatrayeṇa triṇakārāḥ ||123||

kvacic ca—


    āsanāvāhanaṁ caiva pādyārghyācamanīyakam |


    snānaṁ vāso bhūṣaṇaṁ ca gandhaḥ puṣpaṁ ca dhūpakaḥ ||124||


    pradīpaś caiva naivedyaṁ puṣpāñjalir ataḥ param |


    pradakṣiṇaṁ namaskāro visargaś caiva ṣoḍaśa ||125||

ṣoḍaśasveva matāntaraṁ likhati—āsaneti | puṣpasya puṣpāñjaleścaivayena ṣoḍaśa ||124-125||


    kecic cāhuś catuḥṣaṣṭim upacārān mamārcane |


    teṣv aneka-prakāreṣu prakāraiko’tra likhyate ||126||

aneke prakārā bhedā yeṣāṁ teṣu catuḥṣaṣṭyupacāreṣu madhye ekaḥ prakāro'tra granthe likhyate ||126||


    sukha-suptasya kṛṣṇasya prātar ādau prabodhanam |


    veda-ghoṣaṇa-vīṇā-vivādyair vandi-stavair api ||127||


    jaya-śabdā namaskārā maṅgalārātrikaṁ tataḥ |


    āsanaṁ danta-kāṣṭhaṁ ca pādyārghyācamanāny api ||128||


    tataś ca madhuparkāḍhyācamanaṁ pādukārpaṇam |


    aṅga-mārjanam abhyaṅgodvartane snapanaṁ jalaḥ ||129||


    kṣīreṇa dadhnā haviṣā madhunā sitayā tathā |


    mantra-pūtaiḥ punar vārbhir aṅga-vāso’tha vāsasī ||130||


    upavītaṁ puna¨c cācamanīyaṁ cānulepanam |


    bhūṣaṇaṁ kusumaṁ dhūpo dīpo dṛṣṭy-apasāraṇam ||131||


    naivedyaṁ mukha-vāsas tu tāmbūlaṁ śayanottamam |


    keśa-prasādhanaṁ divya-vastrāṇi mukuṭaṁ mahat ||132||


    divya-gandhānulepaś ca kaustubhādi-vibhūṣaṇam |


    vicitra-divya-puṣpāṇi maṅgalārātrikaṁ tataḥ ||133||


    ādarśaḥ sukhayānena maṇḍapāgamanotsavaḥ |


    siṁhāsanopaveśaś ca pādyādyaiḥ punar arcanam ||134||


    punar dhūpādy-arpaṇena prāgvan naivedyam uttamam |


    tataś ca divya-tāmbūla-mahā-nīrājanaṁ punaḥ ||135||


    cāmara-vyajana-cchatraṁ gītaṁ vādyaṁ ca nartanam |


    pradakṣiṇaṁ namaskāraḥ stutiḥ śrī-caraṇābjayoḥ ||136||

prabodhanamityādibhiḥ prathamāntapadairūpacārāḥ | tatraikavacanāntenaikaḥ dvandvasamāse dvivacanāntena dvau bahuvacanāntena ca bahavaḥ | tṛtīyānte-padaiśca prāya upacārasya sādhanaṁ kvacicca tasya bhedo'pi jñeyaḥ | madhuparkeṇāḍhyaṁ sahitamācamanamiti tayordvitve'pi madhuparkānanta mācamanasyāvaśyāpekṣatvādaivyābhiprāyeṇaika evopacāraḥ | aṅgamārjanaṁ paryuṣitānulepanādirūpa-śrīgātramalottāraṇam abhyaṅgastailābhyañjanaṁ tailamardanamiti vā pāṭhaḥ | abhyaṅgo viśeṣataḥ tailādinā śrīmastakābhyañjanam udvartanañca tailādyapasāraṇaṁ jalaiḥ sugandhapuṣpodakādibhiḥ snānasyaikavidhatve'pi jalabhedena kṣīrādibhedena ca saptadhā saptopacārā ityeva viśiṣṭa-sampradāyācāro'nusartavyaḥ | aṅgavāsaḥ śrīmadaṅgajalamārjanārthaṁ vastraṁ vāsasī paridhānottarīye dṛṣṭaiḥ dṛṣṭalokāvalokasya apasāraṇaṁ sarṣapādirbhirtamañchanenottānaṇaṁ śayanottamaṁ divyaśayā mahārājopacārān likhati—divya vastrāṇītyādinā ādarśa ityantena | divyāni vicitrāṇi kañcukoṇīṣādirūpāṇi bahūni vastrāṇi maṇḍape bahiḥprāsāde āgamatamevotsavaḥ viśeṣato'trotsavaprayogeṇa gītavādyādipūrvakatā sūcitā | pādyādīnāṁ pṛthaktvena punaryugapadarpaṇādaikyenaivaika evopacāraḥ kacicca nityasāhacaryābhāvān pṛthagu cāranirdeśa iti dik ||127-136||


    tayoś ca sthāpanaṁ mūrdhni tīrtha-nirmālya-dhāraṇam |


    ucchiṣṭa-bhojanaṁ pāda-sevoddeśopaveśanam ||137||


    naktaṁ śayyā-vinirmāṇaṁ divyair vividha-sādhanaiḥ |


    hasta-pradānaṁ śayana-sthānāgama-mahotsavaḥ ||138||


    śayyopaveśanaṁ śrīmat-pāda-kṣālana-pūrvakam |


    gandha-prasūna-tāmbūlārpaṇa-nīrājanotsavaḥ ||139||

pādayoḥ śrīcaraṇābjayoḥ yā sevā saṁvāhanādirūpā taduddeśenopaveśanamu veśaḥ vividhaiḥ sugandhicūrṇādisuvāsita komalavastrāntaḥpuṣpaviracanādibhiḥ sādhanaiḥ hastapradānaṁ śayanasthāne śubhāgamanārthaṁ hastayojanam śayagāyāmupaveśanaṁ śrīmatpādayoḥ kṣālanaṁ pūrvamādau yasya tādṛśaṁ gandhādyarpaṇena nīrājanarūpotsavaḥ ||137-139||


    śeṣa-paryaṅka-śayana-pāda-saṁvāhanādikam |


    krameṇaite catuḥ-ṣaṣṭhir upacārāḥ prakīrtitāḥ ||140||


    sadācārānusāreṇa yad yad ācaryate svayam |


    nitya-karmādikaṁ tat tat śrī-kṛṣṇasyāpi kārayet ||141||

tatra tatrānuktamapyupacārādikaṁ śiṣṭācāraddṛṣṭyā likhati—sadācāreti dvābhyām | yadyannityakarma ādiśabdā janmādikṛtyañca tathā tatra tatra kāla—deśādibhedena yadyathā svayaṁ kriyate tacca sarvam ||141||


    ato’trālikhitaṁ yad yad upacārādikaṁ param |


    sarvaṁ tat tac ca jānīyāl loka-rīty-anusārataḥ ||142||

ato'māddhetoḥ paramanyadupacārādim atra granthe yadyallikhitaṁ nāsti tacca snānāt pūrvaṁ keśaprasādhanaṁ snānārthañca dhautavastraparidhāpanaṁ bhojane cādau pīṭhādyarpaṇaṁ bhojanānte ca jalagaṇḍuṣārpaṇaṁ sugandhi-tāmbūlamityevamādikaṁ nityakarma tathā janmadine tilasnānādi tathā navānnādikāle navānnaprāśanādikaṁ cetyevamādikaṁ māsādikṛtyaṁ jānīyāt | tacca lokasya rītervyavahārakramasyānusārataḥ | śītakāle usṇadravyaṁ śītanivāraṇārthaṁ tadyogyavastraṁ jvaladaṅgārasthālyādikamuṣṇakāle ca śītalaṁ dravyaṁ himādikañca samarpayet | bhojanānantaraṁ kṣaṇaṁ sukhaviśrāmārthaṁ śayāvistāraṇādi-viviktatāpādanaṁ tatrāpi ca śītakāle'lpakālaṁ grīṣme ca bahukālamutyāpanānantarañca pādyācamanīyādikaṁ kiñcidbhakṣyapeyādikañcāryamityādi-śiṣṭācārādvoddhavyamityarthaḥ ||142||


    uktānāṁ copacārāṇām abhāve bhagavān sadā | 


    bhaktenārcyo yathā-labdhais tair antar-bhāvitair api ||143||

nanu pañcasvapyupacāreṣu yadi kaścinna sidhyettarhi kiṁ kāryam? ityapekṣāyāṁ likhati—uktānāmiti śāstrapratipāditānām tairupacāraiḥ yathālabdhaiḥ ye'nāyāsataḥ prāptāstairye cālabdhāstairantarbhāvitairmānasikairityarthaḥ ||143||


### athālabdha-samādhānam

tantre—


    upacārokta-vastūnām upasaṅgrahaṇe vidhiḥ |


    dravyāṇām apy abhāve tu puṣpākṣata-yavaiḥ kriyāḥ ||144||


    arcopacāra-vastūnām abhāve samupasthite |

upasaṁgrahaṇe samādhāne vidhirayaṁ tamevāha—dravyāṇāmiti | puṣpādibhirapi kriyāḥ pūjākarmāṇi bhavanti tattaddravyasthāne puṣpādinaivārcayedityarthaḥ ||144||


    nirmalenodakenaiva dravya-sampūrṇatā bhavet ||145||


    upacāreṣu dravyeṣu yat kiñcid duṣkaraṁ budhaḥ |

puṣpādyabhāve ca jalenaiva sidhyantītyāha—arceti ||145||


    tat sarvaṁ manasā buddhyā puṣpa-kṣepeṇa kalpayet ||146||


    eteṣu copacāreṣu vitta-śāṭhya-vivarjitam |

jalābhāve ca tattaddhyānenaiva sidhyantītyāha—upacāreṣviti | manasā yā buddhirbhāvanā tayā yadvā buddhyā yat puṣpaṁ tasya manasaiva prakṣepaṇaṁ kalpayedityarthaḥ ||146||


    yad asampannam eteṣāṁ manasā tu prakalpayet ||147||

kintu tatra vittaśāṭhyaṁ na kāryamityāha—eteṣviti | vittaśāṭhyaṁ vitte sati gauṇopacāre'kiñcanavat pravṛttistadvivarjitaṁ yathā syāttathā prakalpayet | vivarjita iti prathamānto vā pāṭhaḥ ||147||

agastya-saṁhitāyāṁ śrī-tulasī-māhātmye—


    yad yan nyūnaṁ bhavaty eva rāmārādhana-sādhanam |


    tulasī-dala-mātreṇa yuktaṁ tat paripūryate ||148||

yuktaṁ sambaddhaṁ sat ||148||

ekādaśa-skandhe ca śrī-bhagavad-uddhava-saṁvāde (11.26.15)—


    dravyaiḥ prasiddhair mad-yāgaḥ pratimādiṣv amāyinaḥ |


    bhaktasya ca yathā-labdhair hṛdi bhāvena caiva hi ||149||

prasiddhaiḥ prakarṣeṇa siddhaiḥ suśobhanairityarthaḥ | yadvā prakhyātaireva gandhacandana—puṣpādibhiḥ atastattadviśeṣanirdeśenālamityarthaḥ | amāninaḥ niṣkāmasya bhaktasya ceti sambandhaḥ yadvā śāṭhyahīnasya janasyeti tatra vittaśāṭhyamavaśyaṁ varjayedityarthaḥ | bhaktasya tu yathālabdhaiḥ yathopapannaiḥ yattu candanādi sarvathā na labhyate tasya hṛdi bhāvena bhāvanayā ||149||

**tato’nujñāṁ prabhoḥ prārthya daṇḍavat taṁ praṇamya ca |**

**sāyaṁ bhuktvā yathānyāyaṁ sukhaṁ svapyāt prabhuṁ smaret ||150||**


### atha śayana-vidhiḥ

āgame—


    nirguṇo niṣkalaś caiva viśva-mūrti-dharo’vyayaḥ |


    anādyante sadānante phaṇā-maṇi-viśobhite |


    kṣīrābdhi-madhye yaḥ śete sa māṁ rakṣatu mādhavaḥ ||151||


    sa-bāhyābhyantaraṁ deham āpāda-tala-mastakam |


    sarvātmā sarva-śaktiś ca pātu māṁ garuḍa-dhvajaḥ ||152||


    iti rakṣāṁ puraskṛtya svaped viṣṇum anusmaran ||153||

kiṁ cānyatra—


    adbhiḥ śauca-vidhiṁ vidhāya caraṇau prakṣāly copaspṛśed


    dviḥ saṁsmṛtya jagatpatiṁ vrajapatiṁ śrī-vallabhī-vallabham |


    rādhāyāḥ suciraṁ pibantam amṛtāsārāyamāṇāṁ giraṁ


    vastreṇāṅghri-yugaṁ pramṛjya śayanaṁ tv āpādya sadyaḥ svapet ||154||

dvirupaspṛśet vāradvayamācamanaṁ kuryāt amṛtasya sudhāyāḥ āsāraḥ dhārāsampātaḥ tadvadācarantīṁ giraṁ suciraṁ pibantaṁ saṁsmṛtya śayanaṁ śayyām ||154||

kiṁ ca—


    rāmaṁ skandaṁ hanumantaṁ vainateyaṁ vṛkodaram |


    śayane yaḥ smaren nityaṁ duḥsvapnas tasya naśyati ||155||

api ca skānda-pādmayoḥ (pa.pu. 5.9.44-47)—


    ṛtu-kālābhigāmī yaḥ sva-dāra-nirataś ca yaḥ |


    sarvadā brahmacārīha vijñeyaḥ sa gṛhāśramī ||156||

iha gṛhāśrame'pi sa eva san uttamaḥ gṛhāśramī ca gṛhī vijñeyaḥ ||156||


    ṛtuḥ ṣoḍaśa-yāminyaś catasras tāsu garhitāḥ |


    putra-dās tāsu yā yugmā ayugmāḥ kanyakā-pradāḥ ||157||

tāsu agarhitāsvapi yāminīṣu madhye yugmāḥ ṛtudarśanāt parā ṣaṣṭhyādyā yāminyaḥ putrāḥ putrotpādikā ityarthaḥ ||157||


    tyaktvā candramasaṁ duṣṭaṁ maghāṁ mūlaṁ vihāya ca |


    śuciḥ sannirviśet patnīṁ puṁ-nāmarkṣe viśeṣataḥ |


    śuciṁ putraṁ prasūyeta puruṣārtha-prasādhanam ||158||

punnāmarkṣaṁ nakṣatradaśakam taduktaṁ bārhaspatye—sarpāccatuṣkaṁ raudrañca yāmyaṁ tvāṣṭratrikaṁ tathā | vaiśvaindravāsavaṁ pauṣṇaṁ strīliṅgāḥ samudāhṛtāḥ || saumya-vāruṇa-mūlāni napuṁsakadinānyapi | śeṣāḥ puṁliṅgatāṁ prāptāstārāḥ suraśacīpate || iti | ano'śvinī-kṛtikā-rohiṇī-punarvasupuṣyā-hastānurādhā-śravaṇā-pūrvabhādrottarapadānīti daśa ||158||

viṣṇu-purāṇe aurva-sagara-saṁvāde (3.11.111-127)-—


    kṛta-pādādi-śaucaś ca bhuktvā sāyaṁ tato gṛhī |


    gacchec chayyām asphuṭitām eka-dāru-mayīṁ nṛpa ||159||


    nāviśālāṁ na vai bhagnāṁ nāsamāṁ malināṁ na ca |


    na ca jantu-mayīṁ śayyām adhitiṣṭhed anāstṛtām ||160||

śayyāṁ khaṭṭām asphuṭitāmavidīrṇām ||160||


    prācyāṁ diśi śiraḥ śastaṁ yāmyāyām athavā nṛpa |


    sadaiva svapataḥ puṁso viparītaṁ tu rogadam ||161||


    ṛtāv upagamaḥ śastaḥ svapatnyām avanīpate |


    punnāmarkṣe śubhe kāle jyeṣṭha-yugmāsu rātriṣu ||162||


    nāsnātāṁ tu striyaṁ gacchen nāturāṁ na rajasvalām |

ṛtudarśanāt parāsu ṣaṣṭhyādyāsu yugmāsu rātriṣu tatrāpi jyeṣṭhāsu uttarottara śubhāsu ||162||


    nāniṣṭāṁ na prakupitāṁ nāpraśastāṁ na gurviṇīm ||163||


    nādakṣiṇāṁ nānyakāmāṁ nākāmāṁ nānya-yoṣitam |

asnātāṁ caṇḍālādisparśe'pyakṛtasnānāṁ rajasvalāṁ caturtharātri-prabhṛtyanuparatarajasam aniṣṭāṁ sadyoniviṣṭāṁ apraśastāṁ parivādādiyutām ||163||


    kṣut-kṣāmām atibhuktāṁ vā svayaṁ caibhir guṇair yutaḥ ||164||

adakṣiṇāmananukūlām ||164||


    snātaḥ srag-gandha-dhṛk-prīto nādhyātaḥ kṣudhito’pi vā |


    sakāmaḥ sānurāgaś ca vyavāyaṁ puruṣo vrajet ||165||

ādhyātaḥ atitṛptaḥ sakāmaḥ riraṁsuḥ sānurāgaḥ striyāṁ prītimān vyavāyaṁ suratam ||165||


    caturdaśy-aṣṭamī caiva amāvasyātha pūrṇimā |


    parvāṇy etāni rājendra ravi-saṅkrāntir eva ca ||166||


    taila-strī-māṁsa-sambhogī parvasv eteṣu vai pumān |


    viṇ-mūtra-bhojanaṁ nāma prayāti narakaṁ nṛpa ||167||


    nānya-yonāv ayonau vā nopayuktauṣadhas tathā |


    deva-dvija-gurūṇāṁ ca vyavāyī nāśramī bhavet ||168||

anyayonau gavāśvādiyonau deva-dvija-gurūṇāmāśramī teṣāṁ gṛhe sthitaḥ ||168||


    caitya-catvara-tīrtheṣu naiva goṣṭhe catuṣpathe |


    naiva śmaśānopavane salileṣu mahīpate ||169||


    prokta-parva-sva-śeṣeṣu naiva bhūpāla sandhyayoḥ |


    gacched vyavāyaṁ matimān na mūtroccāra-pīḍitaḥ ||170||


    para-dārān na gaccheta manasāpi kadācana |


    kim u vācāsthi-bandho’pi nāsti teṣu vyavāyinām ||171||

paradāreṣu vyavāyināmasthibandho'pi nāsti kevalamanasthikṛmikīṭayoniṣu parivartata ityarthaḥ ||171||


    mṛto narakam abhyeti hīyate cātra cāyuṣaḥ |


    para-dāra-ratiḥ puṁsām ubhayatrāpi bhītidā ||172||


    iti matvā sva-dāreṣu ṛtumatsu budho vrajet |


    yathokta-doṣa-hīneṣu sakāmeṣv anṛtāv api ||173|| iti |

**teṣāṁ bhakty-upayogitvaṁ na syād yadyapi karmaṇām |**

**tathāpi kṛta ullekho gṛhiṣv āvaśyakaṁ tataḥ ||174||**

**itthaṁ hi prātaru tthānāt pratyahaṁ śayanāvadhi |**

**śrī-kṛṣṇaṁ pūjayan siddha-sarvārtho’sya priyo bhavet ||175||**

siddhāḥ sarve arthāḥ puruṣārthā yasya saḥ asya śrīkṛṣṇasya priyaśca ||175||


### atha śrī-bhagavad-arcana-māhātmyam

śrī-kūrma-purāṇe—


    na viṣṇv-ārādhanāt puṇyaṁ vidyate karma vaidikam |


    tasmād anādi-madhyāntaṁ nityam ārādhayed dharim ||176||

viṣṇorārādhanādanyat vaidikaṁ karma puṇyaṁ nāsti viṣṇvārādhanameva puṇyamityarthaḥ | anādi-madhyāntamaparicchinnamityarthaḥ | anena tadārādhanapuṇyasyāpyaparicchinnatābhipretā | ataḥ paricchinna-svargādiphalakavaidika-yajñādikarmataḥ śreṣṭhyaṁ yuktameveti bhāvaḥ ||176||

tatraiva bhṛgv-ādīn prati sākṣāt śrī-bhagavad-uktau—


    ye’rcayiṣyanti māṁ bhaktyā nityaṁ kali-yuge dvijāḥ |


    vidhinā veda-dṛṣṭena te gamiṣyanti tat-padam ||177||

vedadṛṣṭena sadācārānusāreṇetyarthaḥ | yadvā  akārapraśleṣataḥ aveda-dṛṣṭena svacchandakṛtenāpītyarthaḥ | tat anirvacanīyaṁ śrīvaikuṇṭhākhyam ||177||

viṣṇu-rahasye—


    śrī-viṣṇor arcanaṁ ye tu prakurvanti narā bhuvi |


    te yānti śāśvataṁ viṣṇor ānandaṁ paramaṁ padam ||178|| iti |

tatraiva śrī-bhagavad-uktau—


    na me dhyāna-ratāḥ samyag-yoginaḥ parituṣṭaye |


    tathā bhavanti devarṣe kriyā-yoga-ratā yathā ||179||

me mama parituṣṭaye na bhavanti kriyā pūjā paricaryādiḥ tadrūpo yogo bhaktiyoga ityarthaḥ tadratāḥ ||179||


    kriyā-yogo hi me’bhīṣṭaḥ para-yogāt svanuṣṭhitāt |


    tuṣṭir me sambhavet pumbhir bhaktimadbhir amatsaraiḥ ||180||

svanuṣṭhitāt suṣṭhu vihitādapi parayogāt—paro bhaktiyogādanyayogaḥ dhyānadhāraṇādirūpastasmāt me mamābhīṣṭaḥ priyatamaḥ ||180||


    ye’rcayanti narā nityaṁ kriyā-yoga-ratāḥ svayam |


    dhyāyanti ye ca māṁ nityaṁ teṣāṁ śreṣṭhāḥ kriyā matāḥ ||181||


    kriyā-hīnasya devarṣe tathā dhyānaṁ na muktidam |


    na tathā māṁ vidur viprā dhyāninas tattvato vinā |


    kriyā-yoga-ratāḥ samyag labhante māṁ samādhinā ||182||

tattvataḥ kriyāyuktayogān vinā tadāśrayeṇaiva jānantītyarthaḥ | kriyāyogastu svatantra evetyāśayenāha—kriyeti | samādhinā cittasthairyeṇa kriyāyogena sukhaṁ cittasthairya syādato māṁ samyaglabhanta ityarthaḥ | tattvata iti pāṭhe tattvajñānaṁ vināpi māṁ samyaglabhante | anyat samānam ||182||


    yathā hi kāmadaṁ nṝṇāṁ mama tuṣṭi-karaṁ param |


    bhaktiyogaṁ mahāpuṇyaṁ bhukti-mukti-pradaṁ śubham ||183||


    saṁvatsareṇa yat puṇyaṁ labhante dhyānino mama |


    prāpyante tad ihaikāhāt kriyā-yoga-parair naraiḥ ||184||

ādi-purāṇe—


    na karma-sadṛśaṁ dhyānaṁ na karma-sadṛśaṁ phalam |


    na karma-sadṛśas tyāgo na karma-sadṛśaṁ tapaḥ |


    na karma-sadṛśaṁ puṇyaṁ na karma-sadṛśī gatiḥ ||185||

yathā yathāvat śubhaṁ svata eva paramaphalarūpañca jānīhīti śeṣaḥ | karma bhagavatparicaryādi phalaṁ svargādi gatirāśrayaḥ ||183-185||

nāradīye [nā.pu. 2.3.3-4]


    bhakti-grāhyo hṛṣīkeśo na dhanair dharaṇī-dhara |


    bhaktyā saṁpūjito viṣṇuḥ pradadāti manoratham ||186||

samīhitaṁ vāñchitam ||186||


    tasmād viprāḥ sadā bhaktiḥ kartavyā cakra-pāṇinaḥ |


    janenāpi jagannāthaḥ pūjitaḥ kleśahā bhavet ||187||

hari-bhakti-sudhodaye —


    kṛtāpi dambha-hāsyārthe sevā tārayate janān |


    viphalā nānya-karmeva kṛpāluḥ ko nv ataḥ paraḥ ||188||

viphalā vaiguṇye'pi na phalahīnā ||188||

brahma-vaivarte —


    sa samārādhito devo mukti-kṛt syād yathā tathā |


    anicchayāpi huta-bhuk saṁspṛṣṭo dahati dvija ||189||


    dhanavān putravān bhogī yaśasvī bhaya-varjitaḥ |


    medhāvī matimān prājño bhavaty ārādhanād dhareḥ ||190||

dhīrdhāraṇāvatī medhā tadvān matirjñānamātmānātmādiviṣayakaṁ tadvān prājñaśca ātmatattvādyanubhāvavān bhaktimāhātmyābhijño vā ||190||

skānde sanatkumāra-markaṇḍeya-saṁvāde—


    viśiṣṭaḥ sarva-dharmāc ca dharmo viṣṇv-arcanaṁ nṝṇām |


    sarva-yajña-tapo-homas tīrtha-snānaiś ca yat phalam ||191||


    tat phalaṁ koṭi-guṇitaṁ viṣṇuṁ sampūjya cāpnuyāt |


    tasmāt sarva-prayatnena nārāyaṇam ihārcayet ||192|| 

tatraiva śrī-śivomā-saṁvāde —


    yaḥ pradadyad dvijendraya sarvaṁ bhumiṁ sa-sagaram |


    arcayed yaḥ sakṛd viṣṇuṁ tat phalaṁ labhate naraḥ ||193||


    masardham api yo viṣṇuṁ nairantaryena pūjayet |


    puruṣottamaḥ sa vijñeyo viṣṇu-bhakto na saṁśayaḥ ||194||


    madhyandina-gate surye yo viṣṇuṁ paripūjayet |


    vasu-pūrṇa-mahi-datur yat punyaṁ tad avāpnuyāt ||195||


    prātar utthaya yo viṣṇuṁ satataṁ paripūjayet |


    agnistoma-sahasrasya labhate phalam uttamam ||196||


    yo viṣṇuṁ prayato bhūtvā sayaṁkale samarcayet |


    gavaṁ medhasya yajñasya phalam āpnoti durlabham ||197||


    evaṁ sarvāsu velāsu avelāsu ca keśavam |


    sampūjayan naro bhaktyā sarvān kāmān avāpnuyāt ||198||

velāsu madhyāhnādikāleṣu avelāsu tadanyakāleṣvapi ||198||


    kiṁ punar yo’rcayen nityaṁ sarva-deva-namaskṛtam |


    dhanyaḥ saḥ kṛta-kṛtyaś ca viṣṇu-lokam avāpnuyāt ||199||

evaṁ madhyāhnādau kadācit kṛtārcanasya phalamuktvā nityapūjāphalamāha—kimiti || 199||

kiṁ ca —


    dīkṣā-mātreṇa kṛṣṇasya narā mokṣaṁ labhanti vai |


    kiṁ punar ye sadā bhaktyā pūjayanty acyutaṁ naraḥ ||200||

tatraiva śrī-brahma-narada-saṁvāde


    saṁsāre’smin mahā-ghore janma-mṛtyu-bhayākule |


    pūjanaṁ vāsudevasya tārakaṁ vādibhiḥ smrtam ||201||

vādibhiḥ smṛtaṁ sarvavādināmeva sammatamityarthaḥ ||201||


    sa nāma sukṛti loke kulaṁ tena hy alaṅkṛtam |


    ādhāraḥ sarva-bhūtānāṁ yena viṣṇuḥ prasaditaḥ ||202||

śā prasāditaḥ ārādhitaṁ ||202||


    yajñānāṁ tapasāṁ caiva śubhānām api karmaṇām |


    tad viśiṣṭa-phalaṁ nṝṇāṁ sadaivārādhanaṁ hareḥ ||203||

hareryadārādhanaṁ tadeva yajñādīnāṁ viśiṣṭaṁ phalam ||203||


    kalau kali-malākrāntā na jānanti hariṁ param | 


    ye’rcayanti tam īśānaṁ kṛta-kṛtyas ta eva hi |


    nāsti śreyottamaṁ nṝṇāṁ viṣṇor ārādhanat param ||204||

uttamaṁ śreyaḥ phalaṁ sandhirārṣaḥ pāṭhāntaraṁ spaṣṭam ||204||


    yuge’smin tamase tasmāt satataṁ harim arcayet |


    arcite deva-devese śaṅkha-cakra-gadā-dhare ||205||


    arcitaḥ sarva-devāḥ syur yataḥ sarva-gato hariḥ |


    arcite sarva-lokeśe surāsura-namaskṛte |


    keśave keśi-kaṁsa-ghne na yāti narakaṁ naraḥ ||206||

naraḥ pāpakṛdapi narakaṁ na yāti ||206||


    sakṛd abhyarcito yena helayāpi namaskṛtaḥ |


    sa yāti paramaṁ sthānaṁ yat surair api pūjitam ||207||


    samasta-loka-nāthasya deva-devasya śārṅgiṇaḥ |


    sākṣād bhagavato nityaṁ pūjanaṁ janmanaḥ phalam ||208||

tatraivagre —-


    asāre khalu saṁsāre sāram etan nirūpitam |


    samasta-loka-nāthasya śraddhayārādhanaṁ hareḥ ||209||

kiṁ ca —


    yatra viṣṇu-kathā nityaṁ yatra tiṣṭhanti vaiṣṇavāḥ |


    kali-bāhyā narās te vai ye’rcayanti sadā harim ||210||

kāśī-khaṇḍe


    harer ārādhanaṁ puṁsāṁ kiṁ kiṁ na kurute bata |


    putra-mitra-kalatrārthaṁ rājya-svargāpavarga-dam ||211||


    haraty aghaṁ dhvamsayati vyādhīn ādhīn nirasyati |


    dharmaṁ vivardhayet kṣipraṁ prayacchanti mano-ratham ||212||

ata eva skānde dhruvaṁ prati markaṇḍeyasya vacanaṁ —-


    sakṛd abhyarcito yena deva-devo janārdanaḥ |


    sa prāpnoti paraṁ sthānaṁ satyam etan mayoditam ||213||

tathāṅgīrasaḥ—


    yasyāntaḥ sarvam evedaṁ yasya nānto mahātmanaḥ |


    tam ārādhaya govindaṁ sthānam āgryaṁ yad icchasi ||214||

pulastasya—


    paraṁ brahma paraṁ dhāma yo’sau sasvata-pūruṣaḥ |


    tam ārādhya hariṁ yāti muktim apy ati-durlabham ||215||

pulahasya—


    aindram indraḥ paraṁ sthānaṁ yam ārādhya jagat-patim |


    prāpa yajña-patiṁ viṣṇuṁ tam ārādhaya su-vrata ||216||

vasiṣṭhasya -


    prāpnoty ārādhite viṣṇau manasā yad yad icchati |


    trailokyāntar-gataṁ sthānaṁ kim u sarvottamottamam ||217||

sarvottamottamaṁ sthānaṁ śrīvaikuṇṭhalokamapi prāpnoti trailokyāntargataṁ prāpnotīti kimuta vaktavyamityarthaḥ ||217||


    yan yan kāmayate kāmān nārī vā puruṣo’pi vā |


    tan samāpnoti vipulān samārādhya janārdanam ||218||

agastya-saṁhitāyāṁ —


    ārādhyaiva naro viṣṇuṁ manasā yad yad icchati |


    phalaṁ prāpnoty avihataṁ bhūri svalpam athāpi vā ||219||

svalpaṁ bhūri vā yadyadicchati tat phalamārādhyaiva ārādhana-mātraṁ kṛtvā sadya eva avihataṁ sarvopadravarahitaṁ anaśvarañca prāpnoti ||219||

idrsaṁ viṣṇu-purane’pi kiṁcid adhikaṁ cedam, śrī-marīceḥ


    anārādhita-govindair narair sthānaṁ nṛpātmaja |


    na hi samprāpyate śreṣṭhaṁ tasmād ārādhayācyutam ||220||

kiṁ ca tatraiva—


    bhaumān manorathān svargaṁ svarga-vandyaṁ tathāspadam |


    prāpnoty ārādhite viṣṇau nirvāṇam api cottamam ||221||

svargavandyamāspadaṁ śrīvaikuṇṭhaloka mumukṣuścet nirvāṇamapi prāpnoti yadvā svargavandyaṁ śrīdhruvalokaṁ brahmalokaṁ vā uttama nivāṇaṁ muktiviśeṣarūpaṁ śrīvaikuṇṭhalokam yadvā nirvāṇaṁ mokṣaṁ tasmāduttamañca śrīvaikuṇṭhalokamapi ||221||

tathā brahma-vaivarte—


    yat-pādodakam ādhāya śivaḥ śirasi nṛtyati |


    yan-nābhi-nalinād āsīd brahmā loka-pitāmahaḥ ||222||


    yad-icchā-śakti-vikṣobhād brahmaṇḍodbhava-saṅkṣayau |


    tam ārādhaya govindaṁ sthānam agryaṁ yadīcchasi ||223||

nārasiṁhe markaṇḍeya-sahasranika-saṁvāde—


    yas tu sampūjayen nityaṁ narasiṁha nareśvara |


    sa svarga-mokṣa-bhāgī syān nātra kāryā vicāraṇā ||224||


    tasmād eka-manā bhūtvā yāvaj-jīvaṁ pratijñayā |


    arcanān narasiṁhasya samprāpnoty abhivāñchitam ||225||

tatraiva śrī-vyāsa-śuka-saṁvāde śrī-mārkaṇḍeya-mṛtyuñjaya-saṁvādānantaraṁ—


    narake pacyamānas tu yamena paribhāṣitaḥ |


    kiṁ tvayā nārcito devaḥ keśavaḥ kleśa-nāśanaḥ ||226||


    udakenāpy alābhe tu dravyāṇāṁ pūjitaḥ prabhuḥ |


    yo dadāti svakaṁ lokaṁ sa tvayā kiṁ na pūjitaḥ ||227||

dravyāṇāṁ pādyādīnāmalābhe sati udakenāpi pūjitaḥ san ||227||


    narasiṁho hṛṣīkeśaḥ puṇḍarīka-nibhekṣaṇaḥ |


    smaranān mukti-do nṛṇāṁ sa tvayā kiṁ na pūjitaḥ ||228||

bṛhan-nāradīye’diti-māhātmye śrī-sūtoktau—


    yatra pūjā-paro viṣṇos tatra vighno na bādhate |


    rājā ca taskaraś cāpi vyādhayaś ca na santi hi ||229||

smaraṇādapi muktidaḥ rājā tatkṛtopadrava ityarthaḥ ||228-229||


    pretāḥ piśācāḥ kuṣmāṇḍā grahā bālagrahās tathā |


    ḍākinyo rākṣasāś caiva na bādhante’cyutarcakam ||230||

tatraiva yama-bhagīratha-saṁvāde—


    patraiḥ puṣpaiḥ phalair vārcya pūjā-rahitam acyutam |


    sa yāti viṣṇu-sālokyaṁ kula-saptati-saṁyutaḥ ||231||

ārcya samyagīṣadvārcayitvā pūjārahitamaraṇyāntargatatvādinā kenāpyapūjāvānam ||231||

tatraiva dhvajāropaṇa-māhātmye śrī-viṣṇu-dūtānām uktau—


    utkrānti-kāle yan-nāma śrutavanto’pi vai sakṛt |


    labhante paramaṁ sthānaṁ kim u śuśrūṣaṇe rataḥ ||232||

utkrāntikāle maraṇasamaye ||232||


    muhūrtaṁ vā muhūrtārdhaṁ yas tiṣṭhed dhari-mandire |


    sa yāti paramaṁ sthānaṁ kim u śuśrūṣaṇe rataḥ ||233||

tatraiva vibhāṇḍaka-muneḥ sumati-nṛpaṁ prati —


    avaśenāpi yat karma kṛtaṁ tu su-mahat phalam |


    dadāti nṝṇāṁ rājendra kiṁ punaḥ samyag-arcanā ||234|| 

yasya karma kiñcit paricaryādirūpam ||234||

prāyaścitta-prakāraṇānte —-


    samparkād yadi vā mohād yas tu pūjayate harim |

sarva-pāpa-vinirmuktaḥ sa yāti paramaṁ padam ||235||

he sattamāḥ yadvā paramottamā iti yajñādīnāṁ viśeṣaṇam ||235||


    sarvāntarāyā naśyanti manaḥ-suddhiś ca jāyate |


    paraṁ mokṣaṁ labhec caiva pūjyamāne janārdane ||236||


    dharmārtha-kāma-mokṣākhyā puruṣārthāḥ sanātanāḥ |


    hari-pūjā-parāṇāṁ tu sidhyante nātra saṁśayaḥ ||237||


    sarva-tīrthāni yajñāś ca sāṅgā vedāś ca sattamāḥ |


    nārāyaṇarcanasyaite kālaṁ narhanti sodasim ||238||

śrī-viṣṇu-toṣa-vidhi-praśnottare—


    satyaṁ vacmi hitaṁ vacmi sāraṁ vacmi punaḥ punaḥ |

asārodagra-saṁsāre sāraṁ yad viṣṇu-pūjanam ||239||

upalepana-māhātmyante—


    akāmād api ye viṣṇoḥ sakṛt pūjāṁ prakurvate na teṣām |


    bhava-bandhas tu kadācid api jāyate ||240||

yajñadhvajopākhyānānte—


    tasmāt śṛṇuta viprendra devo nārāyaṇo’vyayaḥ |


    jānato’jānato vāpi pūjakānāṁ vimukti-daḥ ||241||


    te vandyās te prapūjyāś ca namaskāryā viśeṣataḥ |


    ye’rcayanti mahā-viṣṇuṁ prapannārti-praṇāśanam ||242||


    ye yajanti spṛhā-śūnyā hariṁ vā haram eva vā |


    ta eva bhuvanaṁ sarvaṁ punanti vibudha-rṣabhāḥ ||243||

he vibudharṣabhāḥ yadvā ta eva vibudharṣabhā vidvadvarā devottamā vā ||243||

pādme śrī-nārāyaṇa-nārada-saṁvāde pūja-vidhi-prasaṅge—


    mad-bhakto yo mad-arcāṁ ca karoti vidhi-dṛṣṭaye |

tasyāntarāyaḥ svapne’pi na bhavaty abhayo hi saḥ ||244||

tatraiva vaiśākha-māhātmye nāradāmbarīṣa-saṁvāde—


    putrān kalatrān dīrghāyū rājyaṁ svargāpavargakam |


    sa dadyād īpsitaṁ sarvaṁ bhaktyā sampūjito’jitaḥ ||245||


    narake’pi ciraṁ magnāḥ pūrvajā ye kula-dvaye |


    tatraiva yānti te svargaṁ yadārceta sūto harim ||246||

yadā teṣāṁ sutaḥ kulotpanno harimarcayati ||246||

tatraiva śrī-yama-brahma-saṁvāde—


    anārādhya hariṁ bhaktyā ko lokān prāpnuyād budhaḥ |


    ārādhite harau kāmāḥ sarve kara-tala-sthitāḥ ||247||

viṣṇu-dharmottare śrī-kṛṣṇāmṛta-stotre—


    so’pi dhanyatamo loke yo’rcayed acutyaṁ sakṛt |


    kiṁ punaḥ śraddhayā yuktaḥ sa-puṣpaiḥ prativāsaram ||248||


    vaiṣṇavān api ye nityaṁ prapaśyanty arcayanti ca |


    te’pi viṣṇu-padaṁ yānti kiṁ punar viṣṇu-sevakāḥ ||249||


    sa yogī sa viśuddhātmā sa śāntaḥ sa mahā-matiḥ |


    sa śuddhaḥ sa ca sampūrṇaḥ kṛṣṇaṁ seveta yo naraḥ ||250||

agastya-saṁhitāyām—


    ananya-manasaḥ śaśvad gaṇayanto’kṣa-mālayā |


    japanto rāma-rāmeti sukhāmṛta-nidhau manaḥ |


    pravilāpyāmṛtībhūya sukhaṁ tiṣṭhanti kecana ||251||

amṛtībhūya jīvanmukto bhūtvā ||251||


    paricaryā-parāḥ kecit prāsādādiṣu śerate |


    manuṣyam iva taṁ draṣṭuṁ vyavahartuṁ ca bandhuvat ||252 ||

tebhyo'pi pūjāparāṇāṁ māhātmyamāha—paricaryeti | prāsādeṣveva śerata iti sadā bhagavatsānnidhyena paramanaiścintyādinā caihika-paramasukhamuktam | taṁ śrīrāmaṁ manuṣyamiva loka-vyavahārādyanusāriṇaṁ draṣṭum ato bandhuvan tena saha vyavaharttuñca vihartumapi premaviśeṣa-sampattyā pāralaukika paramasukhaṁ coktam | etacca śrībhagavatāmṛtottarakhaṇḍe samyak nirūpitamasti | ananyetyādayaḥ ślokā yadyapi bhagavadbhakti-māhātmye likhituṁ yujyante tathāpi paricaryāparā iti upāsakamiti cetyuktyā paricaryopāsanayoḥ prādhānyena pūjāparatāmātrābhidhānādatra likhitāḥ | evamagre'pyūhyam ||252||

kiṁ ca—


    yathā vidhi-niṣedhau tu muktaṁ naviopasarpataḥ |


    tathā na spṛśato rāmopāsakaṁ vidhi-pūrvakam ||253||

śrī-bhagavad-gītāsu (12.1)—

**evaṁ satata-yuktā ye bhaktās tvāṁ paryupāsate |**

**ye cāpy akṣaram avyaktaṁ teṣāṁ ke yoga-vittamāḥ ||254||**

pūrvaṁ mat-karma-kṛn mat-parama [gītā 11.55] ity eva bhakti-niṣṭhasya śreṣṭhatvam uktam | kaunteya pratijānīhīty na me bhaktaḥ [gītā 9.31] ity-ādinā ca tatra tasyaiva śraiṣṭhyaṁ varṇitam | tathā, teṣāṁ jñānī nitya-yukta eka-bhaktir viśiṣyata [gītā 7.17] ity-ādinā, sarvaṁ jñāna-plavenaiva [gītā 4.36] ity-ādinā ca jñāna-niṣṭhasya śraiṣṭhyam uktam | evam ubhayoḥ śraiṣṭhye’pi viśeṣa-jijñāsayā śrī-bhagavantam arjunaḥ pṛcchati—evam iti | evaṁ sarva-karmārpaṇādinā satataṁ yuktās tan-niṣṭhāḥ santo ye bhaktās tvāṁ paryupāsate saṁsārā dhyāyanti | ye cāpy akṣaraṁ brahmāvyaktaṁ nirviśeṣam upāsate, teṣām ubhayeṣāṁ madhye ke’tiśayena yoga-vidaḥ śreṣṭhā ity arthaḥ ||254||

ity arjunena pṛṣṭaḥ śrī-bhagavān uvāca (12.2)—

**mayy āveśya mano ye māṁ nityayuktā upāsate |**

**śraddhayā parayopetās te me yuktatamā matāḥ ||255||**

tatra prathamāḥ śreṣṭhā ity uttaraṁ śrī-bhagavān uvāca—mayīti | mayi parameśvare sarvajñatādi-guṇa-viśiṣṭe sākṣād-bhagavati śrī-kṛṣṇe mana āveśyaikāgraṁ kṛtvā nityaṁ yuktā mad-artha-karmānuṣṭhānādinā man-niṣṭhāḥ santaḥ śreṣṭhayā śraddhayā yuktā ye mām ārādhayanti, te yuktatamā me’bhimatāḥ ||255||

caturtha-skandhe [bhā.pu. 4.21.31]—

**yat-pāda-sevābhirucis tapasvinām**

**aśeṣa-janmopacitaṁ malaṁ dhiyaḥ |**

**sadyaḥ kṣiṇoty anvaham edhatī satī**

**yathā padāṅguṣṭha-viniḥsṛtā sarit ||256||**

yasya mama pādayoḥ sevāyām abhirucir api tapasvināṁ saṁsāra-taptānām | yad vā, tapaḥ sva-dharmācaraṇaṁ cittaikāgratā vā, tad-yuktānām api aśeṣa-janmabhiḥ saṁvṛddhaṁ dhiyo malaṁ sadyaḥ kṣapayati | kathaṁ-bhūtā ? ahany ahani vardhamānā satī sāttvikī paramottamā vā | evaṁ mala-kṣapaṇam ānuṣaṅgikaṁ, mukhyaṁ ca phalaṁ nityam edhamānottamā vā | tat-pāda-saṁbandhasyaivaiṣa mahimeti dṛṣṭāntenāha—yatheti | padāṅguṣṭha-viniḥsṛtety ayaṁ bhāvaḥ—vāma-pādasyāṅguṣṭhāt viniḥsṛtā nirgatya bhuvaṁ gatā, sā ca eka-rūpaiva, na ca nityaṁ vardhamānā, tathāpy aneka-janmopacitaṁ malaṁ sadyaḥ kṣapayati | eṣā ca pādayoḥ sevāsu abhiruciḥ, tatra saṁlagno manaso bhāvaḥ | taṁ sadyaḥ kṣiṇotīti kiṁ citra ? kintu nityaṁ vardhamānā cottamā satī phala-rūpatāṁ prāpnotīty uktim eveti ||256||

kiṁ ca, nāradoktau [bhā.pu. 4.31.14]—

**yathā taror mūla-niṣecanena**

**tṛpyanti tat-skandha-bhujopaśākhāḥ |**

**prāṇopahārāc ca yathendriyāṇāṁ**

**tathaiva sarvārhaṇam acyutejyā ||257||**

śrī-bhagavad-arcanenaiva jagataḥ santoṣa iti sa-dṛṣṭāntam āha—yatheti | mūlāt prathama-vibhāgāḥ skandhāḥ, tad-vibhāgā bhujāḥ, teṣām apy upaśākhāḥ upalakṣaṇam etat, patra-puṣpādayo’pi tṛpyanti, na tu mūlam ekaṁ vinā sva-sva-niṣecanena | prāṇasyopahāro bhojanam | tasmād evendriyāṇāṁ tṛptiḥ, na tu tat-tad-indriyeṣu pṛthak-pṛthag-anna-lepanāt | tathā cācyutārādhanam eva sarva-devatārāddhanaṁ, na pṛthag ity arthaḥ ||257||

ekādaśa-skandhe ca kavi-yogeśvarasya vākyaṁ [bhā.pu. 11.2.33]—

**manye’kutaścid-bhayam acyutasya**

**pādāmbujopāsanam atra nityam |**

**udvigna-buddher asad-ātma-bhāvād**

**viśvātmanā yatra nivartate bhīḥ ||258||**

ātyantikaṁ kṣemaṁ kathayati—manya iti | na kutaścid api bhayaṁ yasmāt tad akutaścid bhayam | atra saṁsāre’sad-ātma-bhāvād asati dehādāv ātma-bhāvanāto nityaṁ sarvadodvigna-buddher janasya viśvātmanā sarvathā niḥśeṣaṁ yatra pādāmbujopāsane bhīr nivartate | yad vā, yatra yasmin sati, rasadātma-bhāvāt rasadaś cāsāv ātmā ca hariḥ śrī-kṛṣṇa ity arthaḥ | tasmin bhāvaḥ premā tasmād dhetor nityam udvigna-buddher api viśvātmanā bhīr na vartate | anyat samānam ||258||

śrī-bhagavataś ca [bhā.pu. 11.27.49]—

**evaṁ kriyā-yoga-pathaiḥ pumān vaidika-tāntrikaiḥ |**

**arcann ubhayataḥ siddhiṁ matto vindaty abhīpsitām ||259||**

evaṁ pūrvokta-prakāraiḥ kriyā-yoga-rūpa-mārgaiḥ | yad vā, kriyā-yoga-prakāraiḥ arcan arcayan | ubhayatra ihāmutra ca ||259||

kiṁ ca [bhā.pu. 11.27.53]

**mām eva nairapekṣyeṇa bhakti-yogena vindati |**

**bhakti-yogaṁ sa labhata evaṁ yaḥ pūjayeta mām ||260||**

nairapekṣyeṇa ahaitukena prema-lakṣaṇenety arthaḥ | nanu nairapekṣyo bhakti-yogaḥ kathaṁ bhavati ? tatrāha—bhakti-yogam iti ||260||

gautamīya-tantre śrī-nāradasya—

**tulasī-dala-mātreṇa jalasya culukena ca |**

**vikrīṇīte svam ātmānaṁ bhaktebhyo bhakta-vatsalaḥ ||261||**

vikrīṇīte—vaśyaṁ karoti ||261||


### atha pūjā-nityatā

mahābhārate—


    mātṛvat parirakṣantaṁ sṛṣṭi-saṁhāra-kārakam |


    yo nārcayati deveśaṁ taṁ vidyād brahma-ghātakam ||262||

ata evoktaṁ bṛhan-nāradīye pādodaka-māhātmyākhyānārambhe—


    hari-pūjā-vidhānaṁ tu yasya veśmani no dvijaḥ |


    śmaśāna-sadṛśaṁ vidyān na kadāpi viśec ca tat ||263||

hareḥ pūjāvidhānaṁ pūjanam he dvijāḥ ||263||

ata evoktaṁ viṣṇu-dharmottare —


    puṣpair vā yadi vā patraih phalair vā yadi vāmbubhiḥ |


    yaṣṭavyaḥ puṇḍarīkākṣas tyaktvā kārya-śatāni ca ||264||

kiṁ ca nāradīye—


    nimitteṣu ca sarveṣu tat-tat-kāla-viśeṣataḥ |


    pūjayed deva-deveśaṁ dravyaṁ sampādya yatnataḥ ||265||

nimitteṣu—janmāṣṭamyādiṣu ||265||

ata evoktaṁ bhagavatā hāyagrīveṇa hāyaśīrṣa-pañcarātre—


    pratiṣṭhitārcā na tyājyā yāvaj-jīvaṁ samarcayet |


    varaṁ prāṇasya vā tyāgaḥ śiraso vāpi karttanam ||266||

arcā pratimā yā kācidapi evamarcana-nityatā svata eva siddhā ||266||


    pūjayā nityatālekhi prāk ca naivedya-bhakṣaṇe |


    māhātmyaṁ ca paraṁ śālagrāma-cakra-prasaṅgataḥ ||267||

atrālikhitamapyanyat pūjāyā nityatvasya māhātmyasya ca vacanajātaṁ pūrvalikhitenakīkurvan likhati—pūjāyā iti dvābhyām | prāgalekhi anarcayitvā govindaṁ yairbhuktaṁ dharmavarjitaiḥ ityādibhiḥ | paramanyacca māhātmyaṁ śālagrāmaśilārūpasya cakriṇaścakrayuktasya bhagavataḥ prasaṅge tathā ca śālagrāmaśilāmāhātmye—yaḥ pūjayeddhariṁ cakre śālagrāmaśilodbhave | rājasūya-sahasreṇa teneṣṭaṁ prativāsaram || ityādi ||267||


    pūjāṅgānāṁ ca māhātmyaṁ yad yad vilikhitaṁ purā |


    tat sarvam iha pūjāyāṁ paryavasyati hi svataḥ ||268||

pūjāṅgānāṁ tattadupacārasamarpaṇādīnām svata eva paryavasyati pūjāyā eva māhātmyamiti jñeyamityarthaḥ aṅgānāṁ māhātmyenāṅgina eva māhātmyāpatteḥ | evaṁ sarvasyaiva pūjāṅgatvāt tattanmāhātmyaṁ sarvameva pūjāyā māhātmyamiti bhāvaḥ ||268||


    pūjā-mahima-mattebhāh śāstrāraṇya-vihāriṇaḥ |


    kīṭena kati saṅgrāhyāḥ prabhāvaṁ śrī-harer vinā ||269||

evamanantānyeva pūjāmāhāmyavacanāni jñānakriyāśaktihīnena mayā kati likhituṁ śakyante? yacca tatra kiñcit likhitaṁ tata śrībhagavanmahimnaiveti nijoddhatyaṁ pariharan pūjāyā māhātmyaviśeṣaṁ darśayati—pūjeti pūjāyā mahimāna eva mattebhā mattahastinaḥ durgrahatvāt kathambhūtāḥ? śāstrāṇyevāraṇyāni arthataḥ śabdataścānantyena paramadurgamatvāt teṣu vihartumitastataḥ sarvatra krīḍituṁ śīlaṁ yeṣāṁ te | ataeva kīṭatulyena paramāsamarthena jānena kati saṁgrāhyāḥ saṁgrahītuṁ śakyāḥ? śrīhareḥ prabhāvaṁ vineti tenaiva saṁgrāhyā bhavanti nānyenetyarthaḥ | atra ca yathā vanāntarvartino mattagajāḥ kīṭena saṁgrāhyā na bhavanti kintu siṁhasyaiva śaktyā bhavantīti dṛṣṭāntaḥ spaṣṭa eva ||269||

**atha śrī-bhagavan-nāma sadā seveta sarvataḥ |**

**tan-māhātmyaṁ ca vikhyātaṁ saṅkṣepenātra likhyate ||270||**

evaṁ pūjāmāhātmyaṁ likhitvā madhureṇa samāpayet iti nyāyenānte nāma-māhātmyaṁ likhan tatrādau brāhme muhūrte utthānato naktaṁ śayanaparyante nijakarmaṇi tathā śrībhagavataḥ prabodhanato naktaṁ sthāpanaparyante sevāprakāre ca sarvatraiva vighnanivārakatayā nyūnasaṁpūrtikārakatvena pūjāṅgatayā tathā sarvakarmaṇāṁ guṇaviśeṣāpādakatayā tathā svataḥ paramaphalarūpatayā cādau madhye ante ca śrībhagavannāma-kīrtanaṁ kuryāditi likhati—atheti ānantaryo maṅgale vā | sarvataḥ sarvatra sarvathā sarvārthañcetyarthaḥ | evaṁ kālaviśeṣakṛtakṛtyatādyābhāvāt sarvaparipoṣakatvāccāpyante likhanamiti bhāvaḥ ||270||


### atha śrī-bhagavan-nāma-māhātmyaṁ

**tatra śrī-bhagavan-nāma-viśeṣasya ca sevanam |**

**ṛṣibhiḥ kṛpayādiṣṭaṁ tat-tat-kāma-hatātmanām ||271||**

tatrādau nāmaviśeṣasya māhātmyaṁ viśeṣato likhati—tatreti | tena tenāgre lekhyena kāmena hata ātmā vittaṁ yeṣāṁ teṣāmādiṣṭaṁ tān prati jñāpitam nanu mahāphalaṁ bhagavannāmasevanaṁ sarvajñaiḥ ṛṣibhistattat tucchaphalārthaṁ kimityādiṣṭam? tatra likhati—kṛpayeti | tenaiva śīghraṁ samyak kṛtatattatsiddheḥ yadvā tattatkāmenāpi kathañcitteṣāṁ tatra pravṛttyarthamiti dik ||271||


### atha kāma-viśeṣeṇa śrī-bhagavan-nāma-viśeṣa-sevā-māhātmyaṁ


### tatra pāpa-kṣayārthaṁ

śrī-kaurme—


    śrī-śabda-pūrvaṁ jaya-śabda-madhyaṁ 


    jaya-dvayād uttaratas tathā hi |


    triḥ-sapta-kṛtvo narasiṁha-nāma 


    japtaṁ nihanyād api vipra-hatyām ||272||

jayaśabdayormadhyam antarvarti jaya narasiṁha jayeti | jayadvayāduttarataḥ jaya jaya narasiṁheti narasiṁhasya nāma narasiṁheti nāma vā ||272||


### mahā-bhaya-nivaranarthaṁ

tatraiva—


    śrī-pūrvo narasiṁho dvir jayād uttaratas tu saḥ |

triḥ-sapta-kṛtvo japato mahābhaya-nivāraṇaḥ ||273||

sa narasiṁhaḥ dvirvāradvayaṁ yat jayeti tasmāduttarataśca jaya jaya narasiṁheti | pāṭhāntare'pi sa evārthaḥ ||273||

kāla-viśeṣe tu maṅgalārtham, viṣṇu-dharmottare mārkaṇḍeya-vajra-saṁvāde


    puruṣaṁ vāsudevaṁ ca tathā saṅkarṣaṇaṁ vibhum | 


    pradyumnam aniruddhaṁ ca kramād abdeṣu kīrtayet ||274||

puruṣādīn pañca abdeṣu saṁvatsarādi-bhedena pañcasu kramāt kīrtayet | pañcābdāścoktā brahmavaivarte—saṁvatsarastu prathamo dvitīyaḥ parivatsaraḥ | iḍāvatsarastṛtīyaścaturthaścānuvatsaraḥ | udvatsaraḥ pañcamastu kālasya yugasaṁjñitaḥ || iti | yadyapyatrāgre ca phalaṁ viśeṣato na śrūyate tathāpyante varadasyetyuktyā tathā sarvārthasiddhimāpnotītyādyuktyā ca sāmānyataḥ phalaṁ mahadastīti jñeyameva ||274||


    balabhadraṁ tathā kṛṣṇaṁ kīrtayed ayana-dvaye |


    madhavaṁ puṇḍarīkākṣaṁ tathā vai bhoga-sayinam ||275||


    padmanābhaṁ hṛṣīkeśaṁ tathā devaṁ trivikramam |


    kramena raja-sardula vasantadisu kīrtayet ||276||

mādhavādīn ṣaṭsu vasantādi-ṣaḍṛtuṣu krameṇa kīrtayet ||275-276||


    viṣṇuṁ ca madhu-hantāraṁ tathā devaṁ trivikramam |


    vāmanaṁ śrīdharaṁ caiva hṛṣīkeśaṁ tathāiva ca ||277||


    dāmodaraṁ padmanābhaṁ keśavaṁ ca yadūttamam |


    nārāyaṇaṁ mādhavaṁ ca govindaṁ ca tathā kramāt ||278||


    caitrādiṣu ca māseṣu deva-devam anusmaret |


    pradyumnam aniruddhaṁ ca pakṣayoḥ kṛṣṇa-śuklayoḥ ||279||


    sarvaḥ śarvaḥ sivaḥ sthāṇur bhūtādir nidhir avyayaḥ |


    adityādiṣu vareṣu kramād evam anusmaret ||280||

viṣṇvādīn dvādaśa caitrādi-dvādaśamāseṣu kramādanusmaret | tatra ca yadūttamamiti viśeṣaṇaṁ jñeyam anyathā trayodaśa syuḥ | yadūttameti vā pāṭhaḥ | tataśca sambodhanaṁ he vajreti | yadvā kadācit malamāse sati trayodaśa māsā bhavanti tadapekṣayā yadūttamena saha trayodaśeti jñeyam ||277-280||


    viśvaṁ viṣṇur vaṣaṭ-kāro bhūta-bhavya-bhavat-prabhuḥ |


    bhūta-bhṛd bhūta-kṛd bhavo bhūtātmā bhūta-bhavanaḥ ||281||


    avyaktaḥ puṇḍarīkākṣo visvakarma sucisravaḥ |


    sad-bhavo bhavano bharta prabhavaḥ prabhur isvaraḥ ||282||


    aprameyo hṛṣīkeśah padmanabho’mara-prabhuḥ |


    agrahyaḥ sasvato dhata kṛṣṇaś caitany anusmaret |


    deva-devasya nāmāni kṛttikadisu yadava ||283||

viśvamityādīni saptaviṁśati nāmāni kṛttikādiṣu saptaviṁśatinakṣatreṣu kramādevānusmaret ||281-283||


    brahmāṇaṁ śrī-patiṁ viṣṇuṁ kapilaṁ śrīdharaṁ prabhum |


    dāmodaraṁ hṛṣīkeśaṁ govindaṁ madhusūdanam ||284||


    bhūdharaṁ gadinaṁ devaṁ saṅkhinaṁ padminaṁ tathā |


    cakriṇaṁ ca mahārāja prathamādiṣu saṁsmaret ||285||

prathamā tithiḥ pratipat  tadādiṣu pañcadaśatithiṣu brahmādīn pañcadaśa krameṇaiva saṁsmaret ||284-285||

sarvaṁ vā sarvadā nāma deva-devasya yādava ||286||


    nāmāni sarvāṇi janārdanasya 


    kālaś ca sarvaḥ puruṣa-pravīrāḥ |


    tasmāt sadā sarva-gatasya nāma 


    grāhyaṁ yatheṣṭaṁ varadasya rājan ||287||

nanu cintāmaṇeriva sarvasyāpi bhagavannāmnaḥ samānaphalaṁ śrūyate tat ki viśeṣaniddeśato māhātmyasaṅkocāpādanena? satyam atyantakāmādyupahatacittānāṁ śraddhāsampattaye tathoktam | vastutastu sarvadā sarvameva nāma sevya mityāha—sarvamiti | saṁsmarediti pūrvayā kriyayā grāhyamiti parayā vā sambandhaḥ | tadeva sahetukamāha—nāmānīti ||286-287||


### vividha-kāma-siddhaye ca

pulastyoktau—


    kāmaḥ kāma-pradaḥ kāntaḥ kāma-pālas tathā hariḥ |


    ānando mādhavaś caiva kāma-saṁsiddhaye japet ||288||

kāma ityādi nāmāni japet ||288||


    rāmaḥ paraśurāmaś ca nṛsiṁho viṣṇur eva ca |


    vikramaś caivam ādīni japyāny ari-jigīṣubhiḥ ||289||


    vidyām abhyastatā nityaṁ japtavyaḥ puruṣottamaḥ |


    dāmodaraṁ bandha-gato nityam eva japen naraḥ ||290||


    keśavaṁ puṇḍarīkākṣam aniśaṁ hi tathā japet |


    netra-bādhāsu sarvāsu hṛṣīkeśaṁ bhayeṣu ca ||291||

netrabādhāsu—cakṣuḥpīḍāsa ||291||


    acyutaṁ cāmṛtaṁ caiva japed auṣadha-karmāṇi |


    saṅgrāmābhimukho gacchan saṁsmared aparājitam ||292||


    cakriṇaṁ gadinaṁ caiva śārṅgiṇaṁ khaḍginaṁ tathā |


    kṣemārthī pravasan nityaṁ dikṣu pracyādiṣu smaret ||293||

pravasan videśaṁ gacchan cakrādīn caturaḥ prācyādicaturdikṣu kramāt smaret ||293||


    ajitaṁ cādhipaṁ caiva sarvaṁ sarveśvaraṁ tathā |


    saṁsmaret puruṣo bhaktyā vyavahāreṣu sarvadā ||294||

vyavahāreṣu—vāṇijyādiṣu ||294||


    nārāyaṇaṁ sarva-kālaṁ kṣuta-praskhalanādiṣu |


    graha-nakṣatra-pīḍāsu deva-bādhāsu sarvataḥ ||295||

devabādhāsu—ativṛṣṭyādiṣu ||295||


    dasyu-vairi-nirodheṣu vyāghra-siṁhādi-saṅkaṭe |


    andhākāre tamas-tīvre narasiṁham anusmaret ||296||


    agni-dāhe samutpanne saṁsmarej jala-śāyinam |


    garuḍadhvajānusmaranād viṣa-vīryaṁ vyapohati ||297||


    snāne devārcane home praṇipāte pradakṣine |


    kīrtayed bhagavan-nāma vāsudeveti tat-paraḥ ||298||


    sthāpane vitta-dhānyāder apadhyāne ca duṣṭaje |


    kurvīta tan-manā bhūtvā anantācyuta-kīrtanam ||299||

duṣṭaje'padhyāne—duṣṭajanacintitāniṣṭe ||299||


    nārāyaṇaṁ śārṅga-dharaṁ śrīdharaṁ puruṣottamam |


    vāmanaṁ khaḍginaṁ caiva duṣṭa-svapne sadā smaret ||300||


    mahārṇavādau paryaṅka-śāyinaṁ ca naraḥ smaret |


    balabhadraṁ samṛddhy-arthaṁ sarva-karmāṇi saṁsmaret ||301||


    jagat-patim apatyārthaṁ stuvān bhaktyā na sīdati |


    śrīśaṁ sarvābhyudayike karmany āśu prakīrtayet ||302||


    ariṣṭeṣu hy aśeṣeṣu viśokaṁ ca sadā japet |


    maru-prapātāgni-jala-bandhanādiṣu mṛtyuṣu |


    svatantra-paratantreṣu vāsudevaṁ japed budhaḥ ||303||

marurnirjaladeśastasmin prapātaḥ akasmāt gamanam | maruditi pāṭhe vātyāsu tadādiṣu mṛtyuṣu maraṇahetuṣu kathambhūteṣu? svatantra-paratantreṣu svādhīna-parādhīneṣu svataḥprāpteṣu parairvā prāpiteṣu ||303||


    sarvārtha-śakti-yuktasya deva-devasya cakriṇaḥ |


    yathābhirocate nāma tat sarvārtheṣu kīrtayet ||304||


    sarvārtha-siddhim āpnoti nāmnām ekārthatā yathā |

sarvāṇy etāni nāmāni parasya brahmaṇo hareḥ ||305||

yasya ca yannāmni prītiḥ tena tadeva sevya tenaiva tasya sarvārthasiddhirityāha—sarvārtheti dvābhyām ||304-305||

evaṁ viṣṇu-dharmottare ca mārkaṇḍeya-vajra-saṁvāde kiṁ ca—


    kūrmaṁ varāhaṁ matsyaṁ vā jala-prataraṇe smaret |


    bhrājiṣṇum agni-janane japen nāma tv akhaṇḍitam ||306||

akhaṇḍinam—avicchinnam ||306||


    garuḍadhvajānusmaraṇād āpado mucyate naraḥ |


    jvara-juṣṭa-śiro-roga-viṣa-vīryaṁ ca śamyati ||307||

jvarādīnāṁ vīryaṁ prabhāvaśca śāmyati ||307||


    balabhadraṁ tu yuddhārthī kṛśyārambhe halāyudham |


    uttarānāṁ vāṇijyārthī rāmam abhyudaye nṛpa ||308||


    maṅgalyaṁ maṅgalaṁ viṣṇuṁ maṅgalyeṣu ca kīrtayet |


    uttiṣṭhan kīrtayed viṣṇuṁ prasvapan madhavaṁ naraḥ |

bhojane caiva govindaṁ sarvatra madhusūdanam ||309||

tatraivānyatra—


    auṣadhe cintayed viṣṇuṁ bhojane ca janārdanam |


    śayane padmanābhaṁ ca maithune ca prajāpatim ||310||


    saṅgrāme cakriṇaṁ kruddhaṁ sthāna-bhraṁśe trivikramam |


    nārāyaṇaṁ vṛṣotsarge śrīdharaṁ priya-saṅgame |


    jala-madhye ca vārāhaṁ pāvake jalaśāyinam ||311||


    kānane narasiṁhaṁ ca parvate raghunandanam |


    duḥsvapne smara govindaṁ viśuddhau madhusūdanam |


    māyāsu vāmanaṁ devaṁ sarva-kāryeṣu mādhavam ||312||

viśuddhau—śuddhiviśeṣārtham ||312||

kiṁ ca—


    kīrtayed vāsudevaṁ ca anukteṣv api yādava |


    kāryārambhe tathā rājan yatheṣṭaṁ nāma kīrtayet ||313||


    sarvāṇi nāmāni hi tasya rājan 


    sarvārtha-siddhyai tu bhavanti pumsaḥ |


    tasmād yatheṣṭaṁ khalu kṛṣṇa-nāma 


    sarveṣu kāryeṣu japeta bhaktyā ||314||


### tatrākhila-pāponmūlanatvaṁ


### atha sāmānyataḥ śrī-bhagavan-nāma-kīrtana-māhātmyaṁ

viṣṇu-dharme hari-bhakti-sudhodaye coktaṁ nāradena—


    aho su-nirmala yūyaṁ rāgo hi hari-kīrtane |

avidhūya tamaḥ kṛtsnaṁ nṛṇām udeti sūryavat ||315||

sunirmalāḥ atyantamalahīnāḥ hi yasmāt harikīrtane rāgaḥ śraddhā nṛṇāṁ tamaḥ pāpamalaṁ kṛtsnamavidhūya anirasya nodeti api tu vidhūyaivodeti | yathā sūryo'ndhakāraṁ sarvaṁ vidhūyaivodeti tadvat ||315||

garude—


    pāpānalasya dīptasya mā kurvantu bhayaṁ narāḥ |


    govinda-nāma-meghaughair naśyate nīra-bindubhiḥ ||316||

govindasya nāmaiva meghaughāstairye nīravindavastairhetubhirnaśyate naśyati ||316||


    avaśenāpi yan-nāmni kīrtane sarva-pātakaiḥ |


    pumān vimucyate sadyaḥ siṁha-trastair mṛgair iva ||317||

avaśenāpi yadṛcchayāpi yasya nāmni kīrtite sati yathā akasmādāgataṁ siṁhaṁ dṛṣṭvā trastā hariṇamavarudhanto vṛkāstaṁ visṛjya palāyante tadvat | yadvā mṛgayārthaṁ vanaṁ praviṣṭaḥ kaścit pumān vṛkairāvṛto'kasmādāgataṁ siṁhaṁ dṛṣṭvā trastaistairyathāsau vimucyate tadvaditi ||317||


    yan-nāma-kīrtanaṁ bhaktyā vilāpanam anuttamam |


    maitreyāśeṣa-pāpānāṁ dhātūnām iva pāvakaḥ ||318||

bhaktyā tatkīrtanaphalamāha—yannāmeti | dvādaśābdādiprāyaścittaiḥ pāpameva vinaśyati tatsaṁskārastvavaśiṣyate idaṁ tvaśeṣāṇāṁ saṁskārāṇāṁ pāpānāṁ vilāpanaṁ vināśakaṁ na cānyena niḥśeṣapāpakṣayaḥ syāditi dṛṣṭāntenāha—yathā dhātūnāṁ suvarṇādīnāmudvartanaprakṣālanādi dhātvantarasaṁyogajaṁ malaṁ na nāśayati kintu pāṭhaka eva ataḥ sarvottamamidamevetyarthaḥ ||318||


    yasmin nyasta-matir na yāti narakaṁ svargo’pi yac-cintane


    vighno yatra niveśitātma-manaso brāhmo’pi loko’lpakaḥ |


    muktiṁ cetasi yaḥ sthito’mala-dhiyāṁ puṁsāṁ dadāty avyayaḥ


    kiṁ citraṁ yad-aghaṁ prayâti vilayaṁ tatrācyute kīrtite ||319||

harikīrtanamātreṇa sarvapāpakṣayo bhavatīti yaduktaṁ tat kaimutikanyāyenopapādayani—yasminniti | nyastā nikṣiptā matiryena acyutaikacitta iti yāvat sa pramādādivṛttairaghairnarakaṁ na yāti tasminnaghasaṁśleṣāsambhavāt | yasya cintane dhyāne kriyamāṇe svargaprāptirapi vighnaprāyā yasminniveśita ātmā manaśca samādhinā yena tasya brahmaloko'pyatitucchaḥ tasmādyathākathañcidapi | yaścetasi sthita  ataeva nirmaladhiyām yadvā akārapraśleṣaṁ vinā malinamatīnāmapi muktimapi dadāti | yadaivaṁ svaikahitakāriṇāṁ smṛtimātreṇācyutaniṣṭhānāmīdṛśaṁ phalagauravaṁ tadā tannāmakīrtanena pareṣāpyaghaṁ kṣapayatāṁ svakīyāghanāśaḥ kiṁ citamityarthaḥ | agha iti prathamāntapāṭhe pāpo'pi janaḥ vilayaṁ mokṣam anyat samānam | evañca sati mukti-pradatve'yaṁ śloko draṣṭavyaḥ ||319||

viṣṇu-dharmottare —


    sāyaṁ prātas tathā kṛtvā deva-devasya kīrtanam |


    sarva-pāpa-vinirmuktaḥ svarga-loke mahīyate ||320||

vāmane—


    nārāyaṇo nāma naro narāṇāṁ 


    prasiddha-cauraḥ kathitaḥ pṛthivyām |


    aneka-janmārjita-pāpa-sañcayaṁ 


    haraty aśeṣaṁ śruta-mātra eva ||321||

nārāyaṇa iti naraśceti nāma yadvā he naraḥ bho jatāḥ tāmasvarūpo nakārāyaṇaḥ yadva nārāyaṇanāmā nara ityarthaḥ ||321||

skānde—


    govindeti tathā proktaṁ bhaktyā vā bhakti-varjitaiḥ |


    dahate sarva-pāpāni yugāntāgnir ivotthitaḥ ||322||

tathātvameva vyañjayati bhaktyāḥ vā proktaṁ bhaktivarjitairjanairvā’bhaktyā proktamiti ||322||


    govinda-nāmnā yaḥ kaścin naro bhavati bhū-tale |


    kīrtanād eva tasyāpi pāpaṁ yāti sahasradhā ||323||

kāśī-khaṇḍe—


    pramādād api saṁspṛṣṭo yathānala-kaṇo dahet |


    tathauṣṭha-puṭa-saṁspṛṣṭaṁ hari-nāma dahed agham ||324||

bṛhan-nāradīye lubdhakopakhyānānte—

narāṇāṁ viṣayāndhānāṁ mamatākula-cetasām |

ekam eva harer nāma sarva-pāpa-vināśanam ||325||

ata eva tatraiva yamenoktam—


    hari hari sakṛd uccāritaṁ 


    dasyu-cchalena yair manuṣyaiḥ |


    jananī-jaṭhara-mārga-luptā 


    na mama paṭa-lipiṁ viśanti martyāḥ ||326||

hṛtaṁ hṛtamityāsya madhyadeśe laukī bhāṣā hariharīti | jananyā jaṭharasya mārgo'pi luptāyeṣāṁ te muktā ityarthaḥ | mama paṭalipiṁ viśanti madadhikāraṁ na gacchantītyarthaḥ ||326||

pādme vaiśākha-māhātmye devaśarmopākhyānānte śrī-nāradoktau—


    hatyāyutaṁ pāna-sahasram ugraṁ 


    gurv-aṅganā-koṭi-niṣevanaṁ ca |


    steyāny anekāni hari-priyeṇa 


    govinda-nāmnā nihatāni sadyaḥ ||327||

anekāni—viprasvarṇa cauryādīni ||327||


    anicchayāpi dahati spṛṣṭo huta-vaho yathā |


    tathā dahati govinda-nāma vyājād apīritam ||328||

vyājāt putrahvānādicchalādapyūktaṁ ||328||

tatraiva śrī-yama-brāhmaṇa-saṁvāde—


    kīrtanād eva kṛṣṇasya viṣṇor amita-tejasaḥ |


    duritāni vilīyante tamāṁsīva dinodaye ||329||


    nānyat paśyāmi jantūnāṁ vihāya kari-kīrtanam |


    sarva-pāpa-praśamanaṁ prāyaścittaṁ dvijottama ||330||

sarvapāpapraśamanarūpaṁ prāyaścittvamanyaṁ na paśyāmi | anyasya savāsanapāpakṣapaṇāśakteḥ ||330||

ṣaṣṭha-skandhe [bhā.pu. 6.2.7]

**ayaṁ hi kṛta-nirveśo janma-koṭy-aṁhasām api |**

**yad vyājahāra vivaśo nāma svasty-ayanaṁ hareḥ ||331||**

ayam ajāmilaḥ kṛtokṛto nirveśaḥ prāyaścittaṁ yena, yat yasmād vivaśo’pi harer nāma vyājahāra uccāritavān | na kevalaṁ prāyaścitta-mātraṁmātraṁ harer nāma, api tu svastyayanaṁ mokṣa-sādhanam api | yad vā, paramayad vā, parama-maṅgalāyanam api ||331||

[bhā.pu. 6.2.9-10]

**stenaḥ surā-po mitra-dhrug brahma-hā guru-talpa-gaḥ |**

**strī-rāja-pitṛ-go-hantā ye ca pātakino 'pare ||332||**

**sarveṣām apy aghavatām idam eva suniṣkṛtam |**

**nāma-vyāharaṇaṁ viṣṇor yatas tad-viṣayā matiḥ ||333||**

nanu kāmakṛtānāṁ bahūnāṁ mahāpātakānāṁ sahasraśa āvartitānāṁ dvādaśābdādikoṭibhirapyanirvartyānāṁ kathamidamekameva prāyañcittaṁ syāt tatrāhuḥ śrīviṣṇupārṣadāḥ—stena iti dvābhyām | suniṣkṛtaṁ śreṣṭhaṁ prāyaścittamidameva tatra hetuḥ—yato nāmavyāharaṇāt nāmoccārapuruṣaviṣayā madīyo'yaṁ mayā sarvato rakṣaṇīyo nitarāmanugrāhyaḥ iti viṣṇormatirbhavati ||332-333||

[bhā.pu. 6.2.11]

**na niṣkṛtair uditair brahma-vādibhis**

**tathā viśuddhyaty aghavān vratādibhiḥ |**

**yathā harer nāma-padair udāhṛtais**

**tad uttamaśloka-guṇopalambhakam ||334||**

śreṣṭhatvamevopapādayanti—neti | brahmavādibhirmanvādibhiruktairvratādibhirniṣkṛtaistathā na śudhyati udāhṛtairuccāritairyathā nāmapadaiḥ | ityanena atra ca namāmītyādikriyāyogo'pi nāpekṣita iti darśitam | kiñca tannāmapadoccāraṇamuttamaḥślokaguṇānāmupalambhakaṁ jñāpakaṁ bhavati na tu kṛcchracāndrāyaṇādivat pāpanivṛttimātreṇopakṣīṇamityarthaḥ ||334||

[bhā.pu. 6.2.14-15]

**sāṅketyaṁ pārihāsyaṁ vā stobhaṁ helanam eva vā |**

**vaikuṇṭha-nāma-grahaṇam aśeṣāgha-haraṁ viduḥ ||335||**

nanvayaṁ putranāmāgrahīna na tu bhagavannāma tatrāhuḥ—sāṅketyaṁ pūtrādau saṅketitam  pārihāsyaṁ parihāsena kṛtaṁ stobhaṁ gītālāpapūraṇādyarthe kṛtaṁ helanaṁ kiṁ viṣṇunā iti sāvajñamapi vā vaikuṇṭhanāmoccāraṇam ||335||

**patitaḥ skhalito bhagnaḥ sandaṣṭas tapta āhataḥ |**

**harir ity avaśenāha pumān nārhati yātanāḥ ||336||**

nanu nāyaṁ saṅkalpapūrvakaṁ vaikuṇṭhanāmāgrahīta kintu putrasnehaparavaśaḥ san tatrāhuḥ—patita iti | avaśenāpi yo harirityāha—sa yātanā nārhati pumānityanena nātra varṇāśramādi-niyama ityuktam | avaśatvamevāhuḥ—patitaḥ prāsādādibhyaḥ skhalito mārge bhagno bhagnagātraḥ saṁdaṣṭaḥ sarpādibhiḥ tapto jvarādinā āhato daṇḍādinā ||336||

[bhā.pu. 6.2.18]

**ajñānād athavā jñānād uttamaśloka-nāma yat |**

**saṅkīrtitam aghaṁ puṁso dahed edho yathānalaḥ ||337||**

nanu tathāpi pāpaprāyaścittamidamiti jñātvā noccāritamiti cettatrāhuḥ yadvā kṛṣṇasya nāmedamapyayaṁ na jānāti kathaṁ tasya sarvapāpakṣayaḥ tatrāhuḥ—ajñānāditi | asya śrīviṣṇorjñānādajñānādvā bālakenājñānādapi prakṣipto'gniryathā kāṣṭharāśiṁ dahati tadvat ||337||

[bhā.pu. 6.13.8]

**brahma-hā pitṛ-hā go-ghno mātṛ-hācārya-hāghavān |**

**śvādaḥ pulkasako vāpi śuddhyeran yasya kīrtanāt ||338||**

aghavān anyo'pi yaḥ pāpakarmayuktaḥ yaśca jātyā pāpaḥ śvādaḥ pukvaśo vāpi ||338||

laghu-bhāgavate—

**vartamānaṁ tu yat pāpaṁ yad bhūtaṁ yad bhaviṣyati |**

**tat sarvaṁ nirdahaty āśu govindānala-kīrtanāt ||339||**

govindasyaṁ analavat yat kīrtanam ||339||

**sadā droha-paro yas tu sajjanānāṁ mahī-tale |**

**jāyate pāvano dhanyo harer nāmānukīrtanāt ||340||**

adhunā niṣyāyaścitto bhagavadakṣamyo bhogaikanāśyo mahānaparādho'pi nāmamāhātmyato'pyātītyāha—sadeti | nāmno'nu nirantaraṁ kīrtanāt dhanyaḥ pāvanaḥ paramaśuddha ityarthaḥ yadvā na kevalaṁ svayameva tataḥ pavitro bhavediti kintu parānapi pāvayati premalakṣaṇabhagavadbhaktidhanayogyaśca bhavatīti | yadyapi nāmāparādhastotrādau satāṁ nindā nāmnaḥ paramamaparādhaṁ vitanute ityādinā nindāpi nāmāparādha uktaḥ kimuta sadā drohaparateti | ataḥ paramamahadaparādhādasmānmahānarakapāta eva nāmno'pi sarvasuhṛdo hyaparādhāt patatyadhaḥ ityādibhirabhihitaḥ tathāpi tatraiva nāmāparādhayuktānāṁ nāmānyeva harantyagham ityādyukternāmaparāṇāṁ na ko'pi doṣo ghaṭate pratyuta bhaktiviśeṣa evodetīti | ataḥ samyagevoktam—jāyate pāvano dhanyaḥ iti ||340||

kaurme—

	vasanti yāni koṭis tu pāvanāni mahītale |

na tāni tat-tulāṁ yānti kṛṣṇa-nāmānukīrtane ||341||

ataeva paramapāvanatvaṁ kaurmavacanena likhati—vasantīti ||341||

bṛhad-viṣṇu-purāṇe—


    nāmno’sya yāvatī śaktiḥ pāpa-nirharaṇe hareḥ |


    tāvat kartuṁ na śaknoti pātakaṁ pātakī janaḥ ||342||

etadevopapādayati—nārano'syeti dvābhyām | pātakī sarvadā pātakayukto'pi ||342||

itihāsottame—


    svādo’pi na hi śaknoti kartuṁ pāpāni yatnataḥ |


    tāvantī yāvatī śaktir viṣṇor nāmno’subha-kṣaye ||343||

śvādo nityakukkura bhakṣaṇaśīlaḥ paramapāpajātirapi aśubhasya amaṅgalasya tanmūlasya ca pāpasya kṣaye ||343||

viśeṣataḥ kalau, skānde—


    tan nāsti karmajaṁ loke vāg-jaṁ mānasam eva vā |


    yan na kṣapayate pāpaṁ kalau govinda-kīrtanam ||344||

evaṁ sāmānyatraḥ sarvakāle aśeṣapāponmūlanaṁ likhitvā idānīṁ viśeṣataḥ kalikāle dustaravividha—pāpavargavyākulātāmagatīnāṁ kalau lokānāṁ prabhāvaviśeṣaprakaṭanapara-śrīmannāmakīrtanenaivāśeṣapāponmūlanaṁ bhavatīti likhati——tannāstītyādinā ||344||

viṣṇu-dharmottare —


    śamāyālaṁ jalaṁ vahnes tamaso bhaskarodayaḥ |


    śāntyai kaler aghaughasya nāma-saṅkīrtanaṁ hareḥ ||345||

yathā vahneḥ śamāya jalameva alaṁ samarthaṁ tamasaśca śamāya bhāskarodya evālaṁ tathā kaleryadaghaughaḥ tasya śāntyai nāmasaṅkīrtanamevālaṁ kalau nāmasaṅkīrtanasyaiva prādhānyāt | śāntiriti pāṭhe śāntirūpameva ||345||


    nāmnāṁ hareḥ kīrtanataḥ prayāti 


    saṁsāra-pāraṁ duritaugha-muktaḥ |


    naraḥ sa satyaṁ kali-doṣa-janma 


    pāpaṁ nihaty āśu kim atra citram ||346||

nityaṁ mahāpāparato'pi duritaudhānmuktaḥ san salyaṁ niścitaṁ yo naraḥ saṁsārapāraṁ prayāti kalidoṣājjanma yasya tat pāpaṁ sa āśu nihantītyatra kiṁ citramāścaryam asambhāvitaṁ na syādityarthaḥ ||346||

brahmāṇḍa-purāṇe—


    varāka-cāndrāyaṇa-tapta-kṛcchrair 


    na dehi-śuddhir bhavatīha tādṛk |


    kalau sakṛn mādhava-kīrtanena 


    govinda-nāmnā bhavatīha yādṛk ||347||

dehināṁ pāpataḥ śuddhiḥ deheti pāṭhe sa evārthaḥ sakṛt yat mādhavasya kīrtanaṁ tena tacca govindeti nāmneti kalo govinda-nāmamāhātmyamabhipretam | yadvā govindeti nāmamātreṇeti kīrtanasya bāhulyaṁ vividhatvañca parihṛtamiti dik ||347||


### kīrtana-kartr-kula-saṅgy-ādi-pavanatvaṁ

tatraiva—


    mahā-pātaka-yukto’pi kīrtayenn aniśaṁ harim |


    śuddhāntaḥkaraṇo bhūtvā jāyate paṅkti-pāvanaḥ ||348||

evaṁ sarvapāponmūlanarūpaṁ māhātmyaṁ likhitvā idānīṁ nāmakīrtana-sambandhināmapi sarvadoṣānmūlanena paramaśodhakatvaṁ likhati–maheti pañcabhiḥ ||348||

laghu-bhāgavate—


    govindeti mudā yuktaḥ kīrtayed yas tv ananya-dhīḥ |


    pāvanena ca dhanyena teneyaṁ pṛthivī dhṛtā ||349||

ananyadhīḥ—tadekamanā viśvastaḥ sannityarthaḥ ||349||

hari-bhakti-sudhodaye—


    na caivam ekaṁ vaktāraṁ jihvā rakṣati vaiṣṇavī |


    āśrāvya bhagavat-khyātiṁ jagat kṛtsnaṁ punāti hi ||350||

bhagavataḥ khyātiṁ kartiṁ nāmātmikāṁ nāmaiva vā ||350||

daśama-skandhe (10.4.17)—

**yan-nāma gṛhṇann akhilan śrotṝn ātmānam eva ca |**

**sadyaḥ punāti kiṁ bhūyas tasya spṛṣṭaḥ padā hi te ||351||**

ata evoktaṁ prahlādena nārasiṁhe—

**te santaḥ sarva-bhūtānāṁ nirupādhika-bāndhavāḥ |**

**ye nṛsiṁha bhavan-nāma gāyanty uccair mudānvitāḥ ||352||**


### sarva-vyadhi-nasitvaṁ

bṛhan-nāradīye bhagavat-toṣa-prasaṅge—

**acyutānanda-govinda-nāmoccaraṇa-bhīṣitaḥ |**

**naśyanti sakalā rogāḥ satyaṁ satyaṁ vadāmy aham ||353||**

parāśara-saṁhitāyāṁ sāmbaṁ prati vyāsoktau—

**na sāmba vyādhijaṁ duḥkhaṁ heyaṁ nānyauṣadhair api |**

**hari-nāmauṣadhaṁ pītvā vyādhis tyājyo na saṁśayaḥ ||354||**

heyaṁ tyājyaṁ na bhavatītyarthaḥ ||354||

skānde—

**ādhayo vyādhayo yasya smaraṇān nāma-kīrtanāt |**

**tadaiva vilayaṁ yānti tam anantaṁ namāmy aham ||355||**

vahni-purāṇe—

**mahā-vyādhi-samācchanno rāja-vadhopāpiditaḥ |**

**nārāyaṇeti saṅkīrtya nirāṭaṅko bhaven naraḥ ||356||**


### sarva-duḥkhopaśamanatvam

brhad-viṣṇu-purāṇe—

**sarva-rogopaśamanaṁ sarvopadrava-nāśanam |**

**śāntidaṁ sarvāriṣṭānāṁ harer nāmānukīrtanam ||357||**

brahma-vaivarte—

**sarva-pāpa-praśamanaṁ sarvopadrava-nāśanam |**

**sarva-duḥkha-kṣaya-kāraṁ hari-nāmānukīrtanam ||358||**

dvādaśa-skandhe (12.12.48)—

**saṅkīrtyamāno bhagavān anantaḥ **

**śrutanubhāvo vyasanaṁ hi puṁsām |**

**praviśya cittaṁ vidhunoty aśeṣaṁ **

**yathā tamo’rko’bhram ivāti-vātaḥ ||359||**

saṅkīrtyamānaḥ | kiṁ vā, śruto’nubhāvo yasya .tathā-bhūtaḥ san | yad vā, ko’sau bhagavān ? tatrāha—śrutaḥ anubhāvaḥ pūtanā-mukti-pradānādi-prabhāvo yasyeti | puṁsāṁ cittaṁ praviśya niḥśeṣaṁ duḥkhaṁ vidhunoti | hīti satām anubhavaṁ pramāṇayati | arko giri-guhādi-dhvāntaṁ na dhunotīty aparitoṣād dṛṣṭāntāntaram āha—ativāto’bhram iveti ||359||

viṣṇu-dharmottare—

**ārtā viṣaṇṇāḥ śithilāś ca bhītā **

**ghoreṣu ca vyādhiṣu vartamānāḥ |**

**saṅkīrtya nārāyaṇa-śabdam ekaṁ**

**vimukta-duḥkhāḥ sukhino bhavanti ||360||**

ārtā viṣa-bhakṣaṇādinā vyākulāḥ, viṣaṇṇāḥ dāridryādinā duḥkhitāḥ | śithilā bhagnāṅgāḥ | bhītāḥ śatrv-ādibhyaḥ ||360||

**kīrtanad deva-devasya viṣṇor amita-tejasaḥ |**

**yakṣa-rakṣasa-vetala-bhūta-preta-vinayakaḥ ||361||**

**dakinyo vidravanti sma ye tathānye ca siṁhakaḥ |**

**sarvānartha-haraṁ tasya nāma-saṅkīrtanaṁ smṛtam ||362||**

kiṁ ca—

**nāma-saṅkīrtanaṁ kṛtvā kṣuṭ-tṛṭ-praskhalitādiṣu |**

**viyogaṁ śīghram āpnoti sarvānarthair na saṁśayaḥ ||363||**

sarvair anarthair viyogaṁ śuddhim āpnoti ||363||

pādme devahuti-stutau—

**mohānalollasaj-jvāla-jvalal-lokeṣu sarvadā |**

**yan-nāmāmbhodhara-cchāyāṁ praviṣṭo naiva dahyate ||364||**

sarvadā moho’jñānāṁ gṛhādi-viṣayako mamatā vā sa evānalaḥ, tasya ullasantyā nityaṁ vardhamānayā jvālayā jvalatsu lokeṣu madhye yasya bhagavato nāmaiva ambhodharaḥ varṣan-meghaḥ, tasya chāyāṁ praviṣṭaḥ san naiva dahyate, tena mohānalena na dagdho bhavati, moha-kṛtaṁ duḥkhaṁ kim api nānubhavatīty arthaḥ | pāṭhāntare nā naraḥ, arthaḥ sa eva ||364||


### kali-bādhāpahāritvam

skānde—

**kali-kāla-kusarpasya tīkṣṇa-daṁṣṭrasya mā bhayam |**

**govinda-nāma-dāvena dagdho yāsyati bhasmatām ||365||**

pūrvaṁ kalau viśeṣataḥ pāponmūlanaṁ likhitam, idānīṁ kaleḥ pāpa-kārya-kāraṇādy-akhila-parikarasya vināśitvaṁ likhati—kali-kālety-ādinā narān ity antena | mā bhayaṁ, bhayaṁ nāsti ||365||

bṛhan-nāradīye kali-dharma-prasaṅge—

**hari-nāma-parā ye ca ghore kali-yuge narāḥ |**

**ta eva kṛta-kṛtyāś ca na kalir bādhate hi tān ||366||**

**hare keśava govinda vāsudeva jagan-maya |**

**itīrayanti te nityaṁ na hi tān bādhate kaliḥ ||367||**

viṣṇu-dharmottare—

**ye’har-niśaṁ jagad-dhātur vāsudevasya kīrtanam |**

**kurvanti tān nara-vyāghra na kalir bādhate narān ||368||**

ye narā aharniśaṁ nityaṁ, te na ahar vā niśāṁ vety arthaḥ ||368||


### nāraky-uddhārakatvam

nārasiṁhe—

**yathā yathā harer nāma kīrtayanti sma nārakāḥ |**

**tathā tathā harau bhaktim udvahanto divaṁ yayuḥ ||369||**

evaṁ pāpād rakṣatvaṁ likhitvā, idānīṁ pāpa-phala-bhogād api vartamānād rakṣāṁ likhati—yatheti dvābhyām | nārakā naraka-vartino janāḥ | divaṁ śrī-viṣṇu-lokam ity arthaḥ | etad ākhyāyikā ca tatraiva prasiddhā, yathā hi—dharmarājato nāma-māhātmyam ākarṇya śrī-nāradena gatvopadiṣṭaṁ bhagavan-nāma-kīrtanaṁ kurvanto naraka-bhogāt tāḥ sadyaḥ sukhino bhūtvā sarve śrī-vaikuṇṭha-lokaṁ yayur iti ||369||

itihāsottame—

**narake pacyamānānāṁ narāṇāṁ pāpa-karmaṇām |**

**muktiḥ sañjāyate tasmān nāma-saṅkīrtanād dhareḥ ||370||**

tasmān narakān muktiḥ ||370||


### prārabdha-vināśitvam

ṣaṣṭha-skandhe (6.2.46)—

**nātaḥ paraṁ karma-nibandha-kṛntanaṁ **

**mumukṣatāṁ tīrtha-padānukīrtanāt |**

**na yat punaḥ karmasu sajjate mano **

**rajas-tamobhyāṁ kalilaṁ tato’nyathā ||371||**

evaṁ duṣprārabdha-nivārakatvena darśitam | tad evābhivyajya likhati—nātaḥ param ity-ādinā, bhāsate nara (ha.bha.vi. 11.374) ity antena | karma-nibandhanasya pāpa-mūlasya kṛntanaṁ chedakam ataḥ paraṁ nāsti | kasmāt paraṁ ? tīrtha-padasya bhagavato’nukīrtanāt | tatra hetuḥ—yad yato’nukīrtanāt | tato’nukīrtanāt | anyathā prāyaścittāntare rajas-tamobhyāṁ kalilaṁ malinam eva tiṣṭhati yat tan-manaḥ |

yadyapi karma-nibandha-kṛntanam ity aśeṣa prārabdha-karma-chedanam evātroktaṁ, tathāpy akhila-prārabdha-kṣaye deha-pātāpattyā bhagavad-bhajanāsambhavād duṣprārabdha-kṣaya evābhipretaḥ | ata eva nāma-śruti-bhāṣye likhitam—prārabdha-pāpa-nivartakatvaṁ ca kadācid upāsakecchā-vaśāt iti | anyathātra prastutājāmilādibhir virodhāpatteḥ | athavā rogādi-vilāpanādinā nāraky-uddhāra-paryantena duṣprārabdha-kṣayeṇa deha-pātāpattau satyām api nāma-saṅkīrtana-prabhāvato nitya-pralayādi-nyāyena tadānīm eva bhagavad-bhajanārthaṁ tad-yogya-dehāntarotpattyā, kiṁ vā, pūrva-deham eva sadyo-jāta-bhagavad-bhajanocita-guṇa-viśeṣavattayā navīnam ivāsau prāpety ūhyam | yathā śrī-dhruveṇa parama-padārohaṇa-samaye nija-pūrva-deham eva pārṣadocita-deha-guṇa-yuktatayā bhinnam iva prāptam | tac ca bibhrad rūpaṁ hiraṇmayaṁ [bhā.pu. 4.12.29] ity-ādiṣu śrī-svāmi-pādair vyakta-vyākhyātam eva | evam eva suravad bhaṣate naraḥ (ha.bha.vi. 11.374) ity-ādi-vacanaṁ susaṅgacchate | yac ca bahiḥ sukha-duḥkha-phalake prārabdhe kṣīṇe’pi paścāt tasya kadācit kasyacit kiñcid dehādau bāhya-sukhaṁ duḥkhaṁ ca dṛśyate, tac ca loke bhakti-māhātmya-saṅgopanārthaṁ śrī-bhagavatā bhaktena vā tenaivātmācchādanārthaṁ śaktyā sampradarśyata iti jñeyam | evaṁ sarvam anavadyam ||371||

dvādaśe (12.3.44) ca—

**yan-nāma-dheyaṁ mriyamāṇa āturaḥ**

**patan skhalan vā vivaśo gṛṇan pumān |**

**vimukta-karmārgala uttamāṁ gatiṁ**

**prāpnoti yakṣyanti na taṁ kalau janāḥ ||372||**

tatra ca yat phalonmukhaṁ karma, tad eva prārabdham ucyate | tac ca dvividhaṁ—vartamāna-dehopabhogyam ekam, anyac ca śarīrāntaropabhogyam | yathā—bharatasya mṛga-śarīra-kāraṇaṁ, tac ca śrī-bhāgavate śrī-bādarāyaṇenaiva siddhāntitam asti | mṛga-dārakābhāsena svārabdha-karmaṇā yogārambhaṇato vibhraṁśita ity-ādibhiḥ | tatra nātaḥ paraṁ [bhā.pu. 6.2.46] iti pūrva-ślokena vartamāna-śarīra-bhogya-prārabdha-nāśanaṁ likhitvā, idānīṁ śarīrāntare’vaśya-bhogyasyāpi prārabdhasya kṣapaṇaṁ likhati | yad vā, dvābhyām eva ślokābhyām aśeṣa-prārabdha-vināśitvam eva darśayati—yan-nāmeti | vivaśo’pi gṛṇan uccārayan san | vimuktāḥ karma-rūpā argalā avaśya-bhogyatvena durvārā api pratibandhā yasya saḥ | uttamāṁ śrī-vaikuṇṭha-prāpti-lakṣaṇāṁ gatiṁ phalaṁ, taṁ na yakṣyanti, nāma-saṅkīrtanādinā na seviṣyanta iti kali-doṣa uktaḥ ||372||

**uktya karma-nibandheti tathā karmārgaleti ca |**

**avaśya-bhogyatāpatteḥ prārabdhe paryavasyati ||373||**

ata eva bṛhan-nāradīye—

**govindeti japan jantuḥ praty-ahaṁ niyatendriyaḥ |**

**sarva-pāpa-vinirmuktaḥ suravad bhāsate naraḥ ||374||**

jantuḥ sat-karmādy-abhāvena kīṭādi-sadṛśo’tinīco’pīty arthaḥ | anvahaṁ niyatendriyaḥ san sarva-pāpebhyo’śeṣa-duṣprārabdhyebhyo viśeṣeṇa nirmuktaś ca san naro’pi suravad bhāsate, tasminn eva dehe indrādivat | yad vā, suśobhanaṁ padaṁ rāti dadātīti suro bhagavat-pārṣadas tadvad virājate | atra pāpa-śabdena svargādi-phalakaṁ puṇyam api saṅgṛhyate, kṣayiṣṇu-phalakatvādinā tasyāpi pāpeṣv eva paryavasānāt | athavātra śloke duṣprārabdha-mātra-vināśitvam evoktam | tataś ca suravad devavad ity eva ||374||


### sarvapārādha-bhajanatvam

viṣṇu-yāmale śrī-bhagavad-uktau—

**mama nāmāni loke’smin śraddhayā yas tu kīrtayet |**

**tasyāparādha-koṭis tu kṣamāmy eva na saṁśayaḥ ||375||**

evaṁ vihitākaraṇa-niṣiddhācaraṇa-jātākhila-pāponmūlana-rūpa-māhātmyaṁ likhitam | tac ca pāpaṁ kathañcid bhagavad-āśrayaṇād api vinaśyaty eva | yac ca śrī-bhagavati tan-nāmi cāparādha-rūpaṁ parama-mahā-pātakaṁ, tad api nāma-kīrtanāt kṣīyata iti māhātmya-viśeṣaṁ likhati—mameti | avaśya-bhogyasyāpi nāmāparādhasya kṣamāyāṁ pūrva-likhita eva siddhānto draṣṭavyaḥ ||375||


### sarva-sampūrti-kāritvam

aṣṭama-skandhe (8.23.16) śrī-bhagavantaṁ prati śrī-śukroktau—


    **mantratas tantrataś chidraṁ deśa-kālārha-vastutaḥ |**


    **sarvaṁ karoti niśchidram anusaṅkīrtanaṁ tava ||376||**

itthaṁ sarva-doṣonmūlana-rūpaṁ māhātmyaṁ likhitvā idānīm akhila-guṇādhāyakatvādi-rūpaṁ likhati—mantrata ity ādinā yāvat-samāptiḥ | mantrataḥ svarādi-bhraṁśena, tantrataḥ vyutkramādinā, deśataḥ kālataś ca arhataḥ pātrataḥ aśaucādinā | vastutaś ca dakṣiṇādinā, yac chidraṁ nyūnam, tat sarvaṁ tava nāma-saṅkīrtanam eva niśchidraṁ karoti, riktaṁ pūrayati, adhika-phalaṁ ca janayatīty arthaḥ ||376||

skānde ca—

**yasya smṛtyā ca nāmoktyā tapo-yajña-kriyādiṣu |**

**nyūnaṁ sampūrṇatām eti sadyo vande tam acyutam ||377||**


### sarva-vedādhikatvam

viṣṇu-dharmottare śrī-prahlādoktau—

**rg-vedo hi yajur-vedaḥ sāma-vedo’py atharvaṇaḥ |**

**adhītas tena yenoktaṁ harir ity akṣara-dvayam ||378||**

harir ity akṣara-dvayoktyaiva sarva-vedādhyayan-siddheḥ sarva-vedebhya ādhikyaṁ vyaktam eva ||378||

skānde śrī-parvaty-uktau—

**mā ṛco mā yajus tāta mā sāma paṭha kiṁcana |**

**govindeti harer nāma geyaṁ gāyasva nityaśaḥ ||379||**

geyaṁ gāna-yogyam | anena ṛg-ādi-pāṭha-niṣedhena ca sarva-vedādhikatvaṁ siddham eva ||379||

pādme ca śrī-rāmāṣṭottara-śata-nāma-stotre—

**viṣṇor ekaika-nāmāpi sarva-vedādhikaṁ matam |**

**tadṛṅ-nāma-sahasreṇa rāma-nāma samaṁ smṛtam ||380||**

ekaikam api nāma sarva-vedebhhyo’dhikam ||380||


### sarva-tīrthādhikatvam

skānde—

**kurukṣetreṇa kiṁ tasya kiṁ kasya puskareṇa vā |**

**jihvāgre vasate yasya harir ity akṣara-dvayam ||381||**

vāmane—

**tīrtha-koṭi-sahasrāṇi tīrtha-koṭi-śatāni ca |**

**tani sarvāṇy avāpnoti viṣṇor nāmānukīrtanāt ||382||**

viśvāmitra-saṁhitāyām—

**viśrutāṇi bahūny eva tīrthāni bahudhāni ca |**

**koty-aṁśenāpi tulyāni nāma-kīrtanato hareḥ ||383||**

bahudhānīty ārṣam | bahuvidhāni | jala-sthalādi-bhedena nadī-nada-saraḥ-kūpādi-bhedena ca | ṣaṣṭhyāṁ tat-pratyayaḥ | nāma-saṅkīrtanasya koṭy-aṁśānām ekenāpy aṁśena tulyāni na bhavantīty arthaḥ ||383||

laghu-bhāgavate—

**kiṁ tāta vedāgama-śāstra-vistarais **

**tīrthair anekair api kiṁ prayojanam |**

**yady ātmano vāñchasi mukti-kāraṇaṁ **

**govinda govinda iti sphutaṁ raṭa ||384||**

govinda itīty atrāvivakṣitatvād asandhiḥ | yad vā, he govindeti govinda iti ca ||384||


### sarva-sat-karmādhikatvam

**go-koṭi-dānaṁ grahaṇe khagasya **

**prayāga-gaṅgodaka-kalpa-vāsaḥ |**

**yajñāyutaṁ meru-suvarṇa-dānaṁ **

**govinda-kīrter na samaṁ śatāṁśaiḥ ||385||**

khagasya sūryasya grahaṇe, meru-tulya-suvarṇa-dānaṁ ca | govindasya kīrtiḥ kīrtanam, tasyāḥ śatāṁśaiḥ śatāṁśānām ekenāpy aṁśena samaṁ na syād ity arthaḥ | evaṁ kutracit padye phala-viśeṣa-pradatvena kutracic ca phala-rūpatvena sarva-karmabhyo’dhikatvaṁ draṣṭavyam ||385||

baudhayana-saṁhitāyām—

**iṣṭa-pūrtāni karmāṇi su-bahūni kṛtāny api |**

**bhava-hetūni tāny eva harer nāma tu muktidam ||386||**

gāruḍe śrī-śaunakāmbarīṣa-saṁvāde—

**vājapeya-sahasrāṇāṁ nityaṁ phalam abhīpsasi |**

**prātar utthāya bhūpāla kuru govinda-kīrtanam ||387||**

**kiṁ kariṣyati sāṅkhyena kiṁ yogair nara-nāyaka |**

**muktim icchasi rājendra kuru govinda-kīrtanam ||388||**

sāṅkhyena ātmānātma-vivekena | yogair aṣṭāṅgādibhiḥ | teṣām api karmpantargatatvād atrāsya padyasya likhanam, evam agre’py ūhyam ||388||

tṛtīya-skandhe (3.33.7) śrī-kapila-devaṁ prati devahūty-uktau—

**aho bata śvapaco’to garīyān**

**yaj-jihvāgre vartate nāma tubhyam |**

**tepus tapas te juhuvur sasnur aryā**

**brahmānūcur nāma gṛhṇanti ye te ||389||**

aho batety āścarye | yasya jihvāgre tubhyaṁ tava tvad-artham api vā nāma vartate, śraddhādi-rāhityenāpi yathā-kathañcid api asamyaktayāpi nāmābhāsam api ya uccārayatīty arthaḥ, sa śvapaco’pi jātyā karmaṇā ca śva-māṁsa-bhakṣaṇād anivṛtter ubhayathā pāpo’pi, ato’smād eva hetor garīyān | yad yasmād vartate, ata iti vā | kutaḥ ? ity ata āha—ta eva tapas tepuḥ samyak kṛtavantaḥ | juhuvur homaṁ kṛtavantaḥ | sasnuḥ tīrtheṣu snātāḥ | āryās ta eva sadācārāḥ | brahma vedam anūcur adhītavantaḥ | tvan-nāma-kīrtane tapa-ādikaṁ sarvaṁ sat-karmāntar-bhūtaṁ, atas te puṇyatamā ity arthaḥ | yad vā, janmāntareṣu tais tapo-homādi sarvaṁ kṛtam astīti tvan-nāma-kīrtana-mahā-bhāgyodayād avagamyata ity arthaḥ | tapa-ādīnāṁ sarveṣāṁ nāma-kīrtana-phalatoktyā sarva-sat-karmādhikatvaṁ vyaktam eva ||389||


### sarva-tīrtha-pradatvaṁ

skānde brahma-nārada-saṁvāde cāturmāsya-māhātmye—


    etat sad-varga-haraṇaṁ ripu-nigrahaṇaṁ param |


    adhyātma-mūlam etad dhi viṣṇor nāmānukīrtanam ||390||

ṣaḍvargaḥ kāmakrodhādiḥ tasya haraṇaṁ nāśakam | ātmānamadhikṛtya vartamānamātmatattvamadhyātmaṁ tasya mūlaṁ tatprāptikāraṇamityarthaḥ ||390||

viṣṇu-dharmottare —


    hṛdi kṛtvā tathā kāmam abhīṣṭaṁ dvija-puṅgavaḥ |


    ekaṁ nāma japed yas tu śataṁ kāmān avāpnuyāt ||391||

tatraiva śrī-kṛṣṇāmṛta-stotre—


    sarva-maṅgala-maṅgalyam āyuṣyaṁ vyādhi-nāśanam |


    bhukti-mukti-pradaṁ divyaṁ vāsudevasya kīrtanam ||392||

divyaṁ lokātītaṁ vaikuṇṭhalokaprāpaṇāt saccidānandarūpatvādvā ||392||

śrī-nārāyaṇa-vyūha-stave—


    parihāsopahāsādyair viṣṇor gṛhṇanti nāma te |


    kṛtārthās te’pi manujās tebhyo’pīha namo namaḥ ||393||

parihāso narmaḥ upahāsastiraskāraḥ ādya-śabdāt saṅketastobhādi ||393||

vārāhe ca—


    te dhanyās te kṛtārthāś ca tair eva sukṛtaṁ kṛtam |


    tair āptaṁ janmanaḥ prāpyaṁ ye kāle kīrtayanti mām ||394||

kāle snānādisamaye yadvā akāspraśleṣeṇa akāle aśaucādisamaye'pi ||394||

viśeṣataḥ kalau—


    sakṛd uccārayanty etad durlabhaṁ cākṛtātmanām |


    kalau yuge harer nāma te kṛtārthā na saṁśayaḥ ||395||

sakṛdapyuccārayanti ye te kṛtārthāḥ siddhasarvārthā ityarthaḥ ||395||

ekādaśa-skandhe (11.5.36) ca—

**kaliṁ sabhājayanty āryā guṇa-jāḥ sāra-bhāginaḥ |**

**yatra saṅkīrtanenaiva sarvaḥ svartho’bhilabhyate ||396||**

sabhājayanti śreṣṭhaṁ manyante, guṇajñāḥ kaler guṇaṁ jānanti ye te | nanu doṣāṇāṁ bahutvāt kathaṁ sabhājayanti ? tatrāha—sāra-bhāginaḥ guṇa-grāhiṇaḥ | ko’sau guṇaḥ ? tam āha—yatreti | tad uktam eva—dhyāyan kṛte yajan yajñaiḥ ity-ādinā ||396||

skānde tatraiva—


    tathā caivottamaṁ loke tapaḥ śrī-hari-kīrtanam |


    kalau yuge viśeṣeṇa viṣṇu-prītyai samācaret ||397||

uttamaṁ tapaḥ svadharmācaraṇaṁ cittaikāgratā vā ||397||


### sarva-śaktimattvam

yathā skānde—


    dāna-vrata-tapas-tīrtha-yātrādīnāṁ ca yāḥ sthitāḥ |


    śaktayo deva-mahatāṁ sarva-pāpa-harāḥ śubhāḥ ||398||

devānāṁ mahatāñca sādhūnāṁ śubhāśca maṅgalāvahāḥ rājasūyādīnāñca yāḥ śaktyastāḥ sarvāḥ ||398||


    rāja-sūyāśvamedhānāṁ jñānasyādhyātma-vastunaḥ |


    ākṛṣya hariṇā sarvāḥ sthāpitāḥ sveṣu nāmasu ||399||


    vāto’py ato harer nāmna ugrāṇām api duḥsahaḥ |


    sarveṣāṁ pāpa-rāśīnāṁ yathaiva tamasāṁ raviḥ ||400||

evamaśeṣadoṣa-duḥkhaharaṇe sakalaguṇaśreyaḥprāpaṇe ca paramasamarthasya bhagavannāmno mahāpātakasañcayakṣapaṇamapyatyantasukaramevetyāha—vāta iti | ataḥ asmāduktāddhetornāmnāṁ vāto'pi yathā kathañcidīṣatsambandho'pi ugrāṇāṁ bhayānakānāṁ sarveṣāṁ savāsanānāṁ pāparāśīnāmapi duḥsahaḥ dūrādevātyantakṣayakṛdityarthaḥ | raviryathā tamasāṁ duḥsahastadvat etaccānuṣaṅgikaṁ phalamuktam ||400||

ataeva brahmāṇḍe—


    sarvārtha-śakti-yuktasya devadevasya cakriṇaḥ |


    yac cābhirucitaṁ nāma tat sarvārtheṣu yojayet ||401||

sarvārthaśaktiyuktasyetyanena nāma-nāmina rabhedānnāmno'pi sarvasya sarvārthaśaktiyuktatā sūcitaiva | abhirucitaṁ nijābhīṣṭaṁ yannāma etacca bhaktiviśeṣeṇācirāta samyak sarvārthasiddhyapekṣayoktam ||401||


### jagad-ānandakatvam

śrīmad-bhagavad-gītāsu [11.36]—

**sthāne hṛṣīkeśa tava prakīrtyā**

**jagat prahṛṣyaty anurajyate ca |**

**rakṣāṁsi bhītāni diśo dravanti**

**sarve namasyanti ca siddha-saṅghāḥ ||402||**

sthāne ity avyayaṁ yuktam ity asminn arthe | he hṛṣīkeśa ! yata evaṁ tvam adbhuta-prabhāvo bhakta-vatsalaś ca | atas tava prakīrtyā māhātmya-saṅkīrtanena na kevalam aham eva prahṛṣyāmi, kintu jagat sarvaṁ prakarṣeṇa hṛṣyati harṣaṁ prāpnoti | etat sthāne yuktam ity arthaḥ | tathā jagad anurajyate cānurāgaṁ copaitīti yat | tathā rakṣāṁsi bhītāni santi | diśaḥ prati dravanti, vegena palāyante iti yat | tathā sarve yoga-tapo-mantrādi-siddhānāṁ saṅghā namasyanti praṇamantīti yat | etac ca sthāne yuktam eva | na citram ity arthaḥ ||402||


### jagad-vandyatāpādakatvam

bṛhan-nāradīye—


    nārāyaṇa jagannātha vāsudeva janārdana |


    itīrayanti ye nityaṁ te vai sarvatra vanditāḥ ||403||

śrī-sūtenoktaṁ tatraiva yajñadhvajopākhyānānte—


    svapan bhuñjan vrajaṁs tiṣṭhaṁś ca vadaṁs tathā |


    ye vadanti harer nāma tebhyo nityaṁ namo namaḥ ||404||

vadan anyavārtā kurvan vadantītyādi bahutvamārṣam kiṁvā svapnādikriyāṇāṁ bahutvena bahutvāntarbhāvāt | namo nama ityantena vandyatā siddhaiva ||404||

śrī-nārāyaṇa-vyūha-stave—


    strī śūdraḥ pukkaśo vāpi ye cānye pāpa-yonayaḥ |


    kīrtayanti hariṁ bhaktyā tebhyo’pīha namo namaḥ ||405||


### agaty-eka-gatitvam

pādme bṛhat-sahasra-nāma-kathanārambhe—


    ananya-gatayo martyā bhogino’pi parantapāḥ |


    jñāna-vairāgya-rahitā brahmacaryādi-varjitāḥ ||406||

na vidyate anyā nāmavyatiriktā kāpi gatirāśrayo'tyantapāpajātyādinā karmādāvanadhikārāt yeṣānte'pi | api- śabdasya sarvatraiva sambandhaḥ | bhoginaḥ viṣayabhogaratāḥ paramanyaṁ janaṁ tāpayantīti parantapāḥ nāmamātramevaikaṁ jalpanti yathākathañcidaśraddhayāpi vāṅmātreṇoccā yanti tathā te ||406||


    sarva-dharmojjhitā viṣṇor nāma-mātraika-jalpakāḥ |


    sukhena yāṁ gatiṁ yānti na tāṁ sarve’pi dhārmikāḥ ||407||


### sadā sarvatra sevyatvam

viṣṇu-dharme kṣatra-bandhūpākhyāne—


    na deśa-niyamas tasmin na kāla-niyamas tathā |


    nocchiṣṭhādau niṣedho’sti śrī-harer nāmni lubdhaka ||408||

he lubdhaka tasmin uktaprabhāve anirvacanīyamāhātmye vā nāmni ||408||

skānde, pādme vaiśākha-māhātmye, viṣṇu-dharmottare ca—


    cakrāyudhasya nāmāni sadā sarvatra kīrtayet |


    nāśaucaṁ kīrtane tasya sa pavitra-karo yataḥ ||409||

tasya cakrāyudhamya kīrtane aśaucaṁ nāsti śucinaiva kīrtanaṁ kāryaṁ naivāśucineti vyavasthā na vidyate ityarthaḥ | tasyeti—nāma-nāminorabhedābhiprāyeṇa yataḥ svanāmātmakaścakrāyudha eva pavitraṁ karotīti tathā | yathācamanādivyatirekeṇāśuddhasya śrīyamunādijalācamanādinaiva śuddhaḥ yathā ca tatrāśuddhena kathaṁ śrīyamunādijalaṁ spraṣṭavyamiti śaṅkā na sambhavet ananya gatitvāt tathātrāpītyarthaḥ | yadvā yataḥ sa nāmakīrtakapuruṣa eva anyamapi pavitraṁ karoti kiṁ vaktavyaṁ tasyāśaucamityarthaḥ ||409||

punaḥ skandhe—


    na deśa-kālāvasthāsu śuddhy-ādikam apekṣate |


    kintu svatantram evaitan nāma kāmita-kāmadam ||410||

deśādīnāṁ śuddhyā dakaṁ nāma kartṛnāpekṣate | tatra avasthāḥ bālyādayo jāgarādayaḥ pramādonmādādayo vā | ādi-śabdena svadharmācaraṇādi etasya bhagavato nāma yadvā prakaraṇavaśādbhagavata eva nāma etat suprasiddhānirvacanīyamāhātmyamityarthaḥ | kāmitaṁ vāñchita kāmaṁ puruṣārthaviśeṣaṁ yadvā kāmyata iti kāmaṁ phalaṁ yadvā kāmitasya kāmayuktasya kāmamabhīṣṭaṁ dadātīti tathā tat ||410||

vaiśvānara-saṁhitāyām—


    na deśa-kāla-niyamo na śaucāśauca-nirṇayaḥ |


    paraṁ saṅkīrtanād eva rāma rāmeti mucyate ||411||

paraṁ kevalaṁ rāma rāmeti kīrtanādeva ||411||

vaiṣṇava-cintāmaṇau śrī-yudhiṣṭhiraṁ prati śrī-nārada-vākyaṁ—


    na deśa-niyamo rājan na kāla-niyamas tathā |


    vidyate nātra sandeho viṣṇor nāmānukīrtane ||412||


    kālo’sti dāne yajñe ca sthāne kālo’sti saj-jape |


    viṣṇu-saṅkīrtane kālo nāsty atra pṛthivī-tale ||413||

pṛthivītale sarvatretyarthaḥ ||413||

dvitīya-skandhe [bhā.pu. 2.1.11]—

**etan nirvidyamānānām icchatām akuto-bhayam |**

**yogināṁ nṛpa nirṇītaṁ harer nāmānukīrtanam ||414||**

evaṁ sadā-sevyatvaṁ likhitvā sarva-sevyatvaṁ likhati—etad iti | icchatāṁ kāmināṁ tat-tat-phala-sādhanam etad eva | nirvidyamānānāṁ mumukṣūṇāṁ mokṣa-sādhanam etad eva | tatra tatra ca na kācid api vighnādi-śaṅkety āha—na kutaścid api bhayaṁ yasmin tat | yogināṁ jñānināṁ muktānāṁ vā phalaṁ caitad eva nirṇītam | nātra pramāṇaṁ vaktavyam ity arthaḥ | evaṁ sādhakānāṁ siddhānāṁ ca sevyatvaṁ darśitam ||414||


### mukti-pradatvam

vārāhe**—**


    **nārāyaṇācyutānanta vāsudeveti yo naraḥ |**


    **satataṁ kīrtayed bhūmi yāti mallayatāṁ sa hi ||415||**

**gāruḍe—**


    **kiṁ kariṣyati sāṅkhyena kiṁ yogair nara-nāyaka |**


    **muktim icchasi rājendra kuru govinda-kīrtanam ||416||**

he bhūmi mallayatāṁ sāyujyamuktiṁ sāṁkhyena ātmānātmavivakena yogairaṣṭāṅgādibhiḥ ||415-416||

yathā, padma-purāṇe uttara-khaṇḍe—


    sakṛd uccāritaṁ yena harir ity akṣara-dvayam |


    baddhaḥ parikaras tena mokṣāya gamanaṁ prati ||417||

mokṣāya gamanaṁ prati āśumokṣaprāptaye parikaro baddhaḥ sādhanaṁ samyaganuṣṭhitamityarthaḥ ||417||

brahma-purāṇe—


    apy anya-citto’śuddho vā yaḥ sadā kīrtayed dharim |


    so’pi doṣa-kṣayān muktiṁ labhec cedi-patir yathā ||418||

da ṣāḥ kāmakrodhādayasteṣāṁ kṣayāt cedipatiḥ śiśupālaḥ ||418||

pādme devahūti-stutau—


    sakṛd uccārayed yas tu nārāyaṇam atandritaḥ |


    śuddhāntaḥkaraṇo bhūtvā virvāṇam adhigacchati ||419||

atandritaḥ nāmoccāraṇādāvanalasa san tataśca śuddhāntaḥkaraṇo bhūtvā ||419||

mātsye—


    para-dāra-rato vāpi parāpakṛti-kārakaḥ |


    sa śuddho muktim āpnoti harer nāmānukīrtanāt ||420||

śuddhaḥ paradāraratatvādipāpāt pavitraḥ san ||420||

vaiśampāyana-saṁhitāyām—


    sarva-dharma-bahir-bhūtaḥ sarva-pāpa-ratas tathā |


    mucyate nātra sandeho viṣṇor nāmānukīrtanāt ||421||

bṛhan-nāradīye [1.2.49]—


    yathā kathañcit yan nāsti kīrtite vā śrute’pi vā |


    pāpino’pi viśuddhāḥ syuḥ śuddhā mokṣam avāpnuyuḥ ||422||

viśeṣeṇa śuddhāḥ savāsanasarvapāpataḥ pavitrāḥ śuddhā niṣpāpāstu mokṣaṁ prāpnuvanti | pāpināṁ vilambena mokṣaḥ sukṛtīnāñca sadya eveti jñeyam | yadvā viśuddhāḥ santaḥ kiṁ prāpnuvantītyapekṣāyāmāha—śuddhā iti anuvādamātram ||422||

bhārata-vibhāge—


    prāṇa-prayāṇa-pātheyaṁ saṁsāra-vyādhi-bheṣajam |


    duḥkha-śoka-paritrāṇaṁ harir ity akṣara-dvayam ||423||

prāṇasya prayāṇe pātheyaṁ pathi bhakṣyasambalaṁ paraloke sahāyamityarthaḥ | saṁsārarūpasya vyādherbheṣajaṁ nāśakaṁ mokṣapradamityarthaḥ | iha loke ca duḥkhaśokābhyāṁ paritrāṇaṁ yasmāttat yadvā tayoḥ paritrāṇarūpameva yadvā bhagavadaprāptyā yau duḥkhaśokau tābhyāṁ paritrāṇaṁ yasmāditi śrīvaikuṇṭhalokaprāpakatvam | yadvā kiṁ bahunoktena aihikāmuṣmikāśeṣaduḥkhaśokaparitrāṇamevetyupasaṁhāraḥ | viṣṇudharme ca—prāṇakāntārapātheyam iti śrīprahlādenoktam arthaḥ sa eva ||423||

nāradīye—


    navyaṁ navyaṁ nāma-dheyaṁ murārer


    yad yac caitad geya-pīyūṣa-puṣṭam |


    ye gāyanti tyakta-lajjāḥ sa-harṣaṁ 


    jīvan-muktāḥ saṁśayo nāsti tatra ||424||

kiṁ vaktavyaṁ dehānte muktiṁ dadātīti dehe satyapi sadyo dadātīti likhati— navyamityādinā navyaṁ navyaṁ pratikṣaṇanūtanamityarthaḥ anena mādhurīviśeṣo darśitaḥ | tamevāha—geyānāṁ gānayogyānāṁ gāthādīnām yadvā geyaṁ paramaślāghyaṁ yat pīyūṣaṁ madhurarasaviśeṣastena puṣṭam | evambhūtaṁ murāreryat nāmadheyam etadye gāyanti te jīvanmuktā eva yadyapīti pāṭhe yadyapi geyapīyūṣapūṣṭaṁ paramamādakamityartha iti jīvanmuktatāvirodhicittakṣobhahetutoktā tathāpi jīvanmuktā eva tenaiva svataḥ saṁsāravismaraṇāt ||424||

prathama-skandhe [bhā.pu. 1.1.14]—

**āpannaḥ saṁsṛtiṁ ghorāṁ yan-nāma vivaśo gṛṇan |**

**tataḥ sadyo vimucyeta yad bibheti svayaṁ bhayam ||425||**

saṁsṛtim āpannaḥ prāptaḥ | vivaśo’pi, tataḥ saṁsṛteḥ gṛṇann eva sadyo vimucyeta iti jīvan-muktatoktā | atra hetuḥ—yad yato nāmno bhayam api svayaṁ bibheti ||425||

tṛtīye [bhā.pu. 3.9.15] brahma-stutau—

**yasyāvatāra-guṇa-karma-viḍambanāni**

**nāmāni ye’su-vigame vivaśā gṛṇanti |**

**te’naika-janma-śamalaṁ sahasaiva hitvā**

**saṁyānty apāvṛtāmṛtaṁ tam ajaṁ prapadye ||426||**

avatārādīnāṁ viḍambanam anukaraṇam avalambanaṁ vāsti yeṣu | tatrāvatāra-viḍambanāni devakī-nandana ity-ādīni | guṇa-viḍambanāni sarva-jño bhakta-vatsala ity-ādīni | karma-viḍambanāni govardhanoddharaṇaḥ kaṁsa-niṣūdana ity-ādīni | asu-vigame ’pi vivaśā api gṛṇanty uccārayanti kevalam | śamalaṁ pāpam | apāvṛtaṁ nirastāvaraṇam | ṛtaṁ brahma | sahasā sadya eva prāpnuvanti | jīvan-muktā bhavantīty arthaḥ ||426||

ṣaṣṭhe [bhā.pu. 6.3.24]—

**etāvatālam agha-nirharaṇāya puṁsāṁ**

**saṅkīrtanaṁ bhagavato guṇa-karma-nāmnām |**

**vikruśya putram aghavān yad ajāmilo’pi**

**nārāyaṇeti mriyamāṇa iyāya muktim ||427||**

bhagavato guṇānāṁ karmaṇāṁ ca nāmnāṁ ca | yad vā, guṇa-karma-sambandhināṁ vicitrāṇāṁ nāmnāṁ bahūnāṁ samyak kīrtanaṁ puṁsām agha-nirharaṇāya pāpa-kṣaya-mātrāya bhavatīti yat, etāvatā uktena alaṁ prayojanaṁ nāsti | kutaḥ ? ajāmilo maha-pātaky api nārāyaṇety eva vikruśya, na tv avatāra-sambandhi-guṇa-karma-mādhurī-vaiśiṣṭyaṁ nāma-viśeṣaṁ samyak kīrtayitvā | tatra ca putraṁ vikruśya, na tu harim | aghavān aśucir api akṛta-prāyaścitto’pīti vā | mriyamāṇo’svastha-citto’pi muktim avāpa, na tv agha-nirharaṇa-mātram | tadānīm ajāmilasya dehasya vartamānatvena jīvanmuktataiva siddhā | ato nāmābhāsenāpi yathā-kathañcij jātena muktir api syāt | kim uta pāpa-kṣaya iti bhāvaḥ ||427||


### śrī-vaikuṇṭha-loka-prāpakatvam

uktaṁ ca laiṅge śrī-nāradaṁ prati śrī-śivena—


    vrajaṁs tiṣṭhan svapann aśnan śvasan vākya-prapūraṇe |


    nāma-saṅkīrtanaṁ viṣṇor helayā kali-mardanam |


    kṛtvā svarūpatāṁ yāti bhakti-yuktaṁ paraṁ vrajet ||428||

helayāpi kṛtvā svarūpatāṁ brahmatvaṁ prāpnoti mukto bhavatītyarthaḥ | bhaktiyuktastu san nāma-saṅkīrtanaṁ kṛtvā para parameśvaraṁ śrīvaikuṇṭhanāthaṁ yadvā utkṛṣṭāpadaṁ śrīvaikuṇṭhalokaṁ vrajet ||428||

nāradīye śrī-brahmaṇā—


    brāhmaṇaḥ śvapacīṁ bhuñjan viśeṣeṇa rajasvalām |


    aśnāti surayā pakvaṁ maraṇe harim uccaran ||429||


    abhakṣyāgamyayor jātaṁ vihāyāghaugha-sañcayam |


    prayāti viṣṇu-sālokyaṁ vimukto bhava-bandhanaiḥ ||430||

maraṇe'pi bhavabandhanaiḥ duṣparihārasaṁsāraduḥkharviśeṣeṇa muktaḥ san ||429-430||

bṛhan-nāradīye [1.11.101] śukraṁ prati śrī-balinā—


    jihvāgre vartate yasya harir ity akṣara-dvayam |


    viṣṇor lokam avāpnoti punar āvṛtti-durlabham ||431||

punarāvṛttidurlabhamapunarāvṛttikamityarthaḥ ||431||

pādme—


    yatra tatra sthito vāpi kṛṣṇa kṛṣṇeti kīrtayet |


    sarva-pāpa-viśuddhātmā sa gacchet paramāṁ gatim ||432||

tatraiva vaiśākha-māhātmye ambarīṣaṁ prati nāradena—


    tad eva puṇyaṁ paramaṁ pavitraṁ


    govinda-gehe gamanāya patram |


    tad eva loke sukṛtaika-satraṁ


    yad ucyate keśava-nāma-mātram ||433||

govindagehe śrīvaikuṇṭhaloke gamanārthaṁ patraṁ vāhanaṁ sahāyamityarthaḥ sukṛtasya ekaṁ satraṁ sthānam ||433||

brahma-vaivarte—


    evaṁ saṅgrahaṇī-putrābhidhāna-vyājato harim |


    samuccāryānta-kāle’gād dhāma tat paramaṁ hareḥ ||434||

evamuktaprakāreṇeti tatrāpi śrībhāgavatavadajāmilopākhyānasyopasahāre proktatvāt | sagrahaṇī kāmakṣomeṇa saṁgṛhītā veśyā tasyāṁ yo nārāyaṇasaṁjñaḥ putraḥ tasyābhidhānamāhvānaṁ tadvyājena antakāle'pi tat anirvacanīyam ||434||


    nārāyaṇam iti vyājād uccārya kaluṣāśrayaḥ |


    ajāmilo’py agād dhāma kim uta śraddhayā gṛṇan ||435||

kaluṣāṇāṁ sarvapāpānāmāśrayo'pi ||435||

ṣaṣṭha-skandhe [bhā.pu. 6.2.49]—

**mriyamāṇo harer nāma gṛṇan putropacāritam |**

**ajāmilo’py agād dhāma kim uta śraddhayā gṛṇan ||436||**

dhāma hareḥ ||436||

vāmane—

**ye kīrtayanti varadaṁ vara-padmanābhaṁ**

**śaṅkhābja-cakra-śara-cāpa-gadāsi-hastam |**

**padmālayā-vadana-paṅkaja-ṣaṭ-padākṣaṁ**

**nūnaṁ prayānti sadanaṁ madhu-ghātinas te ||437||**

āṅgirasa-purāṇe—


    vāsudeveti manuja uccārya bhava-bhītitaḥ |


    tan-muktaḥ padam āpnoti viṣṇor eva na saṁśayaḥ ||438||

tat nāma dhāmaviśeṣaṇaṁ vā ||438||

nandi-purāṇe—


    sarvadā sarva-kāleṣu ye’pi kurvanti pātakam |


    nāma-saṅkīrtanaṁ kṛtvā yānti viṣṇoḥ paraṁ padam ||439||

sarvadā sarvāvasthāyāṁ sarvatreti vā pāṭhaḥ paraṁ vaikuṇṭhalokam ||439||

viśeṣataḥ kalau, dvādaśa-skandhe [bhā.pu. 12.3.51]—

**kaler doṣa-nidhe rājann asti hy eko mahān guṇaḥ |**

**kīrtanād eva kṛṣṇasya mukta-saṅgaḥ paraṁ vrajet ||440||**

_na vyākhyātam |_

yathā gāruḍe—


    yad icchasi paraṁ jñānaṁ jñānād yat paramaṁ padam |


    tad-ādareṇa rājendra kuru govinda-kīrtanam ||441||

param—utkṛṣṭaṁ bhagavadbhaktimāhātmyādiviṣayakaṁ jñānam ||441||


### śrī-bhagavat-prīṇanatvam

vārāhe—


    vāsudevasya saṅkīrtyā surāpo vyādhito’pi vā |


    mukto jāyeta niyataṁ mahā-viṣṇuḥ prasīdati ||442||

vyādhito rogī ||442||

bṛhan-nāradīye [1.34.23]—


    nāma-saṅkīrtanaṁ viṣṇoḥ kṣut-tṛṭ-praskhalitādiṣu |


    karoti satataṁ viprās tasya prīto hy adhokṣajaḥ ||443||

viṣṇu-dharmottare—


    nāma-saṅkīrtanaṁ viṣṇoḥ kṣut-tṛṭ-praskhalitādiṣu |


    yaḥ karoti mahābhāga tasya tuṣyati keśavaḥ ||444||

kṣuttaḍādiṣvapi yaḥ karoti yadyapi kṣuttṛḍādibhirvaivalye sati nāmasaṁkīrtanamatyantābhyāsabalādeva jāyate atastatra tasya prāśastyaṁ sadā nāmaparatvaṁ coktaṁ syāt tathāpi vivaśatvamātravivakṣayā kṣuttṛḍādiṣvityuktamiti jñeyam evamanyatrāpyūhyam ||444||


### atha śrī-bhagavad-vaśīkāritvam

viṣṇu-rahasye—


    yad abhyarcya hariṁ bhaktyā kṛte kratu-śatair api |


    phalaṁ prāpnoty avikalaṁ kalau govinda-kīrtanāt ||445||

ādi-purāṇe**—**


    gītvā ca mama nāmāni vicaren mama sannidhau |


    idaṁ bravīmi te satyaṁ krīto’haṁ tasya cārjuna ||446||


    gītvā ca mama nāmāni vicaren mama sannidhau |


    iti bravīmi te satyaṁ krīto’haṁ tasya cārjuna ||447|| iti |

dūravāsinaṁ dūre vasantamapi ataḥ sākṣādiva sambodhanaṁ na ghaṭate | tathāpi he govindeti cukrośa ākārayāmāsa yadetat mama ṛṇaṁ pravṛddhaṁ tasyāḥ paramavaśyo'smītyarthaḥ paramārtyā kīrtanāt | ataḥ hṛdayānnāpasarpati sadā tadeva vicārayāmītyarthaḥ | teṣāṁ tairjanārdano'haṁ janairjīvaiḥ sarvaiḥ sevitumardyate yācyate na tu prāpyate tādṛśo'pyahaṁ parikrītaḥ sarvatobhāvena vaśīkṛto'ham ||445-447||

evaṁ ca śrutvā ca mama nāmānīty ādi ||448||

viṣṇu-dharme prahlādena—


    jitaṁ tena jitaṁ tena jitaṁ teneti niścitam |


    jihvāgre vartate yasya harir ity akṣara-dvayam ||449||

tena jitaṁ bhagavān vaśīkṛta ityarthaḥ | muhuruktirbhaktiviśeṣodayāt ||449||


### svataḥ parama-puruṣārthatvam

skānde kāśī-khaṇḍe, pādme ca vaiśākha-māhātmye—


    idam eva hi māṅgalyam etad eva dhanārjanam |


    jīvitasya phalaṁ caitad yad dāmodara-kīrtanam ||450||

māṅgalyaṁ maṅgalasamūhaḥ sarvamaṅgalakarmaphalaṁ vā dhanasya puruṣārthatvena dhanārjanasyāpi puruṣārthatayā tatsvarūpasya nāmakīrtanasyāpi svataḥ paramapuruṣārthatvaṁ siddhameva | yadvā premalakṣaṇaṁ dhanamatra jñeyam ||450||

prabhāsa-khaṇḍe—

**madhura-madhuram etan maṅgalaṁ maṅgalānāṁ**

**sakala-nigama-vallī-sat-phalaṁ cit-svarūpam |**

**sakṛd api parigītaṁ śraddhayā helayā vā **

**bhṛgu-vara nara-mātraṁ tārayet kṛṣṇa-nāma ||451||**

etat kṛṣṇanāma kṛṣṇeti nāma kṛṣṇasya nāmeti vā madhurādapi madhuram cit caitanyaṁ brahma tatsvarūpamiti paramaphalarūpatoktā | ato yathākathañcit sakṛt tatkīrtanādapyānuṣaṅgikatvena sarvasyāpi mokṣo bhavedevetyāha—sakṛdapīti | parītyarddhe avyaktamasampūrṇamuccāritamapītyarthaḥ | helayāpi vā he bhṛguvara ||451||

viṣṇu-rahasye**—**


    **etad eva paraṁ jñānam etad eva paraṁ tapaḥ |**


    **etad eva paraṁ tattvaṁ vāsudevasya kīrtanam ||452||**

tapaśvittaikācagrahyaṁ samādhirityarthaḥ | tattvaṁ vastu evaṁ sādhyānāṁ paramajñānādīnāṁ tādātmyoktyā nāmasaṁkīrtanasya paramaphalatā siddhaiva ||452||

vaiṣṇava-cintāmaṇau śrī-śivomā-saṁvāde—


    aghacchit-smaraṇaṁ viṣṇor bahv-āyāsena sādhyate |


    oṣṭha-spandana-mātreṇa kīrtanaṁ tu tato varam ||453 ||

itthaṁ nāmakīrtanasya paramasādhanatvaṁ sādhyatvañca likhitvā idānīṁ svataḥ paramapuruṣārtharūpāṇāṁ śravaṇa kīrtanasmaraṇādi-bhaktiprakārāṇāmapi madhye śrīmannāmakīrtanasya śreṣṭhyaṁ likhan tatrādau teṣveva paramaśreṣṭhatvena śrīmuktāphalādigranthakārāṇāṁ sammatāt smaraṇādapi śreṣṭhyaṁ likhati—adheti | viṣṇoḥ smaraṇamaghaṁ saṁsāraduḥkhaṁ tanmūlaṁ pāpaṁ vā chinattīti aghacchidbhavatyeva kintu bahulāyāsenaiva tat sādhyate manaso durnigrahatvena smaraṇasya duṣkaratvān | kīrtanantu oṣṭhaspandanamātreṇāghacchita atastatastasmāt smaraṇāt kīrtanaṁ varaṁ śreṣṭham | yadvā kiñca tataḥ smaraṇān kīrtanaṁ varaṁ sarvathā śreṣṭhameva manaḥśravaṇavāgindriyādivyāpya-sukhaviśeṣasyāpādanāt | tacca śrībhāgavatāmṛtottarakhaṇḍe vivṛtamasti ||453||

anyatra ca—


    yena janma-śataiḥ pūrvaṁ vāsudevaḥ samarcitaḥ |


    tan-mukhe hari-nāmāni sadā tiṣṭhanti bhārata ||454||

adhunā smaraṇādīnāmapi pūjāṅgatvāt pūjāyāḥ śreṣṭhyamabhipretya tasyā api sakāśānnāmasaṅkīrtanasya śreṣṭhyaṁ likhati—yeneti | samarcitaḥ samyak pūjitaḥ ||454||

viśeṣataḥ kalau, rahasye—


    yad abhyarcya hariṁ bhaktyā kṛte kratu-śatair api |


    phalaṁ prāpnoty avikalaṁ kalau govinda-kīrtanāt ||455||

kṛte satyayuge iti tadānīṁ viśuddhāśeṣadravyādi-sāmagrīsaṁsiddheḥ | tatra ca kratuśatairityarthaḥ | yadvā ṛtuḥ karma upacāraśatairityarthaḥ | tatrāpi bhaktyā abhyarcya abhitaḥ pūjayitvā yadvā abhyarcyeti pūjāyāṁ yat phalaṁ prāpnotītyarthaḥ | ananyayā bhaktyā śravaṇa-smaraṇa-bhaktiprakāreṇa ca yat yajñaśatairapi yat tadgovindetikīrtanāt avikalaṁ sampūrṇaṁ sakalaṁ prāpnotītyarthaḥ | tatra ca kalāvityatredaṁ nigūḍhatattvaṁ sthāneṣviti śrīmathurādisthānavat kāleṣu ca madhye yathā śrīkārttikāda strayo māsāḥ yathā ca tithiṣu ekādaśyādayaḥ tathā yugeṣu madhye kaliyugaṁ śrībhagavatpriyaṁ tatra ca yathā kārttikādimāseṣu ekādaśyādiṣu ca svalpamapi kṛtaṁ karma bahulaphalaṁ bhavati tathā kalāvapi | evamanyayugāpekṣayā tasya śreṣṭhatvena tatra kṛtakarmaṇāṁ viśeṣato bhagavadbhajanasya śraiṣṭhyaṁ yuktameveti | anenaivābhiprāyeṇoktaṁ śrīviṣṇupurāṇe śrīvyāsadevena kalirdhanyaḥ iti dvādaśaskandhe ca śrīvyāsanandanena guṇajñāḥ ityādi prathamaskandhe śrīsūtena (18.7) kuśalānyāśu sidhyanti netarāṇi kṛtāni yat iti ekādaśaskandhe (5.38) ca śrīkarabhājanena—kṛtādiṣu prajā rājan kalāvicchanti sambhavam | kalau khalu bhaviṣyanti nārāyaṇaparāyaṇāḥ || ityādi | ataevāsmin yugaśreṣṭha nijaiśvaryaviśeṣaprakaṭa-nāmarūpo bhagavato mukhyāvatāraḥ ato'sya kalau māhātmyaviśeṣo yukta eva | ye ca tatra pāpopadravādikā vividhadhadharmādi-vighnā śrūyante yebhyo bahirdṛṣṭyā kalernindādikaṁ kathyate te tu śrīmathurādi-purapālakāḥ śrīrudragaṇādayo daityarākṣasā api yathā śrūyante tathaiva jñeyāḥ | itthameva māhātmyaviśeṣo'pi susidhyet sarvañcāviruddhaṁ syāditi dik ||455||

viṣṇu-purāṇe [vi.pu. 6.2.17]—

**dhyāyan kṛte yajan yajñais tretāyāṁ dvāpare’rcayan |**

**yad āpnoti tad āpnoti kalau saṅkīrtya keśavam ||456||**

kṛtayuge paramaśuddhacittatayā dhyānasya tretāyāñca sarvavedapravṛttyā yajñānāṁ dvāpare ca śrīmūrtipūjāviśeṣapravṛttyā'rcanasya śreṣṭhyamapekṣya tattatra pṛthak pṛthaguktam | evamagre'pi treyam | tacca sarvaṁ samucitaṁ kalau śrīkeśavanāma-kīrtanāntarbhūtameveti sukhamāpnotītyarthaḥ | saṁkīrtya samyak uccairuccāryeti sadyaḥ svaparānandaviśeṣārthamuktaṁ tena ca māhātmyaviśeṣa eva sampadyate ||456||

dvādaśa-skandhe [bhā.pu. 12.3.52]

**kṛte yad dhyāyato viṣṇuṁ tretāyāṁ yajato makhaiḥ |**

**dvāpare paricaryāyāṁ kalau tad dhari-kīrtanāt ||457||**

viṣṇuṁ dhyāyata iti viṣṇudhyāna karturjanasya yat phalaṁ syāditi kālatrayasambandhyaśeṣa-satkarmaphalamabhipretaṁ | evamagre'pi | etena śrīviṣṇupuraṇa-vacanādasya viśeṣo draṣṭavyaḥ purāṇaguhyatvāt | paricaryāyāṁ pūjāyāṁ vartamānasya janasya harerbhagavataḥ harītyakṣaradvayasya vā kīrtanamātreṇa tat saraṁ kalau bhavatīti ||457||

ekādaśe [bhā.pu. 11.5.32]—

**kṛṣṇa-varṇaṁ tviṣākṛṣṇaṁ sāṅgopāṅgāstra-pārṣadam |**

**yajñaiḥ saṅkīrtana-prāyair yajanti hi su-medhasaḥ ||458||**

tviṣā kāntyā akṛṣṇam indranīla-maṇivad ujjvalam iti rakṣatāṁ vyāvartayati | yad vā, tviṣā viśiṣṭaṁ kṛṣṇam iti śrī-kṛṣṇāvatārasya tatra prādhānyaṁ darśayati | aṅgāni hṛdayādīni | upāṅgāni kaustubhādīni | astrāṇi sudarśanādīni | pārṣadāḥ sunandādayaḥ, tat-sahitam | ekānti-pakṣe, upāṅgāni veṇv-ādīni | astrāṇi ṣaṣṭhy-ādīni, pārṣadāḥ śrīdāmādaya iti pūrvavad vijñeyam | yajñaiḥ arcanaiḥ | saṅkīrtanaṁ nāmoccāraṇaṁ gītaṁ stutiś ca nāma-mayī, tat-pradhānaiḥ | sumedhasaḥ vivekinaḥ | evam api kalau pūjātaḥ śrīman-nāma-saṅkīrtanasya māhātmyam eva siddham | dravya-śuddhy-āder asambhavāt | likhita-nyāyena māhātmya-viśeṣāc ceti dik ||458||

skānde ca—

mahā-bhāgavatā nityaṁ kalau kurvanti kīrtanam ||459||

bṛhan-nāradīye [1.40.115] nāradoktaṁ—


    harer nāmaiva nāmaiva nāmaiva mama jīvanam |


    kalau nāsty eva nāsty eva nāsty eva gatir anyathā ||460||

ataevoktam—


    sakṛd uccārayanty eva harer nāma cid-ātmakam |


    phalaṁ nāsya kṣamo vaktuṁ sahasra-vadano vidhiḥ ||461||

upasaṁharan phalitaṁ likhati—sakṛditi tribhiḥ sahasravadanaḥ śeṣaḥ vidhiśca brahmā yadvā sahasravadanaḥ sannapi vidhiḥ ||461||

pādmottara-khaṇḍe śrī-rāmāṣṭottara-śata-nāma-stotre śrī-śivena—


    ra-kārādīni nāmāni śṛṇvato devi jāyate |


    prītir me manaso nityaṁ rāma-nāma-viśaṅkayā ||462||

rāmanāmno viśaṅkyā āśaṅkyā nityaṁ mama manasaḥ prītarānando jāyate sampūrṇanāmakīrtanasya tu māhātmyaṁ kiṁ vaktavyamiti bhāvaḥ ||462||

vaiṣṇava-cintāmaṇau—


    īśo’haṁ sarva-jagatāṁ nāmnāṁ viṣṇor hi jāpakaḥ |


    satyaṁ satyaṁ vadāmy eṣa harer nāma gatir nṝṇām ||463||

gatiḥ śaraṇaṁ phalaṁ vā mamāpi sevyatvāt ||463||

ādi-purāṇe ca śrī-kṛṣṇārjuna-saṁvāde—


    śraddhayā helayā nāma raṭanti mama jantavaḥ |


    teṣāṁ nāma sadā pārtha vartate hṛdaye mama ||464||


    na nāma sadṛśaṁ jñānaṁ na nāma sadṛśaṁ vratam |


    na nāma sadṛśaṁ dhyānaṁ na nāma sadṛśaṁ phalam ||465||


    na nāma sadṛśas tyāgo na nāma sadṛśaḥ śamaḥ |


    na nāma sadṛśaṁ puṇyaṁ na nāma sadṛśī gatiḥ ||466||

kiṁ ca—


    nāmaiva paramā muktir nāmaiva paramā gatiḥ |


    nāmaiva paramā śāntir nāmaiva paramā sthitiḥ ||467||


    nāmaiva paramā bhaktir nāmaiva paramā matiḥ |


    nāmaiva paramā prītir nāmaiva paramā smṛtiḥ ||468||


    nāmaiva kāraṇaṁ jantor nāmaiva prabhur eva ca |


    nāmaiva paramārādhyo nāmaiva paramo guruḥ ||469||

phalaṁ svargādi gatirāśrayaḥ sthitirniṣṭhā paramārādhyo jano nāmaiva ||465-469||

kiṁ ca—


    nāma-yuktān janān dṛṣṭvā snigdho bhavati yo naraḥ |


    sa yāti paramaṁ sthānaṁ viṣṇunā saha modate ||470||

viṣṇunā mayaiva ||470||


    tasmān nāmāni kaunteya bhajasva dṛḍha-mānasaḥ |


    nāma-yuktaḥ priyo’smākaṁ nāma-yukto bhavārjuna ||471||

**atha śrī-bhagavan-nāma-japasya smaraṇasya ca |**

**śravaṇasyāpi māhātmyam īṣad bhedād vilikhyate ||472||**

evaṁ nāmnāṁ kīrtanamāhātmyaṁ likhitvā japādimāhātmyalikhanamapi pratijānīte—atheti | īṣadbhedāt kīrtanena saha japāderalpabhedāddhetorviśeṣeṇa likhyate | tatrāgre lekhyasya vācikopāṁśa—mānasikabhedena trividhasya japasya madhye īṣadoṣṭhacālanena śanairuccāraṇaspopāṁśujapo'tra grāhyaḥ vācikasya kīrtanāntargatatvāt mānasikasya ca smaraṇātmakatvāt | kvacicca nāmnaḥ smaraṇaṁ śanaiḥ śanairīṣaduccāraṇaṁ jñeyam | taccāgre janmāṣṭamīvratavidhyantarakathane hariṁ smaran ityādinā vyaktaṁ bhāvi ||472||


### atha śrīman-nāma-japa-māhātmyam

viṣṇu-rahasye śrī-bhagavad-uktau—


    satyaṁ bravīmi manujāḥ svayaṁ ūrdvasvayaṁ ūrdhva-bāhur


    yo māṁ mukunda narasiṁha janārdaneti |


    jīvan japaty anudinaṁ maraṇe ṛṇīva


    pāṣāṇa-kāṣṭha-sadṛśāya dadāmy abhīṣṭam ||473||

ṛṇīveti—hā hanta amukasya ṛṇaṁ dhārayāmi na hi śodhitavānasmi iti yathā nityamṛṇadāturnāma jīvanasamaye maraṇeśca japati tathā jīvan san maraṇe mriyamāṇaśca san yo japati tasmai pāṣāṇakāṣṭhasadṛśāya paramanīrasahṛdyāyāpi jñānādirāhityenācetanatulyāyāpi vā abhīṣṭaṁ tasya mama vā paramapriyaṁ vastu dadāmi yadvā maraṇe dehānte sati dadāmi ṛṇī tasya vaśyatāṁ prāptaḥ san | iveti lokoktarītyā | yadvā sakṛnnāmaikakīrtananāpi pāṣāṇādi-sadṛśāyābhīṣṭaṁ dadāmi yo'haṁ so'haṁ nityaṁ jīvane maraṇe ca bahuvidhanāmajapena ṛṇīva bhavāmi | anyat samānam ||473||

kāśī-kāṇḍe agni-bindu-stutau—


    nārāyaṇeti narakārṇavatāraṇeti 


    dāmodareti madhuheti caturbhujeti |


    viśvambhareti virajeti janārdaneti 


    kvāstīha janma japatāṁ kva kṛtānta-bhītiḥ ||474||

nārāyaṇetyādi-jastāṁ janānāṁ janma kvāsti? api tu na kutrāpi mukto bhavatītyarthaḥ | ataeva kṛtāntādyamāt kālād vā bhīti kva? api tu na kutrāpyastītyarthaḥ | atra vigataṁ rajo yasmāditi tatsambodhanaṁ——he virajaḥ mandhirārṣaḥ rajaśabdo vā'dantaḥ ||474||

pādme vaiśākha-māhātmye [5.96.83] yama-brāhmaṇa-saṁvāde—


    vāsudeva-japāsaktān api pāpa-kṛto janān |


    nopasarpanti tān vipra yamadūtāś ca dāruṇāḥ ||475||

vighnāḥ kāmādayaḥ tritāpā vā ||475||

bṛhad-viṣṇu-purāṇe—


    kva nāka-pṛṣṭha-gamanaṁ punar-āvṛtti-lakṣaṇam |


    kva japo vāsudeveti mukti-bījam anuttamam ||476||

kva dvayasya virodhoktatayā bhagavannāmajapasya svargaprāptiratitucchatvāt phalaṁ na syādityabhipretam | tarhi kintasya phalaṁ tadāha—mukterbījaṁ kāraṇamanuttamaṁ paramotkṛṣṭamiti | yogābhyāsāderapi tasmānnikṛṣṭatvaṁ sūcitam ||476||


### śrīman-nāma-smaraṇa-māhātmyam

itihāsottame—


    svapne’pi nāma-smṛtir ādi-puṁsaḥ


    kṣayaṁ karoty āhita-pāpa-rāśeḥ |


    prayatnataḥ kiṁ punar ādi-puṁsaḥ 


    prakīrtite nāgnir janārdanasya ||477||

āhitasya sañcitasya pāparāśeḥ kṣayaṁ karoti prayatnato nāmni saṅkīrtite sati pāparāśeḥ kṣayaḥ syāditi kiṁ punarvaktavyamityarthaḥ ||477||

laghu-bhāgavate—


    te sa-bhāgyā manuṣyeṣu kṛtārthā nṛpa niścitam |


    smaranti ye smārayanti harer nāma kalau yuge ||478||

pādme devahūti-stutau—


    prayāṇe cāprayāṇe ca yan-nāma-smaraṇān nṝṇām |


    sadyo naśyati pāpaugho namas tasmai cid-ātmane ||479||

prayāṇe maraṇe aprayāṇe jīvane ca ||479||

tatraivottara-khaṇḍe—


    yan-nāma-smaraṇād eva pāpinām api satvaram |


    muktir bhavati jātūnāṁ brahmādīnāṁ sudurlabhā ||480||

brahma-vaivarte—


    yad-anudhyānadāvāgni-dagdha-karma-tṛṇaḥ pumān |


    viśuddhaḥ paśyati vyaktam avyaktam api keśavam ||481||

yasya nāmno'nudhyānaṁ cintanameva dāvāgnistena kṛtvā dagdhāni karmāṇyeva tṛṇāni śīghrasamūlasukhadahyatvāt yena saḥ | tannāma asya sākṣānnirantara-duḥkhamanubhavato bhavāmbudhau patitasya jīvasya hastāvalambanadānāya samūddharaṇāya bhavatīti dvābhyāmanvayaḥ | vyaktāvyaktatvañca ekasyaiva saguṇa-nirguṇatvādinā tacca śrībhāgavatāmṛtottarakhaṇḍe vivṛtamevāsti | ato hareranyaḥ pravīṇaḥ śreṣṭhā nāsti sa eva sarvaśreṣṭha ityarthaḥ ||481||


    tad asya nāma jīvasya patitasya bhavāmbudhau |


    hastāvalamba-dānāya pravīṇo nāparo hareḥ ||482||

jāvāli-saṁhitāyām—


    harer nāma paraṁ japyaṁ dhyeyaṁ geyaṁ nirantaram |


    kīrtanīyaṁ ca bahudhā nirvṛtīr bahudhecchatā ||483||


### atha śrī-bhagavan-nāma-māhātmyam

bṛhan-nāradīye śrī-nāradoktau—


    yan-nāma-śravaṇenāpi mahā-pātakino’pi ye |


    pāvanatvaṁ prapadyante kathaṁ stoṣyāmi khinna-dhīḥ ||484||

itihāsottame—


    śrutaṁ saṅkīrtitaṁ vāpi harer āścarya-karmaṇaḥ |


    dahaty enāṁsi sarvāṇi prasaṅgāt kim u bhaktitaḥ ||485||

ṣaṣṭha-skandhe [bhā.pu. 6.16.44] citraketūktau—

**na hi bhagavann aghaṭitam idaṁ**

**tvad-darśanān nṛṇām akhila-pāpa-kṣayaḥ |**

**yan-nāma sakṛc chravaṇāt**

**pukkaśo’pi vimucyate sākṣāt ||486|| **iti |

sākṣātsākṣāt[^1] svayam eva vimukto bhavatibhavati, ity ananya-sādhanatoktā | yad vā, sākṣādyad vā, sākṣād iti vartamāna-tac-charīra evety arthaḥ | etac ca prārabdha-vināśitve pūrvaṁpūrvaṁ likhitārtham eva ||486||

**śrīman-nāmnāṁ ca sarveṣāṁ māhātmyeṣu sameṣv api |**

**kṛṣṇasyaivāvatāreṣu viśeṣaḥ ko’pi kasyacit ||487||**

evaṁ sāmānyato nāmnāṁ sarveṣāmapi māhātmyaṁ likhitvā idānīṁ viśeṣato likhan tatra māhātmyasya sāmye'pi kiñcidviśeṣaṁ dṛṣṭāntena sādhayati-śrīmaditi śrīmato bhagavataḥ śrīmatāṁ vā aśeṣaśobhāsampattyatiśayayuktānāṁ nāmnāṁ kasyacinnāmnaḥ ko'pi māhātmyaviśeṣo'sti | nanu cintāmaṇeriva bhagavannāmnāṁ mahimā sarvo'pi sama eva ucita ityāśaṅkya dṛṣṭāntena sāmye'pi kiñcidviśeṣaṁ darśayati—kṛṣṇasyaiveti | yathā śrīnṛsiṁha-raghunāthādīnāṁ mahāvatārāṇāṁ sarveṣāṁ bhagavattayā sāmye'pi kṛṣṇastu bhagavān svayam (śrībhā. 1.3.28) ityuktyā kṛṣṇasyāvatāratve'pi sākṣādbhagavattvena kaścidviśeṣo darśitaḥ tadvadityarthaḥ | etacca śrīdharasvāmipādairvyākhyātam  śrībhāgavatāmṛtottarakhaṇḍe viśeṣato nirūpitamastyeva | pūrvaṁ bahuvidhakāmopahatacittān prati tattat kāmasiddhyarthaṁ tattannāma-viśeṣamāhātmyaṁ likhitamatra ca sarvaphalasiddhaye nāmaviśeṣa-māhātmyamiti bhedo draṣṭavyaḥ ||487||


### atha viśeṣataḥ śrī-kṛṣṇāvatāra-māhātmyam

brahmāṇḍa-purāṇe śrī-kṛṣṇāṣṭottara-śata-nāma-māhātmye—


    sahasra-nāmnāṁ puṇyānāṁ trir-āvṛttyā tu yat phalam |


    ekāvṛttyā tu kṛṣṇasya nāmaikaṁ tat prayacchati ||488||

kṛṣṇasya kṛṣṇāvatārasambandhi nāmaivamapi tatphalam ||488||


    idaṁ kirīṭī saṁjapya jayī pāśupatāstra-bhāk |


    kṛṣṇasya prāṇa-bhūtaḥ san kṛṣṇaṁ sārathim āptavān ||489||


    kim idaṁ bahunā śaṁsan mānuṣānanda-nirbharaḥ |


    brahmānandam avāpyānte kṛṣṇa-sāyujyam āpnuyāt ||490||

idaṁ śrīkṛṣṇāvatārasambandhi nāma bahunā kim idaṁ śrīkṛṣṇāvatāra nāma | śrīkṛṣṇena sāyujyaṁ nityasaṁyogam ||490||

vārāhe ca śrī-māthura-māhātmye—


    tatra guhyāni nāmāni bhaviṣyanti mama priye |


    puṇyāni ca pavitrāṇi saṁsāra-cchedanāni ca ||491||


### tatraiva viśeṣataḥ śrī-kṛṣṇeti nāma-māhātmyam

dvārakā-māhātmye prahlāda-bali-saṁvāde—


    atītāḥ puruṣāḥ sapta bhaviṣāś ca caturdaśa |


    naras tārayate sarvān kalau kṛṣṇeti kīrtanāt ||492||


    kṛṣṇa kṛṣṇeti kṛṣṇeti svapan jāgrad vrajaṁs tathā |


    yo jalpati kalau nityaṁ kṛṣṇa-rūpī bhaved dhi saḥ ||493||

brahma-vaivarte—


    hanan brāhmaṇam atyantaṁ kāmato vā surāṁ piban |


    kṛṣṇa kṛṣṇety aho-rātraṁ saṅkīrtya śucitām iyāt ||494||

guhyānīti māhātmyaviśeṣo darśitaḥ ānuṣaṅgiva phalañcāha—puṇyāni maṅgalāvahāni pavitrāṇi paramaśodhakāni saṁsāracchedakāni muktidānīti | yadvā guhyatvamevāha—puṇyasvarūpāṇi pavitrarūpāṇi ca tathā samyak sārasya ma kṣasya chedanāni mumukṣānivartanenaiva tadeva niṣṭhatāpādakānītyarthaḥ | tatra ca hanan ghnanniti vartamānanirdeśenānivṛttiṁ bodhayati | evamanyatrāpyūhyam | ahorātramekameva saṁkīrtya iti saṁkīrtanasya bāhulyamātramabhipretam | yadvā ahorātraṁ surāṁ pibannapīti sambandhaḥ ||494||

viṣṇu-dharme—


    kṛṣṇeti maṅgalaṁ nāma yasya vāci pravartate |


    bhasmībhavanti rājendra mahā-pātaka-koṭayaḥ ||495||

yasya vāci pravartate śraddhādikamantareṇa sāṅketyādinā kathañcidapi jihvāyāṁ svayamevodetītyarthaḥ | tasya sadyo bhasmībhavanti | na kevalametāvadeva kintu paramaśubhāvahaṁ paramasukhātmakaṁ cetyāha—maṅgalamiti ||495||

nārasiṁhe śrī-bhagavad-uktau—


    kṛṣṇa kṛṣṇeti kṛṣṇeti yo māṁ smarati nityaśaḥ |


    jalaṁ bhittvā yathā padmaṁ narakād uddharāmy aham ||496||

gāruḍe pādme ca—


    saṁsāra-sarpa-saṁdaṣṭaṁ naṣṭa-ceṣṭaika-bheṣajam |


    kṛṣṇeti vaiṣṇavaṁ mantraṁ śrutvā mukto bhaven naraḥ ||497||

kṛṣṇeti nāmaikaṁ vā sakṛn pratyahaṁ smarati jalamekārṇavodakaṁ bhittvā padmaṁ bhūpadmaṁ pṛthivīmaṇḍalaṁ yathā uddharāmi yadvā jalaṁ bhittvā yathā padmamudbhavati tathā narakanimagnamapyuddharāmi | tatra yathā padmasya jalasamparko na syādeva tasya punarnarakasambandho naiveti mokṣo'bhipretaḥ prārabdhakarmanāśaśca darśitaḥ | sasāra eva sarpastena samyak daṣṭasya ataeva naṣṭaceṣṭasya ekamadvitīyaṁ bheṣajaṁ tannivartakamityarthaḥ | vaiṣṇavamiti gāruḍādimantrato viśiṣṭatoktā ||496-497||

prabhāsa-purāṇe—


    nāmnāṁ mukhyataraṁ nāma kṛṣṇākhyaṁ me parantapa |


    prāyaścittam aśeṣāṇāṁ pāpānāṁ mocakaṁ param ||498||

paraṁ mocakaṁ paramamuktikaramityarthaḥ ||498||

pādme—


    yatra yatra sthito vāpi kṛṣṇa-kṛṣṇeti kīrtayet |


    sarva-pāpa-viśuddhātmā sa gacchet paramāṁ gatim ||499||

paramāṁ gatiṁ vaikuṇṭhalokamityarthaḥ ||499||

viṣṇu-dharmottare śrī-kṛṣṇa-sahasra-nāma-stotre—


    ballavī-kānta kiṁ tais tair upāyaiḥ kṛṣṇa-nāma te |


    kintu jihvāgragaṁ jāgran nirundhe hi mahā-bhayam ||500||

taistaiḥ karmajñānādibhiḥ śravaṇādibhaktiprakāraiśca kim jāgrat sadā prakāśamānaṁ jihvāgragamapi sat mahābhayaṁ saṁsāre nirundhe vyāvartayati yadvā mahat abhayaṁ mokṣastamapi nirundhe tato'pi paramānandarasaviśeṣamayatvān ||500||

tatraivānyatra—


    satyaṁ bravīmi te śambho gopanīyam idaṁ mama |


    mṛtyu-saṁjīvanīṁ nāma kṛṣṇākhyām avadhāraya ||501||

mṛtyusañjīvanīṁ mṛtyuto'pi samyak jīvayati yā vidyā oṣadhirvā tām | mṛtasañjīvanīti pāṭho vā ||501||

bhārata-vibhāge—


    kṛṣṇaḥ kṛṣṇaḥ kṛṣṇa ity anta-kāle


    jalpan jantur jīvitaṁ yo jahāti |


    ādyaḥ śabdaḥ kalpate tasya muktyai


    vrīḍā-namrau tiṣṭhato’nyāvṛṇasthau ||502||

antakāle maraṇasamaye'pi ādyaḥ prāguktaḥ śabdaḥ kṛṣṇanāma anyau dvau śabdau ṛṇasthau ṛṇinau santau tiṣṭhataḥ tadvaśyatayā kṛṣṇakṛṣṇeti sadā tanmukhādiṣu prādurbhavatīti bhāvaḥ | nāma-nāminorabhedena nāmna ṛṇasthatvāt nāmino'pi ṛṇasthatatā bhagavadvaśīkāritvaṁ jñeyam ||502||

anyatrāpi—

**nāma cintāmaṇiḥ kṛṣṇaś caitanya-rasa-vigrahaḥ |**

**pūrṇaḥ śuddho nitya-mukto’bhinnatvān nāma-nāminoḥ ||503||**

kṛṣṇeti nāma cintāmaṇir iva cintāmaṇiḥ | sevakasya cintitārtha-pradatvāt | kṛṣṇa-nāmnaḥ svarūpam āha—caitanyety-ādi-viśeṣaṇa-catuṣkeṇa | yadyapi nāma-viśeṣaṇatvena caitanya-rasa-vigrahādi-padānāṁ napuṁsakatvam upayujyate, tathāpi nāma-nāminor abheda-vivakṣayā kṛṣṇa ity asya viśeṣaṇatvena puṁstvaṁ, yathā nārāyaṇo nāma naro narāṇāṁ prasiddha-cauraḥ kathitaḥ pṛthivyām ity ādi ||503||

ata evoktam—

**tebhyo namo’stu bhava-vāridhi-jīrṇa-paṅka-**

**saṁmagna-mokṣaṇa-vicakṣaṇa-pādukebhyaḥ |**

**kṛṣṇeti varṇa-yugalaṁ śravaṇena yeṣāṁ**

**ānandathūrbhavati nartita-roma-vṛndaḥ ||504||**

evaṁ kṛṣṇa-nāma-māhātmya-viśeṣaṁ likhitvā adhunā tac-chravaṇānanditān praṇaman tam eva paripoṣayan likhati—tebhya iti | bhava-vāridher jīrṇe purātane paṅkte saṁmagnasya mokṣaṇe vicakṣaṇā abhijñā pādukāpi yeṣāṁ tebhyaḥ ||504||

kiṁ ca dvitīya-skandhe [bhā.pu. 2.3.24]—

**tad aśma-sāraṁ hṛdayaṁ batedaṁ**

**yad gṛhyamāṇair hari-nāma-dheyaiḥ |**

**na vikriyetātha yadā vikāro**

**netre jalaṁ gātra-ruheṣu harṣaḥ ||505||**

itthaṁ parama-māhātmya-viśeṣavato bhagavan-nāmnaḥ śravaṇādināpy ānanda-rahitān prasaṅgān nindati—tad aśmeti dvābhyām | aśmavat sāraḥ sthirāṁśaḥ kāṭhinyaṁ yasya tat | vikriyā-lakṣaṇam—atheti | gātra-ruheṣu romasu harṣa udgamaḥ ||505||

itihāsottame ca—

**nāmni saṅkīrtite viṣṇor yasya puṁso na jāyate |**

**saroma-pulakaṁ gātraṁ sa bhavet kuliśopamaḥ ||506||**

kātyāyana-saṁhitāyām—

**nāma-saṅkīrtanāj jātaṁ puṇyaṁ nopacayanti ye |**

**nānā-vyādhi-samāyuktāḥ śata-janmasu te narāḥ ||507||**

**sā hānis tan mahac chidraṁ sa mohaḥ sa ca vibhramaḥ |**

**yan-muhūrtaṁ kṣaṇaṁ vāpi vāsudevo na cintyate ||508||**

teṣu teṣu asaṅkhyeṣu janmasu nānā-vidha-vyādhi-yuktā bhavanti | muhūrtaṁ kṣaṇaṁ vāpi vāsudevaṁ na kīrtayed iti yat, saiva hāniḥ puruṣārtha-kṣayaḥ, tad eva mahac chidraṁ, karma-sāṅgatāyā antarāyo vā | sa eva moho’jñānaṁ, sa eva ca vibhramaḥ bhrānti-viśeṣaḥ, saṁsāra-bhramaṇaṁ maraṇaṁ vā ||508||

pādme vaiśākha-māhātmye yama-brāhmaṇa-saṁvāde—

**avamatya ca ye yānti bhagavat-kīrtanaṁ narāḥ |**

**te yānti narakaṁ ghoraṁ tena pāpena karmaṇā ||509||**

evaṁ nāma-saṅkīrtanasya nityatāṁ likhitvā nāma-kīrtana-śravaṇānumodanādi-nityatām api likhati—avamatyeti | ye bhagavat-kīrtanam anādṛtyānyato yānti ||509||

śrutayaḥ—

**om āsya jānanto nāma cid viviktan **

**mahas te viṣṇo sumatiṁ bhajāmahe ||510||**

caitanyadevaṁ taṁ vande yasya nāma-samāśrayāt | prāpnuyādadhivāritvaṁ sarvatrānadhikāryayi || smṛtyuktamevārthaṁ śrutibhiḥ pramāṇayan likhati—śrutayaśceti | āsya etadityarthaḥ he viṣṇo etannāma jānantaḥ | yadvā ā asyeti padadvayam asya prakaṭānantādbhutamāhātmyasya tava nāma ā samyak jānantaḥ vicārayantaḥ nāmaiva viviktana bruvāṇā nāmeva bhajāmahe | tacca kataman cit kiñcit na tatra niyama ityarthaḥ | anena sarvasyaiva nāmnaḥ sāmyamabhipretam | yadvā kīdṛśam citjñānasvarūpaṁ mahaḥ sarvaprakāśakaṁ tata eva sarvavedādyāvirbhāvāt | tathā coktaṁ śrībrahmaṇā nāmamayāṣṭādaśākṣaramantraprasaṅgaṁ tāpanīyaśrutau (1.28)—teṣvakṣareṣu bhaviṣyajjagadrūpaṁ prakāśayat iti | yadvā mahaḥ paramānandam evaṁ brahmasvarūpamityarthaḥ | punaśca kīdṛśam sumatiṁ suṣṭhu manyata iti tathā tat sujñeyaṁ na cātmasvarūpādivat durjñeyaṁ na cātmasvarūpādivat durjñeyamityarthaḥ | yadvā matirvidyā śobhanavidyārūpam evaṁ sādhyatvaṁ sādhanatvaṁ coktam | atastadeva bhajanīyaṁ bhajāmaha iti ||510||

**oṁ tat sat oṁ padaṁ devasya namasā**

**vyantaḥ śravasy avaśrava āpannam ṛktam |**

**nāmāni cid dadhire yajñiyanti **

**bhadrāyānte raṇayantaḥ sandṛṣṭau ||511||**

kiñca devasya māyayā krīḍato'pi yadvā paramapūjyasya tava padyate jñāyata iti padaṁ svarūpaṁ padāravindaṁ vā prati namasā natyā vyantaḥ tannirvacane vivādaṁ kurvāṇāḥ | yadvā padameva namaskāradvārā vyantaḥ santanvantaḥ prakaṭayanta ityartha | tadeva raṇayantaḥ anyo'nyaṁ kīrtayantaśca | saṁdṛṣṭau samyagavadhāraṇe sati ante paścāt yadvā tanniṣṭhāyāñca satyāṁ bhadrāya ātmanaḥ śreyase yadvā bhadrāyetyasyaiva vivaraṇaṁ sandṛṣṭāviti samyak darśane nimitte tvāṁ sākṣāddraṣṭumityarthaḥ | tava nāmānyeva cit caitanyarūpāṇi dadhire dhṛtavantaḥ niścayenāśritavanta ityarthaḥ | kīdṛśaṁ padam avaśrave samastāt śrūyamāṇe śravasi kīrtau viṣaye āpannānāṁ bhaktānāṁ yaśo gāyatāmityarthaḥ | mṛk mṛjā pariśodhanaṁ tāṁ tanotīti āpannamṛktam | yadvā mārṣṭi śudhyatīti mṛk tasya bhāvo mṛvatā āpannānāṁ mṛktā yasmāt punaḥ kīdṛśam tat sat parabrahmasvarūpamityarthaḥ | yadvā śravasyavaśrava iti nāmānyeva dadhira ityatra hetuḥ—nāmnāmeva māhātmyaviśeṣe śrūyamāṇa satītyarthaḥ ||511||

**oṁ tam u stotāraḥ pūrvaṁ yathāvida**

**ṛtasya garbhaṁ januṣā pipartana |**

**āsya jānanto nāma cid viviktan **

**mahas te viṣṇo sumatiṁ bhajāmahe ||512|| **

ity ādyā iti |

**īdṛśe nāma-māhātmye śruti-smṛti-viniścite |**

**kalpayanty artha-vādaṁ ye yānti ghora-yātanām ||513||**

kiñca u vismaye nirddhāre vā | ta prasiddhaṁ bhagavanta śrīkṛṣṇa stolāraḥ stūdhvamityarthaḥ | katham yathāvida yathā jānītha tathaiva na tatstotrādiniyama ityarthaḥ | kathambhūtam pūrvaṁ purātanaṁ na tādhūnāvatīrṇatvena nūtanamityarthaḥ | evamavatāritvamuktam | kiñca ṛtasya vedasya garbhaṁ tātparyagocaramityarthaḥ | yadvā ṛtasya brahmaṇaḥ garbhaṁ sārabhūtaṁ saccidānandaghanamityarthaḥ | tataśca januṣā pipartana pūrṇā bhavata janmāni samāpayatetyarthaḥ | yadvā taṁ devaṁ januṣā pipartana svacchandacaritena bahuvidhena janmanā pūrayata matsyādyavatārairanvitaṁ paripūrṇaṁ varṇayatetyarthaḥ | kiñca asya devasya nāma ca ā viviktana samyak kīrtayata | he jānantaḥ bho vidvāṁsaḥ yadvā ājānantaḥ sarvotkṛṣṭatayā'vadhārayantaḥ santaḥ | he viṣṇo vayantu stotuṁ cāsamarthāḥ kevalaṁ tava nāmaiva bhajāmahe | anyat pūrvavat | yadvā he viṣṇo yathā vidantīti yathāvidaḥ santo yathāvidmastathetyarthaḥ | taṁ nāmarūpaṁ tvāṁ stotāraḥ stuvantaḥ | ataeva januṣā pipartanaḥ janmanaḥ pūrtiṁ kurvāṇāḥ | ājāmantaḥ vicārayantaḥ viviktana kīrtyanyaśca tava nāma bhajāmahe | tamityatra taditi vā pāṭhaḥ | tataśca tanna maivaikaṁ stotāra ityādīnāṁ karma | tasyaiva viśeṣaṇaṁ pūrvamityādi | yadvā hetau śatṛṅ | taṁ tvāṁ stotumājñātuṁ kīrtayituñca tava nāmaiva bhajāmahe tvannāmasevanenaiva tava stūtiḥ samyak jñānaṁ kīrtanañca sampadyata ityarthaḥ | anyat samānam | alamativistareṇa || evaṁ bahula-smṛti-śrutivacanaiḥ śrīmannāma māhātmyaṁ nirdhārya tatra kathañcidapyarthavādo na kalpayitavya iti duṣṭamīmāṁsakān śikṣayanniva likhati—īdṛśa iti | arthavādakalpanā cātra na ghaṭata iti ajāmilopākhyāne śrīdharasvāmipādaistathā bhagavannāmakaumudīkāra-śrīlakṣmīdhara-svāmipādādibhiśca sanyāyaṁ vyākhyātmastyeveti kimatra likhanaprayāsena ||513||


### atha śrī-bhagavan-nāmārtha-vāda-kalpanā-dūṣaṇam

śrī-kātyāyana-saṁhitāyām—

**artha-vādaṁ harer nāmni sambhāvayati yo naraḥ |**

**sa pāpiṣṭho manuṣyāṇāṁ niraye patanti sphuṭam ||514||**

yaḥ sambhāvayatyapi kiṁ punaḥ kalpayediti ||514||

brahma-saṁhitāyāṁ baudhāyanaṁ prati śrī-bhagavad-uktau—

**yan-nāma-kīrtana-phalaṁ vividhaṁ niśamya**

**na śraddadhāti manute yad utārtha-vādam |**

**yo mānuṣas tam iha duḥkha-caye kṣipāmi**

**saṁsāra-ghora-vividhārti-nipīḍitāṅgam ||515||**

yad iti ya ity eva vā pāṭhaḥ | na śraddadhāti, na viśvasiti, pratyuta yo’rtha-vādaṁ manute, saṁsāre vividhā yā ārtayaḥ, tābhir nipīḍitāṅgaṁ yathā syāt tathā kṣipāmi ||515||

jaimini-saṁhitāyāṁ ca—

**śruti-smṛti-purāṇeṣu nāma-māhātmya-vāciṣu |**

**ye’rtha-vāda iti brūyur na teṣāṁ niraya-kṣayaḥ ||516||**

nirayāṇāṁ kṣayo nāśo na bhavati, kintu sadā nirayeṣu vasantīty arthaḥ ||516||

**tasmiṁś ca bhagavan-nāmni jagad-ekopakāriṇi |**

**viśvaika-sevye matimān aparādhān vivarjayet ||517||**

evaṁ śrī-bhagavan-nāmno’śeṣa-doṣa-haraṇākhila-guṇa-mayatvādi-māhātmya-viśeṣaṁ vilikhya tena cāvinītānām ucchṛṅkhalatayā śrī-vaiṣṇavādiṣv aprādham āśaṅkya tan-nivāraṇāya nāmāparādhān vilikhyan ādau vibhīṣikārtham aparāphalam agre darśayan, tāṁs tyājayati—tasmiṁś ceti | aparādhā-vivarjane hetuḥ—jagad-ekopakāriṇīti | viśvaika-sevya iti ca ||517||

yata uktaṁ pādme śrī-nāradaṁ prati sanat-kumāreṇa—

**sarvāparādha-kṛd api mucyate hari-saṁśrayāt ||518 ||**

**harer apy aparādhān yaḥ kuryād dvipada-pāṁsavaḥ |**

**nāmāśrayaḥ kadācit syāt taraty eva sa nāmataḥ ||519 ||**

**nāmno’pi sarva-suhṛdo hy aparādhāt pataty adhaḥ ||520 ||**

sarvān aparādhān pāpāni karotīti tathā so’pi hari-saṁśrayaḥ | bhagavantaṁ prapannaḥ san mucyate, tato mukto bhavati | harer aparādhān pūrva-likhitān śrī-vārāhoktān dvātriṁśad-ādīn | dvipadeṣu nareṣu pāṁśanaḥ adhamaḥ | sa yadi kadācin nāmāśrayaḥ nāma-kīrtana-kṛt syāt, tadā nāma-prabhāvataḥ tarati, hari-viṣayakāparādhebhyo’pi mucyata eva | sarva-suhṛdaḥ jagad-upakāra-parasyāpi nāmno’parādhāt hi niścitam adhaḥ patati, narakaṁ gacchati ||518-520||


### atha nāmāparādhāḥ

taṁ prati tenaivoktāḥ—

**satāṁ nindā nāmnaḥ paramam aparādhaṁ vitanute**

**yataḥ khyātiṁ yātaṁ katham u sahate tad-vigarhām |**

**śivasya śrī-viṣṇor ya iha guṇa-nāmādi-sakalaṁ**

**dhiyā bhinnaṁ paśyet sa khalu hari-nāmāhita-karaḥ ||521||**

yataḥ sadbhyaḥ khyātiṁ prasiddhiṁ prākaṭyaṁ vā prāptaṁ nāma | u khede | teṣāṁ vigarhāṁ kathaṁ sahate ? api tu soḍhuṁ na śaknuyād eva | ato’yam eko’parādhaḥ | asya ca mukhyatvād ādau nirdeśaḥ | ādi-śabdena rūpa-līlādi dhiyāpi hari-nāmnāpi ahitam aparādhaṁ karotīti tathā saḥ ||521||

**guror avajñā śruti-śāstra-nindanaṁ **

**tathārtha-vādo hari-nāmni kalpanam |**

**nāmno balād yasya hi pāpa-buddhir**

**na vidyate tasya yamair hi śuddhiḥ ||522||**

śrutīnāṁ dharma-śāstrāṇāṁ ca nindanam | tathety ukta-samuccaye | artha-vādo yas tasya kalpanam | yad vā, hari-nāmnārtha-vādaḥ kalpanam eva, na tu tattvato ghaṭata ity arthaḥ | kalpyata iti vā pāṭhaḥ | yad vā, hari-nāmni kalpanaṁ ca, tan-māhātmyārtha-parityāgena durbuddhyā vṛthārthāntara-kalpanā caiko’parādha ity arthaḥ | nāmno balāt nāma-grahaṇena pāpa-kṣayo bhaved iti nāmnāṁ prabhāva-jñānena pāpe buddhir api, kiṁ punaḥ pravṛttiḥ | yad vā, a-kāra-praśleṣeṇa nāmnā balam ajñātvā yasya pāpe buddhir ity arthaḥ | tasya yamaiḥ bahu-vratādibhir ahiṁsādibhir dvādaśabhir vā | yad vā, dharma-rājaiḥ cira-kālaṁ tat-kṛta-yātanā-bhogenāpīty arthaḥ ||522||

**dharma-vrata-tyāga-hutādi-sarva-**

**śubha-kriyā-sāmyam api pramādaḥ |**

**aśraddadhāne vimukhe’py aśṛṇvati**

**yaś copadeśaḥ śiva-nāmāparādhaḥ ||523||**

dharmādīnāṁ sarvāsāṁ śubha-kriyāṇāṁ sāmyaṁ nāmnā tulyatvam api pramādo’parādha ity arthaḥ | yad vā, dharmādi-śubha-kriyā-sāmyam eko’parādhaḥ | pramādaḥ—nāmny anavadhānatāpy eva | evam atrāparādha-dvayam | tataś ca tathārtha-vādo hari-nāmni kalpanam ity atraikāparādho jñeyaḥ | kiṁ ca, aśraddadhānādau jane ya upadeśaḥ, sa śiva-nāmni aparādhaḥ | śrī-bhagavatā saha śrī-śivasyābhedena śivety uktiḥ ||523||

**śrute’pi nāma-māhātmye yaḥ prīti-rahito’dhamaḥ |**

**ahaṁ-mamādi-paramo nāmni so’py aparādha-kṛt ||524||**

nāmni prītiḥ śraddhā bhaktir vā, tayā rahitaḥ san | yaḥ ahaṁ-mamādi-paramaḥ, ahantā mamatā ca, ādi-śabdena viṣaya-bhogādikaṁ caiva paramaṁ pradhānam, na tu nāma-grahaṇaṁ yasya tathā-bhūtaḥ syāt, so’py aparādha-kṛt | yad vā, dharma-vratety-ādy-ardha-ślokenaika evāparādhaḥ | ahaṁ-mamādīty ardha-śloke cāsmin ekaḥ | evam aparādhā daśa, ye jñātvāpi na varjayanti, sahasā nāmno’parādhān daśeti tatraivokteḥ | tataś cāyam arthaḥ—yaḥ prīti-rahito nāmny eva, so’dhamaḥ nāmāparādhīty arthaḥ | yad vā, yo’dhamaḥ prīti-rahitaḥ, so’parādha-kṛd ity utaṁreṇānvayaḥ | kiṁ ca, nāmny eva viṣaye yo’haṁ-mamādi-paramaḥ | ahaṁ bahutara-nāma-kīrtaka itas tato nāma-kīrtanaṁ ca mat-pravartitam eva, mayā samo nāma-kīrtana-paro’nyaḥ kaḥ ? madīya-jihvādhīnam eva nāmety-ādikam eva paramaṁ pradhānam | nāma-kīrtanaṁ ca kadācit sidhyati na vā yasya tathā-bhūto yaḥ, so’pīti | ata evādiṣṭaṁ bhagavatā—


    tṛṇād api sunīcena taror api sahiṣṇunā | 


    amāninā mānadena kīrtanīyaḥ sadā hariḥ || iti ||524||

**jāte nāmāparādhe’pi pramādena kathañcana |**

**sadā saṅkīrtayan nāma tad-eka-śaraṇo bhavet ||525||**

kathañcana pramādena bhrameṇa jāte sati, tat nāmaikaṁ śaraṇam āśrayo yasya tathā tathābhūto bhavet, sarvathā nāma-paro bhaved ity arthaḥ ||525||


### aparādha-bhañjanaṁ

uktaṁ ca tenaiva tatra—

**nāmāparādha-yuktānāṁ nāmāny eva haranty agham |**

**aviśrānta-prayuktāni tāny evārtha-karāṇi ca ||526||**

yasmād aviśrāntaṁ satataṁ prayuktāni kīrtitāni santi, tāni nāmāny evārtha-karāṇi sarva-prayojana-sampādakāni ||526||

**nāmaikaṁ yasya vāci smaraṇa-patha-gataṁ śrotra-mūlaṁ gataṁ vā**

**śuddhaṁ vāśuddha-varṇaṁ vyavahita-rahitaṁ tārayaty eva satyam |**

**tac ced deha-draviṇa-janatā-lobha-pāṣaṇḍa-madhye**

**nikṣiptaṁ syān na phala-janakaṁ śīghram evātra vipra ||527||**

etad eva paripoṣayan nāma-kīrtane lābha-pūjākhyātyarthatāṁ parityājayati—nāmaikam ity ādi | vāci gataṁ prasaṅgād vāṅ-madhye pravṛttam api, smaraṇa-patha-gataṁ kathañcin-manaḥ-spṛṣṭam api, śrotra-mūlaṁ gataṁ kiñcit śrutam api, śuddha-varṇaṁ vā aśuddha-varṇam api vā, vyavahitaṁ śabdāntareṇa yad vyavadhānaṁ, vakṣyamāṇa-nārāyaṇa-śabdasya kiñcid uccāraṇānantaraṁ prasaṅgād āpatitaṁ śabdāntaraṁ tena rahitaṁ sat | yad vā, yadyapi “halaṁ riktaṁ” ity-ādy-uktau ha-kāra-ri-kārayor vṛttyā harīti nāmāsty eva, tathā rāja-mahiṣī ity atra rāma-nāmāpi, evam anyad apy ūhyam, tathāpi tat-tan-nāma-madhye vyavadhāyakam akṣarāntaram astīty etādṛśa-vyavadhāna-rahitam ity arthaḥ |

yad vā, vyavahitaṁ ca tad-rahitaṁ cāpi vā tatra vyavahitaṁ nāmnaḥ kiñcid uccāraṇānantaraṁ kathañcid āpatitaṁ śabdāntaraṁ samādhāya paścān nāmāvaśiṣṭākṣara-grahaṇam ity evaṁ-rūpaṁ, madhye śabdāntareṇāntaritam ity arthaḥ | rahitaṁ paścād avaśiṣṭākṣara-grahaṇa-varjitaṁ, kenacid aṁśena hīnam ity arthaḥ | tathāpi tārayaty eva, sarvebhyaḥ pāpebhyo’parādhebhyaś ca saṁsārād apy uddhārayaty eveti satyam eva | kintu nāma-sevanasya mukhyaṁ yat phalaṁ, tan na sadyaḥ sampadyate |

tathā deha-bharaṇādy-artham api nāma-sevanena mukhyaṁ phalam āśy na sidhyatīty āha—tac ced iti | tan-nāma ced yadi dehādi-madhye nikṣiptaṁ, deha-bharaṇādy-artham eva vinyastaṁ, tadāpi phala-janakaṁ na bhavati kiṁ ? api tu bhavaty eva, kintu atra iha-loke śīghraṁ na bhavati, kintu vilambenaiva bhavatīty arthaḥ ||527||

ata evoktaṁ śrī-nāradena bṛhan-nāradīye—

**mahminām api yan-nāmnaḥ pāraṁ gantum anīśvaraḥ |**

**manavo’pi munīdrāś ca kathaṁ kṣuṇṇa-dhīr bhaje ||528 || iti |**

evam u saṁharan śrīman-nāma-māhātmyasyānantyam eva draḍhayan likhati—mahimnām iti | pāraṁ gantum api, kiṁ punas tattvam anubhavitum iti ||523||

**itthaṁ śrī-kṛṣṇa-pādābje bhaktiḥ kāryā sadā budhaiḥ |**

**sā ca tasya prasādena mahā-puṇyāt prajāyate ||529||**

caitanya-candraṁ taṁ vande varṣan bhakti-rasaṁ nijam |

trāyate yavanāntaṁ yo’karod bhakti-plutaṁ jagat ||

evaṁ bhaktyāṅgāni likhitvā idānīṁ samagrāṁ bhaktiṁ likhan ādau tasya māhātmya-viśeṣārthaṁ parama-daurlabhyaṁ likhati—ittham iti | mahā-puṇyāt yas tasya śrī-kṛṣṇa-pādābjasya prasādas tenaiva prakarṣeṇa jāyate | etac ca puṇya-viśeṣārtha-prayatnāya likhitam | yad vā, tasya prasādena yan mahā-puṇyaṁ, tasmād eva prajāyata iti yathā-kramam evānvayaḥ | yadyapi tasya prasāda eva bhakti-prādurbhāve svatantro nirapekṣo hetuḥ, tathāpi tat-kartṛka-puṇya-viśeṣāj jātāyāḥ satyās tasyāḥ samūlatā śobhā-viśeṣaś ca sampadyata iti tathā likhitam | yathā mumukṣur bhakti-siddhānte bhaktyā jñāna-dvārā mokṣo janyata iti, ata eva pra-śabdaḥ | evaṁ ca janma-koṭi-sahasreṣu yaiḥ puṇyaṁ samupārjitam ity ādi-vacanāny apy upapadyanta iti dik ||529||


### atha śrīmad-bhakter durlabhatvam

skānde śrī-parāśaroktau—

**na hy apuṇyavatāṁ loke mūḍhānāṁ kuṭilātmanām |**

**bhaktir bhavati govinde smaraṇaṁ kīrtanaṁ tathā ||530||**

apuṇyavatām eva lakṣaṇaṁ—mūḍhānām iti kuṭilātmanām iti ca | bhaktiḥ pūjā paricaryādi-lakṣaṇā, sukha-sādhyaṁ smaraṇaṁ kīrtanaṁ ca na bhavati, sidhyati | yad vā, bhaktiḥ samagrā na bhavatīti kiṁ vaktavyaṁ, tad-aṅgam api smaraṇaṁ kīrtanaṁ ca na bhavatīty arthaḥ | yad vā, sarveṣu aṅgeṣu smaraṇa-kīrtanayor eva parama-mukhatvāt bhaktes tat-pradhānatā-vivakṣayā līlam evoddiṣṭam—smaraṇaṁ kīrtanaṁ ceti | yad vā, samuccaye tathā-śabdaḥ | tathā tena viśuddhatvādi-prakāreṇa sa-kāmatvādi-prakāreṇāpīti vā ||530||

tatraiva śrī-brahmoktau—

**nimiṣaṁ nimiṣārdhaṁ vā martyānām iha nārada |**

**nādagdhāśeṣa-pāpānāṁ bhaktir bhavati keśave ||531||**

nimiṣam api nimṣārdham api bhaktir na bhavati ||531||

yoga-vāśiṣṭhe—

**janmāntara-sahasreṣu tapo-jñāna-samādhibhiḥ |**

**narāṇāṁ kṣīṇa-pāpānāṁ kṛṣṇe bhaktiḥ prajāyate ||532||**

evaṁ puṇya-hīnānāṁ pāpināṁ ca kadācid api na jāyata iti daurlabhyaṁ likhitam | adhunā samūlākhila-pāpa-kṣayeṇaiva jāyata iti likhati—janmāntareti | kṣīṇāni sa-vāsanaṁ kṣayaṁ gatāni pāpāni yeṣāṁ teṣām eva ||532||

ādi-vārāhe—

**janmāntara-sahasreṣu samārādhya vṛṣa-dhvajam |**

**vaiṣṇavatvaṁ labhed dhīmān sarva-pāpa-kṣaye sati ||533||**

adhunā mahā-puṇyaṁ cayenaiva jāyata iti paramaṁ daurlabhyaṁ likhati—janmety-ādinā sādhyata ity antena ||533||

bṛhan-nāradīye [1.39.51-52] yajña-dhvaja-nṛpopākhyānānte—

**janma-koṭi-sahasreṣu puṇyaṁ yaiḥ samupārjitam |**

**teṣāṁ bhaktir bhavec chuddhā deva-deve janārdane ||534||**

śuddhā jñāna-karmādy-asaṁmiśritā ||534||

**sulabhaṁ jāhnavī-snānaṁ tathaivātithi-pūjanam |**

**sulabhāḥ sarva-yajñāś ca viṣṇu-bhaktiḥ sudurlabhā ||535||**

sudurlabheti | gaṅgā-snānādi-janita-puṇyato’pi, viśiṣṭatara-puṇyenaiva jāyata iti sūcitam | tatra likhitam eva—sā ca tasya prasādena mahā-puṇyāt prajāyate iti ||535||

itihāsa-samuccaye śiloñcha-vṛtti-vākye—

**gaṅgāyāṁ maraṇaṁ caiva dṛḍhā bhaktiś ca keśave |**

**brahma-vidyā-prabodhaś ca nālpasya tapasaḥ phalam ||536||**

brahma-vidyā-prabodhaḥ—bhakti-tattva-jñānam ||536|| \


agastya-saṁhitāyām—

**vratopavāsa-niyamair janma-koṭyāpy aniṣṭhiteḥ |**

**yajñaiś ca vividhaiḥ samyag bhaktir bhavati keśave ||537||**

yeṣāṁ puṇya-vratāni ṣaṣṭha-kāla-bhojanādi-niyamāḥ, cāndrāyaṇādīni vā, upavāsā ekādaśy-ādiṣu anna-varjanādi-lakṣaṇā, niyamāś cāturmāsyādi-vratāni śaucādayo vā dvādaśa, taiḥ | api-śabda eva-śabdārthe ||537||

viṣṇu-dharmottare—

**divasaṁ divasārdhaṁ vā muhūrtaṁ caikam eva vā |**

**nāśāc cāśeṣa-pāpasya bhaktir bhavati keśave ||538||**

**aneka-janma-sāhasrair nānā-yony-antareṣu ca |**

**jantoḥ kaluṣa-hīnasya bhaktir bhavati keśave ||539||**

daśama-skandhe gopīḥ prati uddhavoktau [bhā.pu. 10.47.24]—

**dāna-vrāta-tapo-homa- japa-svādhyāya-saṁyamaiḥ |**

**śreyobhir vividhaiś cānyaiḥ kṛṣṇe bhaktir hi sādhyate ||540||**

śreyobhiḥ—śreyaḥ-sādhanaiḥ | sarva-puruṣārthair vā ||540||

śrī-bhagavad-gītāsu [7.28]—

**yeṣāṁ tv anta-gataṁ pāpaṁ janānāṁ puṇya-karmaṇām |**

**te dvandva-moha-nirmuktā bhajante māṁ dṛḍhavratāḥ ||541||**

yeṣāṁ tu puṇyācaraṇa-śīlānāṁ sarva-śreyaḥ-pratibandhakaṁ pāpam anta-gataṁ vinaṣṭaṁ, te dvandva-nimittena mohena, yad vā, dvandvaiḥ, sukha-duḥkhādibhiḥ tat-kāraṇājñānena ca vinirmuktāḥ, yad vā, a-kāra-praśleṣeṇa advandva-mohāś ca te nirmuktāś ca niḥśeṣeṇa muktāḥ santaḥ, dṛḍha-vratā ekāntinaḥ santo māṁ bhajante ||541||

pañcama-skandhe parīkṣitaṁ prati śrī-bādarāyaṇinā [bhā.pu. 5.6.18]—

**rājan patir gurur alaṁ bhavatāṁ yadūnāṁ**

**daivaṁ priyaḥ kula-patiḥ kva ca kiṅkaro vaḥ |**

**astv evam aṅga bhagavān bhajatāṁ mukundo**

**muktiṁ dadāti karhicit sma na bhakti-yogam ||542||**

adhunā śrī-bhagavato’py adeyatvena daurlabhya-viśeṣaṁ likhati—rājann iti | aṅga he rājan ! bhavatāṁ pāṇḍavānāṁ yadūnāṁ ca patiḥ pālakaḥ | gurur upadeṣṭā | daivam upāsyaḥ | priyaḥ suhṛt | kula-patir niyantā | kiṁ bahunā ? kva ca kadācid vaḥ pāṇḍavānāṁ kiṅkaro’py ājñānuvartī | astu nāmaivaṁ, tathāpy anyeṣāṁ nityaṁ bhajatām api muktiṁ dadāti, na tu kadācid api sa-prema-bhakti-yogam |

yad vā, bhajatāṁ yajñādinā sevamānānām | yad vā, sva-dharmācaraṇādinā bhagavad-ājñā-pratipālana-rūpāṁ bhaktiṁ kurvatām api śravaṇādi-bhakti-yogaṁ na dadāti | evaṁ bhagavat-prasādaika-labhyatā, anyathā ca parama-daurlabhyam iti darśitam | evaṁ ca śravaṇādikam api yo na dadāti, sa vo vaśya iti pāṇḍavānāṁ māhātmyaṁ ca siddham iti dik ||542||

pādme śrīprahlādastutau—

**lakṣeṣu śrṛṇute kaścit koṭiṣvekastu budhyate |**

**bhaktitattvaṁ parijñāya kaścideva samācaret ||543||**

bhaktastattvaṁ paramānandaghanatvaṁ māhātmyaṁ vā lakṣeṣu lokeṣu madhye kaścideva śṛṇoti budhyate avadhārayati samācaret bhakti karāti 543||

**pūjayā hasate bhaktirjapatastrasyati sphuṭam |**

**samādhiyogācca bahiḥ sā bhaktiḥ kena gṛhyate ? ||544|**

yā bhaktiḥ pūjayā sakāmajapāṅgapūjāvidhinā hasati tāmupahasatītyarthaḥ tayā prāyastucchaphalāvāpteḥ | japato mantrajapāt trasyati vibheti dūramapasaratītyarthaḥ | prāyo mantrajape vividhakāmānāmeva kaccinmuktareva ca siddhyukteḥ | samādhilakṣaṇān yogācca bahiḥ tenāpyaprāpyetyarthaḥ | tasya śūnyamayatvena tatra śravaṇādibhakterapravṛtteḥ | kena gṛhyate ātmasāt kriyate api tu bhagavatprasādaṁ vinā na kenāpyātmasāt kartuṁ śakyate ityarthaḥ ||544||

ṣaṣṭha-skandhe vṛtropākhyānānte [bhā.pu. 6.14.2]—

**devānāṁ śuddha-sattvānām ṛṣīṇāṁ cāmalātmanām |**

**bhaktir mukunda-caraṇe na prāyeṇopajāyate ||545||**

śuddha-sattva-mayānām api devānām amalātmanāṁ nirmala-cittānām api ṛṣīṇām | prāyeṇeti kadācit kasyacid eva jāyata ity arthaḥ ||545||

**śrīmad-bhaktyai namas tasyai yasyā māhātmya-mandaram |**

**yat-prabhāveṇa lolo’yaṁ kīṭo’py uddhartum icchati ||546||**

evaṁ parama-daurlabhyena bhakter māhātmyaṁ likhitvā, idānīṁ param api kiyan-māhātmya-viśeṣaṁ llikhan ādau bhaktyā bhaktim eva tat-siddhaye praṇamati—śrīmad iti | māhātmyam eva mandaro nāma mahā-parvataḥ parama-vistīrṇatva-guṇatvādinā, taṁ kīṭa-tulyaḥ kṣudrataro’py ayaṁ jano yasyāḥ bhakteḥ prabrahmā lolaḥ san uddhartuṁ samāhartum icchati | ato’śakyo’pi karmaṇi pravṛttis tac-chakti-preraṇayaiva, na me svata iti tan-mahimnaiva tan-māhātmyaṁ kiñcil lekhyam iti bhāvaḥ ||546||


### atha śrī-bhagavad-bhakti-māhātmyaṁ

**tatrādau bhaktimataḥ kathañcid āpatite’pi pāpe prāyaścittāntara-nirasanatvam |**

pādme vaiśākha-māhātmye nāradāmbarīṣa-saṁvāde [pa.pu. 5.85.31]—

**yathāgniḥ su-samṛddhārciḥ karoty edhāṁsi bhasmasāt |**

**pāpāni bhagavad-bhaktis tathā dahati tat-kṣaṇāt ||547||**

pākādyarthamapi prajjvalito'gniryathā kāṣṭhāni bhasmīkaroti tathā bhagavadarthamapyanuṣṭhīyamānā bhaktiḥ sarvāṇyeva pāpāni tatkṣaṇāt pāpotpattisamakāla eva dahati ||547||

ṣaṣṭhe ajāmilopākhyānārambhe [bhā.pu. 6.1.15]—

**kecit kevalayā bhaktyā vāsudeva-parāyaṇāḥ |**

**aghaṁ dhunvanti kārtsnyena nīhāram iva bhāskaraḥ ||548||**


    tapasā brahmacaryeṇa śamena ca damena ca |


    tyāgena satya-śaucābhyāṁ yamena niyamena vā ||


    deha-vāg-buddhijaṁ dhīrā dharmajñāḥ śraddhayānvitāḥ |


    kṣipanty aghaṁ mahad api veṇu-gulmam ivānalaḥ || [bhā.pu. 6.1.13-14]

ity uktasya prāyaścittasyātiduṣkaratvān mukhyam evānyat prāyaścittam āha—kecid iti | kecid ity anenaivaṁ-bhūtā bhaktiḥ pradhānā viralā iti darśayati | kevalayā tapa-ādi-nirapekṣayā | vāsudeva-parāyaṇā iti nādhikāri-viśeṣaṇam etat, kintv anyeṣām aśraddhayā tatrāpravṛtter arthāt teṣv eva paryavasānād anuvāda-mātram | kārtsnyena mūlato’ṅgataś cety arthaḥ | tadānurūpo dṛṣṭāntaḥ—bhāskaro nīhāraṁ tat-kṛtatama iva | evam atra samūla-sāṅgāśeṣa-pāpa-nāśo’bhipretaḥ | pūrvaṁ ca analo veṇu-gulmam iveti analasya bhūmy-antargata-dahanāśaktyā bhasmāder api vidyamānatayā samūlāśeṣa-pāpa-nivṛttir uktā | evam api pūrvato’sya viśeṣo’vagantavyaḥ ||548||

ekādaśe ca śrī-bhagavad-uddhava-saṁvāde [bhā.pu. 11.14.19]—

**yathāgniḥ su-samṛddhārciḥ karoty edhāṁsi bhasmasāt |**

**tathā mad-viṣayā bhaktir uddhavaināṁsi kṛtsnaśaḥ ||549||**

āstāṁ tāvad uttama-bhakteḥ kathā | yathā kathañcit bhaktyāpi svata eva samūlāśeṣa-pāpa-kṣayaḥ syād ity āha—yatheti | pākādy-artham api prajjvālito'gnir yathā kāṣṭhāni bhasmīkaroti, tathā rāgādināpi kathañcin mad-viṣayā satī bhaktiḥ samasta-pāpānīti | bhagavān api sva-bhaktam āścaryeṇa sambodhayati—aho uddhava vistareṇa śṛṇv iti ||549||

ata evoktaṁ tatraiva śrī-karabhājanena [bhā.pu. 11.5.42]—

**sva-pāda-mūlaṁ bhajataḥ priyasya**

**tyaktānya-bhāvasya hariḥ pareśaḥ |**

**vikarma yac cotpatitaṁ kathañcid**

**dhunoti sarvaṁ hṛdi sanniviṣṭaḥ ||550||**

devarṣi-bhūtāpta-nṛṇāṁ [bhā.pu. 11.5.41] iti nirantara-pūrva-ślokena vihita-karma-nivṛttim uktvā niṣedha-nimitta-prāyaścitta-nivṛttim āha—sva-pādaeti | tyakto’nyasmin dehādau devatāntare bhāvo yena | ata eva tasya vikarmaṇi pravṛttir na sambhavati | yac ca kathañcit pramādādinā utpatitam akasmāt prāptaṁ bhavet, tad api harir dhunoti | nanu, yamas tan na manyeta ? tatrāha—pareśaḥ parameśvaraḥ | nanu, śruti-smṛtī mamaivājñe iti bhagavad-vacanāt svājñā-bhaṅgaṁ kathaṁ saheta ? tatrāha—priyasya | nanu, nāyaṁ pāpa-kṣayārthaṁ bhajate ? tatrāha—hṛdi sanniviṣṭaḥ | na hi vastu-śaktir arthitām apekṣate ity arthaḥ ||550||

dvārakā-māhātmye candra-śarmāṇaṁ prati śrī-bhagavatā—

**mad-bhaktiṁ vahatāṁ puṁsām iha loke pare’pi vā |**

**nāśubhaṁ vidyate kiñcit kula-koṭiṁ nayed ditam ||551||**

aśubhaṁ pāpam amātraṁ vā pāpa-mūlakaṁ, teṣāṁ kula-koṭiṁ bhaktir eva divaṁ śrī-vaikuṇṭha-lokaṁ prāpayati ||551||


### viṣaya-bhoge’pi tad-doṣa-nirākaratvam

ekādaśa-skandhe tatraiva [bhā.pu. 11.14.18]—

**bādhyamāno’pi mad-bhakto viṣayair ajitendriyaḥ |**

**prāyaḥ pragalbhayā bhaktyā viṣayair nābhibhūyate ||552||**

viṣayair bādhyamāna ākṛṣyamāṇo’pi | ataḥ prāyo'jitendriyaḥ | pragalbhayā samarthayā | parama-pada-pradāna-śaktāyā api bhakter viṣayābhibhavato rakṣaṇaṁ katarat prayojanam iti bhāvāh ||552||


### karmādhikāra-nirasanatvaṁ

tatraiva [bhā.pu. 11.20.9]—

**tāvat karmāṇi kurvīta na nirvidyeta yāvatā |**

**mat-kathā-śravaṇādau vā śraddhā yāvan na jāyate ||553||**

bhaktitaḥ karmānadhikārāt karma-tyāge'pi na doṣaḥ syād iti bhaktair māhātmyaṁ likhati—tāvad iti | karmāṇi nitya-naimittikādīni | yāvatā yavat na nirvidyate, karma-phaleṣu aihikāmuṣmika-viṣaya-bhogeṣu vā virakto na syāt | śraddhā viśvāsaḥ prītir vā | ādi-śabdena kīrtanādi-bhakti-prakārāḥ | nirvede jāte mat-kathā-śravaṇādi-śraddhāyāṁ vā jātāyāṁ na kuryād ity arthaḥ | karmaṇāṁ sāvadhitvena sādhye siddhe sādhana-parityāgopapatteḥ | vā-śabdena pūrvato'sya pakṣasyādhikyaṁ sūcitam | ye vā mayīśe [bhā.pu. 5.5.3] itivat | vairāgye jāte'pi karma-tyāgo yuktaḥ | kiṁ punar vairāgyasya phale śravaṇādau jāte satīti bhāvaḥ ||553||

ata evoktaṁ prathama-skandhe [bhā.pu. 1.5.17]—

**tyaktvā sva-dharmaṁ caraṇāmbujaṁ harer**

**bhajann apakvo’tha patet tato yadi |**

**yatra kva vābhadram abhūd amuṣya kiṁ**

**ko vārtha āpto’bhajatāṁ sva-dharmataḥ ||554||**

naiṣkarmyam apy acyuta-bhāva-varjitaṁ [bhā.pu. 1.5.12] ity ādinā kāmya-karmāder anartha-hetutvāt taṁ vihāya harer līlādi-varṇanā-rūpā bhaktiḥ kāryety uktvā | idānīṁ tu nitya-naimittikādi-svadharma-niṣṭhām apy anādṛtya kevalaṁ hari-bhaktir eva kāryety āha—tyaktveti | svadharmaṁ nija-nija-varṇāśrama-dharmaṁ tyaktvā | nanu svadharma-tyāgena bhajana-bhakti-paripākena yadi kṛtārtho bhavet, tarhi na kācic cintā, yadi punar apakva eva mriyeta, tato bhraśyeta vā, tadā ca svadharma-tyāga-nimitto’narthaḥ syād ity āha—tato bhajanāt patet kathaṁcit bhraśyet mriyate vā | yadi tathāpi bhakti-rasikasya karmānadhikārān nānartha-śaṅkā | aṅgīkṛtyāpy āha | vā-śabdaḥ kaṭākṣe | yatra kva vā nīca-yānāv apy amuṣya bhakti-rasikasyābhadram abhūt kiṁ ? nābhūd evety arthaḥ | bhakti-vāsanā-sambhāvanād iti bhāvaḥ | abhajadbhis tu kevalaṁ svadharmataḥ ko vā arthaḥ prāptaḥ ? abhajatām iti ṣaṣṭhī saṁbandha-mātra-vivakṣayā | ata eva śrī-bhagavad-gītāsu sarvānte sarvopadeśa-sāraḥ—sarva-dharmān parityajya [gītā 18.66] iti | ekādaśa-skandhe ca—tasmāt tvam uddhavotsṛjya [bhā.pu. 11.12.14] ity ādi | tac ca sarvam agre śaraṇāpattau lekhyam eva ||554||

**ekānti-lakṣaṇe yac ca likhitaṁ śaraṇāgatau |**

**lekhyaṁ ca tat-tad-vacanair etat sudṛḍhatām iyāt ||555||**


### manaḥ-prasādakatvam

prathama-skandhe [bhā.pu. 1.2.6]—

**sa vai puṁsāṁ paro dharmo yato bhaktir adhokṣaje |**

**ahaituky apratihatā yayātmā suprasīdati ||556||**

ata evoktam ekādaśe [bhā.pu. 11.14.22]—

**dharmaḥ satya-dayopeto vidyā vā tapasānvitā |**

**mad-bhaktyāpetam ātmānaṁ na samyak prapunāti hi ||557||**

apetaṁ rahitam ||557||

tatraiva [bhā.pu. 11.14.21]—

**bhaktiḥ punāti man-niṣṭhā śvapākān api sambhavāt ||558||**

sambhavāj jāti-doṣād api punāti ||558||

ṣaṣṭhe [bhā.pu. 6.3.22]—

**etāvān eva loke’smin puṁsāṁ dharmaḥ paraḥ smṛtaḥ |**

**bhakti-yogo bhagavati tan-nāma-grahaṇādibhiḥ ||559||**

tasya bhagavato nāma-grahaṇādibhir iti bhakter nāma-grahaṇa-pradhānatābhipretā ||559||

ataevoktaṁ pādme—

**kiṁ tasya bahubhiḥ mantraiḥ śāstraiḥ kiṁ bahu-vistaraiḥ |**

**vājapeya-sahasraiḥ kiṁ bhaktir yasya janārdane ||560||**

mantraiḥ sādhitaiḥ kiṁ ? ||560||


### sarva-guṇādi-sevyatā-kāritvam

pañcama-skandhe prahlādoktau [bhā.pu. 5.18.12]—

**yasyāsti bhaktir bhagavaty akiñcanā**

**sarvair guṇais tatra samāsate surāḥ |**

**harāv abhaktasya kuto mahad-guṇā**

**manorathenāsati dhāvato bahiḥ ||561||**

akiñcanā niṣkiñcanā śuddhā vā | sarve devāḥ sarvair guṇair dharma-jñānādibhiḥ saha samyag āsate nityaṁ vasanti | mahatāṁ guṇā jñāna-vairāgyādayaḥ prema-vikārā vā, kuto bhavanti ? tatra hetuḥ—asati viṣaya-sukhe tuccha-mokṣa-sukhe vā mano-rathena bahir bhakter dūre dhāvataḥ ||561||

caturthe śrī-dhruvaṁ prati manūktau [bhā.pu. 4.11.30]—

**tvaṁ pratyag-ātmani tadā bhagavaty ananta**

**ānanda-mātra upapanna-samasta-śaktau |**

**bhaktiṁ vidhāya paramāṁ śanakair avidyā-**

**granthiṁ vibhetsyasi mamāham iti prarūḍham ||562||**

ātmānam anviccha vimuktam ātma-dṛk [bhā.pu. 4.11.29] iti pūrvam uktaṁ tad-anveṣaṇa-phalam āha—tvam iti | tadānveṣaṇa-kāla eva, pratyag-ātmani paramātmani sarvāntaryāmiṇīty arthaḥ | anante aparicchinne, ānanda-mātre sukha-ghana-muktau bhagavati śrī-kṛṣṇe, paramāṁ niṣkāmāṁ viśuddhāṁ vā, śanakair vidhāyeti parama-bhakter duṣkaratayā krameṇaiva tat-siddheḥ | yad vā, śanakaiḥ ciraṁ krameṇa yo’vidyā-rūpo granthiḥ, tam iti durbhedyatoktā |

nanu tādṛśasya tadaiva kathaṁ vibhedo ghaṭate ? tatrāha—upapannāḥ sampannāḥ samastāḥ śaktayo yasmin | yad vā, upapannānāṁ prapannānāṁ samastāḥ śaktayo yasmāt tasminn iti | evaṁ pratyag-ātmādi-bhagavan-māhātmyājñānena pūrvaṁ niṣkāma-bhaktyaiva raṇād ahaṅkārādy-anapagamena vaireṇa kuverānucarās tvayā ghātitā iti śrī-dhruvaṁ prati mano-vākyābhiprāyaḥ | sa ca kevalaṁ śrī-śiva-sakhānuga-rakṣārtham eva vibhīṣikayānyathābhāsata ity ūhyam | yathā kathañcid bhaktyā mukter api susiddheḥ ||562||

śrī-pṛthuṁ prati śrī-sanakādibhiḥ [bhā.pu. 4.22.39]—

**yat-pāda-paṅkaja-palāśa-vilāsa-bhaktyā**

**karmāśayaṁ grathitam udgrathayanti santaḥ |**

**tadvan na rikta-matayo yatayo’pi ruddha-**

**sroto-gaṇās tam araṇaṁ bhaja vāsudevam ||563||**

evaṁ tādṛśa-jñānena parama-bhaktyāhaṅkāronmūlanaṁ likhitvā idānīṁ kathañcid api bhajanena tac ca syād iti darśayati—yat pādeti | yasya pāda-paṅkajayoḥ palāśāni

aṅgulayaḥ, teṣāṁ vilāsaḥ kāntiḥ, tasya bhaktyā smṛtyā | yad vā, nṛtya-gītādi-vilāsa-rūpasyāpi bhaktyā, karmāṇy āśerate yasminn iti karmāśayo’haṅkāraḥ, tad-rūpaṁ hṛdaya-granthiṁ karmabhir eva grathitam, dṛḍhaṁ baddham | santo vaiṣṇavā udgrathayanti mocayanti | riktā nirviśeṣā sarva-mūṛdhanyā matir yeṣām, niruddhaḥ pratyāhṛtaḥ sroto-gaṇa indriya-vargo yaiḥ | araṇaṁ śaraṇam |

sroto-gaṇa-śabdenedaṁ sūcyate, yathā gaṅgādi-pravāhasya kathañcid api yatnān nirodhaḥ sambhavede evam indriyasyāpi | bhavatu vā kasyacid indriyasya, sarvasya tu na bhavaty eva | yadi vā kadācit kasyacid yateḥ sarva-nirodho bhavatu nāma, tathāpy ahaṅkāronmūlanaṁ samyag na syād eveti | ataḥ śleṣeṇa rikta-matayaḥ nirbuddhaya evety uktam | yathā santo bhaktyodgrathayanti, yatayaś ca tadvan neti sadbhyaḥ pṛthaktvena nirdeśād bhakti-vimukhānāṁ yatīnāṁ tad-itaratvam apy uktam | evaṁ teṣāṁ bhakty-anādareṇa nindeti dik ||563||


### sarva-mārgādhikatvam

tṛtīye śrī-kāpileye [bhā.pu. 3.25.19]—

**na yujyamānayā bhaktyā bhagavaty akhilātmani |**

**sadṛśo’sti śivaḥ panthā yogināṁ brahma-siddhaye ||564||**

yoginām api brahma-siddhaye ātma-tattva-parisphūrtaye muktaye ity arthaḥ | bhaktyā sadṛśaḥ śivo nirvighno maṅgala-rūpo vā panthā nāsti ||564||

ṣaṣṭhe ca [bhā.pu. 6.1.17]—

**sadhrīcīno hy ayaṁ loke panthāḥ kṣemo’kuto-bhayaḥ |**

**suśīlāḥ sādhavo yatra nārāyaṇa-parāyaṇāḥ ||565||**

ayaṁ panthā bhakti-mārgaḥ sadhrīcīnaḥ samīcīnaḥ | yataḥ kṣemaḥ kalyāṇam | kṣematve hetuḥ—na kutaścid vighnāder bhayaṁ yasmin | yad vā, kṣemaḥ maṅgala-rūpo’kutaścid bhayaṁ ca | tad evāha—yatra yasmin mārge suśīlāḥ kṛpālavaḥ sādhavo niṣkāmāḥ, ato na jñāna-mārgavad asahāyatā-nimittaṁ bhayam, nāpi karma-mārgavan matsarādi-yuktebhyo bhayam | teṣāṁ saṅgatyā ca sarvathā kṣemam eveti bhāvaḥ ||565||

ata evoktaṁ dvitīye śrī-bādarāyaṇinā [bhā.pu. 2.2.33-34]—

**na hy ato’nyaḥ śivaḥ panthā viśataḥ saṁsṛtāv iha |**

**vāsudeve bhagavati bhakti-yogo yato bhavet ||566||**

**bhagavān brahma kārtsnyena trir anvīkṣya manīṣayā |**

**tad adhyavasyat kūṭa-stho ratir ātmany ato bhavet ||567||**

adhunā sarva-mārga-phalatvena bhakteḥ sarva-mārgādhikatvaṁ draḍhayati—na hīti dvābhyām | santi ca saṁsarataḥ puṁso bahavo mokṣa-mārgāḥ, kintu yataḥ patho’nuṣṭhitād bhakti-yogo bhavet, ato’nyaḥ śivaḥ sukha-rūpo nirvighnaś ca nāsty evety arthaḥ ||566||

atas tad āha—bhagavān brahmā | kūṭastho nirvikāraḥ, ekāgra-cittaḥ sann ity arthaḥ | tris trīn vārān kārtsnyena sākalyena brahma vedam anvīkṣya vicārya | yata ātmani harau ratir bhavet tad eva manīṣayā adhyavasyat san-mārgatvena sad-vastutvena vā niścitavān | evaṁ rati-hetutvena bhakti-yogasyaiva san-mārgatvaṁ darśitam | yad vā, kārya-kāraṇayor abheda-vivakṣayā ratir eva bhakti-yoga ity abhipretam | yad vā, yato bhakti-yogāt, tad iti tam iti bhakti-yoga-māhātmyam uktam ||567||

bṛhan-nāradīye śrī-nāradoktaṁ (1.4.4, 30)—


    yathā samasta-lokānāṁ jīvanaṁ salilaṁ smṛtam |


    tathā samasta-siddhīnāṁ jīvanaṁ bhaktir iṣyate ||568||

samastānāṁ siddhīnāmarthānāṁ jīvanaṁ bhaktireveti tāṁ vinā na syurityarthaḥ ||568||


    jīvanti jantavaḥ sarve yathā mātaramāśritāḥ |


    tathā bhaktiṁ samāśritya sarve jīvanti dhārmikāḥ ||569||

jīvanti—sidhyanti ||569||

dhvajāropaṇa-māhātmye śrī-viṣṇu-dūtoktau—


    mahā-pātaka-yukto vā yukto vā sarva-pātakaiḥ |


    īpsitāṁ bhagavad-bhaktyā labhate paramāṁ gatim ||570||

īpsitāmabhīṣṭāṁ paramāmutkṛṣṭāṁ gatiṁ phalam ||570||

pādme vaiśākha-māhātmye yama-brāhmaṇa-saṁvāde—


    apatyaṁ draviṇaṁ dārā hārā harmyaṁ hayā gajāḥ |


    sukhāni svarga-mokṣau ca na dūre hari-bhaktitaḥ ||571||

hārā manoharāḥ muktāvalyo vā taiśca sarvāṇi bhūṣaṇāni upalakṣyante sukhāni rājyādisampattayo hariḥ bhaktito dūre na bhavanti kintu tadāśritāni ataeva labhyanta ityarthaḥ ||571||

prathama-skandhe [bhā.pu. 1.2.7]—

**vāsudeve bhagavati bhakti-yogaḥ prayojitaḥ |**

**janayaty āśu vairāgyaṁ jñānaṁ ca yad ahaitukam ||572||**

ahaitukaṁ śuṣka-tarkādy-agocaram aupaniṣadam ity arthaḥ | yad vā, niṣkāma-jana-prāpya-padaṁ yat mokṣākhyaṁ vā śrī-vaikuṇṭhākhyaṁ tac ca | yad vā, phalābhisandhi-rahitaṁ prema ca janayatīty arthaḥ ||572||

ekādaśe ca [bhā.pu. 11.20.32-33]—

**yat karmabhir yat tapasā jñāna-vairāgyataś ca yat |**

**yogena dāma-dharmeṇa śreyobhir itarair api ||573||**

**sarvaṁ mad-bhakti-yogena mad-bhakto labhate’ñjasā |**

**svargāpavargaṁ mad-dhāma kathañcid yadi vāñchati ||574||**

itarais tīrtha-yātrā-vratādibhir api śreyaḥ-sādhanair yad bhāvyaṁ sattva-śuddhy-ādi tat sarvam anāyāsenaiva labhate | tathā svargam apavargaṁ mad-dhāma ca vaikuṇṭhaṁ labhata eva | yadi vāñchatīti vāñchā tu nāstīty uktam | tatra kathañcid iti svargāpavargayos tucchatām anubhavitum | kiṁ vā, svarge devatāḥ śrī-viṣṇuṁ draṣṭuṁ svargaṁ bhakti-vighna-sāṁsārika-duḥkha-taraṇārthaṁ cāpavargaṁ vaikuṇṭha-loke sākṣāt mat-sevārthaṁ cety evaṁ-prakāreṇa vāñchanti ced ity arthaḥ | vaikuṇṭha-vāñchā ca tatratya-vibhūti-śravaṇād bhakti-rasa-plutatvenānanyāpekṣyatvād vā ||573-574||

ata evoktaṁ dvitīye [bhā.pu. 2.3.10]—

**akāmaḥ sarva-kāmo vā mokṣa-kāma udāra-dhīḥ |**

**tīvreṇa bhakti-yogena yajeta puruṣaṁ param ||575||**

akāma ekānta-bhaktaḥ | sarva-kāmaḥ brahma-varcasa-kāmas tu [bhā.pu. 2.3.2] ity-ādy-aṣṭa-śloka-brahma-varcasa-kāmaḥ | uktānuktākhila-kāmo vā | udāra-dhīr mahā-buddhiś cet, tadā paraṁ puruṣaṁ śrī-kṛṣṇaṁ bhajet | tīvreṇa dṛḍhena | yad vā, akāmo vairāgya-kāmaḥ | udāra-dhīḥ bhagavad-eka-prāpti-kāmo vā | anyat samānam ||575||


### mokṣādhikatvam

tṛtīye kāpileye [bhā.pu. 3.25.33]—

**animittā bhāgavatī bhaktiḥ siddher garīyasī |**

**jarayaty āśu yā koṣaṁ nigīrṇam analo yathā ||576||**

animittā niṣkāmāḥ | siddher mukter api garīyasī | muktiś cānuṣāṅgikī bhavaty evety āha—yā bhaktiḥ koṣaṁ liṅga-śarīraṁ jarayati kṣapayati | prayatnaṁ vinaiva siddhau dṛṣṭāntaḥ—nigīrṇaṁ bhuktam annaṁ jāṭharo’gnir yathā jarayatīti | devānāṁ guṇa-liṅgānāṁ [bhā.pu. 3.25.32] ity-ādi-śloko’tra na saṅgṛhītaḥ | tatra bhakti-lakṣaṇokter garīyastvaṁ ca| bhaktes tatraivoktaṁ naikātmatāṁ ye spṛhayanti kecit [bhā.pu. 3.25.34] ity-ādi-śloka-pañcakena | tad atrānupayogān na saṅgṛhītam | evam anyad apy ūhyam ||576||

pañcame śrī-ṛṣabhadeva-caritānte [bhā.pu. 5.6.17]—

**yasyām eva kavaya ātmānam avirataṁ vividha-vṛjina-saṁsāra-paritāpopatapyamānam anusavanaṁ snāpayantas tayaiva parayā nirvṛtyā hy apavargam ātyantikaṁ parama-puruṣārtham api svayam āsāditaṁ no evādriyante bhagavadīyatvenaiva parisamāpta-sarvārthāḥ ||577||**

bhagavati tasmin vāsudeve ekāntato bhaktir anayor api samanuvartata iti pūrva-gadyād bhaktir anuvartata eva | ato yasyāṁ bhaktāv eva, na tu yogādiṣu anusavanam avirataṁ cātmānaṁ snāpayanta iti paramānanda-rasa-mayatvaṁ sūcitam | ātyantikaṁ parama-puruṣārtham api | yad vā, ātyantikaṁ sāyujya-rūpam api | ataḥ parama-puruṣārtham apy apavargaṁ mokṣam | yad vā, apavargaṁ mokṣam ātyantikaṁ parama-puruṣārthaṁ śrī-vaikuṇṭha-lokam api | evaṁ satīdaṁ gadyam agre svataḥ parama-puruṣārthatāyāṁ draṣṭavyam | evam anyad api jñeyam | svayam āsāditam ātmanaiva prāptam | yad vā, bhagavatā svayam eva dīyamānam api | anādare hetuḥ—bhagavadīyatvenaiva paritaḥ samāptāḥ samyak prāptāḥ sarve puruṣārthā yaiḥ ||577||

dvādaśe ca śrī-mārkaṇḍeyam uddiśya śrī-śivoktau [bhā.pu. 12.10.6]—

**naivecchaty āśiṣaḥ kvāpi brahmarṣir mokṣam apy uta |**

**bhaktiṁ parāṁ bhagavati labdhavān puruṣe’vyaye ||578||**

āśiṣo ’bhyudaya-lakṣaṇāḥ | uta smitau | tatra hetuḥ—bhaktim iti | avyaye paripūrṇe puruṣe śrī-kṛṣṇe ||578||

ata evoktaṁ pañcame śrī-bhagavantam uddiśya bādarāyaṇinā [bhā.pu. 5.14.43]—

**yo dustyajān kṣiti-suta-svajanārtha-dārān**

**prārthyāṁ śriyaṁ sura-varaiḥ sadayāvalokām |**

**naicchan nṛpas tad-ucitaṁ mahatāṁ madhudviṭ-**

**sevānurakta-manasām abhavo’pi phalguḥ ||579||**

ya evaṁ-bhūto’sau nṛpaḥ | sa kṣity-ādīn naicchad iti yat, tad ucitam | sadyāvalokāṁ bharatasya dayā yathā bhavati evam alko yasyās tām iti parijanāvalokaḥ śriyam upacaryate | yad vā, sākṣād-bhūtāṁ bharataṁ kṛpayāvalokayantīm api sarva-sampad-adhiṣṭhātrī lakṣmīm eva | yato madhu-dviṣaḥ sevāyāṁ bhaktau kasyāñcid vā paricaryāyām api anurataṁ matto’pi, na tu pravṛttaṁ sarvendriyaṁ yeṣāṁ teṣāṁ mahatām abhavaḥ mokṣo’pi phalguḥ, tuccha eva ||579||

ekādaśe ca bhagavatā [bhā.pu. 11.14.14]—

**na pārameṣṭhyaṁ na mahendra-dhiṣṇyaṁ**

**na sārvabhaumaṁ na rasādhipatyam |**

**na yoga-siddhīr apunar-bhavaṁ vā**

**mayy arpitātmecchati mad vinānyat ||580||**

rasādhipatyaṁ pātālādi-svāmyam | apunar-bhavaṁ mokṣam api | pārameṣṭhyādy-apunar-bhavānteṣv eṣu krameṇa śrī-bhagavad-bhakter nyūnatayā teṣāṁ nyūnatābhiprāyeṇaivaṁ vyākhyeyam | pārameṣṭhyam api necchati | kiṁ punar mahendra-dhiṣṇyam ity ādi | mad-vinā māṁ hitvānyan necchati | aham eva tasya śreṣṭha ity arthaḥ | yad vā, mad-vinā mad-bhaktiṁ vinā anyat śrī-vaikuṇṭha-vāsādikam api necchatīty arthaḥ ||580||

ata evoktaṁ ṣaṣṭhe śrī-rudreṇa [bhā.pu. 6.17.32]——

**vāsudeve bhagavati bhaktim udvahatāṁ nṝṇām |**

**jñāna-vairāgya-vīryāṇāṁ neha kaścid vyapāśrayaḥ ||581||**

tad eva sarva-nairapekṣyeṇa draḍhayati—vāsudeva iti dvābhyām | jñāna-vairāgyayor vīryaṁ balaṁ yeṣām | tayor api vīryaṁ yebhya iti vā | vyapāśrayo viśiṣṭa-buddhyā āśrayaṇīyo’rtho nāsti ||581||

viṣṇu-purāṇe ca śrī-prahlādena [vi.pu. 1.20.27]—


    dharmārtha-kāmaiḥ kiṁ tasya muktis tasya kare sthitā |


    samasta-jagatāṁ mūle yasya bhaktiḥ sthitā tvayi ||582||

kare sthitā adhīnābhūdityarthaḥ | atastasyāmādaro nāstīti bhāvaḥ | yadvā svāśritebhyo mumukṣubhyo dātuṁ kare gṛhītetyarthaḥ | atastasyāṁ svārthābhāvānnairapekṣyameva siddham | samastajagatāṁ sādhakānāṁ siddhānāñca sarveṣāṁ mūle āśraye ato mūlāpekṣayā patrādisthānīyānyupekṣyāṇyeveti bhāvaḥ ||582||

ataevoktaṁ nārasiṁhe—


    patreṣu puṣpeṣu phaleṣu toyesv


    akrīta-labhyeṣu sadaiva satsu |


    bhaktyā sulabhye puruṣe purāṇe


    muktau kim arthaṁ kriyate prayatnaḥ ||583||

akrīteṣu ca teṣu tathāpi labhyeṣu satsu | yadvā bhāvoktaḥ krayaṁ vināpi labhyeṣvityarthaḥ | evaṁ bhaktisādhanānāṁ sulabhatā darśitā bhaktayā ca sulabhe purāri navaḥ purāṇaḥ śrīkṛṣṇa ityarthaḥ tasmin iti bhajanīyasya susādhyatā darśitā | muktyai prayatnaḥ kimarthaṁ kriyate ānusaṅgikatvena tasyāḥ svata eva siddheḥ | kiṁvā sādhye siddhe sādhanaprayāsānupayogāt | paramavastuni sulabhe tucchavastvarthaṁ prayāso'nucita iti ||583||

ataevoktaṁ prathama-skandhe [bhā.pu. 1.7.10]—

**ātmārāmāś ca munayo nirgranthā apy urukrame |**

**kurvanty ahaitukīṁ bhaktim itthambhūta-guṇo hariḥ ||584||**

ātmārāmā brahma-niṣṭhā api | ata eva nirgranthā granthebhyo nirgranthāḥ | tad uktaṁ—


    yadā te moha-kalilaṁ buddhir vyatitariṣyati | 


    tadā gantāsi nirvedaṁ śrotavyasya śrutasya ca || [gītā. 2.42] iti | 

yad vā granthir eva granthaḥ, nirvṛtta-hṛdaya-granthaya ity arthaḥ | nanu muktānāṁ kiṁ bhaktyety-ādi-sarvākṣepa-parihārārtham āha—itthaṁ-bhūta-guṇa iti | atyanirvacanīya-paramākarṣaka-bhakti-guṇatvād ity arthaḥ | tac ca śrī-bhāgavatāmṛtottara-khaṇḍe vyutpāditam evāsti ||584||


### śrī-vaikuṇṭha-loka-prāpakatvam

vāmane—

**yeṣāṁ cakra-gadā-pāṇau bhaktir avyabhicāriṇī |**

**te yānti niyataṁ sthānaṁ yatra yogeśvaro hariḥ ||585||**

yogeśvaro bhakti-yoga-prāpyaḥ ||585||

skānde—

**munir jāpya-paro nityaṁ dṛḍha-bhaktir jitendriyaḥ |**

**sva-gṛhe’pi vasan yāti tad viṣṇoḥ paramaṁ padam ||586||**

jāpyaṁ bhagavato mantro nāma vā | tat-paraḥ, ato dṛḍha-bhaktiḥ | ata eva jitendriyaḥ | viparīto vā hetu-hetumad-bhāvaḥ ||586||

tṛtīya-skandhe śrī-vaikuṇṭha-varṇane [bhā.pu. 3.15.25]—

**yac ca vrajanty animiṣām ṛṣabhānuvṛttyā**

**dūre yamā hy upari naḥ spṛhaṇīya-śīlāḥ |**

**bhartur mithaḥ suyaśasaḥ kathanānurāga-**

**vaiklavya-bāṣpa-kalayā pulakī-kṛtāṅgāḥ ||587||**

yac ca no’smākaṁ sarva-devānām upari-sthitaṁ vrajanti | ke ? animiṣāṁ devānām ṛṣabhḥ śreṣṭho haris tasyānuvṛttyā bhaktyā dūre yamo yeṣāṁ te | yad vā, dūrīkṛta-yama-niyamāḥ | dūre’ham iti pāṭhe dūrīkṛtāhaṅkārā ity arthaḥ | spṛhaṇīyaṁ karuṇādi bhagavad-bhajanādi vā śīlaṁ svabhāvo yeṣām | yad vā, asmat-prārthyaṁ śīlaṁ yeṣām | kiṁ ca, bhartur harer yat suyaśas tasya mithaḥ kathanena yaḥ premāvirbhāvas tena vaiklavyaṁ vaivaśyaṁ, tena yā bāṣpa-kalā, tayā saha pulakīkṛtam aṅgaṁ yeṣāṁ te | ity anuvṛtti-lakṣaṇam uktam | yad vā, .tathā-bhūtāḥ santo vrajantīti gamana-prakāraḥ | yad vā, na uparīti vrajatāṁ viśeṣaṇam | nirahaṅkāratvād apy asmatto’pi ye’dhikās te ity arthaḥ ||587||

daśame ca śrī-brahma-stutau [bhā.pu. 10.14.5]—

**pureha bhūman bahavo’pi yoginas**

**tvad-arpitehā nija-karma-labdhayā |**

**vibudhya bhaktyaiva kathopanītayā**

**prapedire’ñjo’cyuta te gatiṁ parām ||588||**

bhaktyaiva vaikuṇṭha-prāptir nānyathety atra sad-ācāraṁ pramāṇayati—pureti | bhūman ! he aparicchinna-māhātmya ! iha loke pūrvaṁ yogino’pi santo yogair jñānam aprāpya paścāt tvad-arpitehāḥ, tvayy arpitā laukiky apīhā ceṣṭā yais te, nija-karma-labdhayā, tvad-arpitair nijaiḥ karmabhir dharma-lakṣaṇair labdhayā | arpitā laukiky api īhā ca nija-karmāṇi ca tair labdhayety ekaṁ vā padam | kathopanītayā kathayā tvat-samīpaṁ prāpitayā | yad vā, kathayā upasthāpitayā kathā-pradhānayety arthaḥ | yad vā, kathā-pravartitayety arthaḥ | bhaktyaiva vibudhya tattvaṁ jñātvā añjaḥ sukhenaiva te parāṁ paramāṁ gamyata iti gatiṁ gamya-padaṁ prāptāḥ ||588||

bṛhan-nāradīye bhagavat-toṣa-praśnottare [1.1.50]—

**sarva-deva-mayo viṣṇuḥ śaraṇārti-pranāśanaḥ |**

**sva-bhakta-vatsalo devo bhaktyā tuṣyati nānyathā ||589||**

saptama-skandhe śrī-prahlādasya bālopadeśe [bhā.pu. 7.7.51-52]—

**nālaṁ dvijatvaṁ devatvam ṛṣitvaṁ vāsurātmajāḥ |**

**prīṇanāya mukundasya na vṛttaṁ na bahu-jñatā ||590||**

**na dānaṁ na tapo nejyā na śaucaṁ na vratāni ca |**

**prīyate’malayā bhaktyā harir anyad viḍambanam ||591||**

he asurātmajāḥ ! devatvādikaṁ mukundasya prīṇanāya nālaṁ na samartham | vṛttaṁ sad-ācāraḥ | amalayā niṣkāmayā viśuddhayā vā | viḍambanaṁ naṭana-mātram, na tu tāttvikam ity arthaḥ ||590-591||

śrī-nṛsiṁha-stutau ca [bhā.pu. 7.9.9]—

**manye dhanābhijana-rūpa-tapaḥ-śrutaujas-**

**tejaḥ-prabhāva-bala-pauruṣa-buddhi-yogāḥ |**

**nārādhanāya hi bhavanti parasya puṁso**

**bhaktyā tutoṣa bhagavān gaja-yūthapāya ||592||**

abhijanaḥ sat-kule janma | rūpaṁ saundaryam | tapaḥ sva-dharmācaraṇam | śrutaṁ pāṇḍityam | oja indriya-naipuṇyam | tejaḥ kāntiḥ | prabhāvaḥ pratāpaḥ | balaṁ śarīra-śaktiḥ | pauruṣam udyamaḥ | buddhiḥ prajñā | yogo’ṣṭāṅgaḥ | ete dhanādayo dvādaśāpi guṇāḥ parasya puṁsaḥ tavārādhanāya sādhanāya bhajanopakaraṇāyāpi na bhavanti, kim uta tvat-tuṣṭyai | hi yataḥ | kevalayā bhaktyaiva gajendrāya tuṣṭo’bhavat ||592||

anyatrāpi [padyāvalī 8]–

**vyādhasyācaraṇaṁ dhruvasya ca vayo vidyā gajendrasya kā**

**kubjāyāḥ kim u nāma rūpam adhikaṁ kiṁ tat sudāmno dhanam |**

**vaṁśaḥ ko vidurasya yādava-pater ugrasya kiṁ pauruṣaṁ**

**bhaktyā tuṣyati kevalaṁ na ca guṇair bhakti-priyo mādhavaḥ ||593||**

vyādhasyācaraṇaṁ kiṁ ? dhruvasya ca vayaḥ kiṁ ? vidurasya vaṁśaḥ kulaṁ kaḥ ? api tu na ko’pi | dāsyāṁ jātatvāt | yādava-pater ugrasenasya | ataḥ karma-vayo-vidyādibhir guṇair na tuṣyati, kintu kevalaṁ bhaktyaiva | yataḥ bhaktir eva priyā prīti-karī yasya saḥ ||593||

ata evoktaṁ śrī-bhagavatā [gītā 9.26]—

**patraṁ puṣpaṁ phalaṁ toyaṁ yo me bhaktyā prayacchati |**

**tad ahaṁ bhaktyupahṛtam aśnāmi prayatātmanaḥ ||594||**

bhaktyā prītyā upahṛtaṁ svīkṛtaṁ yathā syāt tathā aśnāmi | prayatātmano niṣkāmasya ||594||

prathama-skandhe* śrī-hanumatoktam—

**na janma nūnaṁ mahato na saubhagaṁ**

**na vāṅ na buddhir nākṛtis toṣa-hetuḥ |**

**tair yad visṛṣṭān api no vanaukasaś**

**cakāra sakhe bata lakṣmaṇāgrajaḥ ||595||**

na tasya toṣa-hetuḥ sat-kula-janmādi, kintu bhaktir evety āha—na janmeti | mahataḥ puruṣāj janma | yad vā, mahato vaiṣṇavasyāpi na toṣa-hetuḥ | kuto bhagavata ity arthaḥ | saubhagaṁ saundaryam | ākṛtir jātiḥ | yad yasmāt tair janmādibhir visṛṣṭān tyaktān api no vana-carān bata aho lakṣmaṇāgrajo’pi sakhitvena kṛtavān ||595||

**śrī-bhagavat-saṅgamakatvam**

śrī-bhagavad-gītāsu [11.54]—

**bhaktyā tv ananyayā śakya aham evaṁvidho’rjuna |**

**jñātuṁ draṣṭuṁ ca tattvena praveṣṭuṁ ca paraṁtapa ||596||**

tarhi kenopāyena tvaṁ prāpṭuṁ śakyaḥ ? tatrāha bhaktyeti | ananyayā mad-eka-niṣṭhayā viśuddhayā vā bhaktyā | evambhūto viśvarūpo’paricchinno’tha ca śrī-devakī-garbha-jātaḥ śrī-yaśodā-lālito dāmodaro nitya-kiśoraś cety-ādi-rūpaḥ | tattvena paramārthato jñātuṁ śakyaḥ śāstrataḥ praveṣṭuṁ yan-mayatvena nitya-nikaṭa-vartitvādinā vāhaṁ jñātuṁ śakyaḥ, na cānyair upāyaiḥ ||596||

ekādaśa-skandhe ca śrī-bhagavad-uddhava-saṁvāde [bhā.pu. 11.14.25]—

**yathāgninā hema-malaṁ jahāti**

**dhmātaṁ punaḥ svaṁ bhajate ca rūpam |**

**ātmā ca karmānuśayaṁ vidhūya**

**mad-bhakti-yogena bhajaty atho mām ||597||**

bhaktyaiva sakala-malāpagamato bhagavat-saṅgamo nānyatheti sadṛṣṭāntam āha—yatheti | yathāgninā dhmātaṁ tāpitam eva hema suvarṇam antar-malaṁ jahāti, na kṣālanādibhiḥ | svaṁ nijaṁ rūpaṁ ca bhajate | karmānuśayaṁ karma-vāsanām | māṁ bhajate | mayā saṅgamam āpadyate ||597||

kiṁ ca [bhā.pu. 11.18.45]—

**bhaktyoddhavānapāyinyā sarva-loka-maheśvaram |**

**sarvotpatty-apyayaṁ brahma kāraṇaṁ mopayāti saḥ ||598||**

maheśvaratve hetuḥ—sarvasyotpatty-apyayau yasmāt tam | ata eva tasya kāraṇaṁ mā māṁ brahma saccidānanda-vigraham | yad vā, brahmaṇo vedasya jīva-tattvasya vā kāraṇaṁ para-brahma-rūpaṁ māṁ devakī-nandanam upayāti sāmīpyena prāpnoti, nitya-saṅgitayā milatīty arthaḥ ||598||


### śrī-bhagavad-vaśīkāratvam

pādme kārttika-māhātmye śrī-nārada-śaunaka-saṁvāde—

**bhuktiṁ muktiṁ harir dadyāt arcito’nyatra sevinām |**

**bhaktiṁ ca dadāty eṣa yato vaśya-karī hareḥ ||599||**

anyatra śrī-mathuretara-sthāne arcitaḥ san sevināṁ bhajatām api bhaktiṁ prema-lakṣaṇām | yad vā, sevināṁ pūjā-paricaryā-kāriṇām api samagrāṁ bhaktiṁ na dadāti ||599||

tatraiva vaiśākha-māhātmye (5.85.39) śrī-nāradāmbarīṣa-saṁvāde—

**māyājānir amāyo’sau bhaktyā rājan na māyayā |**

**sādhyate sādhu-puruṣaiḥ svayaṁ jānāti tad bhavān ||600||**

māyā jāyā adhīnā yasya sa māyājāniḥ, ataḥ svayam amāyaḥ māyā-vikāra-rahitaḥ | yad vā, na vidyate māyā yasmāt saḥ bhaktānāṁ māyā-nivartaka ity arthaḥ | amāyayā viśuddhayā bhaktyā, sādhubhiḥ puruṣaiḥ | yad vā, sādhu yathā syāt tathā, yat sādhyate vaśīkriyate, tad bhavān eva svayaṁ jānāti | bhavatā tad-vaśī-karaṇāt, atas tan mayā kiṁ nirvacanīyam ity arthaḥ ||600||

ekādaśa-skandhe ca tatraiva [bhā.pu. 11.14.20-21]—

**na sādhayati māṁ yogo na sāṅkhyaṁ dharma uddhava |**

**na svādhyāyas tapas tyāgo yathā bhaktir mamorjitā ||601||**

**dharmaḥ satya-dayopeto vidyā vā tapasānvitā |**

**mad-bhaktyāpetam ātmānaṁ na samyak prapunāti hi ||602||**

na sādhayati na vaśīkaroti | ūrjitā parama-samarthā ||601||

śraddhayā yā bhaktis tayā, satāṁ bhaktānāṁ priya ātmā ātmano'pi sakāśāt priya ity arthaḥ | yad vā, ātmāpi apriyo yasmāt sa parama-priyatama ity arthaḥ ||602||


### svataḥ parama-puruṣārthatā

tṛtīya-skandhe śrī-kāpileye [bhā.pu. 3.29.13]—

**sālokya-sārṣṭi-sāmīpya- sārūpyaikatvam apy uta |**

**dīyamānaṁ na gṛhṇanti vinā mat-sevanaṁ janāḥ ||603||**

sālokyaṁ mayā sahaikasmin loke vāsam | sārṣṭiṁ samānaiśvaryam | sāmīpyaṁ nikaṭa-vartitvam | sārūpyaṁ samāna-rūpatām | ekatvaṁ sāyujyam | uta api dīyamānam api mayā | mat-sevanaṁ mad-bhaktim ||603||

navama-skandhe cāmbarīṣopākhyāne śrī-bhagavad-uktau [bhā.pu. 9.4.67]—

**mat-sevayā pratītaṁ te sālokyādi-catuṣṭayam |**

**necchanti sevayā pūrṇāḥ kuto’nyat kāla-viplutam ||604|| **iti |

vaśe kurvanti māṁ bhaktyā [bhā.pu. 9.4.66] iti durvāsasaṁ prati śrī-bhagavatā pūrva-ślokata uktam | nanu teṣām apekṣitaṁ kiñcid anyat pradāyātmānaṁ svatantrayati cet, tatrāha—mat-sevayeti | pratītaṁ svataḥ prāptam api | ādi-śabdena sārūpya-sāmīpya-sāyujyāni | sevayā mad-bhaktyaiva pūrṇāḥ paripūrṇa-kāmāḥ | paramānanda-rasa-bhūtā vā | sevāṁ vinā nānyat kim api vāñchantīty arthaḥ | bhakter eva svataḥ parama-phalatvāt | sadā bhaktyaikāsaktatvāt teṣām ahaṁ vaśya eveti | durvāsasaṁ prati vākya-tātparyam ||604||

**māhātmyaṁ yac ca bhagavad-bhaktānāṁ likhitaṁ purā |**

**tad-bhakter api vijñeyaṁ teṣāṁ bhaktyaiva tattvataḥ ||605||**

**tathā pūjā tad-aṅgānāṁ śrīman-nāmno’parasya ca |**

**draṣṭavyam iha māhātmyaṁ teṣāṁ bhakty-aṅgatā yataḥ ||606||**

evaṁ pāpa-prāyaścitta-nirasam ārabhya svataḥ parama-puruṣārthatā-paryantaṁ śrīmad bhakter māhātmyaṁ likhitvā idānīṁ pūrva-likhitam akhilaṁ tat-tan-māhātmyam api bhakti-māhātmya eva paryavasāyayati—māhātmyam iti dvābhyām | tat māhātmyam | yato yasmāt teṣāṁ bhaktānāṁ tan-māhātmya-bhaktyaiva hetunā bhavati ||605-606||


### atha śrīmad-bhagavad-bhakti-nityatā

**yāvaj jano bhajati no bhuvi viṣṇu-bhakti-**

**vārtā-sudhā-rasa-viśeṣa-rasaika-sāram |**

**tāvaj jarā-maraṇa-janma-śatābhighāta-**

**duḥkhāni tāni labhate bahu-dehajāni ||607||**

evam anuṣṭhāne guṇa-samudayaṁ likhitvā idānīm akaraṇe pratyavāyaṁ likhati—yāvad ity-ādinā | patanty adhaḥ (610) ity antena | viṣṇu-bhakter vārtā anyo’nya-kathanam api sudhā-rasas taṁ yāvaj jano na bhajati, bhaktyā nāśrayati, jarā-maraṇa-janmanāṁ śataṁ bāhulyam abhighātaś ca narakādiṣu prahāraḥ | yad vā, jarādi-śatasya yāni duḥkhāni tāni anirvacanīyāni | evaṁ saṁsāra-mahā-duḥkha-jvālā-nivṛttir uktā ||607||



**daśame brahma-stutau [bhā.pu. 10.14.4]—**

**śreyaḥ-sṛtiṁ bhaktim udasya te vibho**

**kliśyanti ye kevela-bodha-labdhaye |**

**teṣām asau kleśala eva śiṣyate**

**nānyad yathā sthūla-tuṣāvaghātinām ||608||**

bhaktiṁ vinā tu jñānaṁ naiva sidhyet, atha ca kevalaṁ duḥkham eva syād ity āha—śreya iti | śreyasām abhyudayāpavarga-lakṣaṇānāṁ sṛtiḥ sravaṇaṁ yasyāḥ sarasa iva nirjharāṇām | tāṁ te tava bhaktim udasya tyaktvā | śreyasāṁ mārga-bhūtām iti vā | teṣāṁ kleśalaḥ kleśa eva śiṣyate | ayaṁ bhāvaḥ—yathā svalpa-pramāṇa-dhānyaṁ parityajyāntaḥ-kaṇa-hīnān sthūla-dhānyābhāsāṁs tuṣān ye’vaghnanti, teṣāṁ na kiñcit phalam, evaṁ bhaktiṁ tucchīkṛtya kevala-bodhāya ye prayatante, teṣām apīti ||608||

ekādaśe [bhā.pu. 11.5.2-3]—

**mukha-bāhūru-pādebhyaḥ puruṣasyāśramaiḥ saha |**

**catvāro jajñire varṇā guṇair viprādayaḥ pṛthak ||609||**

**ya evaṁ puruṣaṁ sākṣād ātma-prabhavam īśvaram |**

**na bhajanty avajānanti sthānād bhraṣṭāḥ patanty adhaḥ ||610||**

sva-janakasya bhagavato’bhajanād guru-droheṇa durgatiṁ yāntīti vaktuṁ bhagavataḥ sakāśād varṇāśramāṇām utpattim āha—mukheti | guṇaiḥ sattvena vipraḥ, sattva-rajobhyāṁ kṣatriyaḥ, rajas-tamobhyāṁ vaiśyaḥ, tamasā śūdra iti | yad vā, guṇair vṛttibhiś ca saha | tathā ca tṛtīya-skandhe—


    mukhato’vartata brahma puruṣasya kurūdvaha |


    yas tūnmukhatvād varṇānāṁ mukhyo’bhūd brāhmaṇo guruḥ ||


    bāhubhyo’vartata kṣatraṁ kṣatriyas tad anuvrataḥ |


    yo jātas trāyate varṇān pauruṣaḥ kaṇṭaka-kṣatāt ||


    viśo’vartanta tasyorvor loka-vṛttikarīr vibhoḥ |


    vaiśyas tad-udbhavo vārtāṁ nṛṇāṁ yaḥ samavartayat ||


    padbhyāṁ bhagavato jajñe śuśrūṣā dharma-siddhaye |


    tasyāṁ jātaḥ purā śūdro yad-vṛttyā tuṣyate hariḥ || [bhā.pu. 3.6.30-33] iti |

tathā, āśramāṁś ca yathā-saṅkhyam asṛjat saha vṛttibhiḥ [bhā.pu. 3.12.41] iti | yad vā, guṇaiḥ yathā-saṅkhyaṁ śānti-vīrya-dhanārjana-paricaryādi-rūpaiś ca saha ||609||

eṣāṁ madhye ye’jñātvā na bhajanti, ye ca jñātvāpy avajānanti | yad vā, na bhajanti, ata evāvajānanti, ata eva te sthānād varṇāśramād vṛtteś ca bhraṣṭāḥ santo'dho narakeṣu patanti | kutaḥ ? ātmanaḥ prabhavo janma yasmāt tam | evaṁ tad-abhajane guru-drohitoktāḥ | kṛtaghnatām apy āha—īśvaram iti ||610||

ata evoktaṁ śrī-bhagavatā [gītā 7.15]—

**na māṁ duṣkṛtino mūḍhāḥ prapadyante narādhamāḥ |**

**māyayāpahṛta-jñānā āsuraṁ bhāvam āśritāḥ ||611||**

_na vyākhyātam._

**nityatvaṁ yad yad aṅgānāṁ bhakter vilikhitaṁ purā |**

**tena tenaiva nityatvam asyāṁ saṁsādhitaṁ param ||612||**

**lakṣaṇāni ca tad-bhakteḥ śrīmad-bhāgavatādiṣu |**

**khyātāni śravaṇādīni likhyante’thāpi kānicit ||613 ||**

evaṁ bhakteḥ svato nityatāṁ likhitvā idānīṁ pūrva-likhitena śravaṇādi-nityatvenāpi bhakteḥ parama-nityatvam avagantavyam iti likhiati—nityatvam iti | bhakter aṅgānāṁ śravaṇādīnāṁ, asyāḥ bhakteḥ paraṁ paramaṁ nityatvaṁ samyak sādhitam ||612|| tasyā nikhila-māhātmyāyā bhakteḥ śravaṇādīni līlāni śrīmad-bhāgavatādiṣu khyātāny eva, tathāpi kānicid lakṣaṇāni likhyante ||613||


### atha śrīmad-bhakti-lakṣaṇāni


### tatra sāmānya-lakṣaṇam

tṛtīya-skandhe śrī-kāpileye [bhā.pu. 3.25.32]—

**devānāṁ guṇa-liṅgānām ānuśravika-karmaṇām |**

**sattva evaika-manaso vṛttiḥ svābhāvikī tu yā |**

**animittā bhāgavatī bhaktiḥ siddher garīyasī ||614||**

devānāṁ dyotanātmakānām indriyāṇāṁ tad-adhiṣṭhātṝṇāṁ vā sattve sattva-mūrtau śrī-bhagavaty eva yā vṛttiḥ sā bhaktiḥ | evaṁ śravaṇādi-lakṣaṇāny evoddiṣṭānīti sāmānyato lakṣaṇam | guṇāviṣayā liṅgyate jāyante yais teṣām iti sadā viṣaya-niṣṭhatā darśitāḥ | teṣām evaṁ-vidha-vṛttau hetum āha—guror uccārṇam anuśrūyate ity anśravo vedas tad-vihitam ānuśravikam, tad eva karma yeṣām | ata eva ekam eka-rūpam avikṛtaṁ mano yasya puṁsaḥ śuddha-sattvasya sata ity arthaḥ | yad vā, ekasmin bhagavaty eva mano yasya | asya padasya pareṇa vā sambandhaḥ | sā ca bhagavatī bhagavat-sambandhinī bhaktir eka-manasaḥ puṁsaḥ satī | ata eva animittā niṣkāmā satī | ata eva svābhāvikī ayatna-siddhā ca satī siddher mokṣād api garīyasī bhavatīty anvayaḥ | evam ādau sāmānya-lakṣaṇam uktvā paścād uttamatvam uktam | kācit tvayy ucitā bhaktiḥ [bhā.pu. 3.25.28] iti śrī-devahūtyottama-bhakteḥ pṛṣṭatvāt ||614||


### atha viśeṣa-sādhana-bhakti-lakṣaṇāni

gautamīya-tantre—

**devatāyāṁ ca mantre ca tathā mantra-prade gurau |**

**bhaktir aṣṭa-vidhā yasya tasya kṛṣṇaḥ prasīdati ||615||**

**tad-bhakta-jana-vātsalyaṁ pūjāyāṁ cānumodanam |**

**sumanā arcayen nityaṁ tad-arthe dambha-varjanam ||616||**

**tat-kathā-śravaṇe rāgas tad-arthe cāṅga-vikriyā |**

**tad-anusmaraṇaṁ ni**tyaṁ yas tan-nāmopajīvati ||617**||**

**bhaktir aṣṭa-vidhā hy eṣā yasmin mlecche’pi vartate |**

**sa muniḥ satya-vādī ca kīrtimān sa bhaven naraḥ ||618||**

sumanāḥ śuddha-cittaḥ śraddhā-bhakti-yuktaś ca san nityam ekaḥ prakāraḥ | tad-arthe bhagavad-arthaṁ sumanastvenārcanārthaṁ vā | aṅga-vikriyā nṛtyādiḥ || muniḥ jīvan-muktaḥ satyaṁ bhagavan-nāma vadituṁ śīlam asya sa tathā | svata eva kīrtimān devādi-gīyamāna-māhātmya ity arthaḥ ||615-618||



saptama-skandhe prahlādoktau [bhā.pu. 7.5.23-24]—

**śravaṇaṁ kīrtanaṁ viṣṇoḥ smaraṇaṁ pāda-sevanam |**

**arcanaṁ vandanaṁ dāsy**aṁ sakhya**m ā**tma-nivedana**m |**|6**19||**

**iti puṁsārpitā viṣṇau bhaktiś cen nava-lakṣaṇā |**

**kriyeta bhagavaty addhā** tan manye’dhīta**m u**ttama**m |**|62**0||**

pāda-sevanaṁ paricaryā | arcanaṁ pūjā | dāsyaṁ karmārpaṇam | sakhyaṁ tad-viśvāsādi | ātma-nivedanaṁ deha-samarpaṇam | yathā vikrītasya gavāder bharaṇa-pālanādi-cintā na kriyate, tathā dehaṁ tasmai tac-cintā-varjanam ity arthaḥ ||619-620||

tatraiva śrī-nārada-yudhiṣṭhira-saṁvāde [bhā.pu. 7.11.11]—

**śravaṇaṁ kīrtanaṁ cāsya smaraṇaṁ mahatāṁ gateḥ |**

**sevejyāvanatir dāsyaṁ sakhyam ātma-samarpaṇam ||621||**

asya mahatāṁ gateḥ śrī-kṛṣṇasya | ijyā pūjā ||621||

pādme kārttika-māhātmye śrī-yama-dhūmra-ketu-saṁvāde—

**śravaṇaṁ kīrtanaṁ pūjā sarva-karmārpaṇaṁ smṛtiḥ |**

**paricaryā namaskāraḥ prema svātmārpaṇaṁ harau ||622||**

sarvasya karmaṇo’rpaṇam | etad eva saptama-skandhe śrī-prahlādena dāsyam ity uktam | prema viśvāsaḥ | bhāva-viśeṣābhidheyasya prema-śabdasya parama-aṁeasya mukhya-vṛtteḥ, ata evaitat tena tatraiva sakhyam ity uktam | prema-sakhyam evaṁ sthāna-traye nava-lakṣaṇā bhaktir uktā | śravaṇādīnām eṣām eva nava-prakārāṇāṁ mukhyatvāt ||622||

tatraivottara-khaṇḍe śrī-śiva-pārvatī-saṁvāde [pa.pu. 6.224.23-27]—

**ādyaṁ tu vaiṣṇavaṁ proktaṁ śaṅkha-cakrāṅkanaṁ hareḥ |**

**dhāraṇaṁ cordhvarpuṇḍrāṇāntanmantrāṇāṁ parigrahaḥ ||623 ||**

**arcanaṁ ca japo dhyānaṁ tan-nāma-smaraṇaṁ tathā |**

**kīrtanaṁ śravaṇaṁ caiva vandanaṁ pāda-sevanam ||624 ||**

**tat-pādodaka-sevā ca tan-nivedita-bhojanam |**

**tadīyānāṁ ca sevāṁ ca dvādaśī-vrata-niṣṭhitam ||625 ||**

**tulasī-ropaṇaṁ viṣṇor deva-devasya śārṅgiṇaḥ |**

**bhaktiḥ ṣoḍaśadhā proktā bhava-bandha-vimuktaye ||626 || **iti |

athānyān api kāṁścin mukhyān darśayan ṣoḍaśa-prakārān likhati—ādyam iti caturbhiḥ | vaiṣṇavaṁ viṣṇu-bhakti-lakṣaṇam ity arthaḥ | hareḥ śaṅkha-cakrābhyām aṅkanaṁ, tac ca taptābhyām iti jñeyam | tad-aṅkanasyaiva mukhyatvāt | tasya harer mantrāṇāṁ, tasya harer nāmnāṁ smaraṇam | laghu laghu śanaiḥ kīrtanaṁ manasi vā cintanam | evaṁ dhyānena kīrtanena vā gṛhītasyāpi nāma-smaraṇasya pṛthaṅ-nirdeśaḥ, tasya svātantrya-vivakṣayā | tadīyānāṁ śrī-vaiṣṇavānāṁ samyak sevā ||623-625|| \


**kiṁ ca—**

**darśanaṁ bhagavan-mūrteḥ sparśanaṁ kṣetra-sevanam |**

**āghrāṇaṁ dhūpa-śeṣāder nirmālyasya ca dhāraṇam ||627||**

**nṛtyaṁ bhagavad-agre ca tathā vīṇādi-vādanam |**

**kṛṣṇa-līlādy-abhinayaḥ śrī-bhāgavata-sevanam ||628||**

**padmākṣa-mālā-vidhṛtir ekādaśy-ādi-jāgaraḥ |**

**prāsāda-racanādy anyaj jñeyaṁ śāstrānusārataḥ ||629||**

evaṁ tatra tatra spaṣṭam ekatroktāni bhakter lakṣaṇāni likhitvā idānīm anuktāny api lakṣaṇāni pūrva-likhitādy-anusāreṇa likhan śravaṇendriyādīnām iva cakṣur-ādīndriyāṇām api bhagavan-nivṛttyā, tathā mastakādy-aṅgānām api bhagavad-artha-ceṣṭayā bhaktitvena, tathā pūjāṅgānām api bhakty-antar-gatatvena śrī-mūrti-darśanādīny api bhakti-lakṣaṇāny eveti likhati—darśanam iti tribhiḥ | kṣetrasya śrī-mathurādeḥ sevanaṁ, tatra gamanaṁ bhramaṇaṁ nivāsaś cety arthaḥ | iti prāyaḥ pādendriya-vṛttir darśitā | dhūpa-śeṣasya, ādi-śabdena nirmālya-tulasy-ādeś cāghrāṇam | evaṁ cakṣus-tvak-pāda-nāsendriya-vṛtti-rūpa-lakṣaṇāni likhitāni | pūrvaṁ nava-lakṣaṇeṣu śravaṇa-vākya-mano-hastendriya-vṛtti-lakṣaṇāni | ṣoḍaśa-lakṣaṇeṣu ca pādodaka-pāna-nivedita-bhojanābhyāṁ rasanendriya-vṛtti-rūpa-lakṣaṇaṁ likhitam | pāyūpasthayoś ca tatra sākṣād ayogyatvāt tad-vṛtti-rūpa-lakṣaṇaṁ na likhitam |

idānīṁ mastakādy-aṅga-ceṣṭā-rūpa-lakṣaṇāni likhati—nirmālya-sevety-ādinā | tatra ca kvacid ekasyāṅgasya kvacit dvayoḥ, kvacid bahūnāṁ, tatrāpi kvacit saṁhatānām apīty evaṁ vivecanīyam | yadyapi vandanena śiraś ceṣṭā-rūpa-lakṣaṇaṁ, paricaryayā ca hastādi-ceṣṭā-rūpa-lakṣaṇāni gṛhītāny eva, tathāpi tatra tatraiva viśeṣāntarāpekṣayā punas tac-ceṣṭā-rūpa-lakṣaṇāni nirmālya-dhāraṇa-vīṇā-vādanādīni likhitānīti dik | bhagavad-agrata iti anyatra nartanāder bhagavad-bhakti-lakṣaṇatvābhāvāt prema-vaivaśya-nṛtyādeś ca phala-parikarāntar-gatatvād iti dik |

atra yadyapi nṛtyaṁ prāyo hasta-pādayor eva ceṣṭā, tathāpi saṅghātair evāṅgair anyair api syād iti saṁhatānām eva jñeyam | evam agre’py ūhyam | tatheti bhagavad-agra evety arthaḥ | siddhāntaś cātra pūrvavad eva | ādi-śabdena vaṁśy-ādi | kṛṣṇasya līlā, ādi-śabdena rūpādi, tad-anukaraṇam | śrī-bhāgavatasya sevanaṁ, śravaṇa-kīrtanādi-paratā | padmākṣa-mālāyāḥ, ādi-śabdena tulasī-mālādīnāṁ ca dhāraṇam | ekādaśyām, ādi-śabdāj janmāṣṭamy-ādiṣu ca rātrau jāgaraṇam | prāsādasya bhagavad-ālayasya racanaṁ nirmāṇam | tad-ādikaṁ cānyad yātrotsavādi śāstroktānusāreṇa bhakti-lakṣaṇaṁ jñeyam ||627-629||

**likhitā bhagavad-dharmā bhaktānāṁ lakṣaṇāni ca |**

**tāni jñeyāni sarvāṇi bhakter vai lakṣaṇāṁ na hi ||630||**

tad eva ādi-śabda-sūcitam abhivyañjayati—likhitā iti | bhagavad-dharmā ye pūrvaṁ likhitā, yāni ca bhagavad-bhaktānāṁ lakṣaṇāni likhitāni, tāni sarvāṇy eva bhakti-lakṣaṇāni jñeyāni | vai prasiddhau ||630||

**teṣu jñeyāni gauṇāni mukhyāni ca vivekibhiḥ |**

**bahiraṅgāntaraṅgāṇi prema-siddhau ca tāni yat ||631||**

teṣv eva kiñcid viśeṣaṁ darśayati—teṣv iti | śravaṇādi-sarveṣu eva līkhiteṣu bhakti-lakṣaṇeṣu madhye kānicit gauṇāni apradhānāni, kānicic ca mukhyāni pradhānāni vivicya jñeyānīty arthaḥ | yat yasmāt tāni lakṣaṇāni premṇaḥ siddhau sādhane bahiraṅgāni antaraṅgāni ca | yāni bahiraṅgāṇi, tāni gauṇāni | yāni cāntaraṅgāni, tāni mukhyānīty arthaḥ | vivekibhir ity anena śravaṇādīni nava mukhyāni, tatra ca śravaṇa-kīrtana-smaraṇāni—śrotavyaḥ kīrtitavyaś ca smartavyo bhagavān nṝṇāṁ [bhā.pu. 2.2.36] iti sāropadeśāt | tatrāpi kīrtana-smaraṇe—bhaktir bhavati govinde smaraṇaṁ kīrtanaṁ tathā iti skānde bhakti-viśeṣaṇatayā tayor ukteḥ | tatrāpi śrī-bhagavan-nāma-saṅkīrtanam—aghacchit-smaraṇam ity-ādi-vacanāt | tac ca sarvaṁ pūrvaṁ likhitam | śrī-bhāgavatāmṛtottara-khaṇḍe ca vivṛtāsti | sakhyātma-nivedane ca phala-parikarāntargatatvena mukhyatame ity evaṁ vivecanam abhipretam | etac cākhilaṁ śrī-vopadevācāryādibhir muktā-phalādi-grantheṣu, śrīman-mahānubhāvaiś ca bhakti-rasārṇave viśeṣeṇa vivicya darśitam evāstīti vistarato na likhitam ||631||

**bhedās tu vividhā bhakter bhakta-bhāvādi-bhedataḥ |**

**muktā-phalādi-granthebhyo jñeyās tal likhanair alam ||632||**

kiṁ ca, bhaktānāṁ bhagavat-sevakānāṁ bhāvaḥ—tāmaso rājasaḥ sāttvikaś ca, tathā karma-jñāna-vairāgya-miśraḥ śuddhaś cety evaṁ bhedena, ādi-śabdāt sādhana-sādhyādi-bhedena ca bhakter bahu-vidhā bhedā bhavanti | te coktā katicit spaṣṭaṁ śrī-kapila-devena tṛtīya-skandhe—


    abhisandhāya yo hiṁsāṁ dambhaṁ mātsaryam eva vā |


    saṁrambhī bhinna-dṛg bhāvaṁ mayi kuryāt sa tāmasaḥ ||


    viṣayān abhisandhāya yaśa aiśvaryam eva vā |


    arcādāv arcayed yo māṁ pṛthag-bhāvaḥ sa rājasaḥ ||


    karma-nirhāraṁ ūddiśya parasmin vā tad-arpaṇam |


    yajed yaṣṭavyam iti vā pṛthag-bhāvaḥ sa sāttvikaḥ || [bhā.pu. 3.29.8-10] ity ādibhiḥ |

eṣu ca pratyekam api tridhāvāntara-bhedo draṣṭavyaḥ | evam ekāśītir bhedāḥ prasiddhāḥ | anye ca bahavo likhitānusāreṇa bhavanty eva | tatra ca karma-jñāna-miśrādayaḥ pūrvaṁ bhakta-lakṣaṇeṣu saṅkṣepeṇa likhitā eva, viśeṣataś ca sarve’py ete bhedāḥ śrī-vopadevācāryādibhir nirūpitā eva santi | atas te muktā-phalādi-granthebhyo’vagantavyāḥ | ādi-śabdena viṣṇu-bhakti-candrodaya-bhakti-rasārṇavādayaḥ | ato’tra teṣāṁ bhedānāṁ likhanair alaṁ, prayojanaṁ nāstīty arthaḥ | vaiṣṇavānām avaśya-kṛtya-likhana-granthe’smin tad-apekṣā-viśeṣābhāvāt ||632||

**prema-bhaktau ca siddhāyāṁ sarve’rthāḥ sevakāḥ svayam |**

**bhagavāṁś cātivaśyaḥ syāl likhyate’syāḥ sulakṣaṇam ||633||**

itthaṁ śravaṇādi-lakṣaṇāyāḥ sādhana-bhakter māhātmyaṁ lakṣaṇaṁ ca likhitvā idānīṁ prema-lakṣaṇāyā eva rūpāyā bhaktes tal likhiṣyan ādau saṅkṣepeṇa māhātmyaṁ darśayan lakṣaṇa-viśeṣa-likhanaṁ pratijānīte—premeti | prema-lakṣaṇa-bhaktau siddhāyāṁ ca sarve arthā dharmādayaḥ puruṣārthāḥ svayam eva sevakāḥ prema-bhaktimato janasyādhīnā bhavanti | apy-arthe ca-kāraḥ | bhagavān parameśvaraḥ śrī-kṛṣṇo’pi ativaśyaḥ paramāyattaḥ syād iti saṅkṣepato māhātmyam | yadyapi śravaṇādi-sādhana-bhaktyā tad-vaśīkaraṇaṁ pūrvaṁ likhitam asti, tathāpi bhakta-manoratha-pūraṇārthaṁ prema-pradānārthaṁ vā tad vijñeyam | premṇā ca vaśīkaraṇaṁ, premavato manorathe sampādite’pi satsaṅgaṁ kadāpi na parityaktuṁ śaknotīty evaṁ vivecanīyam | ata evātrāpi-śabda-prayogaḥ | asyāḥ prema-bhakteḥ suśobhanaṁ lakṣaṇaṁ, su-śabdo muktā-phalādi-grantha-kāra-likhitāpekṣayā ||633||


### atha prema-bhakti-lakṣaṇam

nārada-pañcarātre—

**ananya-mamatā viṣṇau mamatā prema-samplutā |**

**bhaktir ity ucyate bhīṣma-prahlādoddhava-nāradaiḥ ||634|| **iti |

viṣṇau bhagavati prema-samplutā prema-rasa-vyāptā yā mamatā mamāyam iti bhāvaḥ, sā bhaktiḥ prema-lakṣaṇeti bhīṣmādibhis tattva-vidbhir ucyate | kathaṁ-bhūtā mamatā ? na vidyate anyasmin deha-gehādau mamatā yasyāṁ sā prema-lakṣaṇaiva prasiddhā ||634||


### atha śrīmad-bhakter durlabhatvam

**prema-bhakteś ca māhātmyaṁ bhakter māhātmyataḥ param |**

**siddham eva yato bhakteḥ phalaṁ premaiva niścitam ||635||**

nanu īdṛśyā bhakter māhātmyaṁ vistarato’pekṣyate, tatra likhati—prema-bhakteś ceti | param anyac ca utkṛṣṭaṁ vā māhātmyaṁ siddham eva, sādhana-bhakter api daurlabhyādinā sādhya-bhakteḥ svata eva parama-daurlabhyādi-siddheḥ | tatra yadyapi pāponmūlanādikam atyanta-tucchatvāt tan-māhātmyenātīva saṅgacchate, tathāpi prema-bhaktimataḥ kathañcit sambandhinām api vidūrataḥ sadyo’śeṣa-samūla-pāponmūlanādikaṁ bhavatīty evaṁ ūhyam | yataḥ premaiva phalaṁ niścitaṁ, na tu vaikuṇṭha-vāsādikam apīty arthaḥ | yadyapi vaikuṇṭha-lokepy asau prema-bhaktimaya eva, tathāpi premavatāṁ tatra nātīvāpekṣeti śrī-bhāgavatāmṛtottara-khaṇḍe vivṛtam evāsti |

kiṁ ca, yadyapi prema-svabhāvena kadāpi śravaṇādi-bhakteḥ parityāgo na syāt, athavā vivṛddhā eva, tad-vṛddhyā ca punaḥ prema-viśeṣaḥ sampadyate iti parasparaṁ kārya-kāraṇatā prakaṭaiva, ata eva dāsī-śatā api vibhor vidadhuḥ sma dāsyaṁ [bhā.pu. 10.59.45] ity-ādinā śrī-mahiṣīṇāṁ vividha-sevātmikā, śrī-nāradādīnāṁ ca kīrtanādi-rūpā bhaktiḥ śrūyate | tathāpy atra śravaṇādi-bhakty-anantaraṁ prema-lakṣaṇa-bhakteḥ siddhatvāt, bhaktyā sañjātayā bhaktyā [bhā.pu. 11.3.31] ity-ādy-anusāreṇa phalaṁ premaiveti likhitam iti dik ||635||

**cihnāni prema-sampatter bāhyāny abhyantarāṇi ca |**

**kiyanty ullikhatā tasyā mahimaiva vilikhyate ||636||**

evaṁ prema-bhakteḥ paramaṁ māhātmyaṁ darśitam eva, param api tat-sampatti-lakṣaṇānuṣaṅgena parama-madhura-māhātmya-viśeṣaṁ darśayan prema-bhakti-sampattyā jāyamāna-bāhyāntara-vikārāṇāṁ saṅkṣepato likhanam | tataś ca tasyā māhātmya-likhanam api pratijānīte—cihnānīti | ullikhitā—ut uddeśena saṅkṣepeṇa likhitā | tasyāḥ prema-bhakter māhātmyam eva viśeṣato likhyate, prema-bhakti-siddhasya svābhāvika-lakṣaṇānām api sādhakeṣu parama-sādhyatvāt ||636||

saptama-skandhe śrī-prahlādasya prahlādasya bālānuśāsane [bhā.pu. 7.7.34-36]—

**niśamya karmāṇi guṇān atulyān**

**vīryāṇi līlā-tanubhiḥ kṛtāni |**

**yadātiharṣotpulakāśru-gadgadaṁ**

**protkaṇṭha udgāyati rauti nṛtyati ||637||**

**yadā graha-grasta iva kvacid dhasaty**

**ākrandate dhyāyati vandate janam |**

**muhuḥ śvasan vakti hare jagat-pate**

**nārāyaṇety ātma-matir gata-trapaḥ ||638||**

guṇān bhaktavātsalyādīn vīryāṇi daityamāraṇādīni parākramāṁśca | atiharṣeṇodagatāḥ pulakā aśrūṇi ca tairgadgadaṁ yathā bhavati evaṁ protkaṇṭha uccairgāyati | ātmani bhagavati matiryasya tathābhūtaḥ san ataeva gatatrapaḥ nirlajaḥ san ||637-638||

**tadā pumān mukta-samasta-bandhanas**

**tad-bhāva-bhāvānukṛtāśayākṛtiḥ |**

**nirdagdha-bījānuśayo mahīyasā**

**bhakti-prayogeṇa samety adhokṣajam ||639||**

tasya bhāvaś ceṣṭādis tasya bhāvo bhāvanā, tenānukṛte | yad vā, tasmin harau bhāvaḥ, premā yeṣāṁ janānāṁ teṣāṁ bhāvo bāhyābhyantara-ceṣṭā, tasya anukṛtam anukāro yayos .tathā-bhūte āśayākṛtī manaḥ-śarīre yasya | nirdagdhaṁ bījam ajñānam anuśayo vāsanā ca yasya saḥ | samyag eti prāpnoti, nitya-saṅgī bhavatīty arthaḥ | iti bāhyāntara-vikriyā-rūpa-lakṣaṇaṁ māhātmyaṁ coktam | evam agre’py ūhyam ||639||

ekādaśe ca śrī-kavi-yogeśvarottare [bhā.pu. 11.2.39-40]—

**śṛṇvan subhadrāṇi rathāṅga-pāṇer**

**janmāni karmāṇi ca yāni loke |**

**gītāni nāmāni tad-arthakāni**

**gāyan vilajjo vicared asaṅgaḥ ||640||**

**tad-arthakāni tāni janmāni karmāṇi **cārtho yeṣāṁ nāmnām | anena ca nāma-gānenaiva janma-karma-gāna-siddher nāma-gānasya prādhānyam abhipretam | yad vā, tad-arthakāni rathāṅga-pāṇy-artham eva, tat-prāptaye ity arthaḥ | etāny api sākalyena jñātum aśakyānīty āśaṅkyāha—yāni loke gītāni prasiddhāni | yad vā, laukika-gāthāḥ | yadyapi tāsāṁ janmādy-antargatatvena pṛthag-uktir na ghaṭate, tathāpi śāstrokta-vyatirikta-loka-prasiddha-karmādy-apekṣayā rāga-tālādi-rasādy-apekṣayā vā jñeyāḥ | tāni śṛṇvan gāyaṁś ca vicaret | asaṅgo niḥspṛhas tyakta-parigraho vā iti sādhanam uddiṣṭam ||640||

**evaṁ-vrataḥ sva-priya-nāma-kīrtyā**

**jātānurāgo druta-citta uccaiḥ |**

**hasaty atho roditi rauti gāyaty**

**unmāda-van nṛtyati loka-bāhyaḥ ||641||**

evaṁ bhajataḥ samprāpta-prema-lakṣaṇa-bhakti-yogasya saṁsāra-dharmātītāṁ gatim āha—evam iti | evaṁ vrataṁ vṛttaṁ niyamo yasya saḥ | sva-priyasya harer nāma-kīrtyā | yad vā, sva-priyaṁ yat kṛṣṇa-nāma | tasya kīrtanena jāto’nurāgaḥ premā yasya saḥ | nāma-kīrtanasya punar-uktiḥ prema-sampattau priya-nāma-kīrtanasyātyantāntaraṅgatva-vivakṣayā | kiṁ vā, prema-sampatter lakṣaṇa-viśeṣa-vijñāpanāya tena tasya phale paryavasānārtham | tataś ca kīrtyā viśiṣṭa ity arthaḥ | ata eva druta-cittaḥ ślatha-hṛdayaḥ | kadācid bhagavantaṁ bhakta-parājitaṁ bālyādi-vinodam anusandhāya vā uccair hasati | etāvantaṁ kālam upekṣito'smīti, yad vā, prema-bhāva-svabhāvita-virahi-bhāvena roditi | atyautsukyād tenaiva vā rauti ākrośati | atiharṣeṇa ārti-viśeṣeṇa vā gāyati | susvareṇa karuṇa-svareṇa vā guṇādikaṁ kīrtayati | jitaṁ jitam iti nṛtyati | yad vā, sākṣad-bhūtam iva dṛṣṭvā nṛtyati | kiṁ dāmbhikavat parān prati prakāśayituṁ ?prakāśayituṁ ? na, unmādavat graha-gṛhītavat | loka-bāhyo vivaśaḥ | yad vā, unmādavad ity anena hāsāder aniyatatvam, loka-bāhya ity anena cālaukikatvaṁ darśitam ||641||

tatraiva śrī-prabuddha-yogeśvarottare [bhā.pu. 11.3.31-32]—

**smarantaḥ smārayantaś ca mitho’ghaugha-haraṁ harim |**

**bhaktyā sañjātayā bhaktyā bibhraty utpulakāṁ tanum ||642||**

aghaugha-haraṁ saṁsāra-duḥkha-paramparā-vināśakam | bhaktyā sādhana-bhaktyā | sañjātayā prema-lakṣaṇayā bhaktyā ||642||

**kvacid rudanty acyuta-cintayā kvacid**

**dhasanti nandanti vadanty alaukikāḥ |**

**nṛtyanti gāyanty anuśīlayanty ajaṁ**

**bhavanti tūṣṇīṁ param etya nirvṛtāḥ ||643||**

ajaṁ harim anuśīlayanti, tal-līlā abhinayanti | evaṁ paraṁ parameśvaram etya prāpya nirvṛtāḥ santas tūṣṇīṁ bhavanti | yad vā, parameśvarārtham atyanirvṛtāḥ paramārtāḥ santaḥ tūṣṇīṁ bhavanti niśceṣṭāḥ syur ity arthaḥ ||643||

śrī-bhagavad-uddhava-saṁvāde ca [bhā.pu. 11.14.23-24]—

**kathaṁ vinā roma-harṣaṁ dravatā cetasā vinā**

**vinānandāśru-kalayā śudhyed bhaktyā vināśayaḥ ||644||**

romaharṣādikaṁ vinā kathaṁ bhaktiḥ prema-lakṣaṇā gamyate ? bhaktyā ca vinā katham āśayaḥ śuddhet ? bhakty-eka-paraḥ sadā sarvatra sākṣād iva śrī-kṛṣṇa-parisphūrtimayo vā syād ity arthaḥ ||644||

**vāg gadgadā dravate yasya cittaṁ**

**rudaty abhīkṣṇaṁ hasati kvacic ca |**

**vilajja udgāyati nṛtyate ca**

**mad-bhakti-yukto bhuvanaṁ punāti ||645||**

kiṁ ca, bhaktiḥ svāśrayaṁ śodhayatīti kiṁ vaktavyaṁ ?vaktavyaṁ ? yato gadgada-vāg-ādi-lakṣaṇa-mat-prema-bhakti-yukto lokaṁ sarvaṁ punātīty āha—vāg iti | gadgadā gadgada-svara-yuktā, abhīkṣṇaṁ rudatīti prema-paripāka-svabhāvena nirantara-virahādy-utpatteḥ | kvacit kadācit | aysa pareṇety anvayaḥ | punāti saṁsāra-malāt advaita-durvāsana-malād vā śodhayati, bhagavad-bhakti-pravartanāt, bhagavan-mayatā sampādanād vā, iti lakṣaṇaṁ māhātmyaṁ coktam ||645||

**yathokta-bhakty-aśaktau tu bhagavac-caraṇāmbujam |**

**śaraṇāgata-bhāvena kṛtsna-bhīti-ghnam āśrayet ||646||**

evaṁ sādhana-sādhyarūpāṁ bhaktiṁ likhitvādhunā śravaṇādyasamarthasya śaraṇāgatatvamātreṇāpi kṛtārthatā syāditi śaraṇagātiṁ likhati—yathokteti | yadyapi sakhyātmanivedanayorbhaktiprakārayorantareva śaraṇāgatatvaṁ paryavasyati tathāpi tayormanovṛttiviśeṣo'pekṣyate | śaraṇāgatatve ca kevala bhagavadīyo'ham ityetavanmātramiti ataḥ pṛthagasya likhanaṁ taccāgre vyaktaṁ bhāvi ||646||


### atha śaraṇāpattiḥ

śrīmad-bhagavad-gītāsu [18.66]

**sarva-dharmān parityajya mām ekaṁ śaraṇaṁ vraja |**

**ahaṁ tvā sarvapāpebhyo mokṣayiṣyāmi mā śucaḥ ||647||**

sarvānte sarvataḥ parama-guhyatamam upadiśati—sarveti | mad-bhaktaiva mat-prapattyaiva vā sarvaṁ bhaviṣyatīti | dṛḍha-viśvāsena vidhi-kaiṅkaryaṁ hitvā mad-eka-śaraṇo bhava | evaṁ vartamānaṁ karma-tyāga-nimittaṁ pāpaṁ syād iti | mā śucaḥ śokaṁ mā kārṣīḥ | yad vā, śaraṇāgatatva-mātreṇa parama-phala-viśeṣa-rūpā bhaktir me na siddheti mā śucaḥ | śaraṇāgatatvasyaiva parama-viśvāsātmaka-bhakti-viśeṣa-rūpatvād iti dik | idaṁ cānya-loka-śikṣārtham evārjunam adhikṛtyoktaṁ, na tu taṁ prati tathopadeśaḥ | tasya narāvatāratvena parama-sakhyādinā ca svata eva parama-bhāgavatatvāt ||647||

ekādaśa-skandhe ca śrī-bhagavad-uddhava-saṁvāde [bhā.pu. 11.12.14-15]—

**tasmāt tvam uddhavotsṛjya codanāṁ praticodanām |**

**pravṛttiṁ ca nivṛttiṁ ca śrotavyaṁ śrutam eva ca ||648||**

**mām ekam eva śaraṇam ātmānaṁ sarva-dehinām |**

**yāhi sarvātma-bhāvena mayā syā hy akuto-bhayaḥ ||649||**

yasmād evambhūto madīya-jana-prabhāvas tasmāt | codanāṁ śrutim | praticodanāṁ smṛtiṁ ca | yad vā vidhi-niṣedhāṁ cotsṛjya sarvam eva parityajyety arthaḥ | mām evaikaṁ śaraṇaṁ yāhi | mayaivākutobhayaḥ syā bhava | sarva-dehinām ātmānam antaryāmitvena hṛdi nitya-santam ity arthaḥ | anena tvadīya-kṣetra-viśeṣāśrayaṇa-niyamo nirastaḥ | sarveṇātmano bhāvena bhāvanayā iti tad-eka-niṣṭhoktyānyākhila-parityāgena sukaratvam api darśitam iti dik | kecic ca bhagavataḥ sarvātnaryāmitva-dṛṣṭyā sarveṣu jīveṣu yo’pṛthag-bhāvo bhagavad-dṛṣṭir vā | tad eva śaraṇāgatatvaṁ manyante | tac ca jñāna-bhakty-antargatam eveti jñāna-bhakti-lakṣaṇe sarva-bhūteṣu yaḥ paśyet [bhā.pu. 11.2.45] ity atra vivṛtam evāsti | evaṁ sākṣāt-śrī-bhagavad-vākyena śaraṇāgatatvasya vidheyatvaṁ likhitam ||648-649||


### tan-nityatā ca

brahma-vaivarte—

**prāpyāpi durlabhataraṁ mānuṣyaṁ vibudhepsitam |**

**yair āśrito na govindas tair ātmā vañcitaś ciram ||650||**

**aśīti-caturaś caiva lakṣāṁs tān jīva-jātiṣu |**

**bhramadbhiḥ puruṣaiḥ prāpya mānuṣyaṁ janma-paryayāt ||651||**

**tad apy aphalatāṁ jātaṁ teṣām ātmābhimāninām |**

**varākānām anāśritya govinda-caraṇa-dvayam ||652||**

tac cāvaśyam eva kāryam, anyathā parama-doṣāpatter iti tasya nityatāṁ likhati—prāpyeti tribhiḥ | ātmaiva ciraṁ vañcitaḥ | vividha-duḥkha-sāgare sadā nipātita ity arthaḥ | lakṣānityādi-puṁstvādikam ārṣam | caturaśīti-lakṣa-saṅkhyakās tv ity arthaḥ | janma-paryayāt tatra tatra paryāyeṇa janma prāpter anantaraṁ prāpya bhavati | ātmābhimānināṁ dehābhimānavatāṁ varākāṇāṁ tuccha-buddhīnāṁ śaraṇāgatatvenāpy aprapannānām asatām ity arthaḥ | evaṁ bhakty-aśaktenāvaśyaṁ śaraṇāgatenāpi bhāvyam | anyathā manuṣya-janma-vaiphalyena tad-aśeṣa-karma-vaiphalyāpatteḥ | iti nityatvaṁ siddham ||650-652||


### atha śaraṇāpatti-māhātmyam

uktaṁ ca rāmāyaṇe śrī-raghunāthena vibhīṣaṇa-gamana-prasaṅge—

**sakṛd eva prapanno yas tavāsmīti ca yācate |**

**abhayaṁ sarvadā tasmai dadāmy etad vrataṁ hareḥ ||653||**

apy arthe eva-śabdaḥ | yaḥ prapannaḥ śaraṇāgataḥ san tavāsmi bhavāmīti sakṛd api yācate | yad vā, kathaṁ prapannas tad āha—tavety ādinā | evaṁ śaraṇāgatatva-lakṣaṇaṁ cedaṁ jñeyam | evam agre’py ūhyam ||653||

nārasiṁhe vaikuṇṭha-nāthena—

**tvāṁ prapanno’smi śaraṇaṁ deva-devaṁ janārdanam |**

**iti yaḥ śaraṇaṁ prāptas taṁ kleśād uddharāmy aham ||654||**

nāmāparādha-prasaṅge pādme śrī-nāradaṁ prati śrī-sanat-kumāreṇa—

**sarvācāra-vivarjitāḥ śaṭha-dhiyo vrātyā jagad-vañcakā**

**dambhāhaṅkṛti-pāna-paiśuna-parāḥ pāpāntyajā niṣṭhurā |**

**ye cānye dhana-dāra-putra-niratāḥ sarvādhamās te’pi hi**

**śrī-govinda-padāravinda-śaraṇā muktā bhavanti dvija ||655||**

vrātyāḥ saṁskāra-hīnā dvijādhamāḥ | pānam apeyasya | pāpā adharmika-śūdrā antyajāś ca ye | yad vā, antyajeṣv api pāpā ye ity arthaḥ | sarvebhyaḥ sarvathā vādhamāḥ ||655||

brahma-vaivarte—

**na hi nārāyaṇaṁ nāma narāḥ saṁśritya śaunaka |**

**prāpnuvanty aśubha satyam idam uktaṁ punaḥ punaḥ ||656||**

hi-śabdo'vadhāraṇe aśubhamamaṅgalamaniṣṭaṁ vā kiñcinnaiva prāpnuvantikintu sarvaśreya eva labhanta ityarthaḥ | nāma prākāśye yadvā nārāyaṇamiti nāmāśritya tataśca nāmamāhātmye śloko'yaṁ draṣṭavyaḥ | yadvā nāmāśrayaṇamapi bhagavadāśrayaṇameveti tayorabhedābhiprāyeṇa ||656|| .

bṛhan-nāradīye kali-prasaṅge—

**paramārtham aśeṣasya jagatām ādi-kāraṇam |**

**śaraṇyaṁ śaraṇaṁ yāto govindaḥ nāvasīdati ||657||**

paramārthaṁ paramaphalarūpaṁ paramatattvaṁ vā nāvasīdati kiñcidduḥkhaṁ nāpnoti ||657||

śānti-parvaṇi [ma.bhā. 12.111.26-27] rāja-dharme bhīṣma-yudhiṣṭhira-saṁvāde—


    sthitaḥ priyahite jiṣṇoḥ sa eva puruṣarṣabha |


    rājaṁs tava ca durdharṣo vaikuṇṭhaḥ puruṣottamaḥ ||658||


    ya enaṁ saṁśrayantīha bhaktyā nārāyaṇaṁ harim |


    te tarantīha durgāṇi na me’trāsti vicāraṇā ||659||

tava priye hite ca nityaṁ sthitaḥ avasthitaḥ  puruṣeṣu brahmādiṣu triṣu madhye tebhyo vā ṛṣabhaḥ śreṣṭhaḥ avatāritvāt | ato vaikuṇṭhaḥ akuṇṭhaprabhāvaḥ | kiñca puruṣottamaḥ yasmāt kṣaramatīto'hamakṣarādapi cottamaḥ (śrīgī. 15.18) ityādyuktalakṣaṇaḥ | ataeva nārāyaṇaṁ sarvajīvaikāśrayaṁ hariñca āśrayaṇamātreṇa sarvadoṣaduḥkhaharaṁ manoharañca durgāṇi dustarasaṁsāraduḥkhāni ||658-659||

tṛtīya-skandhe vidura-maitreya-saṁvāde [bhā.pu. 3.22.37]—

**śārīrā mānasā divyā vaiyāse ye ca mānuṣāḥ |**

**bhautikāś ca kathaṁ kleśā bādhante hari-saṁśrayam ||660||**

divyā āntarikṣāḥ | mānuṣāḥ śatru-prabhavāḥ | bhautikāḥ śītoṣṇādi-prabhavāḥ | yad vā, śārīrā mānasāś cety ādhyātmikāḥ | divyā ādhidaivikāḥ | mānuṣā anya-bhautikāś cety ādhibhautikāḥ iti trividhā api tāpāḥ | vaiyāse he vidura ||660||

vāmane śrī-prahlāda-bali-saṁvāde—


    ye saṁśritā harim anantam anādi-madhyaṁ


    nārāyaṇaṁ sura-guruṁ śubhadaṁ vareṇyam |


    śuddhaṁ khagendra-gamanaṁ kamalālayeśaṁ


    te dharma-rāja-karaṇaṁ na viśanti dhīrāḥ ||661||

saṁśritāḥ śaraṇaṁ yātāḥ dharmarājasya karaṇaṁ kāyasthaṁ tallikhanādhikāramityarthaḥ | sarvapāpakṣayāt taddhetutvenānantādiviśeṣaṇairmāhātmyamuktam | eṣāṁ yathāsambhavaṁ hetuhetumattohyā evamagre'pi ||661||


    ye śaṅkha-cakrābja-karaṁ sa-śārṅgiṇaṁ 


    khagendra-ketuṁ varadaṁ śriyaḥ patim |


    samāśrayante bhava-bhīti-nāśaṁ


    teṣāṁ bhayaṁ nāsti vimukti-bhājām ||662||

na kevalamevaṁ narakabhayaṁ kṣīṇaṁ kintu saṁsārabhayañca vinaṣṭaṁ paramapadaprāptirapi jātetyāha—ye śaṅkheti | samyagāśrayante śaraṇaṁ yānti viśiṣṭā muktirvaikuṇṭhavāsastadbhājāmiti mukhyaṁ phalam ||662||

bṛhan-nāradīye prāyaścitta-prakaraṇānte—


    saṁsāre’smin mahā-ghore moha-nidrā-samākule |


    ye hariṁ śaraṇaṁ yānti te kṛtārthā na saṁśayaḥ ||663||

kṛtārthāḥ—siddhasarvārthāḥ ||663||

brahma-purāṇe—


    karmaṇā manasā vācā ye’cyutaṁ śaraṇaṁ gatāḥ |


    na samartho yamas teṣāṁ te mukti-phala-bhāginaḥ ||664||

teṣāṁ na samarthaḥ jāte'pi pāpe kiñcit kartuṁ na śaknuyādityarthaḥ | yato mukteḥ phalaṁ bhaktiḥ śrīvaikuṇṭha-lokaprāptirvā tadbhāginaḥ ||664||

daśama-skandhe [bhā.pu. 10.14.58]—

**samāśritā ye pada-pallava-plavaṁ**

**mahat-padaṁ puṇya-yaśo murāreḥ |**

**bhavāmbudhir vatsa-padaṁ paraṁ padaṁ**

**padaṁ padaṁ yad vipadāṁ na teṣām ||665||**

evaṁ śrīkṛṣṇasyaiva paramārthatvāt paramamāhātmyācca tadekaśaraṇānāmayatnasiddhameva paramapadamiti prakaraṇārthamupasaṁharannāha—samāśritā iti | puṇyaṁ yaśo yasya sa puṇyayaśāḥ  sa cāsau murāriśca tasya padapallava eva plavaḥ taṁ samyagāśritāḥ | mahatpadaṁ mahatāṁ padamāśrayam yadvā mahacca sarvotkṛṣṭañca tatpadañceti tathā teṣāṁ bhavāmbudhirvatsapadamātraṁ bhavati anāyāsena mokṣaḥ syādityarthaḥ | tasyānuṣaṅgikatvena svataḥ siddheḥ | kiñca paraṁ padaṁ śrīvaikuṇṭhākhyaṁ padaṁ sthānaṁ bhavati vipadāṁ yat padaṁ viṣayastat punaḥ kadācidapi teṣāṁ na bhavati na tataḥ punarāvartanta ityarthaḥ ||665||

prathame [bhā.pu. 1.1.15]—

**yat-pāda-saṁśrayāḥ sūta munayaḥ praśamāyanāḥ |**

**sadyaḥ punanty upaspṛṣṭāḥ svardhuny-āpo’nusevayā ||666||**

evaṁ śrībhagavaccharaṇāpannānāṁ krameṇa bhavaduḥkhādyabhāvaṁ paramapadaprāptiñca likhitvādhunā te'nyānapi nistārayantīti likhati—yatpādeti | he sūta yasya bhagavataḥ pādāveva saṁśrayo yeṣāṁ te śaraṇāgatā ityarthaḥ ataeva praśamaḥ prakṛṣṭaśāntirūpamayanaṁ vartma śaraṇāpattilakṣaṇaṁ yeṣām | yadvā praśamo'yanaṁ śaraṇāpattisādhana yeṣām  yadvā prakṛṣṭaḥ śamaḥ sukhaṁ yasmāt sa praśamaḥ premā tamayante prāpnuvantīti tathābhūtā munayaḥ upaspṛṣṭāḥ sannidhimātreṇa sevitāḥ santaḥ punanti | yadvā munayaḥ pūrvamātmārāmā api munitvaṁ vihāya yatpādasaṁśrayāḥ santa eva | anyat samānam | svardhunī gaṅgā tasyā āpastu tatpādaniḥsṛtā eva na tu tatraiva tiṣṭhanti viśeṣataśca viṣamapathavartinyaḥ sāgaragāminya eva vā | atastatpādasambandhena punantyo'pi anusevayaiva punanti tadapi na sadya iti śaraṇāgatānāmutkarṣaḥ ||666||

dvitīye śrī-śukoktau [bhā.pu. 2.4.18]—

**kirāta-hūṇāndhra-pulinda-pulkaśā **

**ābhīra-śumbhā yavanāḥ khasādayaḥ |**

**ye’nye ca pāpā yad-apāśrayāśrayāḥ **

**śudhyanti tasmai prabhaviṣṇave namaḥ ||667||**

kiñca kirāteti  kirātādayo ye pāpajātayaḥ  anye ca ye karmataḥ pāparūpā yadupāśrayāḥ śaraṇāgatāstadāśrayāḥ santaḥ śudhyanti asambhāvanāśaṅkāṁ pariharati prabhaviṣṇave—prabhavaṇaśīlāyeti ||667||

tṛtīye maitreyoktau [bhā.pu. 3.23.42]—

**kiṁ durāpādanaṁ teṣāṁ puṁsām uddāma-cetasām |**

**yair āśritas tīrtha-padaś caraṇo vyasanātyayaḥ ||668||**

yatasteṣāṁ kiñcidapyasādhyaṁ nāstīti likhati—kimiti | durāpādanaṁ duṣkaraṁ kim api tu sarvameva sukaram | uddāmacetasāṁ dhīrāṇām  uddāmacetastvameva darśayati—yairiti | yadvā uddāmacetasāṁ vividhamanorathenāsaṅkocata itastato gacchanmānasānāmapītyaśeṣamanorathasiddhirabhipretā | tatra hetumāha—yairiti | tīrthapado bhagavataḥ ekatīrthāśrayaṇādapi sarvaṁ susidhyati kiṁ punaḥ sarvatīrthamayyā gaṅgāyāḥ prabhavāśrayāditi bhāvaḥ | vyasanaṁ saṁsārastasyātyayo nāśo yasmāt yadvā akāra-praśleṣeṇa avyasano mokṣastasyāpyatyayo'tikramo yasmāt saḥ bhaktirasavistāraṇāt ||668||

daśame nāgapatnī-stutau [bhā.pu. 10.16.37]—

**na nāka-pṛṣṭhaṁ na ca pārameṣṭhyaṁ**

**na sārva-bhaumaṁ na rasādhipatyam |**

**na yoga-siddhīr apunar-bhavaṁ vā**

**samañjasa tvā virahayya kāṅkṣe ||669||**

evaṁ śaraṇāpatteḥ sādhanatvaṁ vilikhya sādhyatvañca darśayan tadvatāṁ paripūrṇatāṁ likhati—na nāveti | rasādhipatyaṁ pātālādi-svāmyaṁ yogasiddhīḥ trikālajñatvādyāḥ kṣudrāḥ mahatīścāṇimādyāḥ yadvā rasādhipatyaṁ vicitrarasasiddhādyaiśvaryaṁ yogasiddhīraṇimādyā eveti yathottarameṣāṁ śreṣṭhyam tatra nākapṛṣṭhataḥ sārvabhomasya śraiṣṭhayaṁ bhūmau karmakṣetre vairāgyādiviśeṣasambhavena jñāna-bhaktyādi-sūsiddheḥ kadācit kakutsthādicakravarti sāhāyenendrasya svārājyaprāpteśca | anyat spaṣṭameva | pādarajaḥ prapannāḥ śaraṇāgatatvena kañcidekaṁ sambandhamāśritā ityarthaḥ ||669||

ekādaśe ca śrī-karabhājana-yogeśvarottare [bhā.pu. 11.5.41]—

**devarṣi-bhūtāpta-nṝṇāṁ pitṝṇāṁ**

**nāyaṁ kiṅkaro nāyam ṛṇī ca rājan |**

**sarvātmanā yaḥ śaraṇaṁ śaraṇyaṁ**

**gato mukundaṁ parihṛtya kartam ||670||**

evaṁ vidhi-niṣedha-nivṛtteḥ kṛta-kṛtyatāṁ—devarṣīti | āptāḥ poṣyāḥ kuṭumbāni, devādayaḥ pañca-yajña-devatā eteṣāṁ yathā bhakta ṛṇī | ata eva teṣāṁ kiṅkaraḥ | tad-arthaṁ nityaṁ pañca-yajñādi-kartā | tathā ca smṛtiḥ, hīna-jātiṁ parikṣīṇam ṛṇārthaṁ karma kārayet iti | ayaṁ tu na tathā | ko’sau ? yaḥ sarva-bhavena mukundaṁ sarvato mokṣadaṁ paramānanda-pradaṁ ca bhagavantaṁ śaraṇaṁ gataḥ | kartaṁ kṛtyaṁ parihṛtya | yad va, kartaṁ bhedaṁ kṛtī chedane ity asmāt vāsudevaḥ sarvam iti [gītā 7.19] iti buddhvety arthaḥ | yad vā, advaita-niṣṭho'pi bhūtvety arthaḥ ||670||

ata evoktaṁ śrī-bhagavantaṁ prati uddhavena [bhā.pu. 11.19.9]—

**tāpa-trayeṇābhihatasya ghore**

**santapyamānasya bhavādhvanīśa |**

**paśyāmi nānyac charaṇaṁ tavāṅghri-**

**dvandvātapatrād amṛtābhivarṣāt ||671||**

tāpa-trayeṇābhitasya, ataḥ santapyamānasya | aṅghri-dvandvam evātapatram, tasmāt | na kevalam ātapātrāt, kintv amṛtaṁ paramānanda-rasam apy abhito varṣati yat tasmāt | evaṁ śaraṇāgatānāṁ sarva-duḥkha-hāniḥ, sukha-prāptiś coktā ||671||

**itthaṁ ca bodhyaṁ vidvadbhiḥ śaraṇāpatti-lakṣaṇam |**

**vācā hṛdā ca tanvāpi kṛṣṇaikāśrayaṇaṁ hi yat ||672||**

evaṁ māhātmyalikhanadvārā likhitamapi śaraṇāgatalakṣaṇaṁ pṛthak spaṣṭayan likhati—itthañceti | anena likhitaprakāreṇa sakṛdeva prapanno yastavāsmīti ca yācate ityādinā vyāsādibhiḥ kṛṣṇadevasyāśrayaṇameva yat tadeva śaraṇāgatalakṣaṇaṁ boddhavyam | tatra vācāśrayaṇaṁ—tavāsmi ityādivacanaṁ manasāśrayaṇaṁ—tasyaivāham ityādi-cintanam kāyenāśrayaṇaṁ—tatkṣetrasevanādi etacca sarvamagre vyaktaṁ bhāvi ||672||


### atha śaraṇāpatti-lakṣaṇam

skandhe—

**govindaṁ paramānandaṁ mukundaṁ madhusūdanam |**

**tyaktvānyaṁ vai na jānāmi na bhajāmi smarāmi na ||673||**

**na namāmi na ca staumi na paśyāmi sva-cakṣuṣā |**

**na spṛhāmi na gāyāmi na vā yāmi hariṁ vinā ||674|| **iti |

anyaṁ devatāntaraṁ, tatra bhagavataḥ pṛthaktveneti sat-sampradāyaḥ | govindam ity-ādi-viśeṣaṇair māhātmya-viśeṣeṇa tad-eka-niṣṭhatā yukteti darśitam, evaṁ sarvathā tad-ekāśrayaṇaṁ śaraṇāgata-lakṣaṇam ity abhivyañjitam | tat-prakāraś ca darśitaḥ ||673-674||



**kecid āhuś ca śaraṇāgatatvaṁ ṣaṭ-prakārakam |**

**prāyaḥ sakhya-prakāre tat paryavasyed vicārataḥ ||675||**

tatra matāntaraṁ likhati—kecid iti | sakhya-rūpo ya eko bhakteḥ prakāras tasmin | tat ṣaṭ-prakāraka-śaraṇāgatatvaṁ vicārataḥ paryavasyet | tac cāgre’bhivyañjayitavyam ||675||

tac coktaṁ vaiṣṇava-tantre—

**ānukūlyasya saṅkalpaḥ prātikūlyasya varjanam |**

**rakṣiṣyatīti viśvāso goptṛtve varaṇaṁ tathā |**

**ātma-nikṣepa-kārpaṇye ṣaḍ-vidhā śaraṇāgatiḥ ||676|| **iti |

`

ānukūlyasya bhagavad-bhajanānukūlatāyāḥ saṅkalpaḥ, kartavyatvena niyamaḥ | prātikūlyasya tad-vaiparītyasya varjanam | goptṛtvena patitvena varaṇaṁ svīkaraṇaṁ prārthanaṁ vā | ātmano niḥkṣepaḥ samarpaṇam | kārpaṇyaṁ ca, bhagavan rakṣa rakṣa ity-ādi-prakāreṇārtatvam | tataś ca viśvāsa-rūpe prīti-rūpe ca sakhye rakṣiṣyatīti viśvāsaḥ | tata eva goptṛtva-varaṇaṁ ceti dvayaṁ, tathā prīti-svabhāvena ānukūlyasya saṅkalpaḥ, prātikūlya-varjanaṁceti dvayaṁ paryavasyaty eva | tathā māṁ prapanno janaḥ kaścin na bhūyo’rhati śocitum iti | ārtānāṁ śaraṇaṁ tv aham iti bhagavad-vacana-viśvāsenātma-nikṣepa-kārpaṇye api tatraiva paryavasyataḥ | tatra sūkṣma-vicārāpekṣayā pra-śabdaḥ | tenātma-nivedane ātma-nikṣepaḥ | kārpaṇyaṁ ca prīti-viśeṣa-svābhāviktayā prīty-ātmake sakhya eva draṣṭavyam ity eṣā dik ||676||

**tavāsmīti vadan vācā tathaiva manasā vidan |**

**tat-sthānam āśritas tanvā modate śaraṇāgataḥ ||677 ||**

evaṁ phalitaṁ saṁkṣepeṇābhivyañjayan śaraṇāgata-kṛtyaṁ ca darśayan tan-māhātmyam eva likhati—taveti | tanvā dehena tasya bhagavataḥ sthānaṁ śrī-mathurādikam āśritaḥ san modate | ānandam anubhavati, sarvathā sakhya-siddheḥ ||677||

**ata** **evoktaṁ daśame śrī-bhagavantaṁ prati akrūreṇa [bhā.pu. 10.48.26]—**

**kaḥ paṇḍitas tvad-aparaṁ śaraṇaṁ samīyād**

**bhakta-priyād ṛta-giraḥ suhṛdaḥ kṛta-jñāt |**

**sarvān dadāti suhṛdo bhajato’bhikāmān**

**ātmanam apy upacayāpacayau na yasya ||678||**

tvat tvatto’paraṁ kaḥ samīyāt ? dīrghatvaṁ parasmaipadaṁ vā ārṣam | samyak iyād gacchet | tatra hetutvena viśeṣaṇa-catuṣṭayam—bhakta eva priyo yasya, ṛtā satyā gīr vāg yasya, suhṛdaḥ nirupādhi-kṛpā-kāriṇaḥ, kṛtam ātmano bhaktasya ca jānātīti tathā tasmāt | ata eva bhavān bhajato janasya, ata eva suhṛdaḥ sac-cittasya | yad vā, priyatvena svīkṛtasya janasya sarvān abhitaḥ kāmān abhi abhayaṁ yathā syād iti vā | ātmānam api dadāti | bhajanena yasya bhavataḥ svata upacayo lābho nāsti, nitya-paripūrṇatvāt, abhajane cāpacayo nāsti, nityaṁ svataḥ paripūrṇatvenānanyāpekṣatvāt | so’pi bhavān bhakti-paravaśaḥ san ātmānaṁ dadāti | yad vā,, tena nijopacayāpacayau parama-kāruṇyādinā manyamānam api bhagavantaṁ prati nija-bhaktatva-dṛṣṭyā parama-vinayena śrīmad-akrūrasya tādṛśy uktir jñeyā | yad vā, upacayāpacayau neti vṛddhi-hrāsa-hīnatayā parama-mahattamatāyāḥ parākāṣṭhā darśitā, bhakta-vaśyaṁ karotīty arthaḥ | ayam api śaraṇa-gamane hetur jñeyaḥ ||678||

tṛtīye śrī-uddhavena [bhā.pu. 3.2.23]—

**aho bakī yaṁ stana-kāla-kūṭaṁ**

**jighāṁsayāpāyayad apy asādhvī |**

**lebhe gatiṁ dhātry-ucitāṁ tato’nyaṁ**

**kaṁ vā dayāluṁ śaraṇaṁ vrajema ||679|| **iti |

idānīṁ parama-duṣṭeṣv api parama-kṛpāṁ darśayan tasyaivaikasya śaraṇyatāṁ nirdhārayan nija-bandhu-vargeṇa saha svayam api taṁ śaraṇaṁ gacchann upasaṁharati | aho iti āścarye | hantum icchayāpi stanayoḥ sambhūtaṁ kālakūṭaṁ mahā-durviṣaṁ yam apāyayat, bakī pūtanā asādhvī duṣṭāpi dhātryā yaśodāyā śrī-yaśodā-dhātrītvena prasiddhāyāḥ śrī-mukharāyā vā devakī-dhātryā vā kasyāścit ucitāṁ gatiṁ tasmād eva lebhe | bhakta-veṣa-mātreṇa yaḥ sad-gatiṁ dadāv ity arthaḥ |

yad vā, maraṇa-samaye tasyā ārta-nādam ākarṇya gātrāsphālanādi-duḥkham avalokya ca kevalaṁ para-duḥkhāsahiṣṇutayā yas tādṛśīṁ gatim adād ity arthaḥ | tatra ca dhātrī-gati-dāne stanya-dāna-kapaṭenāpi mātṛ-bhāvānukaraṇaṁ ca kāraṇaṁ ūhyam | tac ca tāṁ tīkṣṇa-cittām ativāma-ceṣṭitām iti ślokoktyā mātṛ-val lālanādi-parama-ramya-ceṣṭayā vyañjitam evāsti | vyākhyātaṁ ca śrī-svāmi-pādaiḥ | aham asya jananī, iyaṁ veti mohite satyāv iti | tasmāt śrī-kṛṣṇād any anyaṁ kaṁ dayāluṁ śaraṇaṁ vrajema ? sambhāvanāyāṁ saptamī | vā-śabdaḥ kaṭākṣe | ato’nyaṁ ko’pi dayālur nāsti, atas tam eva vayaṁ dīnāḥ śaraṇaṁ gacchāma ity arthaḥ |

yadyapi śaraṇāpatti-likhanaṁ kādācitka-kṛtya-likhanānantaram evopapadyate, sakṛd eva prapanno yaḥ ity-ādi-vacanataḥ sakṛt-pravṛttyaiva śaraṇāgatatva-siddheḥ, tathāpi śaraṇāgatatvasya nitya-bhagavat-sthānaśrayaṇādi-lakṣaṇatvena nityam ānukūlya-saṅkalpādi-lakṣaṇatvena ca nitya-kṛtyāntar eva paryavasānād atraiva likhitam iti dik ||679||

**athācārā bahu-vidhāḥ śiṣṭācārānusārataḥ |**

**śrī-vaiṣṇavānāṁ kartavyā likhyante’tra samāsataḥ ||680||**

samudraṁ dustaraṁ yasya dayayā sukham uttaret |

bhārākrāntaḥ kharo’py eṣa taṁ śrī-caitanyam āśraye ||

evaṁ nitya-kṛtyāni krameṇa vivicya likhitvā idānīm ekatraiva nānā-vidhāni kṛtyāni varjyāni likhituṁ pratijānīte—atheti | śrī-vaiṣṇavānāṁ kartavyāḥ kāryā ity atra hetuḥ—śiṣṭānāṁ sādhūnām ācārasyānusārata iti | prāk likhitena sadācārasya nityatvenāvaśyaṁ vaiṣṇavaiḥ sadācāro’nusartavya ity ato hetor ity arthaḥ | atra granthe samāsataḥ saṅkṣepeṇa, yadyapi kartavyā ity anena vidheyānām eva likhanam āyāti, na tu varjyānāṁ, tathāpi varjyeṣv api nivṛtti-rūpā kriyāsty eveti, te’pi kartavyeṣu praviśanty eveti | yad vā, kṛtya-likhane’kṛtya-likhanam apy apekṣeteti sāhacaryād varjyā api lekhyāḥ syur eva | tatra devādīn arcayet ity evam ādayaḥ kartavyāḥ | para-svaṁ na haret ity evam ādayo varjyā ūhyāḥ ||680||


### athācārāḥ

śrī-viṣṇu-purāṇe aurva-sagara-saṁvāde gṛhasthācāra-kathanārambhe [vi.pu. 3.12.1-20]—

**deva-go-brāhmaṇān siddhān vṛddhācāryāṁs tathārcayet |**

**dvikālaṁ ca namet sandhyām agnīn upacaret tathā ||681||**

vṛddhān vayo-jāti-vidyādinā bṛhattarān ācāryāṁś ca gurūn ||681||

**sadānupahate vastre praśastāṁ ca tathauṣadhīḥ |**

**gāruḍāni ca ratnāni bibhṛyāt prayato naraḥ ||682||**

**prasnigdhāmala-keśaś ca sugandhaś cāru-veśa-dhṛk |**

**kiṁcit parasvaṁ na haret nālpam apy apriyaṁ vadet ||683||**

**priyaṁ ca nānṛtaṁ brūyān nānya-doṣān udīrayet **

**nānya-striyaṁ tathā vairaṁ rocayet puruṣarṣabha ||684||**

oṣadhīḥ viṣṇukrāntā dūrvādyāḥ ||682|| prasiddhā alaṅkṛtā amalāś ca keśā yasya saḥ | prasnigdheti pāṭhaḥ kvacit ||683|| na rocayet naicchat ||684||

**na duṣṭaṁ yānam ārohet kula-cchāyāṁ na saṁśrayet ||685||**

**vidviṣṭa-patitonmatta-bahu-vairādi-kīṭakaiḥ |**

**bandhakī bandhakī-bhartuḥ kṣudrānṛta-kathaiḥ saha ||686||**

bahubhir vairaṁ yasya, atikīṭakaḥ atyanta-kīṭavat pīḍakaḥ | kaṇṭakair iti pāṭhe sa evārthaḥ | bandhaī asatī ||686||

**tathātivyaya-śīlaiś ca parivāda-rataiḥ śaṭhaiḥ |**

**budho maitrīṁ na kurvīta naikaḥ panthānam āśrayet ||687||**

**nāvagāhej jalaughasya vegam agre nareśvara |**

**pradīptaṁ veśma na viśen nārohec chikharaṁ taroḥ ||688||**

**na kuryād danta-saṅgharṣaṁ kuṣṇīyāc ca na nāsikām |**

**nāsaṁvṛta-mukho jṛmbhec chvāsakāsau visarjayet ||689||**

**noccair haset sa-śabdaṁ ca na muñcet pavanaṁ budhaḥ |**

**nakhān na khādayec chindyān na tṛṇaṁ na mahīṁ likhet ||690||**

**na śmaśru bhakṣayel loṣṭaṁ na mūdnīyād vicakṣaṇaḥ ||691||**

na kṛṣṇīyāt satata-malādy-apasaraṇārthaṁ na niṣkarṣet | na mahīṁ likhen nakhair iti jñeyam | na nakhair vilikhed bhūmim iti kaurmokteḥ ||689-690|| śmaśur na bhakṣayed dantair na cchedayed ity arthaḥ | tathā ca kaurme—na dantair nakha-lomāni cchindyāt iti ||691||

**jyotīṁṣy amedhya-śastāni nābhivīkṣeta ca prabho ||692||**

**na huṅkuryāc chavaṁ gandhaṁ śava-gandho hi somajaḥ ||693||**

**catuṣpathaṁ ciatya-taruṁ śmaśānopavanāni ca |**

**duṣṭa-strī-sannikarṣaṁ ca varjayen niśi sarvadā |**

**pūjya-deva-dvija-jyotiś-chāyāṁ nātikramed budhaḥ ||694||**

jyotīṁṣi nāśucir abhivīkṣeta, amedhyāni apraśastāni cāmaṅgalāni sadā nibhivīkṣeta | amedhya iti pāṭhaḥ kasyaicn mate ||692|| na huṁkuryāt | śavaṁ tad-gandhaṁ ca na jugupseta ity arthaḥ ||693|| caitya-taruṁ baddha-vedika-pūjya-vṛkṣam | jyotiḥ pradīpaḥ ||694||

**naikaḥ śūnyāṭavīṁ gacchet tathā śūnya-gṛhe vaset ||695||**

**keśāsthi-kaṇṭakāmedhya-bali-bhasma-tuṣāṁs tathā |**

**snānārdra-dharaṇīṁ caiva dūrataḥ parivarjayet ||696|| **

**nānārthānāśrayet kāṁścin na jihmaṁ rocayed budhaḥ ||697||**

**upasarpen na vai vyālaṁ ciraṁ tiṣṭhen na cotthitaḥ |**

**yatheṣṭa-bhojakāṁś caiva tathā deva-parāṅmukhān |**

**varṇāśrama-kriyātītān dūrataḥ parivarjayet ||698||**

**atīva jāgara-svapnau tadvat sthānāsane budhaḥ |**

**na seveta tathā śayyāṁ vyāyāmaṁ ca nareśvara ||699||**

**daṁṣṭriṇaḥ śṛṅgiṇaś caiva prājño dūreṇa varjayet ||700||**

**avaśyāyaṁ ca rājendra puro vātātapau tathā |**

**na snāyān na svapen nagno na caivopaspṛśed budhaḥ ||701||**

**mukta-kacchaś ca nācāmed devādy-arcāṁ ca varjayet |**

**naika-vastraḥ pravarteta dvija-vācanike jape ||702||**

naiko gacchet | jihmaṁ kauṭilyaṁ na rocayet, na grāhayet | sthānaṁ ūrdhvāvasthitim | tathety anena atīveti parāmṛśyate, śayyāṁ nātīva seveta, tad-upari ciraṁ nipatya na tiṣṭhet | avaśyāyaṁ himaṁ nopaspṛśet | ācamanaṁ na kuryāt ||695-702||

kiṁ ca [vi.pu. 3.12.24-31, 36, 38-9]—

**na ca nirdhūnayet keśān nācāmec caiva cotthitaḥ |**

**pādena nākramet pādaṁ na pūjyābhimukhaṁ nayet ||703||**

keśān snānānantaram ārdrān sataḥ | pādaṁ na nayet ||703||

**apasavyaṁ na gacchec ca devāgāra-catuṣpathān |**

**maṅgalya-pūjyāṁś ca tathā viparītān na dakṣiṇām ||704||**

**somārkāgny-ambu-vāyūnāṁ pūjyānāṁ ca na sammukham |**

**kuryān niṣṭhīva-viṇ-mūtra-samutsargaṁ ca paṇḍitaḥ ||705||**

**tiṣṭhan na mūtrayet tadvat pathiṣv api na mūtrayet |**

**śleṣma-viṇ-mūtra-raktāni sarvadaiva na laṅghayet ||706||**

**śleṣma-ṣṭīvanakotsargo nānna-kāle praśasyate |**

**bali-maṅgala-japyādau na home na mahājane ||707||**

**yoṣito nāvamanyeta na cāsāṁ viśvased budhaḥ |**

**na caiverṣyur bhavet tāsu nādhikuryāt kadācana ||708||**

**maṅgalya-puṣpa-ratnājya-pūjyānanabhivādya ca |**

**na niṣkrāmed gṛhāt prājñaḥ sadācāra-paro naraḥ ||709||**

upasavyam adakṣiṇaṁ na gacchet | pradakṣiṇaṁ kṛtvaiva gacched ity arthaḥ | maṅgalyān madhu-ghṛta-dadhi-siddhārtha-jala-pūrṇa-ghaṭādīn pūjyāṁś ca guru-vipra-dhenu-vṛddhādīn | tathā ca kaśī-khaṇḍe—


    devatāyatanaṁ vipraṁ dhenuṁ madhu mṛdaṁ ghṛtam |


    jāti-vṛddhaṁ vayo-vṛddhaṁ tapasvinam |


    aśvatthaṁ caitya-vṛkṣaṁ ca guruṁ jala-bhṛtaṁ ghaṭam |


    siddhānnaṁ dadhi-siddhārthaṁ gacchan kuryāt pradakṣiṇam || iti |

viparītān amaṅgalyādīn | nādhikuryāt, adhikāraṁ na kuryāt | yad vā, strībhyo’dhikāraṁ na dadyād ity arthaḥ | sadācāra-para iti sarvatraivānveti | tac coktānāṁ sarveṣām eva nityatvam abhipraiti ||704-709||

**akāla-garjitādau tu parvasvaśaucakādiṣu |**

**anadhyāyaṁ budhaḥ kuryād uparāgādike tathā ||710||**

parvasu aṣṭamy-ādiṣu ādi-śabda-traya-gṛhīto viśeṣaḥ kāśī-khaṇḍe—


    akāla-vidyut-stanite varṣato pāṁśu-varṣaṇe |


    mahā-vāta-dhvanau rātrāv anadhyāyāḥ prakīrtitāḥ ||


    ulkā-pāte ca bhū-kampe dig-dāhe madhya-rātriṣu |


    sandhyayor vṛṣalopānte rāja-candrasya sūtake ||


    darśe’ṣṭakāsu bhūtāyāṁ śrāddhikaṁ pratigṛhya ca |


    pratipady api pūrṇāyāṁ mārjāreṇa kṛtāntare |


    kharoṣṭra-kroṣṭu-virute samavāye rudaty api |


    upākarmaṇi cotsarge pathi mārga-tarau jale |


    āvaśyakam adhīyāpi bāṇa-sāmnor api dhvanau |


    anadhyāyeṣu caiteṣu nādhīyīta dvijaḥ kvacit ||


    kṛtāntarāyo na paṭhet bhekākhuśvāhi-babhrubhiḥ || iti |

ete anadhyāyāḥ prāyo veda-pāṭha-viṣayā eva jñeyāḥ ||710||

**varṣātapādike chatrī daṇḍī rātry-aṭavīṣu ca |**

**śarīra-trāṇa-kāmo vai sopānatkaḥ sadā vrajet ||711||**

**nordhvaṁ na tiryag-dūraṁ vā nirīkṣan paryaṭed budhaḥ |**

**yuga-mātraṁ mahī-pṛṣṭhaṁ naro gacched vilokayan ||712||**

chatrī san, daṇḍī ca san vrajed ity anvayaḥ ||711||

kiṁ ca [vi.pu. 3.12.44-45]—

**priyam uktaṁ hitaṁ naitad iti matvā na tad vadet |**

**śreyas tad-rahitaṁ vācyaṁ yadyapy atyanta-vipriyam ||713||**

**prāṇinām upakārāya yad eveha paratra ca |**

**karmaṇā manasā vācā tad eva matimān bhajet ||714||**

tat-priyaṁ na vadet | tatra hetum āha—śreya iti | atra śrī-viṣṇu-purāṇe krameṇa vartamānānām api keṣāṁcit vacanānāṁ parityāga-pūrvaṁ kasmiṁścid yogya-prakaraṇe likhitatvāt keṣāṁcid atrānupayogāt | evam agre’py ūhyam ||713|| \


bṛhan-nāradīye sad-ācāra-prasaṅge— [1.25.35-43]

**asāv aham iti brūyād dvijo vai hy abhivādane |**

**śrāddhaṁ vrataṁ tathā dānaṁ devatābhyarcanaṁ tathā |**

**yajñaṁ ca tarpaṇaṁ caiva kurvantaṁ nābhivādayet ||715||**

**tathā snānaṁ prakurvantaṁ dhāvantam aśuciṁ tathā |**

**bhuñjānaṁ ca abhyakta-śirasaṁ tathā ||716||**

**bhikṣānna-dhāriṇaṁ caiva ramantaṁ jala-madhya-gam |**

**kṛte'bhivādane yas tu na kuryāt prativādanam |**

**nābhivādyaḥ sa vijñeyo yathā śūdras tathaiva saḥ ||717||**

abhivādane varjyān āha—śrāddham iti tribhiḥ | śrāddhādi kurvantam ||715|| prativādanaṁ pratyabhivādanam | abhivādana-pratyabhivādanayoḥ prakāraḥ prasiddha eva ||717||

mārkaṇḍeya-purāṇe madrāla-sālarka-saṁvāde—

**asat-pralāpam anṛtaṁ vk-pāruṣyaṁ ca varjayet |**

**asac-chāstram asad-vādam asat-sevāṁ ca putraka ||718||**

**keśa-prasādhanādarśa-darśanaṁ danta-dhāvanam |**

**pūrvāhna eva kāryāṇi devatānāṁ ca tarpaṇam ||719||**

asantaṁ asādhum asadbhirvā saha vādaṁ goṣṭhīmudgrāhaṁ vā | ādarśo darpaṇastasya darśanam ||718-719||

**udakyā darśanaṁ sparśaṁ varjeta sambhāṣaṇaṁ tathā ||720||**

**na cābhīkṣṇaṁ śiraḥ-snānaṁ kuryān niṣkāraṇaṁ naraḥ |**

varjet varjayet ||720||

**śiraḥ-snātaś ca tailena nāṅgaṁ kiṁcid api spṛśet ||721||**

**panthā deyo brāhmaṇānāṁ rājo duḥkhāturasya ca |**

siraḥsnātaḥ kṛtaśiraḥsnānaḥ san aṅgaṁ tailena na spṛśet na lepayet ||721||

**vidyādhikasya gurviṇyā bhārārtasya mahīyasaḥ ||722||**

**mūkāndha-vadhirāṇāṁ ca mattasyonmattakasya ca |**

duḥkhinaḥ kṣudhādipīḍitasya āturasya ca rugṇasya | pāṭhāntare rogādiduḥkhena vivaśasya mahīyasaḥ vaiṣṇavasyā ||722||

**puṁścalyāḥ kṛta-vairasya bālasya patitasya ca ||723||**

**upānad-vastra-mālyāni dhṛtāny anyair na dhārayet |**

**upavītam alaṅkāraṁ kavalaṁ caiva varjayet ||724||**

**na kṣipta-bāhu-jaṅghaś ca prājñas tiṣṭhet kadācana |**

**na cāpi vikṣipet pādau vāsasā na ca dhūnayet ||725||**

**mūrkhonmatta-vyasanino virūpān māyinas tathā |**

upavītādikamanyairdhṛtaṁ varjayet vāsasī paridhānottarīye snātaḥ san na dhūnayet na nartayet na cāpi dhūnayet keśān ityetadanantarokteḥ | evamanyaśloka vartyapyayaṁ ślokapādaḥ punarlikhanaparihārārthamatra saṁyojya likhitaḥ | anyathā tanmadhyavartināṁ śrīviṣṇupurāṇādāvapyuktānāṁ punarlikhanena vaiyarthyāpatteḥ | evamanyadapyūhyam | tacca svayamagre mūle parihāryameva ||724-725||

**nyūnāṅgānadhamāṁś caiva nopahāsen na dūṣayet ||726||**

**parasya daṇḍaṁ nodyacchet śikṣārthaṁ putra-śiṣyayoḥ |**

upahāset upahaset ||726||

**nānulepanam ādadyād asnātaḥ snātakī kvacit ||727||**

**na cāpi rakta-vāsāḥ syāc citra-vāsa-dharo’pi vā |**

snātakī snānārthodyataḥ ||727||

**kṣura-karmaṇi cānte ca strī-sambhoge ca putraka |**

**snāyīta celavān prājñaḥ kaṭa-bhūmim upetya ca ||728||**

kelavān sacela eva snāyāt kaṭabhūmiṁ śmaśānam ||728||

**yugapaj jalam agniṁ ca bibhṛyān na vicakṣaṇaḥ |**

**nācakṣīta dhayantīṁ gāṁ jalaṁ nāñjalinā pibet ||729||**

**śauca-kāleṣu sarveṣu guruṣv alpeṣu vā punaḥ |**

**na vilambeta śaucārthaṁ na mukhenānalaṁ dhamet ||730||**

dhayantīṁ jalaṁ pibantiṁ nācakṣīta kasmaicinna kathayet nāhvayediti vārthaḥ yadvā vatsaṁ pāyayantīmityarthaḥ | na mukhenānalaṁ dhamedityetat pākādiviṣayaṁ yacca kaurme—mukhenaiva dhamedagniṁ mukhādagnirajāyata iti | tattu agnihotrādiviṣayam ||729-730||

**vipurṣo makṣikādyāś ca hasta-saṅgād adoṣiṇaḥ |**

**ajāśvau muhato medhyau na gor vatsasya cānanam ||731||**

**mātuḥ prasnavane medhyaṁ śakuniḥ phala-pātane |**

**udakyāśaucinagnāṁś ca sūtikāntyācasāyinaḥ |**

**spṛṣṭvā snāyīta śaucārthaṁ tathaiva mṛta-hāriṇaḥ ||732||**

ānanaṁ na medhyaṁ māturdhenoḥ medhyaṁ vatsasyānanaṁ śakunirmedhyaḥ ||731-732||

**nāraṁ spṛṣṭvāsthi sa-snehaṁ snātaḥ śudhyati mānavaḥ |**

**ācamyaiva tu nisnehaṁ gām ālabhyārkam īkṣya vā ||733||**

īkṣya nirīkṣya ||733||

**na cālapej janaṁ dviṣṭaṁ vīra-hīnāṁ tathā striyam |**

**devatātithi-sac-chāstra-yajña-siddhādi-nindakaiḥ ||734||**

**kṛtvā tu sparśatālāpaṁ śudhyed arkāvalokanāt |**

**avalokya tathodakyām antyajān patitaṁ śaṭham |**

**vidharmi-sūtikā-ṣaṇḍa-vivastrānyāvasāyinaḥ ||735||**

nālapet na saṁbhāṣet lokadviṣṭaṁ janam antyajān caṇḍālādīn vivastrān nagnān antyāvasāyinaśca yavanādīn ||734-735||

**mṛta-niryātakāś caiva para-dāra-ratāś ca ye |**

**etad eva hi kartavyaṁ prājñaiḥ śodhanam ātmanaḥ ||736||**

etadeva avalokanamityarthaḥ ||736||

kiṁ ca—


    yac cāpi kurvato nātmā jugupsām eti putraka |


    tat kartavyam aśaṅkena yan na gopyaṁ mahājane ||737||

kiṁ bahunoktena saṁkṣepataḥ kṛtyaṁ varjyañca sarvaṁ śṛṇvityāha—yacceti | ātmā manaḥ varjyañca tadviparītamevetyarthaḥ ||737||

bhaviṣyottare śrī-kṛṣṇa-yudhiṣṭhira-saṁvāde—


    upāsate na ye pūrvāṁ dvijāḥ sandhyāṁ na paścimām |


    sarvāms tān dhārmiko rājā śūdra-karmaṇi yojayet ||738||


    dūrād āvasathān mūtraṁ dūrāt pādāvasecanam |


    ucchiṣṭotsarjanaṁ bhūpa sadā kāryā hitaiṣiṇā ||739||


    ucchiṣṭau na spṛśec chīrṣaṁ sarve prāṇās tad-āśrayāḥ |


    keśa-grāhān prahārāṁś ca śirasy etāni varjayet |


    na pāṇibhyām ubhābhyāṁ tu kaṇḍūyāj jātu vai śiraḥ ||740||

śiraḥ ātmana eva na parasyeti boddhavyaṁ na saṁhatābhyāṁ kaṇḍūyādātmanaḥ śiraḥ iti kaurmokteḥ ||740||

kiṁ ca—


    suvāsinīr gurviṇīś ca vṛddhaṁ bālāturau tathā |


    bhojayet saṁskṛtānn eva prathamaṁ caramaṁ gṛhī ||741||


    aghaṁ sa kevalaṁ bhuṅkte vṛddhe go-vāhanādike |


    yo bhuṅkte pāṇḍava-śreṣṭha prekṣatām apradāya ca ||742||

suvāsinīḥ svagṛhavartivivāhitakanyāḥ caramaṁ paścāt gṛhī bhuñjīta | vāhanamaśvaḥ ādi-śabdāt vatsavṛṣādiḥ tān prati jalādikamadattvetyarthaḥ ||741-742||


    varjayed dadhi-śaktuṁ ca rātrau dhānāś ca vāsare ||743||

kiṁ ca—


    srajaś ca nāvakarṣeta na bahir dhārayeta ca |


    gṛhe pārāvatā dhanyāḥ śukāś ca saha-sārikāḥ ||744||

kaurme vyāsa-gītāyām—


    tṛṇaṁ vā yadi vā śākaṁ mūlaṁ vā jalam eva vā |


    parasyāpaharan jantur narakaṁ pratipadyate ||745||


    na rājñaḥ pratigṛhṇīyān na śūdrāt patitād api |


    nānyasmād yācakatvaṁ ca ninditād varjayed budhaḥ ||746||


    nityaṁ yācanako na syāt punas tatraiva yācayet |


    prāṇān apaharaty eṣa yācakas tasya durmatiḥ ||747||


    na deva-dravya-hārī syād viśeṣeṇa dvijottamāḥ |


    brahmasvaṁ ca nāpahared āpady api kadācana ||748||


    na viṣaṁ viṣam ity āhur brahmasvaṁ viṣam ucyate |


    devasvaṁ vāpi yatnena sadā pariharet tataḥ ||749||


    na dharmasyāpadeśena pāpaṁ kṛtvā vrataṁ caret |


    vratena pāpaṁ pracchādya kurvan strī-śūdra-dambhanam ||


    pretyeha cedṛśo vipro garhyeta brahma-vādibhiḥ ||750||

dhānā bhṛṣṭayavāṁśca divase varjayet na khādet tat kāraṇaṁ coktaṁ tatraiva—divā dhānāsu vasati rātrau ca dadhiśaktuṣu | alakṣmīḥ kovidāreṣu nityameva kṛtālayā | iti | nāvakarṣena svayamākṛṣya na chindyādityarthaḥ | svayaṁ nottārayediti kecidāhuḥ | dhanyāḥ te tatra rakṣyā ityarthaḥ | atastatraivārddhapadyam—bhavantyete na pāpāya yathā vai tailapāyikāḥ iti | tṛṇādikamapaharan narakaṁ yāti | yaccoktamatraiva—puṣpe śākodake kāṣṭhe tathā mūle phale tṛṇe | adattvā dānamasteyaṁ manurāha iti tacca dhamārthamevetyaviruddham | yatastatraivāgre—tṛṇaṁ kāṣṭhaṁ phalaṁ puṣpaṁ prakāśyaṁ vai haredbudhaḥ | dharmārthaṁ kevalaṁ vinā hyanyathā patito bhavet || iti | strīśūdrayordambhanaṁ vañcanaṁ kurvan tayorajñatvena vañcanasambhavāt | yadvā strī-śūdravat kaṣṭaṁ kurvan ||743-750||


    deva-drohād guru-drohaḥ koṭi-koṭi-guṇādhikaḥ |


    jñānāpavāo nāstikyaṁ tasmād koṭi-guṇādhikam ||751||

jñānaṁ śāstraṁ tasya apavādaḥ khaṇḍanaṁ nindā vā ||751||

kiṁ ca—


    himavad-vindhyayor madhye pūrva-paścimayoḥ śubham |


    muktvā samudrayor deśaṁ nānyatra nivased dvijaḥ ||752||


    kṛṣṇo vā yatra carati mṛgo nityaṁ svabhāvataḥ |


    puṇyāś ca viśrutā nadyas tatra vā nivased dvijaḥ |


    ardha-krośān nadī-kulaṁ varjayitvā dvijottamāḥ ||753||

kathaṁ nivaset tatrāha—arddheti ||753||

kiṁ ca—


    agninā bhasmanā caiva salilena viśeṣataḥ |


    dvāreṇa stambha-mārgeṇa padbhiḥ paṅktir vibhidyate |


    para-kṣetre carantīṁ gāṁ na cācakṣīta kasyacit ||754||

patitādibhiḥ saha ekaśayyāsanabhojanādinā saṅkaradoṣāpatteḥ sahabhojanādikaṁ pūrvaṁ niṣiddhaṁ tatra kadācit sahabhojane bhasmādinā paṅktibhedāt saṅkaradoṣāpalāpaḥ syādityāha—agnineti | padbhiḥ tri-caturaiḥ padaiḥ | ṣaḍbhiriti pāṭhe agnyādibhiḥ ṣaḍbhiḥ ||754||


    naṣurya-pariveśaṁ vā nendracāpaṁ na cāgnikam |


    parasmai kathayed vidvān śaśinaṁ vā kathaṁcana |


    tithiṁ pakṣasya na brūyān nakṣatrāṇi vinirdiśet ||755||

tithiṁ parasmai yaṁ kañcit na brūyāt anyathā gaṇakavṛttyāpatteḥ | evamagre'pi ||755||


    na deva-guru-viprāṇāṁ dīyamānaṁ tu vārayet |


    nindayed yo gurūn devān vedaṁ vā sopabṛṁhitam |


    kalpa-koṭi-śataṁ sāgraṁ raurave pacyate naraḥ ||756||

devādibhyo dīyamānaṁ yatkiñciddeyam upabṛṁhaṇāni purāṇāgamasmṛtyādiśāstrāṇi tatsahitam ||756||


    tūṣṇīm āsīta nindāyāṁ na brūyāt kiṁcid uttaram |


    karṇau pidhāya gantavyaṁ na cainam avalokayet ||757||

etān nindakān enamiti vā pāṭhaḥ ||757||


    varjayed rahasyaṁ ca pareṣāṁ gūhayed budhaḥ |


    vivādaṁ svajanaiḥ sārdhaṁ na kuryād vai kadācana ||758||

rahasyaṁ rahaḥkṛtyaṁ parāniṣṭādi ||758||


    na pāpaṁ pāpinaṁ brūyād apāpaṁ vā dvijottamāḥ ||759||

pāpamatyantapāpakartāramapi janaṁ pāpinamiti na brūyāt ||759||


    nekṣetodyantam ādityaṁ śaśinaṁ vā nimittataḥ ||760||

nimittataḥ kenāpi hetuneti ato'kasmāddarśane na doṣa iti bhāvaḥ ||760||


    āstaṁ yāntaṁ na vāristhaṁ nopasṛṣṭaṁ na madhyagam |


    tirohitaṁ vāsasā vā na darśāntara-gāminam ||761||

upasṛṣṭaṁ rāhugrastaṁ maṇḍalādivyāptaṁ vā ||761||


    nagnāṁ striyaṁ pumāṁsaṁ vā purīṣaṁ mūtram eva vā |


    patita-vyaṅga-cāṇḍālān ucchiṣṭānucchiṣṭān nāvalokayet ||762||

pumāṁsaṁ vā nagnaṁ purīṣaṁ mūtramanyadīyaṁ svakīyañca tathā ca kaurmai—na paśyedātmanaḥ śakṛt iti ||762||


    na mukta-bandhanāṁ gāṁ vā nonmattaṁ mattam eva vā |


    spṛśen na bhojane patnīṁ nainām īkṣeta mehatīm ||763||

bhojane tatsamaye ātmanaḥ patnyā vā ||763||


    kṣubantīṁ jṛmbhamāṇāṁ vā nāsanasthāṁ yathā sukham |


    nodake cātmano rūpaṁ nakulaṁ śvabhram eva vā ||764||

rūpādikañca nekṣeteti pūrvaṇānvayaḥ ||764||


    na śūdrāya matiṁ dadyāt kṛṣaraṁ pāyasaṁ dadhi |


    nocchiṣṭaṁ vā ghṛta-madhu na ca kṛṣṇājinaṁ haviḥ ||765||

haviḥ—yajñīyadravyam ||765||


    na kuryāt kasyacit pīḍāṁ sutaṁ śiṣyaṁ ca tāḍayet |


    nātmānam avamanyeta dainyaṁ yatnena varjayet |


    na ca śiṣyānnaṁ satkuryān nātmānaṁ śaṁsayed budhaḥ ||766||

śaṁsayet praśaṁsayedityarthaḥ stāvayediti vā ||766||


    na nadīṁ ca nadīṁ brūyāt parvateṣu na parvatam |


    āvaset tena naivāpi yas tyajet sahavāsinam ||767||

nadīṁ na brūyāt kintu gaṅgāmiti kālindīmiti cetyevaṁ brūyādityarthaḥ | evamagre'pi ||767||


    śiro’bhyaṅgāvaśiṣṭena talenāṅgaṁ na lepayet |


    romāṇi ca rahasyāni svāni khāni na ca spṛśet ||768||

khāni indriyacchidrāṇi na spṛśet ācamanavyatiriktakāla iti jñeyam ||768||


    na pāṇi-pāda-vāṅ-netra-cāpalāni samāśrayet |


    nābhihanyāj jalaṁ padbhyāṁ pāṇinā na kadācana ||769||


    na ghātayed iṣṭakābhiḥ phalāni na phalena ca |


    na mleccha-bhāṣaṇaṁ śikṣen na karṣec ca padāsanam ||770||


    notsaṅge bhakṣayed bhakṣyān gāṁ ca saṁveśayen na hi |


    nākṣaiḥ krīḍen na dhāveta strībhir vādaṁ ca cācaret ||771||


    na dantair nakha-lomāni chindyāt suptaṁ na bodhayet |


    na bālātapam āsevet preta-dhūmaṁ vivarjayet ||772||

bālātapamudyadraviraśmitāpam | yadvā bālā kanyā tadrāśigatasūryatāpamityarthaḥ ||772||


    naikaḥ supyāt śūnya-gṛhe svayaṁ nopānahau haret |


    nākāraṇād vā niṣṭhīven na bāhubhyāṁ nadīṁ taret ||773||

haret vahet bahedityeva vā pāṭhaḥ ||773||


    na pāda-kṣālanaṁ kuryāt pādenaiva kadācana |


    nāgnau pratāpayet pādau na kāṁsye dhārayed budhaḥ ||774||


    nābhipratārayed devān brāhmaṇān gām athāpi vā |


    na spṛśet pāninocchiṣṭo viprā go-brāhmaṇānalān |


    na caivānnaṁ padā vāpi na deva-pratimāṁ spṛśet ||775||

pāṇinā na spṛśet he viprāḥ ukchiṣṭaḥ san devapratimāñca na spṛśet ||775||


    nottared anupaspṛśya sravantīṁ no vyatikramet |


    caityaṁ bṛhmaṁ naiva chindyān nāpsu ṣṭhīvanam utsṛjet |


    na cāgniṁ laṅghayed dhīmān nopadadhyād adhaḥ kvacit ||776||

anupaspṛśya anācamya sravantīṁ nadīṁ kṣudrāmapi na laṭyayet ||776||


    na cainaṁ pādataḥ kuryāt tila-baddhaṁ niśi tyajet |


    na kūpam avaroheta nācakṣītāśuciḥ kvacit ||777||

tilairbaddha dravyaṁ modakādi tyajet na bhakṣayet nācakṣīta kiñcidapi na vadet ||777||


    agnau na prakṣiped agniṁ nādbhiḥ praśamayet tathā |


    suhṛn-maraṇam ārtiṁ vā na svayaṁ śrāvayet parān |


    apaṇyam atha paṇyaṁ vā vikrayaṁ na prayojayet ||778||

apaṇyamavikreyaṁ vikrayaṁ na prayājayet na vikrīṇīyādityarthaḥ ||778||


    puṇya-sthānodaka-sthāne sīmāntaṁ vā kṛṣen na tu |


    bhindyāt pūrva-samayaṁ satryopetaṁ kadācana ||779||


    parasparaṁ paśūn vyālān pakṣiṇo na ca yodhayet |


    kārayitvā sva-karmāṇi kārūn vidvān na vañcayet ||780||

kārūn śilpinaḥ karmakarānityarthaḥ ||780||


    bahir gandhaṁ ca kudvāra-praveśaṁ ca vivarjayet |


    naikaś caret sabhāṁ vipraḥ samavāyaṁ ca varjayet ||781||

samavāyaṁ bahubhiḥ saha sadaikavāsam ||781||


    na vījayed vā vastreṇa na devāyatane svapet |


    nāgni-go-brāhmaṇādīnām antareṇa vrajet kvacit ||782||


    nākrāmet kāmataś chāyāṁ brāhmaṇānāṁ gavām api |


    svāntu nākrāmayec chāyaṁ patitādyair na rogibhiḥ ||783||

vastrodakaṁ snānaghaṭādakañca ||783||


    nāśnīyāt payasā takraṁ na bījāny upabījayet |


    vivatsāyāś ca goḥ kṣīram auṣṭraṁ vā nirdaśasya ca |


    āvikaṁ sandhinī-kṣīram apeyaṁ manur abravīt ||784||

anirdaśasya aniṣkrāntadaśadinasya vatsasya bhakṣyaṁ yat kṣīraṁ tadityarthaḥ daśadinamadhye'peyatvāta sandhinī vṛṣabhākrāntā gaustasyāḥ kṣīram ||784||


    hanta-kāram athāgryaṁ vā bhikṣāṁ vā śaktito dvijaḥ |


    dadyād atithaye nityaṁ budhyeta parameśvaram ||785||


    bhikṣām āhur grāsa-mātram agryaṁ tasmāc caturguṇam |


    puṣkalaṁ hanta-kāraṁ tu tac caturguṇam iṣyate ||786||

mārkaṇḍeye—


    bhojanaṁ hanta-kāraṁ vā agryaṁ bhikṣām athāpi vā |


    adattvā tu na bhoktavyaṁ yathā-vibhavam ātmanaḥ ||787||

kāśī-khaṇḍe—


    naivotkaṭāsane’śnīyān nāgnau vastv aśuci kṣipet |


    śrāddhaṁ kṛtvā para-śrāddhe yo’śnīyāj jñāna-varjitaḥ |


    dātuḥ śrāddha-phalaṁ nāsti bhoktā kilbiṣa-bhug bhavet ||788||


    notpāṭayel loma-nakhaṁ daśanena kadācana |


    karajaiḥ karaja-cchedaṁ kareṇaiva vivarjayet ||789||

dātūḥ annadātuḥ karajaiḥ nakhaiḥ ||788-789||


    apadvāre na gantavyaṁ sva-veśma-para-veśmanoḥ |


    utkoca-dyuta-dautyārtha-dravyaṁ dūrāt parityajet ||790||


    niṣṭhīvanaṁ ca śleṣmāṇaṁ gṛhād dūre vinikṣipet |


    uddhṛtya pañca mṛt-piṇḍān snāyāt para-jalāśaye |


    anuddhṛtya ca tat-kartur enasaḥ syāt turīya-bhāk ||791||

brāhme—


    yas tu pāṇi-tale bhuṅkte yas tu phutkāra-saṁyutam |


    prasṛtāṅgulibhir yas tu tasya go-māṁsavac ca tat ||792||

atri-smṛtau—


    nyūnādhika-stanī yā gaur yāthavābhakṣya-cāriṇī |


    tayor dugdhaṁ na hotavyaṁ na pātavyaṁ kadācana ||793||


    ajā gāvo mahiṣyaś ca yāmedhyam api bhakṣayet |


    havye kavye ca tad-dugdhaṁ gomayaṁ ca vivarjayet ||794||


    aṅgulyā danta-kāṣṭhaṁ ca pratyakṣa-lavaṇaṁ tathā |


    mṛttikā-prāśanaṁ caiva tulyaṁ gomāṁsa-bhakṣaṇaiḥ ||795||

atrāpavādo manu-smṛtau—


    sāmudraṁ saindhavaṁ caiva lavaṇe paramādbhute |


    pratyakṣe api te grāhye niṣedhas tv anya-gocaraḥ ||796||

atri-smṛtau—


    divā kapittha-cchāyā ca niśāyāṁ dadhi-bhojanam |


    kārpāsaṁ danta-kāṣṭhaṁ ca śakrād api haret śriyam ||797||

viṣṇu-smṛtau ca—


    kapilāyāḥ payaḥ pītvā śūdras tu narakaṁ vrajet |


    homa-śeṣaṁ pibed vipro vipraḥ syād anyathā paśuḥ ||798||

abhakṣyaṁ viṣṭādi taccāriṇī ajādayastāsāṁ madhye yā amedhyaṁ bhakṣayet tasyā dūgdhaṁ gomayañca dantakāṣṭhaṁ dantaśodhanaṁ homaśeṣaṁ homāvaśiṣṭameva payaḥ ||793-798||

**parihartuṁ punar lekhaṁ tat-tat-śāstroktam anyathā |**

**yad atra likhitaṁ kiñcit tat kṣantavyaṁ mahātmabhiḥ ||799||**

athopasaṁharan śrīviṣṇupurāṇādivarti-pāṭhaparityāgādinoccāvacopacārāṇāmeṣāmanyathā likhanato nijāparādhaṁ matvā sādhūn kṣamāpayati—parihartumiti | anyatheti kutrāpi ślokādi parityāgena kvacidanyatrasthitaślokapādāderanyatra yojanena kvaciccānyākṣaraistadarthalikhanenetyarthaḥ | tacca punarlikhanaṁ parihartumeva anyathā prakaraṇāntare'traiva likhitasya punarlikhanena vaiyarthyāpattergranthabāhulyāpatteśca | ato mahātmabhirvivekibhiḥ kṣantavyam ||799||

**ācārāś cedṛśāḥ santi pare’pi bahulāḥ satām |**

**te loka-śāstrato jñeyā apekṣyā yadi vaiṣṇavaiḥ ||800||**

īdṛśāḥ uccāvacāḥ satāmācārāḥ aśvatthacchāyāyāṁ goṣṭhe ca rātrau na svapet | prātarekena hastenaikamakṣi na saṁmardayedityādayaḥ | vaiṣṇavairyadyapekṣyā iti teṣū keṣāñcidācārāṇāmalakṣmīparihāraparatvena keṣāñcicca rogādiparihāraparatvena nijadhārmatikramaṇaśaṅkyā vaiṣṇavānāmanapekṣyatvāt ||800||

**nityatvam eṣāṁ māhātmyam apy atra likhitāt purā |**

**sad-ācārasya nityatvān māhātmyāc ca susidhyati ||801||**

nanu tarhi te kiṁ na paripālyāstaiḥ tatra likhati—nityatvamiti | pūrā sadācāralikhanārambhe likhitāt ato nityatvāt māhātmyācca vaiṣṇavaiste te paripālyā evetyarthaḥ | alakṣmyā rogādinā ca kadācidbhaktivighnāpatteḥ | anyathā prathamapratijñātavaiṣṇavāvaśyakakṛtyalikhanagranthe'rimannete lekhyā eka na syuriti bhāvaḥ ||801||

**iti śrī-gopāla-bhaṭṭa-vilikhite śrī-bhagavad-bhakti-vilāse **

**nitya-kṛtya-samāpano nāma**

**ekādaśo vilāsaḥ **

**||11||**


<!-- Footnotes themselves at the bottom. -->
## Notes

[^1]:
hari-bhakti-vilāsa-sthita-pāṭhānusāreṇa |
