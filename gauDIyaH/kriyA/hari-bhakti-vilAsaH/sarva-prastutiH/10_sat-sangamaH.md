+++
title = "१० सत्-सङ्गमः"
+++

daśama-vilāsaḥ

śrī-kṛṣṇa-caraṇāmbhoja-madhupebhyo namo namaḥ |

kathañcid āśrayād yeṣāṁ śvāpi tad-gandha-bhāg bhavet ||1||

śrī-caitanya-padāmbhoja-rasikebhyo namo namaḥ |

bahudhā yatate’jño’yaṁ yeṣāṁ prīti-cikīrṣayā ||

atha śrī-bhagavan-mahā-prasāda-sevanānantaraṁ sat-saṅga-sevāṁ likhan, tat-susiddhaye sataḥ praṇamati—śrī-kṛṣṇeti | śrī-kṛṣṇasya caraṇāmbhojayor madhu bhakti-rasaṁ pibantīti tathā tebhyaḥ śrī-bhagavad-bhaktebhya ity arthaḥ | namo nama iti vīpsā bhakti-viśeṣe | apīty asya pūrvatrāpi sambandhaḥ | yeṣāṁ śrī-kṛṣṇa-caraṇāmbhoja-madhupānāṁ kenacid api prakāreṇa ya āśrayaḥ śaraṇāgatiḥ, tasmād api śvā tat-tulyaḥ parama-nīca-jano’pīty arthaḥ | tasya tasya śrī-kṛṣṇa-caraṇāmbhoja-madhunaḥ, teṣāṁ vā śrī-kṛṣṇa-caraṇāmbjoja-madhupānāṁ gandhaṁ bhajati prāpnotīti tādṛśo bhavet | śvāpīty anena ca yathā kamala-madhu-pāna-mattasya bhramato bhramarasya kathañcit sambandhāt tan-mukha-nirgalan-madhu-gandhena kukkuro’py āmodito bhaved ity atra dṛṣṭānta ūhyaḥ | atas tal-lakṣaṇādi-likhana-rūpa-sajjanāśrayāt sat-saṅgākhya-bhakti-vilāsasya likhanam ayogyād api mattaḥ sukhaṁ samyak ghaṭeta iti bhāvaḥ ||1||

atha śrī-kṛṣṇa-bhaktānāṁ sabhāṁ sa-vinayaṁ śubhām |

gacched vaiṣṇava-cihnāḍhyaḥ pātuṁ kṛṣṇa-kathā-sudhām ||2||

atha mahā-prasādādi-grahaṇānantaraṁ śubhāṁ nirdoṣāṁ sarva-sad-guṇāḍhyāṁ cety arthaḥ | sa-vinayaṁ yathā syāt tathā gaccheta | kim-artham ? kṛṣṇasya kathaiva sudhā, tāṁ pātum | yadyapi, na rodhayati māṁ yogaḥ [bhā.pu. 11.12.1] ity ādināgrato lekhyena vacana-jātena satāṁ saṅgati-mātrasyāpi paramopādeyatvam uktam, tathāpi bhagavat-kathāmṛta-rasa-pānam eva paramopādeyam iti | kiṁ vā, tasmin mahan-mukharitā madhubhiccaritra-pīyūṣa-śeṣa-saritaḥ paritaḥ sravanti [bhā.pu. 4.29.40]

ity-ādi-nyāyena sat-saṅgato bhagavat-kathā-sudhā-pānaṁ svata eva sampadyata iti tat-svabhāvānubhāva-mātram atra likhitam iti dik | kathaṁ-bhūtaḥ ? vaiṣṇavānāṁ cihnaiḥ hari-mandira-tilaka-mālā-mudrādibhir āḍhyaḥ yuktaḥ san | anyathā vaiṣṇavājñānena pratyutthānādy-akaraṇāt, sabhā-sadāṁ teṣām aparādhāpattyā tasyāpy aparādhāpatteḥ ||2||

tathā ca smṛtiḥ –

itihāsa-purāṇābhyāṁ ṣaṣṭha-saptamakau nayet ||3||

bhagavat-pūjānantaraṁ madhyāhne sat-saṅga iti keṣāṁcin mataṁ nirasyan bhojanānantaram eva satsaṅga iti sva-mataṁ draḍhayan smṛti-vacanaṁ pramāṇayati—itihāseti | itihāso bhāratādi | ṣaṣṭha-saptamau aṣṭadhā-vibhakta-dina-bhāgau nayet | pañcama-bhāge gṛhasthasya bhojana-vidhānāt ||3||

atha śrī-bhagavad-bhaktānāṁ lakṣaṇāni –

sāmānyataḥ laiṅge –

viṣṇur eva hi yasyaiṣa devatā vaiṣṇavaḥ smṛtaḥ ||4||

viṣṇu-bhaktam eva lakṣayati—viṣṇur eveti | devatā iṣṭa-devatvena pūjya ity arthaḥ | eṣa vaiṣṇavaḥ viṣṇu-bhaktaḥ smṛtaḥ ||4||

atra viśeṣaḥ –

vrata-karma-guṇa-jñāna-bhoga-janmādimatsv api |

śaiveṣv api ca kṛṣṇasya bhaktāḥ santi tathā tathā ||5||

evaṁ viṣṇu-devatākatva-mātreṇa sāmānyato bhagavad-bhaktānāṁ lakṣaṇaṁ likhitvā, idānīṁ vratādi-viśeṣeṇa viśeṣato lakṣaṇāni likhati—vrateti | vratam upavāsādi | karma sad-ācāraḥ | guṇaḥ karuṇādiḥ | jñānam ātmānātma-vivekādi | bhogaḥ viṣaya-sevā | janma sat-kulotpatty-ādi | ādi-śabdāt vidyā-vittādiḥ, tat-tad-yukteṣu | yadyapi satādīnām ahetutvāt teṣu viṣṇu-bhaktā na sambhavanti, tathāpi teṣu janeṣu madhye tathā śaveṣv api madhye | ca-kāra ukta-samuccaye tathā tathā tena vratādi-viśeṣeṇaiva prakāreṇa kṛṣṇasya bhaktāḥ santi vartante | vratādi-niṣṭha-tat-tad-asāmpradāyika-madhye bhagavad-bhakti-hetur bhagavad-vratādi-paratayā tat-tad-viśeṣato bhagavad-bhaktā jñeyā ity arthaḥ ||5||

atra vratiṣu madhye bhagavad-bhakti-hetu-vrata-paratā bhagavad-bhakta-lakṣaṇam

tathā skānde śrī-mārkaṇḍeya-bhagīratha-saṁvāde –

daśamī-śeṣa-saṁyuktaṁ dinaṁ vaiṣṇava-vallabham |

nopāsate mahīpāla te vai bhāgavatā narāḥ ||6||

tad eva krameṇa vividya likhati | tatrety ādinā hareḥ priya ity antena | bhagavad-vratāni ekādaśy-upavāsādīni, tat-paratā bhagavad-bhaktānāṁ lakṣaṇam | tatra hetuḥ—bhagavad-bhakter hetur iti ekādaśī-vratādibhir eva śravaṇādi-mukhya-bhakti-pravṛtteḥ | yad vā, bhaktir hetur yasyāṁ sā | bhagavad-bhaktiṁ vinā bhagavad-vrateṣv apravṛtter iti dik | evam agre’py ūhyam | vaiṣṇava-vallabhaṁ dinam ekādaśī ||6||

prāṇātyaye na cāśnanti dinaṁ prāpya harer narāḥ |

kurvanti jāgaraṁ rātrau sadā bhāgavatā hi te ||7||

prāṇātyaye maraṇasaṅkaṭe'pi prāpte sati ||7||

upoṣya dvādaśīṁ śuddhāṁ rātrau jāgaraṇānvitām |

alpāṁ tu sādhayed yas tu sa vai bhāgavato naraḥ ||8||

bhaktir na vicyutā yeṣāṁ na cyutāni vratāni ca |

supriyaḥ śrīpatir yeṣāṁ te syur bhāgavatā narāḥ ||9||

bhagavadbhaktirna vicyutetyelallakṣaṇaṁ nirdiśati—vratāni ekādaśī-kārttikādiniyamāḥ na cyutāni nāpayātāni yeṣāṁ vratānāṁ sambandhena śrīpatiḥ supriyaḥ syāt ||9||

karmiṣu bhagavad-arpaṇādinā tad-ājñā-buddhyā vā bhakti-hetuḥ sadācāra-paratā |

dharmārthaṁ jīvitaṁ yeṣāṁ santānārthaṁ ca maithunam |

pacanaṁ vipramukhyārthaṁ jñeyās te vaiṣṇavā narāḥ ||10||

adhvagaṁ tu pathi śrāntaṁ kāle’tra gṛham āgatam |

bhagavati arpaṇaṁ karmaṇastatphalasya vā nivedanam ādi-śabdācca bhagavatāntaryāmiṇā prerito'haṁ karomīti dāsabhāvaviśeṣastena | nanvevamapi karmaṇo'tyantabahiraṅgatvena tathāntaryāmidṛṣṭyā samarpaṇājjñānaviśeṣasparśena ca sākṣādbhaktihetutvābhāvāt tatparatvena bhagavadbhaktalakṣaṇaṁ na ghaṭata ityāśaṅkya pakṣāntaraṁ likhati—tasya bhāgavataḥ ājñā śrutismṛtī mamaivājñe iti vacanādareṇa tattadvihitakarmācaraṇaṁ bhagavadājñāpratipālanameveti sidhyati | evaṁ bhagavadarpaṇādinā kṛtaḥ sadācāraḥ satkarma bhagavadbhaktiheturbhavati atastatparatā karmiṣu madhye bhagavadbhaktalakṣaṇamityarthaḥ | evamagre'pi jñeyam || dharmārthamityādau yadyapi sākṣādbhagavadarpaṇādikaṁ na śrūyate tathāpi te vaiṣṇavāḥ jñeyā ityādyuktyā tatra tatra bhagavadarpaṇādikamūhyameva anyathā kevalatattatkarmaniṣṭhayā bhagavatsambandhamātrābhāvādvaiṣṇavatvānupapatteḥ | athavā dharmārthameva jīvitaṁ na tu viṣayabhogārthaṁ santānārthameva maithunaṁ na tu sukhārthaṁ pacanaṁ annādipākakriyā viprasukhārthameva na tu svārtham | te vaiṣṇavā vaiṣṇavatvavyatirekeṇa tādṛśaśuddhacittatvābhāvatastathā pravṛttyasambhavāditi dik ||10||

yo’tithiṁ pūjayed bhaktyā vaiṣṇavaḥ sa na saṁśayaḥ ||11||

bhaktyā bhagavatprītyā ||11||

sadācāra-ratāḥ śiṣṭāḥ sarva-bhūtānukampakāḥ |

śucayas tyakta-rāgā ye sadā bhāgavatā hi te ||12||

śiṣṭāḥ śāstraparāḥ tyakto rāgaḥ karmaphalādau yaiste evañca bhagavadarpaṇamāyātameva ||12||

pādme vaiśākha-māhātmye śrī-nāradāmbarīṣa-saṁvāde (5.94.8) –

jīvitaṁ yasya dharmārthaṁ dharmo hary-artham eva ca |

aho-rātrāṇi puṇyārthaṁ taṁ manye vaiṣṇavaṁ bhuvi ||13||

evaṁ yasya puṇyārthe'horātrāṇi bhavanti tam ||13||

laiṅge ca –

viṣṇu-bhakti-samāyuktān śrauta-smārta-pravartakān |

prīto bhavati yo dṛṣṭvā vaiṣṇavo’sau prakīrtitaḥ ||14||

śrautānāṁ smārtānāñca karmaṇāṁ pravartakān ||14||

guṇavatsu bhakti-hetuḥ kṛpālutvādi-sad-guṇa-śīlatā |

skānde tatraiva –

para-duḥkhenātma-duḥkhaṁ manyante ye nṛpottama |

bhagavad-dharma-niratās te narā vaiṣṇavā nṛpa ||15||

atasta eva narā bhagavaddharmaniratā vaiṣṇavā yadvā vaiṣṇavā ityatra hetuḥ—bhagavato dharmaḥ svabhāvaḥ paraduḥkhāsahiṣṇutādistatra nitarāṁ ratā iti ||15||

tṛtīya-skandhe śrī-kapila-devahūti-saṁvāde (3.25.21) –

titikṣavaḥ kāruṇikāḥ suhṛdaḥ sarva-dehinām |

ajāta-śatravaḥ śāntāḥ sādhavaḥ sādhu-bhūṣaṇāḥ ||16||

ye titikṣavaḥ kṣamāśīlāḥ suhṛdaḥ nirupādhyupakāriṇaḥ śāntāḥ krodhādirahitā vinayādimanto vā sādhu suśīlameva bhūṣaṇaṁ yeṣāṁ te tulasīmālādisaddravyaṁ vā te sādhavaḥ bhagavadbhaktā ityarthaḥ | ahaṁ bhaktaparādhīnaḥ (śrībhā. 6.4.63) ityupakramya sādhavo hṛdayaṁ mahyam (śrībhā. 6.4.68) ityādyupasaṁhāre vadatā śrībhagavatā sādhava eva bhaktā ityabhivyañjanāt | evaṁ mahacchabdenāpi mukhyatayā bhagavadbhakta evābhidhīyate śrīprahlādoktau harāvabhaktasya kuto mahadguṇāḥ (śrībhā. 5.18.12) ityādivacanārthavicārāt | tathā sacchabdenāpi bhagavadbhakta eva—yatpādapaṅkajapalāśavilāsabhaktyā karmāṁśayaṁ grathitamudgrathayanti santaḥ (śrībhā. 4.22.36) ityādivacanārthānusārādityeṣā dik ||16||

pañcama-skandhe ṛṣabhadevasya putrānuśāsane (5.5.2) --

mahat-sevāṁ dvāram āhur vimuktes

tamo-dvāraṁ yoṣitāṁ saṅgi-saṅgam |

mahāntas te sama-cittāḥ praśāntā

vimanyavaḥ suhṛdaḥ sādhavo ye || 17 ||

vimukteḥ viśiṣṭāyā mukteḥ śrī-vaikuṇṭha-loka-prāpti-lakṣaṇāyāḥ tamasaḥ saṁsārasya narakasya vā dvāram, sādhavaḥ śāstrānuvartinaḥ ||17||

ekādaśa-skandhe bhagavat-pradattoddhava-praśnottare (11.11.29-31) –

kṛpālur akṛta-drohas titikṣuḥ sarva-dehinām |

satya-sāro 'navadyātmā samaḥ sarvopakārakaḥ ||18||

kāmair ahata-dhīr dānto mṛduḥ śucir akiñcanaḥ |

anīho mita-bhuk śāntaḥ sthiro mac-charaṇo muniḥ ||19||

apramatto gabhīrātmā dhṛti-māñ jita-ṣaḍ-guṇaḥ |

amānī māna-daḥ kalyo maitraḥ kāruṇikaḥ kaviḥ ||20||

śrī-bhagavatā prakarṣeṇa datte uddhava-kṛta-praśnasya—sādhus tavottamaḥ-ślokam ataḥ kīdṛg-vidhaḥ prabho [bhā.pu. 11.11.26] ity asyottare prativacane | kṛpāluḥ para-duḥkhāsahiṣṇuḥ | sarva-dehināṁ keṣāñcid apy akṛta-drohaḥ | yad vā, sarva-dehinām uttama-madhyama-nīcānāṁ titikṣuḥ aparādha-sahiṣṇuḥ | satyaṁ sāraṁ sthiraṁ balaṁ yasya saḥ | anavadyātmā asūyādi-rahitaḥ | sukha-duḥkhayoḥ samaḥ | yathā-śakti sarveṣām upakārakaḥ | kāmair akṣubhita-cittaḥ | dāntaḥ saṁyata-bāhyendriyaḥ | mṛdur akaṭhina-cittaḥ | śuciḥ sadācāraḥ | akiñcanaḥ aparigrahaḥ | anīho dṛṣṭa-kriyā-śūnyaḥ | mita-bhuk laghv-āhāraḥ | śānto niyatāntaḥ-karaṇaḥ | sthiraḥ sva-dharma-niyamādau | mac-charaṇo mad-ekāśrayaḥ | munir manana-śīlaḥ, vṛthā-vārtā-tyāgī vā | apramattaḥ sāvadhānaḥ | gabhīrātmā nirvikāraḥ | dhṛtimān vipady apy akṛpaṇaḥ | jita-ṣaḍ-guṇaḥ śoka-mohau jarā-mṛtyū kṣt-pipāse ṣaḍ-ūrmaya ete jitā yena saḥ | amānī mānākāṅkṣa-rahitaḥ | anyebhyo mānadaḥ | kalyaḥ para-bodhane dakṣaḥ | maitraḥ avañcakaḥ | kāruṇikaḥ karuṇayaiva sarvatra pravartamānaḥ, na tu dṛṣṭa-lobhena | kaviḥ samyag-jñānī bhagavad-varṇana-śīlo vā | yadyapy ete para-duḥkha-sahiṣṇutādayo guṇāḥ katicid anyeṣv api sambhaveyuḥ, tathāpi yasyāsti bhaktir bhagavaty akiñcanā sarvair guṇais tatra samāsate surāḥ [bhā.pu. 5.18.12] ity ādi nyāyena sarveṣām eṣṁa guṇānāṁ bhagavad-bhaktiṣv eva samyag-vṛtteḥ | kiṁ vā, bhagavad-bhaktānāṁ śuddha-sāttvikatayā teṣv eva niṣṭhā-vyāptyā tair guṇair bhagavad-bhaktatvaṁ bodhyate iti dik | evam agre'py ūhyam ||19-20||

viṣṇu-purāṇe yama-tad-bhaṭa-saṁvāde [ViP 3.7.20] –

na calati nija-varṇa-dharmato yaḥ

sama-matir ātma-suhṛd-vipakṣa-pakṣe |

na harati na hanti kiñcid uccaiḥ

sthita-manasaṁ tam avehi viṣṇu-bhaktam ||21||

jñāniṣu bhakti-hetur jñānavattā | ekādaśe havi-yogeśvarottare [BhP 11.2.45,52] –

sarva-bhūteṣu yaḥ paśyed bhagavad-bhāvam ātmanaḥ |

bhūtāni bhagavaty ātmany eṣa bhāgavatottamaḥ ||22||

śrī-havi-yogeśvarasya uttare—

atha bhāgavataṁ brūta yad dharmo yādṛśo nṛṇām |

yathā carati yad brūte yair liṅgair bhagavat-priyaḥ || [11.2.44]

iti śrī-nimi-praśnasya prativacane | tatra yad dharmo yasmin dharme pariniṣṭhite ity asyottaram—sarva-bhūteṣv iti | ātatatvāt pramātṛtvād ātmā hi paramo hariḥ iti tantrokteḥ, ātmano hareḥ sarva-bhūteṣu maśakādiṣv api niyantṛtvena vartamānasya bhagavad-bhāvaṁ niratiśayaiśvaryam eva yaḥ paśyen na tu tāratamyam | ayaṁ cātma-jñāna-para iti jñeyaṁ prakaraṇa-balāt | evam agre īśvare ity ādi pada-dvaye’pi | ata eva paśyed iti sambhāvanāyāṁ saptamī | ātma-jñāna-parasya tādṛśa-bhagavaj-jñānāsambhavāt tathātmani harāv eva bhūtāni ca yaḥ paśyet | kathambhūte ? bhagavati apracyutaiśvaryādi-rūpe | na punar jaḍa-malina-bhūtāśrayatvena jāḍyādi-prasaktyā aiśvaryādi-cyutiṁ paśyet | sa sarvatra paripūrṇaṁ bhagavat-tattvaṁ paśyan bhāgavatottama ity arthaḥ ||22||

na yasya svaḥ para iti vitteṣv ātmani vā bhidā |

sarva-bhūta-samaḥ śāntaḥ sa vai bhāgavatottamaḥ ||23||

vitteṣu svīyaṁ parakīyam iti ātmani svaḥ paro veti bhedo yasya nāsti, yataḥ sarva-bhūteṣu samaḥ | bhagavad-dṛṣṭyā bhagavat-tattva-dṛṣṭyā vā, vyavahārādinā tulyaḥ | ata eva śāntaḥ bhagavan-niṣṭha-buddhiḥ | śamo man-niṣṭhayā buddhiḥ [bhā.pu. 11.19.36] iti bhagavad-ukteḥ | vai prasiddhau | asya ca sadā bhagavan-niṣṭhatven sarvatra sad-vyavahārādinā pūrvoktād api śraiṣṭhyam ūhyam | ata eva tasmād uttaro lekhyaḥ, evam agre'pi ||23||

ekādaśe śrī-bhagavad-uktau [BhP 11.11.33] –

jñātvājñātvātha ye vai māṁ yāvān yaś cāsmi yādṛśaḥ |

bhajanty ananya-bhāvena te me bhakta-tamā matāḥ ||24||

yāvān deśa-kālāparicchinnaḥ | yaś ca sarvātmā | yādṛśaḥ sac-cid-ānandādi-rūpaḥ | taṁ māṁ jñātvā ajñātvāpi | yad vā, viśeṣataḥ punaḥ punar jñātvā ekānta-bhāvena ye bhajantīti | yadi caivaṁ vyākhyeyam, yāvān nitya-kaiśorādi-rūpaḥ, yaś ca śrī-devakī-nandanaa-yaśodā-vatsalety ādi-rūpo yādṛśaḥ sahaja-parama-saundārya-guṇa-līlā-rasa-viśeṣāśrayaḥ | anyat samānam | bhāvaḥ premṇa eva pūrvāvasthā, tatrāpīśvara-dṛṣṭyā bhaya-gauravādinā viśuddhatvābhāvād viśuddha-parama-puruṣārtha-rūpa-premṇo nyūnaḥ | ata eva śrī-svāmi-pādaiś ca tad-vyākhyātaṁ sarva-lakṣaṇa-sāram āheti | yad vā, prathamaṁ jñātvā athānantaram ajñātvā bhakti-paripākenānusandhāyeti | yad vā, apy-arthe atha-śabdaḥ | jñātvā tv ajñātvāpi kevalam ekāntitvena ye bhajanti paricaranty eva, tadā prema-paratādau padyam etad draṣṭavyam||24||

tatraiva havi-yogeśvarottare [BhP 11.2.46-47]

īśvare tad-adhīneṣu bāliśeṣu dviṣatsu ca |

prema-maitrī-kṛpopekṣā yaḥ karoti sa madhyamaḥ ||25||

īśvare bhagavati prema, tad-adhīneṣu tad-bhakteṣu maitrī sakhyam, bāliśeṣu ajñeṣu kṛpām, dviṣatsu copekṣāṁ yaḥ karoti, sa madhyama-bhāgavata ity arthaḥ, tādṛśa-bheda-darśanāt | yad vā, sarva-bhūteṣu [bhā.pu. 11.2.45] ity asyāyam artho draṣṭavyaḥ—ātmano yo bhagavān iṣṭa-devaḥ śrī-kṛṣṇaḥ, tasya bhāvaṁ prema sarva-bhūteṣu yaḥ paśyet, tayā yāni bhūtāṇi sarvāṇi teṣāṁ ca bhāvaṁ bhagavati yaḥ paśyet | teṣāṁ tad-bhāve hetuḥ—ātmani ātmavat svato jagataḥ premāspade | yad vā, cetayitari tat-preraṇa-prasādenaiva tad-bhāva ity arthaḥ | kiṁ vā, ātmako'pi cetayitṛtvena tasya paramātmatayātmano'pi sakāśāt parama-premāspadatvaṁ yuktam eveti | evaṁ ca svayaṁ parama-prema-rasa-plutatayā svānumānenānyeṣv api tathādṛṣṭyāsau bhāgavatottama eva ity arthaḥ iti | tad-apekṣayā cāsya madhyamatvam ucitam eva | tādṛśa-prema-rāhityena sarvatra tādṛśa-dṛṣṭy-abhāvāt | itthaṁ vyākhyāya ca padyam idaṁ prema-paratādau draṣṭavyam ||25||

arcāyām eva haraye pūjāṁ yaḥ śraddhayehate |

na tad-bhakteṣu cānyeṣu sa bhaktaḥ prākṛtaḥ smṛtaḥ ||26||

arcāyāṁ pratimāyāṁ pūjām īhate karoti, na tad-bhakteṣv anyeṣu ca sutarāṁ na karoti | prākṛtaḥ prakṛti-prārambhaḥ | adhunaiva prārabdha-bhaktiḥ śanair uttamo bhaviṣyatīty arthaḥ | arcāyām ity anena ca tasya tatrārcā-buddhy-apagama-sūcanāt | pūjye viṣṇau śilā-dhīḥ ity ādi vacana-prāmāṇyena doṣa-viśeṣāpattes tathā vaiṣṇavāsammānanāc ca kaniṣṭhatvaṁ darśitam | yad vā, arcāyām iti nimitta-saptamī | pūjārtham eva hareḥ pūjāṁ śraddhayā karoti, tathā anyeṣu ca devatāntareṣu bhaktaḥ | na ca tad-bhakteṣu vaiṣṇaveṣu bhaktaḥ, sa prākṛtaḥ kaniṣṭho bhāgavata ity arthaḥ | so'pi bhagavat-pūjā-pravṛttyā kālenottamo bhavatīti jñeyam | asya ca devottamādi-jñānenaiva | kiṁ vā, hareḥ pūjanenaiva lokeṣu nija-pūjā syād ity anena tat-pūjāyāṁ pravṛtter jñānitvaṁ gamayati||26||

bhogavatsu bhakti-hetur bhogānāsaktatā | havi-yogeśvarottare [BhP 11.2.48]

gṛhītvāpīndriyair arthān yo na dveṣṭi na hṛṣyati |

viṣṇor māyām idaṁ paśyan sa vai bhāgavatottamaḥ ||27||

śrī-kṛṣṇāviṣṭa-citto na gṛhṇāty eva, indriyair arthān viṣayān gṛhītvāpīty api-śabdārthaḥ | na dveṣṭi teṣāṁ doṣavattve'pi sati na nindādikaṁ karotīty arthaḥ | na kāṅkṣati guṇavattve'pi sati na kāmayate, yathotpannam eva tān sevate ity arthaḥ | bhogānāsaktatvāt | tatraiva hetuḥ—idam arthādikaṁ sarvam api viṣṇor māyāṁ māyeti paśyann iti ||27||

sajjanma-vidyādimatsu bhakti-hetur nirabhimānitā | tatraiva [BhP 11.2.51] --

na yasya janma-karmabhyāṁ na varṇāśrama-jātibhiḥ |

sajjate 'sminn aham-bhāvo dehe vai sa hareḥ priyaḥ ||28||

janma sat-kulam, karma tapa-ādi | varṇo vipratvādi | āśramaḥ brahmacaryādiḥ | jātir mūrdhābhiṣiktāmbaṣṭhatādy-anulomajatvam, tiar apy asmin īdṛśa-guṇavaty api dehe yasyāhaṁ-bhāvaḥ mahā-kulīno'ham ity ādy abhimāno na sajjate, sa hareḥ priyo bhagavad-bhaktottamo jñeya ity arthaḥ ||28||

bhāvāḥ kathañcid bhaktaiva jñānānāsakty-amānitā |

bhakti-niṣṭhāpakā jātās tato hy uttamatoditā ||29||

nanvevaṁ nirviśeṣa bhagavadbhaktalakṣaṇamevāyātaṁ tat kutaḥ tatra tatra eṣa bhāgavatottama ityādi-nirdeśāt | tatrāha—bhāva iti | kathañcit kenāpi kiñcit paricaryābhāvādinā prakāreṇa yā bhaktistayaiva na tu karmādinā yāsyāḥ pūrvalikhitā jñānādayo jātā vā yadi tatra jñānaṁ sarvabhūteṣvityādiṣu anāsaktiśca bhogānāsaktatvaṁ gṛhītvānīndriyaiḥ ityatra amānitā ca nirabhimānatvaṁ na yasya janma ityatra darśitam | kathambhūtāḥ bhakteḥ niṣṭhāpakāḥ paripāka-prāpakāḥ anena ca bhakterjātatayā prāptaṁ bhakterjñānādiphalatvaṁ nirastaṁ bhaktijātāvāntara-phalarūpa-jñānādiparikarairbhakterbhaktiniṣṭhāphalatvāt | hi-śabdo'vadhāraṇe | tatastebhyastadabhiprāyeṇaiva vā tattamatā teṣāmuditā udgatā tatra tatroktā vā anyathā jñānādimātraparatvena bhāgavatottamatvādyanupapatte | etacca śrībhāgavatāmṛnottarakhaṇḍe sakāraṇaṁ vivṛtamevāsti | atra ca tādṛśa jñānādyanaṅgīkāreṇa asāmānyabhaktamātralakṣaṇe te likhitāḥ  tathāpi bhāgavatottama ityādikaṁ pūrvalikhita bhagavadvrataparādyapekṣayohyamityeṣā dik ||29||

śaiveṣu śrīśiva-kṛṣṇa-bhedakāḥ | bṛhan-nāradīye [NārP 1.5.72] –

śive ca parameśāne viṣṇau ca paramātmani |

samabuddhyā pravarttante te vai bhāgavatottamāḥ ||30||

yathā jñānādi-sampradāyeṣu bhagavajjñānādiparatayā bhagavadbhaktalakṣaṇaṁ likhitam tathā śaivasampradāyeṣvapi śrīśivena saha śrīkṛṣṇasyābhedakatā apṛthagdarśanaṁ bhagavadbhaktalakṣaṇamityarthaḥ ||30||

anyac ca teṣāṁ bhagavac-chāstrārtha-paratādikam |

sākṣād-bhakty-ātmakaṁ mukhyaṁ lakṣaṇaṁ likhyate’dhunā ||31||

yadyapi pūrvavat śāstrapareṣu bhāgavataśāstraparatā bhagavadbhaktalakṣaṇasiddhestatvalpanayālamiti śrībhāgataśāstra-paratādāyatrāpi vyākhyā | ghaṭate tathāpi śrībhāgavataśāstra-paratādau sākṣādeva śrībhagavadbhaktalakṣaṇasiddhestatkalānapālam | ataeva likhati—anyacceti | teṣāṁ śrībhagavadbhaktānāṁ sākṣādbhaktyātmakaṁ bhaktisvarūpam ataeva pūrvaṁ sarvatra bhaktiheturiti ghaṭitam ||31||

skānde –

yeṣāṁ bhāgavataṁ śāstraṁ sadā tiṣṭhati sannidhau |

pūjayanti ca ye nityaṁ te syur bhāgavatā narāḥ ||32||

bhāgavataṁ bhagavatparaṁ śrīmadbhāgavatākhyaṁ vā ||32||

yeṣāṁ bhāgavataṁ śāstraṁ jīvitād adhikaṁ bhavet |

mahā-bhāgavatāḥ śreṣṭhā viṣṇunā kathitā narāḥ ||33||

vaiṣṇava-sammāna-niṣṭhā | laiṅge –

viṣṇu-bhaktam athāyātaṁ yo dṛṣṭvā sumukhaḥ priyaḥ |

praṇāmādi karoty eva vāsudeve yathā tathā |

sa vai bhakta iti jñeyaḥ sa punāti jagat trayam ||34||

yadyapi vaiṣṇavasammānana-mātrameva bhaktihetutvena pūrvavadbhagavadbhaktalakṣaṇaṁ syāt tathāpi kadācidanyasyāpyātithyādinā tat ghaṭata iti bhagavadvrataparatādivat tatparatvābhāvena bhagavadbhaktatvahāni-prasaṅgātatra niṣṭhāśabdaprayogaḥ | evamagre'pyūhyam ||34||

rukṣākṣarā giraḥ śṛṇvan tathā bhāgavateritāḥ |

praṇāma-pūrvakaṁ kṣāntvā yo vaded vaiṣṇavo hi saḥ ||35||

tatheti pūrvasamuccaye anirvacanīyā iti vā bhāgavatena vaiṣṇavena īritā uktā giro vākyāni śṛṇvannapi kṣāntvā tā giraḥ soḍhvā vadet sambhāṣet ||35||

bhojanācchādanaṁ sarvaṁ yathā-śaktyā karoti yaḥ |

viṣṇu-bhaktasya satataṁ sa vai bhāgavataḥ smṛtaḥ ||36||

yathāśaktyā yathāśakti yadvā yathā yathāvat śaktyā svaśaktiṁ nyasyetyarthaḥ ||36||

gāruḍe –

yena sarvātmanā viṣṇu-bhaktyā bhāvo niveśitaḥ |

vaiṣṇaveṣu kṛtātmatvān mahā-bhāgavato hi saḥ ||37||

śrī-tulasī-sevā-niṣṭhā [NārP 1.5.65-66] –

tulasī-kānanaṁ dṛṣṭvā ye namaskurvate narāḥ |

tat-kāṣṭhāṅkita-karṇā ye te vai bhāgavatottamāḥ ||38||

tulasī-gandham āghrāya santoṣaṁ kurvate tu ye |

tan-mūlam ṛddhūtā yaiś ca te vai bhāgavatottamāḥ ||39||

tasyāstulasyā mūlasya mṛt mṛttikā tilakādi-rūpeṇa bhālādau yairdhṛtā ||39||

śrī-bhagavataḥ kathā-paratā

bṛhan-nāradīye [1.5.52] śrī-bhagavan-mārkaṇḍeya-saṁvāde –

mat-kathā-śravaṇe yeṣāṁ vartate sāttvikī matiḥ |

tad-bhakta-viṣṇu-bhaktāś ca te vai bhāgavatottamāḥ ||40||

evaṁ bhakti—bāhyāṅgavatāṁ bhagavadbhaktānāṁ lakṣaṇāni likhitvedānī bhaktyantaraṅgavatāṁ lakṣaṇāni likhatimatkathetyādinā yāvadetallakṣaṇasamāpti | sāttvikī kāmādirahitā sthirā vā tasyā matkathāyā vaktari kathake ||40||

skānde śrī-bhagavad-arjuna-saṁvāde –

mat-kathāṁ kurute yas tu mat-kathāṁ ca śṛṇoti yaḥ |

hṛṣyate mat-kathāyāṁ ca sa vai bhāgavatottamaḥ ||41||

tṛtīya-skandhe [BhP 3.25.23] tatraiva –

mad-āśrayāḥ kathā mṛṣṭāḥ śṛṇvanti kathayanti ca |

tapanti vividhās tāpā naitān mad-gata-cetasaḥ ||42||

etān mat-kathāyāḥ śrotṝn vaktṝṁś ca tāpā ādhyātmikādayo na tapanti, na vyathayanti | kutaḥ ? kathayaiva mad-gataṁ ceto yeṣāṁ tān | yad vā, ye tāpair nābhibhūyante, te sādhava ity atrārtho draṣṭavyaḥ | sādhu-lakṣaṇāntar-uktatvāt | tataś ca śravaṇādi-trayaṁ tāpān abhibhūtatvaṁ caikam ity evaṁ lakṣaṇa-catuṣṭayam uktam | yad vā, mad-gata-cetasa iti | mat-smaraṇa-parāṁś ca na tapantīty arthaḥ | evaṁ krameṇa śravaṇa-kīrtana-smaraṇa-parāṇāṁ māhātmyaṁ jñeyam | te sādhava iti | sādhu-lakṣaṇāntaḥ-pātitatvāt, svata evāyāti ||42||

bṛhan-nāradīye [1.5.64] tatraiva –

man-mānasāś ca mad-bhaktā mad-bhakta-jana-lolupāḥ |

man-nāma-śravaṇāsaktās te vai bhāgavatottamāḥ ||43||

madbhaktā iti—matsevādiparā ityarthaḥ | yadyapyevaṁ lakṣaṇacatuṣṭayamuktaṁ tathāpyanyatra smaraṇāditrayavṛtteratra nāmaparatāprakaraṇe nāmaśravaṇāsattatvameva ekaṁ lakṣaṇam tatrayañca tatra dṛṣṭāntatvena jñeyam evamanyatrāpi ||43||

ye'bhinandanti nāmāni hareḥ śrutvā'tiharṣitāḥ |

romāñcitaśarīrāśca te vai bhāgavatottamāḥ ||44||

tatraivānyatra [1.5.61] –

anyeṣām udayaṁ dṛṣṭvā ye'bhinandanti mānavāḥ |

hari-nāma-parā ye ca te vai bhāgavatottamāḥ ||45||

nāmaparā iti—nāma-śravaṇakīrtanādikāriṇa ityarthaḥ ||45||

smaraṇa-paratā tatra sva-dharma-niṣṭhayā rāga-dveṣa-nivṛttyā smaraṇam

śrī-viṣṇu-purāṇe yama-tad-bhaṭa-saṁvāde [ViP 3.7.20-26] –

na calati ya uccaiḥ śrī-bhagavat-padāravinde |

sitamanās tam avehi viṣṇu-bhaktam ||46||

evaṁ kathāparatayā nāmaparatayā ca bhagavadbhaktānāṁ śravaṇa-kīrtanaparatvaṁ lakṣaṇaṁ likhitvā idānīṁ na calati ityādinā arkatāpaḥ ityantena smaraṇaparatvaṁ lakṣaṇaṁ likhan tatra viśeṣaṁ likhati—tatreti | svadharmaniṣṭhayā rāgatā dveṣācca ādi-śabdena kalikaluṣalobhādeśca sakāśānnivṛttiruparatiḥ tayā yat smaraṇam || tatra tu smaraṇaparaṁ śrīmadbhagavadbhaktaṁ sasādhanaṁ nirdiśati—na calatīti | uccaiḥ śrīkṛṣṇaviṣayakatvādatiśayena sitaṁ svacchaṁ rāgādirahitaṁ mano yasya yadvā prastāvādarthāpattyā viṣṇāveva kiṁvā uccaiḥ paramoccatare atyanta-durlabhe śrībhagavaccaraṇāravinde sitaṁ baddhaṁ mano yena taṁ viṣṇubhaktaṁ viddhi | sitamanastarayāvijñeyatvāt jñāpakacihnānyāha—na calatīti | viṣṇoriyamājñetyevaṁ hi kriyamāṇaḥ svadharmo viṣṇuṁ prīṇayan sattva-śuddhidvārā tadbhaktihetutvenātra smaraṇasya sādhanam | śuddhasattvasya rāgādyabhāvādātmanaḥ suhṛtpakṣe vipakṣapakṣe ca samamatitvaṁ parasvaharaṇādinivṛttiśca svata eva bhavatīti tadapi tasya sādhanamupapadyata eva | tataścaivaṁ vyākhyeyam—yo na calati sa uccaiḥ sitamanāḥ syāt tañca viṣṇubhaktaṁ viddhīti | tatra ca svadharmaniṣṭhādīnāṁ svātantryeṇa sarvaṣāmapi sādhanatvaṁ kiṁvā yathāsambhavaṁ hetuhetumattvaṁ draṣṭavyam evamagre'pyūhyam ||46||

kali-kaluṣa-malena yasya nātmā

vimala-mater malinīkṛtas tam enam |

manasi kṛta-janārdanaṁ manuṣyaṁ

satatam avehi harer atīva-bhaktam ||47||

asyaiva prapañcaḥ—kalikaluṣa ityādinā | yadvā na harati na calatītyādinā parasvaharaṇa-paradrohanivṛttilakṣaṇamātra-pāpanivṛttiruktā idānī kalikālīna-vividhapāpavarganivṛttireva viṣṇubhaktasya sādhanaṁ svabhāvaṁ vā likhati—kalīti | ātmā buddhiḥ mano vā manasāpi pāpaṁ yo nācarati kiṁ punarvācā kāyena vetyarthaḥ | ataḥ manasi satataṁ kṛto janārdano yena tam atīveti—paramadustarakalikālīnapāpaparamparayā pramādādinā kathañcidapyasparśāt ||47||

kanakam api rahasy avekṣya buddhyā

tṛṇam iva yaḥ samavaiti para-svam |

bhavati ca bhagavaty ananya-cetāḥ

puruṣa-varaṁ tam avehi viṣṇu-bhaktam ||48||

adhunā pāpamūla-lobharāhityañca viṣṇubhaktasya pūrvavat sādhanaṁ svabhāvo vetyāha—kanakamapīti | parasvaṁ kanakamityanvayaḥ avekṣya dṛṣṭvā buddhyā tṛṇamiva samavaiti atyantatucchabuddhyā nādatta ityarthaḥ ||48||

sphaṭika-giri-śilāmalaḥ kva viṣṇur

manasi nṝṇāṁ kva ca matsarādi-doṣaḥ |

na hi tuhina-mayūkha-raśmi-puñje

bhavati hutāśana-dīptijaḥ pratāpaḥ ||49||

adhunā niḥśeṣadoṣarāhityaṁ viṣṇubhaktasya sādhanātiśayaṁ svabhāvaṁ veti vadan tadeva draḍhayan bodhavatāntu śrībhagavānna sudūratara ityāha—sphaṭiketi sphaṭikagireḥ śilevāmalaḥ ato matsarādidoṣavatāṁ manasi viṣṇurna sambhavatyeveti dṛṣṭāntena bodhayati—na hīti | tuhinamayūkhaśca candrastasya raśmīnāṁ puñje sati viṣaye vā evaṁ dṛṣṭāntena kvadvayoktamanyo'nyavirodhitvaṁ sādhitam ||49||

vimala-matir amatsaraḥ praśāntaḥ

śuci-carito’khila-sattva-mitra-bhūtaḥ |

priya-hita-vacano’stumānamāyo

vasati sadā hṛdi tasya vāsudevaḥ ||50||

aśeṣasadguṇavatāmeva citte bhagavān sadā parisphuratītyataḥ sadguṇavattaiva tasya sādhanaṁ svabhāvo veti likhati—vimaleti | atra prathamapadatrayeṇāntaḥkaraṇe sadguṇo darśitaḥ vimalamatereva vivaraṇam—amatsaraḥ praśāntaśca rāgadveṣādirahitaḥ iti | yadyapi vimalamatitvenaiva kāmādyariṣaḍvargajayo'pi vṛttaḥ tathāpi paramadurjayasya matsaradoṣasya jaye satyeva vimalamatitā syadityabhiprāyeṇāmatsara iti pṛthaguktiḥ  yadvā vimalamatitve hetuḥ—amatsara iti tatrāpi hetuḥ—praśānta iti | evamapi tathaivārthaḥ | karmaṇi sadguṇaṁ darśayati—śuci śuddhaṁ caritaṁ yasya kiñca akhilānāṁ sattvānāṁ prāṇināṁ mitrabhūtaḥ svabhāvato hitakārī vacasi sadguṇaṁ darśayati—priyaṁ sarveṣāṁ śravaṇamanaḥsukhāvahaṁ hitañca pariṇāme'pi śubhakaraṁ vacanaṁ yasya tacca na dāmbhikatvena kintu viśuddhabhāvenaiva | kiñca tathāpi na garvasparśa iti—nirdambha-nirahaṅkāratālakṣaṇaguṇaviśeṣamāha—aste niraste mānamāye garvadambhau yena saḥ yadvā māna eva bhagavanmāyā avidyāmūlakākhiladoṣāṇāmahaṅkāraprādhānyāt ahaṅkāramūlatvāccākhilamāyikaprapañcasya | anyat pūrvavadeva | evañca sati sarvasadguṇamūlanirahaṅkārataiva darśitā ||50||

vasati hṛdi sanātane ca tasmin

bhavati pumān jagato’sya saukhya-rūpaḥ |

kṣiti-rasam atiramyam ātmano’ntaḥ

kathayati cārutayaiva śālapotaḥ ||51||

ruciraprasannarūpatā ca prakaṭameva tasya lakṣaṇaṁ svabhāva eva veti likhati—vasatīti | mukhaprasādādicihnaṁ tadantaḥsthaṁ paramānandaghanaṁ śrīviṣṇuṁ sūcayatītyatrānyārthanidarśanamāha—kṣitīti | cārutayā komalatayā śālapotaḥ śālavṛkṣaḥ sarjasya śiśurvā ātmano'ntaḥsthitaṁ paramottamaṁ kṣitirasaṁ kathayati sūcayatītyarthaḥ | evaṁ ca uccaiḥ sitamanasam iti manasi kṛtajanārdanam iti bhagavadananyacetāḥ iti vasati sadā hṛdi tasya ityādinā bhagavaccharaṇaparataivoktā | svadhammaniṣṭhādīni ca tasya svābhāvikāni sādhanāni vā vivicya draṣṭvyānoti purā likhitameva | atra ca saumyarūpatā prāyo lakṣaṇeṣvevāntarbhavati avibhran ruciraṁ rūpaṁ yathā hariniṣevayā ityādyuktarityeṣā dik ||51||

anya-vijaye vairāgyādinā ca smaraṇam

ekādaśa-skandhe havi-yogeśvarottare [BhP 11.2.49, 53-54]

dehendriya-prāṇa-mano-dhiyāṁ yo

janmāpyaya-kṣud-bhaya-tarṣa-kṛcchraiḥ |

saṁsāra-dharmair avimuhyamānaḥ

smṛtyā harer bhāgavata-pradhānaḥ ||52||

anya-vijayena anya-vairāgyeṇa ca | ādi-śabdāt śraddhādinā ca yat smaraṇam, tat tatrānya-vijayena smaraṇam—dehendriyeti | hareḥ smṛtyā hetunā dehādīnāṁ saṁsāra-dharmair janmāpyayādibhiḥ kṛtvā yo'vimuhyamānaḥ, na bādhito bhavati | tathā sarvendriya-vṛtty-ādi-jayenānya-vismaraṇāt sa bhāgavata-pradhānaḥ | tatra dehasya janmāpyayau, prāṇasya kṣut, manaso bhayam, buddhes tarṣas tṛṣṇā, indriyāṇaṁ kṛcchraṁ śramaḥ | yad vā, dehādīnāṁ janmādibhir anyaiś ca saṁsāra-dharmaiḥ, sukha-duḥkhādibhir avimuhyamānaḥ san, yaḥ smṛtvā viśiṣṭo bhavati | evaṁ bahu-vighna-jayena smaraṇa-paro bhāgavata-śreṣṭha ity arthaḥ||52||

tri-bhuvana-vibhava-hetave 'py akuṇṭha-

smṛtir ajitātma-surādibhir vimṛgyāt |

na calati bhagavat-padāravindāl

lava-nimiṣārdham api yaḥ sa vaiṣṇavāgryaḥ ||53||

bhagavata uru-vikramāṅghri-śākhā-

anya vairāgyādinā smaraṇam—tri-bhuvana iti | trailokya-rājyārtham api | yad vā, trīṇi bhuvanāni yasmād vidhātus tasya vibhavaḥ pārameṣṭhyaṁ padam, tad-artham api | yad vā, tribhuvanasyāpi, kim utātmano yo vibhavaḥ bhāvābhāvo mokṣaḥ | tad-artham api lavārdham api nimiṣārdham api bhagavat-padāravinda-bhajanād yo na calati, sa vaiṣṇavāgryaḥ | nanu lavārdha-nimiṣārdha-bhajanoparame caitāvān lābho bhavet | tat kuto na calet ? tatrāha—akuṇṭha-smṛtiḥ | bhagavat-padāravindato’nyat sāraṁ nāstīty evaṁ-rūpā akuṇṭhā anapagatā smṛtir yasya saḥ | bhagavat-padāravindād anyat sāraṁ nāstīti kutaḥ ? ata āha—ajite harāv evātmā yeṣāṁ tathābhūtaiḥ surādibhir api durlabhāt | kintu kevalaṁ vimṛgyāt | tad-apekṣayā sarvasya tucchatvaṁ smaran yo na calatīty arthaḥ | yad vā, bhagavat-padāravindād hṛdi gṛhītāt na calati na smaraṇād viramatīty arthaḥ | tribhuvana-vibhavārthaḥ lava-nimiṣārdham api tato'calane hetuḥ—akuṇṭhā anavacchinnā smṛtir yasya | sadaiva bhagavat-smṛtyā anyasya manasi praveśābhāvād iti smaraṇasyaiva parama-puruṣārthatām āha—ajitam aparicchedādinā avaśīkṛtaṁ brahma tadātmānas tat-svarūpā muktā ity arthaḥ | tādṛśā ye surā brahmādayaḥ | ādi-śabdāt muny-ādayaś ca, tair api vimṛgyād viśeṣataḥ prārthyād iti | anyat samānam||53||

nakha-maṇi-candrikayā nirasta-tāpe |

hṛdi katham upasīdatāṁ punaḥ sa

prabhavati candra ivodite 'rka-tāpaḥ ||54||

kiṁ ca, viṣayābhisandhinā calanam api kāmenātisantāpe sati bhavet, tat tu bhagavat-sevā-nirvṛtau na saṁbhavatīty āha—bhagavata iti | uru-vikramau ca tāv aṅghrī ca tayoḥ śākhā aṅgulayaḥ, tāsu nakhāni tāni maṇayaḥ, teṣāṁ candrikā śītalā dīptiḥ, tayā nirastaḥ kāmādi-tāpo yasmin | upasīdatāṁ bhajatāṁ hṛdi kathaṁ punaḥ santāpaḥ prabhavati ? candre udite saty arkasya tāpa iva | yad vā, aho itaḥ pūrvaṁ ciraṁ vañcita āsam, "aho bata kiñcit tāvad bhagavad-antardhānaṁ bhavitā, hā hanta kadā sākṣād imaṁ drakṣyāmi ?" ity ādi tāpo'pi tasya sadā tat-smaraṇānandato na syāt kuto'nyakāma-duḥkham ity āha—bhagavata iti | uravo mahānto vikramāḥ śakaṭa-parivartana-kālīya-mardanādyā yasya tasyaikasyāpy aṅghraiḥ | śākhā-śabdena kalpa-drumatvaṁ rūpyate | śrī-caraṇa-kalpadrumasya śākhā svalpāṁśavat kaniṣṭhāṅguliḥ | tan-nakha-maṇi-candrikyaivaikayā tat sakṛt-smaraṇa-mātrānanda-viśeṣaṇaivety arthaḥ | nirastaḥ tāpaḥ—itaḥ pūrvaṁ ciraṁ vañcito'smi ity ādi-rūpo'pi yasmāt tasmin hṛdi sa tāpaḥ katham upasīdatāṁ samīpam āyātu ? tatra tatra dṛṣṭānetnārthāntaram upanyasyati—candre udite iva udgata-prāye'pi sati arka-tāpaḥ prabhavati | kim ? kākvā | api tu sandhyāyām api na kiñcit kartuṁ śaknotīty arthaḥ | evaṁ smaraṇānanda-niṣṭhayā yaḥ kenāpi tāpena nābhibhūtaḥ | sa ca vaiṣṇavāgrya iti bhāgavata-lakṣaṇāntar-uktatvāt pūrvavad idam api lakṣaṇam evam ūhyam||54||

skānde tatraiva –

ye’rcayanti sadā viṣṇuṁ yajñeśaṁ varadaṁ harim |

dehinaḥ puṇya-karmāṇaḥ sadā bhāgavatā hi te ||55||

laiṅge –

viṣṇu-kṣetre śubhāny eva karoti sneha-saṁyutaḥ |

pratimāṁ ca harer nityaṁ pūjayet pratayāmavān ||56||

evaṁ śravaṇakīrtana-smaraṇaparatārūpaṁ bhagavadbhaktalakṣaṇaṁ krameṇa likhitvā idānīmarcanādiparatālakṣaṇaṁ likhati—ye'rcayantīti tribhiḥ | yadyapi śravaṇaṁ kīrtanaṁ viṣṇoḥ smaraṇa pādasevanam | arcanaṁ vandanam ityādi-bhaktilakṣaṇābhidhāyi-prasiddhavacaneṣvagre lekhyeṣu smaraṇānantarameva pādasevokteḥ smaraṇaparatānantaraṁ pādasevāparataiva likhituṁ yujyate tathāpi prāyaḥ pādasevārcanayorekarūpatvenaikyābhiprāyādarcanaparataiva likhiteti jñeyam | arcane hetutvena yogyatvena vā yajñeśamityādi-viśeṣaṇatrayam | evārthe hi-śabdaḥ ta eva puṇyakamāṇaḥ ta eva ca bhāgavatāḥ śubhāni yātrotsavādīni sneho bhaktiḥ  anuktaṁ saṁgṛṇāti evaṁ karmaṇā paricaryādinā manasā smaraṇādinā girā ca stutyādinā yo nārāyaṇaparaḥ sa ca bhāgavata eveti | evaṁ paricaryā-vandanādīnāṁ pūjāṅgatvaṁ tattatparatāpi bhagavadbhaktalakṣaṇamevohyam tacca svamevāgre lekhyaṁ lakṣaṇāni ca yānyagra iti ||55-56||

viṣṇu-bhaktaḥ sa vijñeyaḥ karmaṇā manasā girā |

nārāyaṇa-paro nityaṁ bhūpa bhāgavato hi saḥ ||57||

atha vaiṣṇava-dharma-niṣṭhādi

pādmottara-khaṇḍe (6.253.27)–

tāpādi-pañca-saṁskārī navejyākarma-kārakaḥ |

artha-pañcaka-vid vipro mahā-bhāgavataḥ smṛtaḥ ||58||

evamekaikalakṣaṇena ekaikasya bhāgavatasya lakṣaṇaṁ likhitvā adhunā mudrādhāraṇādinā samucita-śravaṇādinā jñānaviśeṣeṇa ca lakṣaṇaṁ likhati–tāpādīti tāpaḥ taptamudrādhāraṇa tadādi pañcasaṁskārayuktaḥ pañca saṁskārāśca tatraivoktāḥ—tāpaḥ puṇḍrastathā nāma mantro yāgastu pañcamaḥ iti | asyārthaḥ—nāma śrīkṛṣṇadāsetyādi mantraḥ śrīguroḥ sakāśāt mantragrahaṇaṁ yāgaḥ—homapūrvaka-yathāvidhidīkṣāgrahaṇamityarthaḥ nava ijyākarmāṇi pūjāsambandhikṛtyāni śravaṇādīni pādmoktārcanādīni vā sarveṣāṁ teṣāṁ pūjāṅgatvāt | tāni ca tatraivoktāni—arcanaṁ mantrapaṭhanaṁ yāgayogau mahātmanaḥ | nāmasaṁkīrtanaṁ sevā taccihnairaṅkanaṁ tathā | tadīyārādhanaṁ caryā navadhā bhidyate śubhe || iti | asyārthaḥ—he śubhe pārvati arcanaṁ yathāvidhyupacārārpaṇaṁ yāgo nityahomaḥ yogo manasi bhagavataḥ saṁyojanaṁ dhyānādītyarthaḥ sevā praṇāmaḥ tasya mahātmano bhagavataścihnaiḥ cakrādibhiraṅkanaṁ gopīcandanādinā svāṅgeṣu likhanaṁ caryḥ paricaryā arthapañcakaṁ catvāro dharmādayaḥ puruṣārthāḥ pañcamapuruṣārthaśca bhaktirityetān pañcārthān yadvā pañcatattvāni anātmātma-paramātma-parameśvara tadbhaktānāmityevaṁ pañcānāṁ yāthārthyāni vettīti tathā saḥ | aśeṣavaiṣṇavadharma-samucitatvāt asya pūrvataḥ śraiṣṭhyam | tatra ca vipraścenmahābhāgavatottamaḥ anyastu mahābhāgavata ityarthaḥ ||58||

ekāntikatā

gāruḍe –

ekāntena sadā viṣṇau yasmād deve parāyaṇāḥ |

tasmād ekāntinaḥ proktās tad-bhāgavata-cetasaḥ ||59||

tad-vijñānenānanya-paratā

ekādaśe [BhP 11.11.33] uddhava-praśnottare –

jñātvājñātvātha ye vai mām yāvān yaś cāsmi yādṛśaḥ |

bhajanty ananya-bhāvena te vai bhāgavatā matāḥ ||60||

ekādaśa-skandhe [BhP 11.2.50] –

na kāma-karma-bījānāṁ yasya cetasi sambhavaḥ |

vāsudevaika-nilayaḥ sa vai bhāgavatottamaḥ ||61||

evaṁ pṛthak pṛthak bhagavad-bhaktānāṁ lakṣaṇaṁ likhitvā, idānīṁ taiḥ sarvair api samucitair bhagavad-eka-niṣṭhatā-rūpaṁ sakhyātmani vedana-viśeṣātmakaṁ lakṣaṇa-viśeṣaṁ likhati—na kāmeti dvādaśabhiḥ | tatra ekāntitāyāḥ sāmānya-lakṣaṇaṁ—vāsudevaḥ vasudeva-nandanaḥ śrī-kṛṣṇa evaiko nilaya āśrayo yasyeti | tal-liṅgam eva darśayati—kāmāś cābhilāṣā viṣaya-bhogā vā, karmāṇi tat-kāraṇāni tat-siddhy-artha-ceṣṭā vā, bījāni ca vāsanāḥ, tan-mūlyāni teṣāṁ yasya cetasy api sambhava utpattir na syād iti | sarvathā bhagavad-eka-niṣṭhayā tad-anya-bāhyāntara-ceṣṭādi-rahito ya ity arthaḥ ||61||

sā ca ekāntitā caturdhā

tatra dharmānādareṇa śrīmad-uddhava-praśnottara eva [BhP 11.11.32] –

ājñāyaivaṁ guṇān doṣān mayādiṣṭān api svakān |

dharmān santyajya yaḥ sarvān māṁ bhajeta sa tu sattamaḥ ||62||

sā ca sarva-nairāpekṣyeṇa tad-eka-niṣṭhatā-rūpā ekāntitā caturdhā caturbhiḥ prakāraiḥ | eko dharmānādaraḥ, anyaś ca karma-jñānādy-aśeṣa-nirapekṣatā, aparo vighnāulatve'pi rati-paratā, aparaś ca premaika-parateti | tatra dharmānādareṇaikāntitāṁ likhati—ājñāyaivam iti | mayā veda-rūpeṇādiṣṭān svadharmān santyajya samyak tyaktvā yo māṁ bhajeta, tv-arthe ca-kāraḥ, sa tu sattamaḥ, pūrvokta-sādhutaḥ śreṣṭha ity arthaḥ | kim ajñānāt, nāstikyād vā ? na, dharmācaraṇe evam īdṛśān kṛpālutādi-sadṛśān sattva-śuddhy-ādīn guṇān, vipakṣe doṣāṁś ca ājñāya samyak jñātvāpi mad-bhaktyaiva sarvaṁ bhaviṣyatīti dṛḍha-niścayenaiva sarva-dharmān man-niṣṭhatāvikṣepakatayā santyajyety arthaḥ ||62||

śrī-bhagavad-gītāyām [Gītā 18.66] --

sarva-dharmān parityajya mām ekaṁ śaraṇaṁ vraja |

ahaṁ tvā sarvapāpebhyo mokṣayiṣyāmi mā śucaḥ ||63||

sarvān nitya-naimittikādi-karma-lakṣaṇān parityajya sarvarthā tyaktvā mām ekaṁ śaraṇaṁ vraja, mad-eka-niṣṭho bhavety arthaḥ | yad vā, śaraṇāgatatva-mātreṇāpi mām ekam āśraya | kim utaikāntitvena ? nanu vihitākaraṇena pāpaṁ syāt | tatrāha—sarva-dharmo vihitākaraṇajebhyaḥ kathañcin niṣiddhācaraṇajebhyaś ca | tathā saṁsāra-duḥkha-kāraṇa-karma-rūpebhyaḥ tad-vāsanādi-rūpebhyo'pi pāpebhyo mokṣayiṣyāmīti | ataḥ, mā śucaḥ | pāpa-bhayena bhīṣma-droṇādi-vadhena vā śokaṁ mā kuru | evaṁ cānya-loka-śikṣaṇārtham arjunam adhikṛtyoktam, na tu taṁ prati tathopadeśaḥ | tasya narāvatāratvena parama-sakhyādinā ca svata eva parama-bhāgavatatvāt ||63||

caturtha-skandhe [BhP 4.29.47] –

yadā yasyānugṛhṇāti bhagavān atma-bhāvitaḥ |

na jahāti matiṁ loke vede ca pariniṣṭhitām ||64||

dharmatyāgastu karmaparalokavedāpekṣātyāgenaiva syāt sa ca bhagavato'nugraheṇa bhagavadbhaktasya svataḥ sampadyata ityāśayena likhati—yadeti | yasya samanugrahe hetu—ātmani manasi bhāvito dhyātaḥ san  yadvā sa tadā ātmabhāvitaḥ śuddhacittaḥ san bhagavadbhaktiyuktaḥ san vā lokavyavahāre vede ca karmamārge pariniṣṭitāṁ pūrvajanmābhyāsena paramaniṣṭhāṁ prāptāmapi matiṁ jahāti | ataeva śrībhagavadgītāsu (2.45)—traigunyaviṣayā vedā nistraiguṇyo bhavārjuna iti ||64||

anya-sarva-nirapekṣatā

śrī-bhagavad-uddhava-saṁvāde [BhP 11.26.27] ailopākhyāne –

santo 'napekṣā mac-cittāḥ praśāntāḥ sama-darśinaḥ |

nirmamā nirahaṅkārā nirdvandvā niṣparigrahāḥ ||65||

evaṁ dharmānādareṇaikāntitā-lakṣaṇaṁ likhitvā idānīṁ bhagavad-vyatiriktaihikāmuṣmikādy-aśeṣa-nairapekṣyeṇa yā ekāntitā, tal-lakṣaṇaṁ likhati—santa iti | santa evāsya chindanti mano-vyasanam uktibhiḥ [bhā.pu. 11.26.26] ity uktyāpekṣitaṁ satāṁ lakṣaṇaṁ mukhyam āha—santa iti | anapekṣāḥ mad-vyatirikte kutracid apekṣā-rahitā ye te santaḥ | tatra hetuḥ—mayy eva cittaṁ yeṣaṁ te | praśānta ity ādi viśeṣaṇa-ṣaṭkasya yathā-sambhavaṁ hetu-hetumattohyā | tatra praśāntā rāga-dveṣādi-rahitāḥ, sama-darśinaḥ mitre śatrau caika-dṛṣṭayaḥ, nirmamā mamatva-moha-hīnāḥ, nirahaṅkārāḥ abhimāna-śūnyāḥ, nirdvandvāḥ śītoṣṇādinā anākulāḥ, niṣparigrahāḥ akiñcanāḥ||65||

ataeva śrī-kapila-devahūti-saṁvāde (3.25.24) –

ta ete sādhavaḥ sādhvi sarva-saṅga-vivarjitāḥ |

saṅgas teṣv atha te prārthyaḥ saṅga-doṣa-harā hi te ||66||

sarveṇa bāhyena āntareṇa ca saṅgena anyāsaktyā ca viśeṣato varjitā rahitāḥ | etacca ekāntilakṣaṇaṁ darśitam | atha ataḥ teṣveva saṅgastvayā prārthyaḥ svataḥ paramapuruṣārthatvena paramadurlabhatvānmanasāpi vāñchanīyaḥ kimuta vaktavyaṁ sākṣātkārya ityarthaḥ | yadvā nanu tarhi taiḥ saha mama saṅgo bhavatā kriyatām tatrāha—taiḥ saṅgaḥ teṣveva tvayā prārthyaḥ | evārtha atha śabdaḥ teṣāṁ kṛpayaiva svabhaktyā tatsaṅgaḥ prāpyeta na tvanyathetyarthaḥ | nanu saṅgataḥ kathañcidrāgadveṣā api sambhaveyuḥ tatrāha—saṅge ye doṣāstān harantīti tathā te yadvā sarvasaṅgavivarjitānāṁ teṣāṁ saṅgo gṛhādisaṅgavatyā mayā kathaṁ prāpyaḥ tatrāha—saṅgeti | gṛhādisaṅgadoṣaṁ darśanamātreṇaiva te hariṣyantītyarthaḥ | yadvā saṅga eva doṣarūpo yeṣāṁ te niḥsaṅgā yataya ityarthaḥ tānapi haranti svaguṇairākarṣantīti tathā te | atasteṣāṁ māhātmyenaivākṛṣṭā satī svayameva sarvaṁ tyaktvā yāsyatītyarthaḥ | alamativistareṇa ||66||

vighnākulatve’pi mano-rati-paratā |

skānde tatraiva --

yasya kṛcchra-gatasyāpi keśave ramate manaḥ |

na vicyutā ca bhaktir vai sa vai bhāgavato naraḥ ||67||

āpad-gatasya yasyeha bhakir avyabhicāriṇī |

nānyatra ramate cittaṁ sa vai bhāgavato naraḥ ||68||

ratirbhāvaḥ sa ca āgame premṇastu prathamāvasthā bhāva ityabhidhīyate iti tatparatayā manorama iti ratiruktā | bhaktiḥ śravaṇādilakṣaṇā bhāgavatottamā iti vā pāṭhaḥ evamagre'pi | bhaktiratra ratiḥ anyatra keśavavyatirikte cittaṁ na ramate tatra premākṛṣṭatvāt ||67-68||

premaika-rasatā |

śrī-ṛṣabhadevasya putrānuśāsane [BhP 5.5.3] --

ye vā mayīśe kṛta-sauhṛdārthā; janeṣu dehambhara-vārtikeṣu |

gṛheṣu jāyātmaja-rātimatsu; na prīti-yuktā yāvad-arthāś ca loke ||69||

adhunā premaika-paratayā yaikāntitā | tal-lakṣaṇaṁ likhati—ye veti tribhiḥ | pūrvaṁ mahāntas te sama-cittāḥ praśāntāḥ [bhā.pu. 5.5.2] ity ardha-ślokena mahatāṁ sāmānya-lakṣaṇam uktvā idānīṁ mukhya-lakṣaṇam āha—mayi īśe bhagavati kṛtaṁ sauhṛdaṁ premaiva arthaḥ puruṣārthaṁ yeṣāṁ te | vā-śabdenānya-nirapekṣasyaivāsya lakṣaṇatvaṁ darśitam | tad-bāhya-liṅgam āha—dehaṁ bibhartīti dehambharā viṣaya-vārtā eva na dharmādi-viṣaya-vārtāpi yeṣu |yad vā, dehambhareva vārtā jīvanopāya-dhanādir na tu bhagavat-pūjādy-arthā yeṣāṁ teṣu janeṣu gṛheṣu ca jāyādi-yukteṣu na prīti-yuktāḥ | rātir mitraṁ dhanaṁ vā, loke yāvad arthāś ca yāvad-artham evārtho yeṣāṁ madhya-pada-lopī samāsaḥ | deha-nirvāhādhika-spṛhā-śūnyā ity arthaḥ | yad vā, nanu prīty-abhāvād dehādīnām upekṣāpattyā deha-nirvāhaḥ katham astu ? tatrāha—loke yāvān artho'sti, sa evārtho yeṣām, lokāḥ prārabdha-vaśena svayam eva svadhanādinā tad-deha-poṣaṇādikaṁ kuryur iti bhāvaḥ | pūrvam āsakti-rahitatoktā | anāsaktau ca kathañcit kadācit kutrāpi prītir api ghaṭeta | kintu āsakty-abhāvān nirmūlā vinaśvarā ca | tatra ca sarvathā sarvadā sarvatra prīti-rāhityam evoktam | ato'sya lakṣaṇasya pūrvato'pi śraiṣṭhyaṁ draṣṭavyam | evam agre'pi ||69||

tridhā premaika-paratā premṇaḥ syāt tāratamyataḥ |

uttamā madhyamā cāsau kaniṣṭhā ceti bhedataḥ ||70||

tatrottamā |

yathā ekādaśe havi-yogeśvarottare [BhP 11.2.45-46] --

sarva-bhūteṣu yaḥ paśyed bhagavad-bhāvam ātmanaḥ |

bhūtāni bhagavaty ātmany eṣa bhāgavatottamaḥ ||71||

sveṣṭa-devasya bhāvaṁ yaḥ sarva-bhūteṣu paśyati |

bhāvayanti ca tāny asminn ity arthaḥ sammataḥ satām ||72||

śrī-kapila-devahūti-saṁvāde (3.25.22) –

mayy ananyena bhāvena bhaktiṁ kurvanti ye dṛḍhām |

mat-kṛte tyakta-karmāṇas tyakta-svajana-bāndhavāḥ ||73||

na vidyate kiñcit phalānusandhānādikaṁ yasmin tena viśuddhena bhāvenety arthaḥ | bhāvena premṇā | ata eva dṛḍhāṁ parama-niṣṭhāṁ prāptāṁ bhaktiṁ śravaṇādi-rūpāṁ vividhāṁ kevala-nāma-saṅkīrtanātmikāṁ vā ye kurvanti, te sādhava ity uttara-ślokenānvayaḥ | ata eva mat-kṛte mama karmaṇi nimitte | yad vā, mat-prāpty-artham | yad vā, mat-prītyety arthaḥ | tyaktāni karmāṇi nitya-naimittikādīni sarvāṇy eva yaiḥ | tathā tyaktāḥ svajanā jñātayo bāndhavāś ca sambandhino yais te | etac ca prema-niṣṭhatāyā bāhya-lakṣaṇaṁ jñeyam | pūrvam āsakti-tyāga eva | tataś ca prīty-abhāva evoktaḥ | atra sarvathā samūla-tyāga eva darśitaḥ | evaṁ pūrva-pūrvato'sya śreṣṭhyam āyātam | itthaṁ vrata-paratām ārabhya prema-paratāparyantam uttarottaram, tathā tat-tad-avāntare ca śraiṣṭhyam ūhyam | ata eva sarvataḥ śreṣṭhatamatvād asyāḥ sarvānte likhanam | evaṁ śrī-havi-yogeśvareṇāpi visṛjati [bhā.pu. 11.2.55] ity etad uktam iti dik||73||

śrī-havi-yogeśvarottare [BhP 11.2.55] --

visṛjati hṛdayaṁ na yasya sākṣād

dharir avaśābhihito 'py aghaugha-nāśaḥ |

praṇaya-rasanayā dhṛtāṅghri-padmaḥ

sa bhavati bhāgavata-pradhāna uktaḥ ||74||

sarva-bhūteṣu yaḥ paśyet ity ādinā bahudhā bhāgavatasya lakṣaṇam uktvā idānīm ukta-samasta-lakṣaṇa-sāram āha—visṛjatīti | harir eva sākṣād svayaṁ yasya hṛdayaṁ na visṛjati na muñcati | kathaṁ-bhūtaḥ ? avaśenāpy abhihita-mātre’py aghaughaṁ pāpa-samūhaṁ saṁsāra-vegaṁ vā nāśayati yaḥ saḥ | tat kim iti na visṛjati ? yataḥ praṇaya-raśanayā prema-śṛṅkhalayā dhṛtaṁ hṛdaye baddham aṅghri-padmaṁ yasya saḥ | sa eva bhāgavata-pradhāna ukto bhavati tattva-vidbhir iti | pradhāna-śabdaḥ, koṣe astriyām ity uktaḥ | yad vā, vaiṣṇavāgrya iti pūrveṇa sambandhaḥ | prakaraṇa-balād adhyāhāryam eva vā | bhāgavato bhagavad-bhakto bhāgavatākhya-śāstraṁ vā pradhānaṁ yasya sa iti bāhya-lakṣaṇaṁ tasyeti ||74||

tatra madhyamā |

śrī-havi-yogeśvarottare [BhP 11.2.46] --

īśvare tad-adhīneṣu bāliśeṣu dviṣatsu ca |

prema-maitrī-kṛpopekṣā yaḥ karoti sa madhyamaḥ ||75||

tatra kaniṣṭhā |

tatraiva [BhP 11.2.47] --

arcāyām eva haraye pūjāṁ yaḥ śraddhayehate |

na tad-bhakteṣu cānyeṣu sa bhaktaḥ prākṛtaḥ smṛtaḥ ||76||

śraddhayā pūjanaṁ prema-bodhakaṁ bhakta ity api |

lakṣaṇāni ca yāny agre bhakter lekhyāni tāny api ||77||

vandanādīni vidyante yeṣu bhāgavatā hi te |

etāni lakṣaṇānītthaṁ gauṇa-mukhyādi-bhedataḥ ||78||

ūhyāni lakṣaṇāny evaṁ vivecyāni parāṇy api ||79||

nanu sarvabhūteṣu yaḥ paśyet ityādau bahuvidho'pi bhagavadbhaktaḥ eṣa bhāgavatottamaḥ ityādinā śrībhāgavate sāmānyenaiva sarva uktaḥ tathātrāpi likhitaḥ kintu bhagavadvratakarmādiparatāyā jñānādiparatāyāśca tathā kathādiparatāyā ekāntitāyāśca pṛthak likhanāt tāratamyapratīterbhedo bhāsata eva sa ca vyakta na likhitaḥ kathaṁ vivecanīya ityapekṣāyāṁ likhati—etānīti | itthamanena likhitaprakāreṇa likhitāni etāni vrataparatādīni mahābhāgavatalakṣaṇāntāni bhagavadbhaktalakṣaṇāni gauṇamukhyādibhedena kāni ca gauṇāni va niṣṭāni kāni ca mukhyāni ādi-śabdāt tatraiva kānicidvahiraṅgāṇi kāniciccāntaraṅgāṇītyādibhedena ūhyāni vivicya boddhavyāni | tatra vratakarmādiparatā gauṇalakṣaṇaṁ jñānādiparatā tattadapekṣayā mukhyalakṣaṇamapi bhakterbahiraṅgameva  ataeva sā tasya sākṣādbhagavadbhaktalakṣaṇāsampattestatra tatra bhaktiheturiti likhitam | śravaṇādīni ca mukhyalakṣaṇānyantaraṅgāṇyeva ekāntitā ca paramamukhyā atyantāntaraṅgā ca tatra tatraivāntaragauṇamukhyādīnyapyūhyāni | evaṁ gauṇamukhyādibhedena aparāṇi atra likhitāni vandanādīnyapi vivecāni vivicya jñeyāni tathā tattallakṣaṇānāṁ tāratamyādinā bhagavadbhaktānāmapi tāratamyaṁ vivecanīyamiti dik ||78-79||

īdṛg-lakṣaṇavantaḥ syur durlabhā bahavo janāḥ |

divyā hi maṇayo vyaktaṁ na varterann itas tataḥ ||80||

nanu karmajñānādiparāḥ sarvatra bahavo dṛśyante likhitalakṣaṇāśca mahābhāgavatā ekāntino na dṛśyante satyaṁ te nigūḍhā eveti likhati—īdṛgiti | tathā ca haribhaktisudhodaye—sudurlabhā bhāgavatā hi loke iti | divyā amūlyāścintāmaṇyādayaḥ itastataḥ sarvatretyarthaḥ vyaktamiti santyeva anyathā loka rakṣānupapatteḥ | kintu alakṣitaṁ kvacit kaścit vartata iti bhāvaḥ ||80||

ataevoktaṁ mokṣa-dharme nārāyaṇīye [Mbh 12.336.68] –

jāyamānaṁ hi puruṣaṁ yaṁ paśyen madhusūdanaḥ |

sāttvikas tu sa vijñeyo bhaven mokṣe ca niścitaḥ ||81||

sa eva mokṣārthe mokṣasya arthaḥ phalaṁ bhaktistasminniścitaḥ kṛtaniścayo bhavati evaṁ paramadurlabhatvameva siddham ||81||

evaṁ saṅkṣipya likhitād vaiṣṇavānāṁ tu lakṣaṇāt |

māhātmyam api vijñeyaṁ likhyate’nyac ca tat kiyat ||82||

supriyaḥ śrīpatiryeṣām ityādirūpāt tathā sadācāraratāḥ ityādirūpāt titikṣavaḥ ityādirūpācca mahatsevāṁ dvāramāhurvimukteḥ (śrībhā. 5.5.2) ityādirūpādapi lakṣaṇāt vijñeyaṁ syādeva tat māhātmya anyacca kiyat saṁkṣiptaṁ likhyate ||82||

atha bhagavad-bhaktānāṁ māhātmyam |

sauparṇe śrī-śakroktau –

kalau bhāgavataṁ nāma yasya puṁsaḥ prajāyate |

jananī putriṇī tena pitṝṇāṁ tu dhurandharaḥ ||83||

bhāgavataṁ nāma—vaiṣṇava iti nāma yadvā śrīkṛṣṇadāsetyādisaṁjñāpi tathāpi dīkṣayaiva tādṛśanāmotpattyā bhagavadbhaktatvaṁ siddhameva yadvā nāmamātreṇa tādṛśa-māhātmyaṁ kiṁ punarācārādinetyarthaḥ | evamanyadapyūhyam ||83||

kalau bhāgavataṁ nāma durlabhaṁ naiva labhyate |

brahma-rudra-padotkṛṣṭaṁ guruṇā kathitaṁ mama ||84||

guruṇā śrībṛhaspatinā ||84||

yasya bhāgavataṁ cihnaṁ dṛśyate tu harir mune |

gīyate ca kalau devā jñeyās te nāsti saṁśayaḥ ||85||

cihnaṁ taptamudrādilakṣaṇaṁ harirgīyate ca yaiḥ te kalau devā jñeyāḥ | kalāvityasya pūrveṇa vānvayaḥ ||85||

śrī-mārkaṇḍeyoktau –

samīpe tiṣṭhate yasya ha anta-kāle’pi vaiṣṇavaḥ |

gacchate paramaṁ sthānaṁ yadyapi brahmahā bhavet ||86||

gacchate gacchati ||86||

nāradīye śrī-vāmadeva-rukmāṅgada-saṁvāde [NārP 2.10.37] –

śvapaco'pi mahī-pāla viṣṇu-bhakto dvijādhikaḥ |

viṣṇu-bhakti-vihīnas tu dvijo'pi śvapacādhikaḥ ||87||

dvijān viprādapyadhika uttamaḥ śvapacādapyadhikaḥ paramanikṛṣṭa ityarthaḥ | adhama ityeva vā pāṭhaḥ ||87||

skānde revā-khaṇḍe śrī-brahmoktau –

indro maheśvaro brahmā paraṁ brahma tadaiva hi |

śvapaco’pi bhavaty eva yadā tuṣṭā’si keśava ||88||

yadā tuṣṭo'si tadaiva śvapaco'pi indrādirbhavati | tatra parabrahmeti— muktastanmayo vetyarthaḥ ||88||

śvapacād api kaṣṭatvaṁ brahmeśānādayaḥ surāḥ |

tadaivācyuta yānty ete yadaiva tvaṁ parāṅmukhaḥ ||89|| \
sa kartā sarva-dharmāṇāṁ bhakto yas tava keśava |

sa kartā sarva-pāpānāṁ yo na bhaktas tavācyuta ||90||

na cyūtaḥ kathañcidapi na bhraṣṭo bhavati bhakto yasmāditi tatsambodhanam—he acyuteti | tathā coktam—na cyavante'pi yadbhaktā mahatyāṁ pralayāpadi | ato'cyuto'khile loke sa ekaḥ ityādi etaccāgre lekhyameva ||90||

dharmo bhavaty adharmo’pi kṛto bhaktais tavācyuta |

pāpaṁ bhavati dharmo’pi tavābhaktaiḥ kṛto hareḥ ||91||

tava bhaktaiḥ kṛtaḥ adharmaḥ kadācittīrthādāvadhikātigrahādinā pāpamapi dharma eva bhavati bhaktyā tvadarthameva kṛtatvāt | tavābhaktaiḥ kṛto dharmo yogādirapi pāpameva bhavati tvadanādarāt taduktam—arirmitraṁ viṣaṁ pathyamadharmo dharmatāṁ vrajet | prasanne puṇḍarīkākṣe viparīte viparyāyaḥ || iti ||91||

niḥśeṣa-dharma-kartā vāpy abhakto narake hare |

sadā tiṣṭhati bhaktas te brahmahāpi viśudhyati ||92||

narake sadā tiṣṭhati abhaktyā bhagavadanādareṇa nāstikatvāpatteḥ tathā coktamekādaśaskandhe (5.3)—ya eṣāṁ puruṣaṁ sākṣādātmaprabhavamīśvaram | na bhajantyavajānanti sthānādbhraṣṭāḥ patantyadhaḥ || iti ||92||

niścalā tvayi bhaktir yā saiva muktir janārdana |

muktā eva hi bhaktās te tava viṣṇo yato hare ||93||

dehānte vimucyata iti kiṁ vaktavyaṁ tvayi bhaktiniṣṭayā tasminneva dehe mukta evāsāvityāśayenāha—niścaleti | janārdana he janmalakṣaṇasaṁsāranāśaka viṣṇo he aparicchinna hare he saṁsāra duḥkhahareti sambodhanatrayeṇa tava bhakterbhaktānāñca tādṛśatvaṁ yuktameveti dyotyate ||93||

tatraiva durvāso-nārada-saṁvāde –

nūnaṁ bhāgavatā loke loka-rakṣā-viśāradāḥ |

vrajanti viṣṇunādiṣṭā hṛdisthena mahāmune ||94||

vrajantītyādau gacchanti bhramantīti vā ||94||

bhagavān eva sarvatra bhūtānāṁ kṛpayā hariḥ |

rakṣaṇāya caran lokān bhakta-rūpeṇa nārada ||95||

tatraiva śrī-brahma-nārada-saṁvāde –

yas tu viṣṇu-paro nityaṁ dṛḍha-bhaktir jitendriyaḥ |

sva-gṛhe’pi vasan yāti tad viṣṇoḥ paramaṁ padam ||96||

aśvamedha-sahasrāṇāṁ sahasraṁ yaḥ karoti vai |

nāsau tat-phalam āpnoti tad-bhaktair yad avāpyate ||97||

tatraivāmṛta-sāroddhāre śrī-yama-tad-bhaṭa-saṁvāde –

sarvatra vaiṣṇavāḥ pūjyāḥ svarge martye rasātale |

devatānāṁ manuṣyāṇāṁ tathaivoraga-rakṣasām ||98||

yeṣāṁ smaraṇa-mātreṇa pāpa-lakṣa-śatāni ca |

dahyante nātra sandeho vaiṣṇavānāṁ mahātmanām ||99|| \


nityaṁ viṣṇuparatve hetuḥ—dṛḍhā niścalā bhaktiryasyeti ataeva jitendriyaḥ | yeṣāṁ vaiṣṇavānām ataeva mahātmanāṁ smaraṇamātreṇa ||96—99||

yeṣāṁ pāda-rajenaiva prāpyate jāhnavī-jalam |

nārmadaṁ yāmunaṁ caiva kiṁ punaḥ pādayor jalam ||100||

pādasya rajena rajasaiva nārmadaṁ yāmunañca jalaṁ prāpyate | kiṁ punasteṣāṁ pādayorjalaṁ tanmahimā kiṁ punarvaktavya ityarthaḥ | asya pānasambhavena rajasaḥ sakāśāt māhātmyāpekṣayā kiṁ punariti nyāyoktiḥ ||100||

yeṣāṁ vākya-jalaughena vinā gaṅgā-jalair api |

vinā tīrtha-sahasreṇa snāto bhavati mānavaḥ ||101||

vākyamupadeśarūpaṁ bhagavatkathākīrtanādirūpaṁ vā tadeva jalaughaḥ payaḥpūraḥ tenaiva ||101||

tatraiva cāturmāsya-māhātmye –

tāvad bhramanti saṁsāre pitaraḥ piṇḍa-tat-paraḥ |

yāvat kule bhakti-yuktaḥ suto naiva prajāyate ||102||

sa eva jñānavān loke yogināṁ prathamo hi saḥ |

mahā-kratūnām āhartā hari-bhakti-yuto hi yaḥ ||103||

kāśī-khaṇḍe dhruva-carite –

na cyavante hi yad-bhaktyā mahatyāṁ pralayāpadi |

ato’cyuto’khile loke sa ekaḥ sarvago’vyayaḥ ||104||

pralayāmadi api ||104||

na tasmād bhagavad-bhaktād bhetavyaṁ kenacit kvacit |

niyataṁ viṣṇu-bhaktā yena te syuḥ para-tāpinaḥ ||105||

tatraivāgre --

brāhmaṇaḥ kṣatriyaḥ vaiśyaḥ śūdro vā yadi vetaraḥ |

viṣṇu-bhakti-samāyukto jñeyaḥ sarvottamottamaḥ ||106||

śaṅkha-cakrāṅkita-tanuḥ śirasā mañjarī-dharaḥ |

gopī-candana-liptāṅgo dṛṣṭaś ced tad-aghaṁ kutaḥ ||107||

tulasīmañjarīdharaḥ śirasetyatra tulasīti vā pāṭhaḥ  tattadā ||107||

mahābhārate rāja-dharme—

īśvaraṁ sarva-bhūtānāṁ jagataḥ prabhavāpyayam |

bhaktā nārāyaṇaṁ devaṁ durgāṇy atitaranti te ||108||

ye bhaktā abhajan durgāṇi dustaravividhaduḥkhāni ||108||

viṣṇu-dharmottare—

śayanād utthito yas tu kīrtayen madhusūdanam |

kīrtanāt tasya pāpāni nāśam āyānty aśeṣataḥ ||109||

tatraiva—

yasyāpy anante jagatām adhīśe

bhaktiḥ parā yādava-deva-deve | \
tasmāt paraṁ nāparam asti kiñcit

pātraṁ triloke puruṣa-pravīra ||110||

dvārakā-māhātmye śrī-prahlāda-bali-saṁvāde—

nityaṁ ye prātar utthāya vaiṣṇavānāṁ tu kīrtanam |

kurvanti te bhāgavatāḥ kṛṣṇa-tulyāḥ kalau bale ||111||

viṣṇupratimeva svadarśanādibhirjanasya sarvalokasya tamāṁsi pāpāni ajñānāni vā dhunvan nāśayan atra loke vaiṣṇavo yadvasati tatsvārthaṁ na kintu paraṁ kevalaṁ lokahitāyaiva | atra dṛṣṭāntaḥ—yathā dīpa iti ||111||

hari-bhakti-sudhodaye—

sva-darśana-sparśana-pūjanaiḥ kṛtī

tamāṁsi viṣṇu-pratimeva vaiṣṇavaḥ |

dhunvan vasaty atra janasya yan na tat

svārthaṁ paraṁ loka-hitāya dīpavat ||112||

itihāsa-samuccaye śrī-lomaśa-vākye—

ye bhajanti jagad-yoniṁ vāsudevaṁ sanātanam |

na tebhyo vidyate tīrtham adhikaṁ rāja-sattama ||113||

tato'dhikaṁ śreṣṭham ||113||

yatra bhāgavatāḥ snānaṁ kurvanti vimalāśrayāḥ |

tat-tīrtham adhikaṁ viddhi sarva-pāpa-viśodhanam || 114 ||

adhikaṁ sarvataḥ śreṣṭhaṁ viddhi kutaḥ sarveṣāmeva pāpānāṁ viśeṣeṇa vāsanonmūlanena śodhanam ||114||

yatra rāgādi-rahitā vāsudeva-parāyaṇāḥ |

tatra sannihito viṣṇur nṛpate nātra saṁśayaḥ || 115 ||

na gandhair na tathā toyair na puṣpaiś ca manoharaiḥ |

sānnidhyaṁ kurute devo yatra santi na vaiṣṇavāḥ || 116 ||

balibhiś copavāsaiś ca nṛtya-gītādibhis tathā |

nityam ārādhyamāno’pi tatra viṣṇur na tṛpyati || 117 ||

balibhiḥ upahāraiḥ yatra vaiṣṇavā na santi tatra na tṛpyati na tuṣyati ||117||

tasmād ete mahābhāgā vaiṣṇavā vīta-kalmaṣāḥ |

punanti sakalān lokāṁs tat tīrtham adhikaṁ tataḥ || 118 ||

tasmādeta eva lokān punanti tatastasmāddhetoḥ | tadityavyayaṁ ta ityarthaḥ yadvā tīrthaviśeṣaṇatvānnapuṁsakatvam vaiṣṇavā eva paramaṁ tīrthamityarthaḥ ||118||

śūdraṁ vā bhagavad-bhaktaṁ niṣādaṁ śvapacaṁ tathā |

vīkṣataṁ jāti-sāmānyāt sa yāti narakaṁ dhruvam || 119 || \


jātisāmānyāt nīcajātirayamiti yadvā yathānyaḥ śūdrastathāyamapītyādiprakāreṇa samānajātitayā yo vīkṣate ||119||

tasmād viṣṇu-prasādāya vaiṣṇavān paritoṣayet |

prasāda-sumukho viṣṇus tenaiva syān na saṁśayaḥ || 120 ||

tena vaiṣṇavaparitoṣaṇenaiva ||120||

tatraiva śrī-nārada-puṇḍarīka-saṁvāde –

ye nṛśaṁsā durātmānaḥ pāpācāra-ratāḥ sadā |

te’pi yānti paraṁ dhāma nārāyaṇa-parāśrayāḥ || 121 ||

nārāyaṇa eva paraḥ parama āśrayo yeṣāṁ te yadvā nārāyaṇaparā vaiṣṇavāstadāśrayā api santaḥ ||121||

lipyante na ca pāpena vaiṣṇavā viṣṇu-tat-parāḥ |

punanti sakalān lokān sahasrāṁśur ivoditaḥ || 122 ||

janmāntara-sahasreṣu yasya syād buddhir īdṛśī |

dāso’haṁ vāsudevasya sarvān lokān samuddharet || 123 ||

sa yāti viṣṇu-sālokyaṁ puruṣo nātra saṁśayaḥ |

kiṁ punas tad-gata-prāṇāḥ puruṣāḥ saṁyatendriyāḥ || 124 ||

smṛtaḥ sambhāṣito vāpi pūjito vā dvijottamāḥ |

punāti bhagavad-bhaktaś cāṇḍālo’pi yadṛcchayā || 125 ||

yadṛcchayā yathākathañcidapītyarthaḥ asya smṛtaḥ ityādinānvayaḥ ||125||

śrī-vyāsa-vākye –

janmāntara-sahasreṣu viṣṇu-bhakto na lipyate |

yasya sandarśanād eva bhasmībhavati pātakam || 126 ||

na lipyate pramādādinā kathañcit kṛtairapi pāpaiḥ anyeṣāmapi pātakaṁ sarvaṁ bhasmībhavati samūlaṁ vinaśyati ||126||

itihāsa-samuccaye śrī-bhagavad-vākye –

na me priyaś caturvedī mad-bhaktaḥ śvapacaḥ priyaḥ |

tasmai deyaṁ tato grāhyaṁ sa ca pūjyo yathā hy aham || 127 ||

caturvedī vedacatuṣṭayābhyāsayukto'pi vipro na madbhaktaścettarhi na me priyaḥ śvapaco'pi madbhaktaścenmama priya ityarthaḥ tasmai tādṛśa-śvapacāyaiva ||127||

tatraiva brahma-vākye –

sabhartṛkā vā vidhavā viṣṇu-bhaktiṁ karoti yā |

samuddharati cātmānaṁ kulam ekottaraṁ śatam || 128 ||

dvārakā-māhātmye prahlāda-bali-saṁvāde –

saṅkīrṇa-yonayaḥ pūtā ye bhaktā madhusūdane |

mleccha-tulyāḥ kulīnās te ye na bhaktā janārdane || 129 ||

ādi-purāṇe śrī-kṛṣṇārjuna-saṁvāde –

vaiṣṇavān bhaja kaunteya mā bhajasvānya-devatāḥ |

punanti vaiṣṇavāḥ sarve sarva-devam idaṁ jagat |

mad-bhakto durlabho yasya sa eva mama durlabhaḥ || 130 ||

kulaṁ kulāni ca durlabho vallabhaḥ ||128-130||

tat-paro durlabho nāsti satyaṁ  satyaṁ dhanañjaya |

jagatāṁ guravo bhaktā bhaktānāṁ guravo vayam ||

sarvatra guravo bhaktā vayaṁ ca guravo yathā |

asmākaṁ bāndhavā bhaktā bhaktānāṁ bāndhavā vayam || 131 || \
asmākaṁ guravo bhaktā bhaktānāṁ guravo vayam |

mad-bhaktā yatra gacchanti tatra gacchāmi pārthiva |

bhaktānām anugacchanti muktayaḥ śrutibhiḥ saha ||132 ||

ye me bhakta-janāḥ pārtha na me bhaktāś ca te janāḥ |

mad-bhaktānāṁ ca ye bhaktās te me bhaktatamā matāḥ || 133 ||

ye kecit prāṇino bhaktā mad-arthe tyakta-bāndhavāḥ |

teṣām ahaṁ parikrīto nānya-krīto dhanañjaya || 134 ||

teṣāmahaṁ parikrītastaiḥ parikrītaḥ ||134||

eṣāṁ bhakṣyaṁ sunirṇītaṁ śrūyatāṁ niścitaṁ mama |

ucchiṣṭam avaśiṣṭaṁ ca bhaktānāṁ bhojana-dvayam || 135 ||

sunirṇītaṁ niścitamiti—vākyabhedādapaunaruktyam avaśiṣṭaṁ purastādānītaṁ pākapātrādau sthitam ||135||

nāma-yukta-janāḥ kecij jāty-antara-samanvitāḥ |

kurvanti me yathā prītiṁ na tathā veda-pāragāḥ || 136 ||

bṛhan-nāradīye mārkaṇḍeyaṁ prati śrī-bhagavad-uktau [1.4.96,98] –

viṣṇur bhakta-kuṭumbīti vadanti vibudhāḥ sadā |

tad eva pālayiṣyāmi majjano nānṛtaṁ vadet ||137||

bhakta eva kuṭumbīti tadeva pālayiṣyāmīti—yathā svakuṭumbīmakṛtyenāpi paripālyate tathā nijabhakto mayā paripālya ityarthaḥ ||137||

mama janma kule yasya tat kulaṁ mokṣagāmi vai |

mayi tuṣṭe muni-śreṣṭha kim asādhyaṁ jagat-traye ||138||

yasya kule majjanma tasya kulaṁ yasyetyatra yasminniti vā pāṭhaḥ ||138||

mayi bhakti-paro yas tu mad-yājī mat-kathā-paraḥ |

mad-dhyānī sva-kulaṁ sarvaṁ nayaty acyuta-rūpatām || 139 ||

mad-arthaṁ karma kurvāṇo mat-praṇāma-paro naraḥ |

man-manāḥ sva-kulaṁ sarvaṁ nayaty acyuta-rūpatām || 140 ||

acyutarūpatāṁ matsārūpyamityarthaḥ yadvā na cyūtaṁ kathañcit kadācidapi na nijasvabhāvādbhraṣṭaṁ rūpaṁ yeṣāṁ vaikuṇṭhavāsināṁ tadbhāvamityarthaḥ ||140||

aham eva dvija-śreṣṭha nityaṁ pracchanna-vigrahaḥ |

bhagavad-bhakta-rūpeṇa lokān rakṣāmi sarvadā || 141 ||

bhagavadbhaktā madbhaktāḥ yadvā bhagavanta aiśvaryādiguṇayuktāḥ yadvā paramagauraveṇa bhagavacchanda—prayogaḥ | bhagavantaḥ ye madbhaktāstadrūpeṇa ||141||

tatraivāditi-māhātmye śrī-sūtoktau –

viprāḥ śṛṇudhvaṁ māhātmyaṁ hari-bhakti-ratātmanām |

hari-dhyāna-parāṇāṁ tu kaḥ samarthaḥ prabādhitum || 142 ||

prabādhituṁ kathañcit pāpādau jāte'pi kāñcidapi bādhāṁ vighnaṁ vā kartum ||142||

hari-bhakti-paro yatra tatra brahmā hariḥ śivaḥ |

tatra devāś ca siddhādyā nityaṁ tiṣṭhanti sattamāḥ || 143 ||

devāḥ indrādyāḥ he sattamāḥ yadvā siddhādyāḥ sattamāḥ paramasādhvaḥ yadvā sattamāḥ śrīnāradādayaśca tatraiva nityaṁ tiṣṭhanti ||143||

nimiṣaṁ nimṣārdhaṁ vā yatra tiṣṭhanti sattamāḥ |

tatraiva sarva-śreyāṁsi tat tīrthaṁ tat tapo-vanam || 144 ||

sattamā haribhaktā yatra ||144||

tatraivāditiṁ prati śrī-bhagavad-uttare [NārP 1.11.57-58]–

rāga-dveṣa-vihīnā ye mad-bhaktā mat-parāyaṇāḥ |

vadanti satataṁ te māṁ gatāsūyā adāmbhikāḥ || 145 ||

paropatāpa-vimukhāḥ śiva-bhakti-parāyaṇāḥ |

mat-kathā-śravaṇāsaktā vahanti satataṁ hi mām || 146 ||

tatraiva dhvajāropaṇa-māhātmye śrī-viṣṇu-dūtoktau [NārP 1.20.73] –

yatīnāṁ viṣṇu-bhaktānāṁ paricaryā-parāyaṇāḥ |

īkṣitā api gacchanti pāpino'pi parāṁ gatim || 147 ||

api-śabdasya garvatrānuṣaṅgaḥ | yatīnāmapi viṣṇubhaktānāṁ paricaryāparāyaṇairapi ||147||

tatraiva śrī-bhagavat-toṣa-prakāra-praśnottare [NārP 1.34.5-6] –

ripavas taṁ na hiṁsanti na bādhante grahāś ca tam |

rākṣasāś ca na cekṣante naraṁ viṣṇu-parāyaṇam || 148 ||

na hiṁsanti hiṁsāṁ kartuṁ na śaknuvantītyarthaḥ yadvā kulakramāgatavairavanto'pi na dviṣanti paramaprītiviṣayatvāt | evamagre'pyūhyam ||148||

bhaktir dṛḍhā bhaved yasya deva-deve janārdane |

śreyāṁsi tasya sidhyanti bhaktimanto'dhikās tataḥ || 149 ||

tatraivāgre [NārP 1.34.63] --

adyāpi ca muni-śreṣṭha brahmādyā api devatāḥ |

prabhāvaṁ na vijānanti viṣṇu-bhakti-ratātmanām || 150 ||

kiṁ ca [NārP 1.30.101] –

dharmārtha-kāma-mokṣākhyāḥ puruṣārthā dvijottamāḥ |

hari-bhakti-parāṇāṁ vai sampadyante na saṁśayaḥ || 151 ||

he dvijottamāḥ ||151||

tatraiva lubdhakopākhyānasyādau [NārP 1.37.9,12] --

ye viṣṇu-niratāḥ śāntā lokānugraha-tat-parāḥ |

sarva-bhūta-dayā-yuktā viṣṇu-rūpāḥ parikīrtitāḥ || 152 ||

viṣṇuniratā ityasya lakṣaṇāni—śāntā ityādiviśeṣaṇāni trīṇi | tatrānugraha-śabdenopakāraḥ dayāśabdena tatkāraṇaṁ sneho jñeyaḥ yadvā lokānugrahaḥ lokakartṛkasvaviṣayako'nugraharatatparāstadekāpekṣa kā ityarthaḥ | sarvabhūteṣu dayāyuktāśva viṣṇurūpā viṣṇutulyā ityarthaḥ ||152||

viṣṇu-bhakti-vihīnā ye caṇḍālāḥ parikīrtitāḥ |

caṇḍālā api vai śreṣṭhā hari-bhakti-parāyaṇāḥ || 153 ||

tatraiva yajña-dhvajopākhyānasyādau śrī-sūta-vākyam [NārP 1.39.3-4,8] --

hari-bhakti-rasāsvāda-muditā ye narottamāḥ |

namaskaromy ahaṁ tebhyo yat-saṅgān mukti-bhāg naraḥ || 154 ||

hari-bhakti-parā ye tu hari-nāma-parāyaṇāḥ |

durvṛttā vā suvṛttā vā tebhyo nityaṁ namo namaḥ || 155 ||

teṣāṁ tebhyo namaskaromi yataḥ teṣāṁ saṅgyapi muktibhāk jīvanmukta evetyartha | atasteṣāṁ bāhyācāro na kadāpi vicāryaḥ sarvathā sammāna eva kārya ityāśayenāha—durvṛttā veti ||154-155|||

aho bhāgyam aho bhāgyaṁ viṣṇu-bhakti-ratātmanām |

yasmān muktiḥ karasthaiva yoginām api durlabhā || 156 ||

yasmādanyasyāpi teṣāṁ prasādānmuktiḥ karasthā svādhīnaiva | yeṣāmiti pāṭhe'pi tathaivārthaḥ | yadvā svāśritebhyo mumukṣubhyo dātuṁ karanihitetyarthaḥ ||156||

tatraiva kali-prasaṅge [NārP 1.41?]

ghore kali-yuge prāpte sarva-dharma-vivarjite |

vāsudeva-parā martyāḥ kṛtārthā nātra saṁśayaḥ || 157 ||

asty antar durlabhā proktā hari-bhaktiḥ kalau yuge |

hari-bhakti-ratānāṁ vai pāpa-bandho na jāyate || 158 ||

pāparūpo bandhaḥ yadvā pāpena kathañcit kṛtenāpi bandhaḥ ||158||

veda-vāda-ratāḥ sarve tathā tīrtha-niṣeviṇaḥ |

hari-bhakti-rataiḥ sārdhaṁ kalāṁ nārhanti ṣoḍaśīm || 159 ||

ataevoktaṁ devais tatraiva bhāratavarṣa-prasaṅge [NārP 1.3.53] –

hari-kīrtana-śīlo vā tad-bhaktānāṁ priyo’pi vā |

śuśrūṣur vāpi mahatāṁ sa vandyo’smābhir uttamaḥ || 160 ||

yataḥ sa evottamaḥ sarvataḥ śreṣṭhaḥ ||160||

pādme śrī-bhagavad-brahma-saṁvāde –

darśana-dhyāna-saṁsparśair martya-kūrma-vihaṅgamāḥ |

puṣṇanti svāny apatyāni tathāham api padmaja || 161 ||

padmaja he brahman yathā matsyādayo darśanādibhiḥ krameṇa svānyapatyāni puṣṇanti tathāhamapi darśanādibhiḥ samūcitaireva sarvai svabhaktān puṣṇāmītyarthaḥ ||161||

muhūrtenāpi saṁhartuṁ śaktau yadyapi dānavāt |

mad-bhaktānāṁ vinodārthaṁ karomi vividhāḥ kriyāḥ || 162 ||

ityaṁ mama sarvaṁ rūpalīlādivaibhavaṁ bhaktotsavārthamevetyāha—muhūrtenāpīti ||162||

tatraiva māgha-māhātmye devadūta-vikuṇḍala-saṁvāde –

na vayaṁ yamaṁ yama-lokaṁ na na dūtān ghora-darśanāt |

paśyanti vaiṣṇavā nūnaṁ satyaṁ satyaṁ mayoditam || 163 ||

śvapākam iva nekṣeta loke vipram avaiṣṇavam |

vaiṣṇavo varṇa-bāhyo’pi punāti bhuvana-trayam || 164 ||

na śūdrā bhagavad-bhaktās te tu bhāvanā matāḥ |

sarva-varṇeṣu te śūdrā ye na bhaktā janārdana || 165 ||

viṣṇu-bhaktasya ye dāsā vaiṣṇavānna-bhujaś ca ye |

te’pi kratu-bhujāṁ gvaiśya gatiṁ yānti nirākulāḥ || 166 ||

tatraiva vaiśākha-māhātmye pañca-puruṣāṇām uktau –

bhavyāni bhūtāni janārdanasya

paropakārāya caranti viśvam || 167 ||

tathā --

santaḥ pratiṣṭhā dīnānāṁ daivād udbhūta-pāpmanām |

ārtānām ārtihantāro darśanād eva sādhavaḥ || 168 ||

daivān pūrvaduṣkarmavaśāt akasmādvā udbhūtaṁ yat pāpaṁ tadvatāṁ pāṭhāntare'pi sa evārthaḥ ataeva dīnānāṁ janānāṁ santa eva pratiṣṭhā āśrayaḥ yadvā sākṣāt pratiṣṭhārūpā eva yathā pratimādīnāṁ pratiṣṭhayaiva śodhanaṁ pūjyatvādikañca sampadyate tathā sadbhya eva teṣāṁ tadityarthaḥ ||168||

tatraivottara-khaṇḍe śiva-pārvatī-saṁvāde [PadmaP 6.229.58-59]

na karma-bandhanaṁ janma vaiṣṇavānāṁ ca vidyate |

viṣṇor anucaratvaṁ hi mokṣayāhur manīṣiṇaḥ || 169 ||

karmaṇā badhyate sambadhyate iti karmabandhanam anucaratvaṁ dāsyaṁ hi yataḥ ||169||

na dāsyam amareśasya bandhanaṁ parikīrtitam |

sarva-bandhana-nirmuktā hari-dāsā nirāmayāḥ || 170 ||

bandhanaṁ saṁsārabandhāpādakaṁ nirāmayā nirdoṣāḥ ||170||

brahmāṇḍa-purāṇe janmāṣṭamī-vrata-māhātmye śrī-citraguptoktau –

darśana-sparśanālāpa-sahavāsādibhiḥ kṣaṇāt |

bhaktāḥ punanti kṛṣṇasya sākṣād api ca pukkaśam || 171 ||

tyakta-sarva-kulācāro mahā-pātakavān api |

viṣṇor bhaktaṁ samāśritya naro nārhati yātanām || 172 ||

vāśiṣṭhe –

yasmin deśe marau taj-jño nāsti sajjana-pādapaḥ |

saphalaḥ śītalac-chāyo na tatra divasaṁ vaset || 173 ||

taṁ bhagavantaṁ jānātīti tajjñaḥ divasamekadinamapi ||173||

sadā santo’bhigantavyā yadyapy upadiśanti na |

yā hi svaira-kathās teṣām upadeśā bhavanti te || 174 ||

teṣāṁ yāḥ svairakathāḥ anyo'nyaṁ svacchandavārtāratā api | te tava ta eva vā upadeśaviśeṣaṇatvena puṁstvam upadeśā bhaviṣyanti ||174||

gāruḍe –

satrayāji-sahasrebhyaḥ sarva-vedānta-pāragaḥ |

sarva-vedānta-vit-koṭyā viṣṇu-bhakto viśiṣyate || 175 ||

vaiṣṇavānāṁ sahasrebhya ekānty eko viśiṣyate |

ekāntinas tu puruṣā gacchanti paramaṁ padam || 176 ||

śrī-bhagavad-gītāsu [Gītā 9.30-33] –

api cet sudurācāro bhajate mām ananyabhāk |

sādhur eva sa mantavyaḥ samyag vyavasito hi saḥ || 177 ||

madbhakteratitarkyaḥ prabhāva iti darśayannāha—apīti atyantaṁ durācāro'pi naro yadi pṛthaktvena devatāntarabhaktimakurvan māmeva parameśvaraṁ śrīdevakīnandanaṁ bhajati madbhajane matiṁ kuryādityarthaḥ tarhi sādhuḥ śreṣṭha eva mantavyaḥ | yato'sau samyak vyavasitaḥ śobhanamadhyavasāyaṁ kṛtavān ||177||

kṣipraṁ bhavati dharmātmā śaśvacchāntiṁ nigacchati |

kaunteya pratijānīhi na me bhaktaḥ praṇaśyati || 178 ||

nanu kathaṁ samīcīnādhyavasāyamātreṇa sādhurmantavyaḥ tatrāha—kṣipramiti durācāro'pi māṁ bhajan śīghraṁ dharmacitto dharmasvarūpo vā bhavati prāpnoti yadvā bhagavadbhaktilakṣaṇasya dharmasya ātmā pravartako bhavati tataśca śaśvacchāntiṁ śāśvatīmuparamaśāntiṁ parameśvaraniṣṭhāṁ nitarāṁ gacchati prāpnoti | kutarkakarkaśavādino naivaṁ manyeranniti śokavyākulamarjunaṁ protsāhayati—he kaunteya paṭahakālādi-(kolāhalādi) mahāghoṣapūrvakaṁ vivadamānānāṁ sabhāṁ gatvā bāhumutkṣipya niḥśaṅkaṁ pratijānīhi pratijñāṁ kuru | katham me parameśvarasya yadvā me parameśvarabhaktasyāpi bhaktaḥ sudurācāro'pi na praṇaśyati api tu kṛtārtha eva bhavatīti | tataśca te prauḍhivādavijṛmbha-vidhvaṁsitakutarkāḥ santo niḥsaṁśayaṁ tvāmeva gurutvenāśrayeran ||178||

māṁ hi pārtha vyapāśritya ye 'pi syuḥ pāpayonayaḥ |

striyo vaiśyās tathā śūdrās te 'pi yānti parāṁ gatim |

kiṁ punar brāhmaṇāḥ puṇyā bhaktā rājarṣayas tathā || 179 ||

ācārabhraṣṭaṁ madbhaktiḥ pavitrīkarotīti kimatra citram yato madbhaktiryathākathañcit madāśrayāpi vā duṣkulānapyanadhikāraṇo'pi saṁsārānmocayatītyāha—māṁ hīti | ye'pi pāpayonayaḥ syuḥ nikṛṣṭajanmāno'ntyajādayo bhaveyuḥ ye pi vaiśyāḥ kevalaṁ kṛṣyādiniratāḥ striyaḥ śūdrādayaścādhyanādirahitāḥ te'pi māṁ vyapāśritya saṁsevya yadvā vidhityāgādinā virūpatayā apakarṣaṇāpi yathākathañcidāśrayamātraṁ kṛtvāpi parāṁ gatiṁ vaikuṇṭhaprāptilakṣaṇāṁ yānti labhante | hi niścitaṁ yadaivaṁ tadā sajjātayaḥ satkulāḥ sadācārāśca madbhaktāḥ parāṁ gatiṁ yāntīti kiṁ vaktavyamityāha—kimiti | puṇyāḥ sukṛtino brāhmaṇāḥ tathā rājānaścaite ṛṣayaśca evambhūtāḥ bhaktāḥ santaḥ parāṁ gatiṁ yāntīti kiṁ punarvaktavyamityarthaḥ ||179||

kiṁ ca tatraiva [Gītā 6.47] –

yoginām api sarveṣāṁ mad-gatenāntarātmanā |

śraddhāvān bhajate yo māṁ sa me yuktatamo mataḥ || 180 ||

yuktatamaḥ sarvayogiśreṣṭha ityarthaḥ ||180||

śrī-bhāgavatasya prathama-skandhe śrī-parīkṣitoktau [BhP 1.19.33] –

yeṣāṁ saṁsmaraṇāt puṁsāṁ sadyaḥ śuddhyanti vai gṛhāḥ |

kiṁ punar darśana-sparśa- pāda-śaucāsanādibhiḥ || 181 ||

tṛtīya-skandhe śrī-vidurasya [BhP 3.13.4] –

śrutasya puṁsāṁ sucira-śramasya

nanv añjasā sūribhir īḍito 'rthaḥ |

tat-tad-guṇānuśravaṇaṁ mukunda-

pādāravindaṁ hṛdayeṣu yeṣām || 182 ||

yeṣāṁ bhavādṛśāṁ saṁsmaraṇādapi sa-śabdastasyaiva svataḥ samyakatvābhiprāyeṇa īṣadarthe vā | puṁsāmiti—aviśeṣeṇākhilajanānāmevetyarthaḥ | ādi-śabdena sambhāṣaṇādīni suciraṁ śramo yasmin tasya puṁsāṁ śrutasya śāstrābhyāsasya ayameva arthaḥ phalam | nanu niścitaṁ añjasā sukhena īḍitaḥ stutastamevāha—mukundapādāravindaṁ yeṣāṁ hṛdayeṣvasti teṣāṁ guṇānusmaraṇamiti | añjasetyasyātraivānvayaḥ ||181-182||

devahūtiṁ prati kapila-devasya [BhP 3.25.38] –

na karhicin mat-parāḥ śānta-rūpe

naṅkṣyanti no me 'nimiṣo leḍhi hetiḥ |

yeṣām ahaṁ priya ātmā sutaś ca

sakhā guruḥ suhṛdo daivam iṣṭam || 183 ||

he śāstra-rūpe ! kadācid api na naṅkṣanti, bhoga-hīnā na bhavanti | tatra hetuḥ—animiṣo me hetiḥ madīyaṁ kāla-cakraṁ na leḍhi, na tān grasati | yad vā, jihvāgreṇāpi na spṛśati | tatraiva hetuḥ—yeṣām iti | suta iva sneha-viṣayaḥ | sakheva viśvāsāspadam, gurur ivopadeṣṭā, suhṛd iva hitakārī | iṣṭaṁ daivatam iva pūjyam | evaṁ sarva-bhāvena ye māṁ bhajanti, tān madīyaṁ kāla-cakraṁ na grasatīty arthaḥ | yad vā, na naṅkṣyanti vicitra-viṣayādi-bhoge’pi nija-mārgān na bhraśyantīty arthaḥ | yad vā, mamādṛśyā na bhavanti | ataḥ kāla-cakraṁ jihvayā leḍhuṁ kathañcit spraṣṭuṁ na śaknotīty arthaḥ | ca-kāro’tra vikalpe teṣām ekataratvenaiva sarva-siddheḥ | yad vā, yeṣāṁ sākṣāt priyādi-rūpo’py ahaṁ bhavāmi | tatra priyaḥ upakārādinā prīti-viṣayaḥ | ātmā svabhāvata eva priyaḥ | suhṛdaḥ sarva-jñātayaḥ sambandhinaś ca | iṣṭaṁ daivatam | ātma-prado nāthaḥ | eṣāṁ durghaṭatvaṁ yathottaram ūhyam | yathā priyo bhartā daṇḍakāraṇya-vāsi-munīnāṁ gopī-janānāṁ ca ātmā svayam evāham | evam atra bhakta-māhātmya-varṇana-rasena kramo nāpekṣitaḥ ||183||

caturthe śrī-dhruvasya [BhP 4.9.10] –

yā nirvṛtis tanu-bhṛtāṁ tava pāda-padma-

dhyānād bhavaj-jana-kathā-śravaṇena vā syāt |

sā brahmaṇi sva-mahimany api nātha mā bhūt

kiṁ tv antakāsi-lulitāt patatāṁ vimānāt || 184 ||

tanubhṛtāmaviśeṣeṇa sarveṣāmeva jīvānām apyarthe vā-śabdaḥ bhavajjanānāṁ kathāyāḥ śravaṇenāpi yadvā vikalpa eva tataśca pādapadmadhyānena saha vaiṣṇavakathāśravaṇasya sāmyato māhātmyaviśeṣa ukto bhavati | svamahimani nijānandarūpe yadvā svaḥ asādhāraṇaḥ anyānandādyapekṣayā viśiṣṭo mahimā yasya tasminnapi mā bhūt na bhavedityarthaḥ | antakasya asinā kālena lulitāt khaṇḍitāt vimānāt pattāṁ sā nāstīti kimu vaktavyam ||184||

śrī-rudrasya [BhP 4.24.29]

sva-dharma-niṣṭhaḥ śata-janmabhiḥ pumān

viriñcatām eti tataḥ paraṁ hi mām |

avyākṛtaṁ bhāgavato 'tha vaiṣṇavaṁ

padaṁ yathāhaṁ vibudhāḥ kalātyaye || 185 ||

svadharmaniṣṭhaḥ pumān bahubhirjanmabhiḥ viriñcitāṁ prāpnoti tato'pi puṇyātiśayena māmeti bhāgavatastu atha dehānte bhāgavatatvānantaraṁ vā avyākṛtaṁ prapañcātītaṁ vaiṣṇavaṁ padameti | yathāhaṁ rudro bhūtvā ādhikārikavadvartamānaḥ vibudhā devāśca ādhikārikāḥ kalātyaye adhikārānte liṅgabhaṅge satyeṣyanti yadvā kalātyaye prakṛtyatikrame ||185||

pañcame śrī-jaḍa-bharatasya [BhP 5.12.12] –

rahūgaṇaitat tapasā na yāti

na cejyayā nirvapaṇād gṛhād vā |

na cchandasā naiva jalāgni-sūryair

vinā mahat-pāda-rajo-'bhiṣekam || 186 ||

he rahūgaṇa etat śrīvāsudevarūpaṁ yastu tapasā puruṣo na yāti ijyayā vaidikakarmaṇā nirvapaṇāt annādisaṁvibhāgena gṛhādvā tannimittaparopakāreṇa  chandasā vedābhyāsena  jalāgnyādibhirupāsitairapi abhiṣeka-śabdena mahatpādarajasaḥ sarvatīrthamayatvaṁ sūcyate ||186||

ṣaṣṭhe śrī-parīkṣitaḥ [BhP 6.14.3-5] –

rajobhiḥ sama-saṅkhyātāḥ pārthivair iha jantavaḥ |

teṣāṁ ye kecanehante śreyo vai manujādayaḥ || 187 ||

pārthivai rajobhiḥ paramāṇubhiḥ samāḥ saṁkhyātā anantā ityarthaḥ jantavo jīvāḥ teṣāṁ madhye ye kecana katipaye śreyo dharmamīhante kurvanti ||187||

prāyo mumukṣavas teṣāṁ kecanaiva dvijottama |

mumukṣūṇāṁ sahasreṣu kaścin mucyeta sidhyati || 188 ||

mucyate gṛhādisaṅgānmucyate sidhyati tattvaṁ jānāti yadvā mucyeta saṁsārānmukto bhavet tasminnapi kaścideva sidhyati svasvarūpānubhava rūpamānandāṁśaṁ prāpnoti | evaṁ mukteḥ sakāśāt siddherviśeṣaḥ yadvā mucyeta jīvanmukto bhavet sidhyati bhagavati paramānandasamudre līyate evaṁ jīvanmuktatve svarūpānubhavarūpānandāṁśamātrānubhavāt siddhatve cānandaviśeṣānubhavena pūrvato'sya śraiṣṭhyaṁ siddhameva | bhagavallayatve'pi pṛthaksthityabhiprāyeṇottaraśloke siddhānāmiti bahutvam etacca śrībhāgavatāmṛtottarakhaṇḍe samyaṅnirūpitamevāsti ||188||

muktānām api siddhānāṁ nārāyaṇa-parāyaṇaḥ |

sudurlabhaḥ praśāntātmā koṭiṣv api mahāmune || 189 ||

muktānāmapi siddhānāmapi koṭiṣvapi madhye sudurlabhaḥ paramaduṣprāpyaḥ | evaṁ paramadaurlabhyenāsyātyantaśreṣṭhatamatvamuktam | praśāntātmeti—svarūpamātranirdeśaḥ tasyaiva mukhyatamatvaṁ sampūrṇapraśāntatvāt  he mahāmune iti etacca tvameva samyagjānāsi nānyaḥ yadvā tvamevaika etādṛśaḥ nānya iti bhāvaḥ ||189||

śrī-śivasya [BhP 6.17.28] –

nārāyaṇa-parāḥ sarve na kutaścana bibhyati |

svargāpavarga-narakeṣv api tulyārtha-darśinaḥ || 190 ||

kutaścana kasmāccidapi devādeḥ śāpādervā sakāśānna bhayaṁ prāpnuvanti yataḥ svargādiṣvapi tulyo'rthaḥ prayojanamiti draṣṭuṁ śīlaṁ yeṣāṁ te tathā na cānyat kimapi vāñchantyapīti bhāvaḥ ||190||

saptame śrī-prahlādasya [BhP 7.5.32] –

naiṣāṁ matis tāvad urukramāṅghriṁ

spṛśaty anarthāpagamo yad-arthaḥ |

mahīyasāṁ pāda-rajo-'bhiṣekaṁ

niṣkiñcanānāṁ na vṛṇīta yāvat || 191 ||

niṣkiñcanānāṁ nirasta-viṣayābhimānānāṁ bhagavat-prītyā tyaktāśeṣa-parigrahāṇāṁ vā, ata eva mahattamānāṁ pāda-rajo'bhiṣekaṁ yāvan na vṛṇīta, prītyā na bhajet, tāvac chruti-vākyādinā jñātam api eṣāṁ durāśayānāṁ matir urukramasya bhagavataḥ śrī-kṛṣṇasyāṅghriṁ na spṛśati na prāpnoti | asaṁbhāvanādibhir vihanyata ity arthaḥ | anarthasya saṁsārasyāpagamo yasyā aṅghri-sparśinyā mater arthaḥ prayojanam | mahad-anugrahābhāvān na tattva-niścayaḥ, nāpi mokṣas teṣām ity arthaḥ | yad vā, anarthasya arthatayā bhāsamānasya vicāreṇānartha-rūpasya | yad vā, vedāntādau na vidyate artho yasmāt yasya mokṣasyāpagamo yasya pādarajo'bhiṣekasyārthaḥ | bhagavad-bhakta-kṛpā-viśeṣam antareṇa na mokṣecchā-nivṛttiḥ, na ca tāṁ vinā mater bhagavacc-caraṇāravinda-sparśanam apīti||191||

kiṁ ca [BhP 7.9.10] –

viprād dvi-ṣaḍ-guṇa-yutād aravinda-nābha-

pādāravinda-vimukhāt śvapacaṁ variṣṭham |

manye tad-arpita-mano-vacanehitārtha-

prāṇaṁ punāti sa kulaṁ na tu bhūrimānaḥ || 192 ||

manye dhanābhijana-rūpa-tapaḥ-śrutaujas-tejaḥ-prabhāva-bala-pauruṣa-buddhi-yogāḥ [bhā.pu. 7.9.9] iti pūrvoktā me dhanādayaḥ dviṣaṭ dvādaśa guṇās tair yuktād viprād api śvapacaṁ variṣṭhaṁ manye | yad vā, udyoga-parvaṇi sanat-sujātoktā dvādaśa dharmādayo guṇā draṣṭavyāḥ | tathā hi—

dharmaś ca satyaṁ ca damas tapaś ca

hy amātsaryaṁ hrīs titikṣānasūyā |

yajñaś ca dānaṁ ca dhṛtiḥ śrutaṁ ca

vratāni vai dvādaśa brāhmaṇasya || iti |

kathambhūtād viprāt ? aravinda-nābhasya pādāravindād vimukhāt | katham-bhūtaṁ śvapacam ? tasminn aravinda-nābha-padāravinde’rpitā mana-ādāya yena tam | īhitaṁ karma | variṣṭhatve hetuḥ—sa evambhūtaḥ śvapacaḥ sva-kulaṁ punāti | bhūrir māno garvo yasya, sa tu vipra ātmānam api na punāti, kutaḥ kulam ? yato bhakti-hīnasyaite guṇā garvāyaiva bhavanti, ato hīna iti bhāvaḥ | yad vā, tāḍrśād viprāt śvapacam evāhaṁ manye ādriye, bhagavad-vimukhatvena viprasya śvapaco’py adhamatvāt | śvapacasya ca jātyādi-svabhāvena bhagavaj-jñānādy-asambhavāt, kevalaṁ bhagavaty ābhimukhyābhāvaḥ, na tu vaimukhyam | atas tasmāt apy ayam eva sādhuḥ | ata eva taṁ manye iti | tad-arpita-mano-vacanehitārtha-prāṇaṁ santaṁ variṣṭhaṁ sarvotkṛṣṭāṁ manye | tatra hetuḥ—punātīti | yad vā, ādito viprasya sandhopāsanādau svata eva nityaṁ bhagavad-ābhimukhyam asty eva, paścāc cādhyaanādinā tāḍrśa-dvādaśa-guṇāḥ sampannāḥ, ato’dhunābhimukhya-viśeṣas tāvad dūre’stu | atha ca “aham eva satyaṁ paraṁ brahma nārāyaṇaḥ, matto’nyac ca dṛṣṭa-śrutaṁ sarvaṁ man-māyā-kalpitaṁ mayy adhyastam eva” ity ādi mithyābhimānena satā bhagavat-pādāravindād vaimukhyaṁ gatād iti | anyat samānam ||192||

aṣṭame śrī-gajendrasya [BhP 8.3.20] –

ekāntino yasya na kañcanārthaṁ

vāñchanti ye vai bhagavat-prapannāḥ |

aty-adbhutaṁ tac-caritaṁ sumaṅgalaṁ

gāyanta ānanda-samudra-magnāḥ || 193 ||

bhagavatyapannā ye ekāntinaḥ bhagavadbhakteṣu madhye ye ekāntabhaktā ityarthaḥ yadvā bhagavadbhirbrahmādibhirmuktairvā prapannā āśritā ataeva te tasya bhagavataścaritaṁ gāyantaḥ santastan | eva ānandarasasamudramagnāḥ santaḥ yasya arthamaiśvaryādikaṁ yadvā yasyeti yasmān kañcanārthaṁ mokṣādikaṁ śrīvaikuṇṭhalokamapi na vāñchanti | kutaḥ sumaṅgalaṁ paramasukhātmakam atyadbhutañca anirvacanīya-māhātmyamiti | evamekāntināṁ māhātmyaṁ lakṣaṇañcoktam ||193||

navame śrī-bhagavataḥ [BhP 9.4.63-66, 68] –

ahaṁ bhakta-parādhīno hy asvatantra iva dvija |

sādhubhir grasta-hṛdayo bhaktair bhakta-jana-priyaḥ || 194 ||

kathambhūtaiḥ sādhubhirbhaktaiḥ na tu karmādiparaiḥ evamagre'pyūhyam ||194||

nāham ātmānam āśāse mad-bhaktaiḥ sādhubhir vinā |

śriyaṁ cātyantikīṁ brahman yeṣāṁ gatir ahaṁ parā || 195 ||

nāśāse na spṛhayāmi nāpekṣe vā ātyantikīṁ madekaniṣṭhām ||195||

ye dārāgāra-putrāpta- prāṇān vittam imaṁ param |

hitvā māṁ śaraṇaṁ yātāḥ kathaṁ tāṁs tyaktum utsahe || 196 ||

dārādīn vittañca dhanaṁ nṛṇāmiti bhagavadukteḥ imaṁ parañca lokaṁ hitvā upekṣya ||196||

mayi nirbaddha-hṛdayāḥ sādhavaḥ sama-darśanāḥ |

vaśe kurvanti māṁ bhaktyā sat-striyaḥ sat-patiṁ yathā || 197 ||

bhayi nirbaddhahṛdayatvādeva samadarśina iti—svarganarakādiṣu tulyadṛṣṭayaḥ taduktameva śrīrudreṇa–svargāpavarganarakeṣvapi tulyārthadarśinaḥ (śrībhā. 6.17.28) iti ||197||

sādhavo hṛdayaṁ mahyaṁ sādhūnāṁ hṛdayaṁ tv aham |

mad-anyat te na jānanti nāhaṁ tebhyo manāg api || 198 ||

ataḥ mama hṛdayamantaraṅgaṁ sāravastu vā ahañca tebhyo'nyat manāgapi na jāne evaṁ tairmama hṛdayākramaṇāt teṣāmadhīna evāhaṁ na svatantra iti bhāvaḥ ||198||

tatraiva śrī-durvāsasaḥ [BhP 9.5.15] –

duṣkaraḥ ko nu sādhūnāṁ dustyajo vā mahātmanām |

yaiḥ saṅgṛhīto bhagavān sātvatām ṛṣabho hariḥ || 199 ||

sātvatāṁ sātvatānām ṛṣabhaḥ śrīdevakīnandanaḥ bhagavān paramasvatantro'pi hariryathākathañcit smṛto'pi saṁsāraduḥkhāpahārakaḥ yaiḥ saṁgṛhītaḥ bhaktyā vaśīkṛtasteṣāṁ sādhanām ataeva mahātmanāṁ ko'rtho duṣkaraḥ dustyajo vā ato brahmādiduṣkara-matprāṇarakṣādikaṁ manmahāparādhakṣamādikañca yuktameveti bhāvaḥ ||199||

yan-nāma-śruti-mātreṇa pumān bhavati nirmalaḥ |

tasya tīrtha-padaḥ kiṁ vā dāsānām avaśiṣyate || 200 ||

nirmalaḥ avidyāsambandhamalarahitaḥ mukta ityarthaḥ | dāsānāṁ sevāparāṇāṁ sarvathā bhaktiparāṇāṁ vā ||200||

daśame deva-stutau [BhP 10.2.33] –

tathā na te mādhava tāvakāḥ kvacid

bhraśyanti mārgāt tvayi baddha-sauhṛdāḥ |

tvayābhiguptā vicaranti nirbhayā

vināyakānīkapa-mūrdhasu prabho || 201 ||

mādhava he śrīmadhuvaṁśasamudracandra tvarthe tathāśabdaḥ ye'nye'ravindākṣa vimuktamāninaḥ (śrībhā. 10.232) ityādinoktebhyo'bhaktebhyo bhinnakramāpekṣayā tāvakāstvadīyāstu kvacit kadācidapi na bhraśyanti na skhalanti kimuta prāptaparamapadān yadvā mṛgyate iti mārgaṁ śrīmaccaraṇāravindayugalaṁ tasmādapi na bhraśyanti kimuta bhaktimārgāt | kutaḥ tvayi vaddhaṁ dṛḍhatayā yojitaṁ sauhṛdaṁ prema yaiste | atra baddha-śabdenedaṁ sūcyate—yathā dṛḍharajjvā mahāvṛkṣe dṛḍhaṁ baddhā naurnadīvegādinā svasthānāccālayituṁ na śakyeta tathā premaviśeṣeṇa bhagavaccaraṇābjanibaddhātmanāmāpatsvapi kathañcit nijasādhyasādhanataḥ skhalanaṁ na syāditi | tvathetyasya baddhasauhṛdā ityanene vā sambandhaḥ | tenānirvacanīya-prakāreṇetyarthaḥ ataeva vināyakā vighnahetavasteṣāmanīkāni stomāḥ sainyāni vā tāni pānti ye tanmukhyāsteṣāṁ mūrddhasu vicaranti vighnān jayantītyarthaḥ | yatastvayā abhito guptā rakṣitāḥ ataeva nirbhayāḥ kutaścidapi śaṅkārahitāḥ santaḥ atra ca mūrddhasu vicarantītyanenaivaṁ sūcyate—atyuccapadārohaṇārthaṁ yathā niḥśreṇikāpekṣyate tathā bhāgavatānāṁ bhagavatpadārohaṇārthaṁ vighnā eva niḥśreṇikā bhaveyuḥ vighneṣu jāteṣu bhagavatsmaraṇādabhiniveśa-viśeṣotpatteḥ | vighnajaye ca bhagavadvātsalyaviśeṣānusandhānādinā bhaktiviśeṣasampattaśceti dik | tāvakā mārgānna bhraśyanti tvayi baddhasauhṛdāstu tvayābhiguptā mūrddhasu vicarantīti vākyadvayam | asmākamupari vicaranti he vināyakānīkapa garuḍastomapate anyat samānam ||201||

śrī-bādarāyaṇeḥ [BhP 10.9.21] –

nāyaṁ sukhāpo bhagavān dehināṁ gopikā-sutaḥ |

jñānināṁ cātma-bhūtānāṁ yathā bhaktimatām iha || 202 ||

gopikāsuto'yaṁ bhagavān śrīdāmodaro dehināṁ dehābhimānināṁ tāpasādīnāṁ jñānināñca nivṛttābhimāninām ataeva ātmabhūtānāṁ svarūpaṁ prāptānāmātmārāmāṇāmityarthaḥ | ataeva na sukhāpaḥ na sulabhaḥ yadvā bhaktimatāṁ viśeṣaṇamātmabhūtānāmiti ātmasvarūpāṇāṁ bhagavataḥ paramapriyatamānāmityarthaḥ ataeva sukhāyaḥ ||202||

tatraiva śrī-bhagavataḥ [BhP 10.10.41] –

sādhūnāṁ sama-cittānāṁ mukunda-caraṇaiṣiṇām |

upekṣyaiḥ kiṁ dhana-stambhair asadbhir asad-āśrayaiḥ || 203 ||

sādhūnāṁ svadharmavartināṁ samacittānāmātmavidāṁ sutarāṁ matkṛtātmanām eṣāṁ kṛpātirekān sutarāmityuktam | yadvā sādhūnāmeva viśeṣaṇadvayaṁ samacittānāmiti matkṛtātmanāmiti ca | darśanādapi puṁsaḥ sarvasyaiva puṁsātrasya saṁsārabandhaḥ sutarāṁ na bhavet svayameva samūlaṁ vinaśyatītyarthaḥ | tatra dṛṣṭāntaḥ—saviturdarśanādakṣṇoryathā tamo bandho na bhavediti ||203||

kiṁ ca [BhP 10.84.11] –

na hy am-mayāni tīrthāni na devā mṛc-chilā-mayāḥ |

te punanty uru-kālena darśanād eva sādhavaḥ || 204 ||

tīrthebhyo devebhyo'pi sādhava eva śreṣṭhā ityāha—na hīti | ammayāni tīrthāni mṛṇmayāḥ śilāmayāśca devā na bhavantīti na api tu bhavantyeva | tathāpi sādhūnāṁ teṣāṁ ca mahadantaramityāha—te punantīti | ataḥ sādhava eva mahātīrthā na paramadevatāśca ataeva nityaṁ sevyā iti bhāvaḥ | taduktaṁ tatraiva (śrībhā. 10.48.30)—bhavadvidhā mahābhāgāḥ saṁniṣevyā arhattamāḥ | śreyaskāmairnṛbhirnitya devāḥ svārthā na sādhavaḥ || iti ||204||

api ca [BhP 10.84.12-13] –

nāgnir na sūryo na ca candra-tārakā

na bhūr jalaṁ khaṁ śvasano 'tha vāṅ manaḥ |

upāsitā bheda-kṛto haranty aghaṁ

vipaścito ghnanti muhūrta-sevayā || 205 ||

vāṅmanamayorapyupāsanāviṣayatvaṁ yā vācaṁ brahmetyupāste - yo mano brahmetyupāste (śrīchā. 7.2.2 – 7.3.2) śruteḥ | iti aghaṁ pāpaṁ tanmūlamajñānaṁ vā na haranti kutaḥ bhedakṛtaḥ bhedakartāraḥ | yadvā bhagavatā saha vicchedakārakāḥ | pṛthak pṛthak tattadupāsanena bhagavatparatāhānyāpādanāt | vipaścitaḥ bhagavadbhaktāstu yadekaparatāpādakāḥ yadvā vipaścitaḥ advaitadarśino'pi bhedakṛtaḥ satyapi bhedāpagame nātha tavāhaṁ na māmakīnastvam ityādyukta-bhedābhedanyāyena jīvatattvādbhagavattattvasya bhedakartāro vaiṣṇavasiddhāntatattvābhijñāḥ paramabhāgavatā ye ityarthaḥ te muhūrtamātrasevayaivāghaṁ ghnantīti ||205||

yasyātma-buddhiḥ kuṇape tri-dhātuke

sva-dhīḥ kalatrādiṣu bhauma ijya-dhīḥ |

yat-tīrtha-buddhiḥ salile na karhicij

janeṣv abhijñeṣu sa eva go-kharaḥ || 206 ||

ataḥ sādhava evatmādirūpāḥ tāṁstu vihāyānyatrātmādibuddhyā sajjannatimanda evetyāha—yasyeti | trayo dhānavo vātapittaśleṣmāṇaḥ prakṛtayo yasya tasmin kuṇape mṛtatulye śarīre ātmabuddhiḥ ahamiti buddhiḥ kalatrādiṣu svadhīḥ svīyā iti buddhiḥ bhaume bhūvikāre mṛṇmayapratimādau ijyadhīḥ devatābuddhiḥ salila evaṁ yat yasya tīrthabuddhiḥ abhijñeṣu tattvavitsu kadācidapi ātmādibuddhayo yasya na santi sa eva goṣvapi kharaḥ dāruṇaḥ atyavivekītyarthaḥ | yadvā gavāṁ tṛṇādibhāravāhakaḥ kharo gardabhaḥ evaṁ sādhava evātmādirūpā iti teṣāṁ māhātmyoktiḥ ||206||

śruti-stutau [BhP 10.87.27] –

tava pari ye caranty akhila-sattva-niketatayā

ta uta padākramanty avigaṇayya śiro nirṛteḥ |

parivayase paśūn iva girā vibudhān api tāṁs

tvayi kṛta-sauhṛdāḥ khalu punanti na ye vimukhāḥ || 207 ||

taveti karmaṇi ṣaṣṭhī tvāṁ ye paricaranti chandasi vyavahitāśceti yacchabdena vyavadhānamadoṣaḥ | kena rūpeṇa akhilasattvaniketatayā akhilāni sattvāni niketo yasya saḥ tathā tasya bhāvastattā tayā sarvabhūtāvāsatayetyarthaḥ ataeva avigaṇaya tiraskṛtya ta eva nirṛtermṛtyoḥ śiraḥ mūrdhānaṁ padā padenākrāmanti mṛtyormūrdhni padaṁ dadhati taṁ taranti mucyanta ityarthaḥ | ye punarvimukhā abhaktāstān girā vedalakṣaṇayā vācā paśūniva vibudhān viduṣo'pi parivayase badhnāsi | kutaḥ tvayi kṛtasauhṛdāḥ—kṛta sauhṛdaṁ preta yaiste khalu niścitaṁ punanti pavitrayanti ātmānamanyānapīti śeṣaḥ netare tathā ca śrutiḥ—tasya vāktantrirnāmāni dāmāni tadasyedaṁ vācā tantryā nāmabhirdāmabhiḥ sarvaṁ sitam iti yadvā ye'khilasattvaniketatayā paricaranti te mṛtyoḥ śiraḥ padākrāmanti avivekinastu badhnanti baddhasauhṛdāstu jagadeva mocayantītyarthaḥ | anyat samānam yadvā avigaṇaya svadharmādikamanādṛtya uta api | akhilasattvaniketatayā kimuta premṇā ye paricaranti bhajante yadvā akhilasattveṣu antaryāmitayā bhagavadṛṣṭyā paricaryāmātramapi kurvanti kiṁ punaḥ sākṣādbhūtabhagavatīva tvadīya-śrīmūrtau premṇā ye sarvathā bhajanti te'pi saṁsārānmucyante na ca kevalametāvadeva tvatparamaprasādapātratāmapi yāntītyāhuḥ | vibudhān sarvajñānapi tān paricārakān girā ahaṁ bhaktaparādhīnaḥ ityādivacanena paśūn vivekahīnāniva parivayase vaśīkaroṣi | tvadbhaktimāhātmya-śravaṇena tadrasena kimapyananusandadhānān sahasā premābdhau pātayasītyarthaḥ | tathā coktaṁ śrībhagavadgītādibhiḥ (śrībhā. 10.13.18)—madhurayā girā valguvākyayā ityādi | evaṁ tvayi kṛtasauhṛdāstu khalviti samuccaye ye tvayi na vimukhāḥ tattvajñāne jāte'pi bhaktatyāginaste'pi punanti jagadapi saṁsārānmocayantītyarthaḥ yadvā tvayi ye vimukhāḥ śuṣkajñānaniṣṭhayā bhaktityāgena vaimukhyaṁ gatāstāṁstu na punanti bhagavadvaimukhya-mahāpāpaphalabhogena teṣāmanyeṣāñca śikṣaṇārthaṁ bhaktimāhātmya-pradarśanārthañca yadvā ye vimukhāstānna punanti kiṁ kākvā api tu punantyeva agnyāderuṣṇatādivatteṣāṁ prakṛtyā pāvanatvāditi anyat samānam ||207||

ekādaśe śrī-vasudevasya [BhP 11.2.5-6] –

bhūtānāṁ deva-caritaṁ duḥkhāya ca sukhāya ca |

sukhāyaiva hi sādhūnāṁ tvādṛśām acyutātmanām || 208 ||

devair api mahatām upamānam anucitam ity āha—bhūtānām iti | devānāṁ caritam ativṛṣṭy-ādinā bhūtānāṁ duḥkhāyāpi bhavati | tvayā sadṛśānām api | ataḥ acyute ātmā mano-mātram, na tu sarvendriya-vṛttir yeṣāṁ teṣām api ||208||

bhajanti ye yathā devān devā api tathaiva tān |

chāyeva karma-sacivāḥ sādhavo dīna-vatsalāḥ || 209 ||

kiṁ ca, sukhaṁ kurvanto’pi devā bhajanānusāreṇaiva kurvanti, na tathā sādhava ity āha—bhajantīti | chāyeva yathā puruṣo yāvat karoti, tāvad eva tasya chāyāpi | tathā karma-sacivāḥ karma-sahāyāḥ | dīnāḥ sat-karmādi-rāhityena sadārtās teṣu vatsalāḥ||209||

tatraiva śrī-bhagavataḥ [BhP 11.20.36] –

na mayy ekānta-bhaktānāṁ guṇa-doṣodbhavā guṇāḥ |

sādhūnāṁ sama-cittānāṁ buddheḥ param upeyuṣām || 210 ||

evam etān mayā diṣṭān anutiṣṭhanti me pathaḥ |

bhakti-niṣṭhānāṁ tu na guṇa-doṣā ity āha—mayīti | mayi ye ekānta-bhaktāḥ, karma-jñānādy-aśeṣa-nairapekṣyeṇa bhakti-niṣṭhāṁ prpatās teṣāṁ guṇa-doṣair vihita-pratiṣiddhair udbhavo yeṣāṁ te guṇāḥ puṇya-pāpādayaḥ | sādhūnāṁ nirasta-rāgādīnām, ataḥ sama-cittānām, tata eva buddheḥ param īśvaraṁ prāptānām | yad vā, guṇāḥ sat-karmācaraṇādayas tad-udbhavā ye guṇāḥ sattva-śuddhy-ādayaḥ, doṣāḥ sat-karma-tyāgādayas tad-udbhavāś ca ye guṇā jñāna-niṣṭhādayaḥ | jñāna-niṣṭhārthaṁ śrī-bhagavadt-pādādibhir jñāna-karma-samuccaya-doṣa-darśanena karma-tyāgopapādanāt, te na santi | kiṁ kākvā, api tu santy eva | ekānta-bhaktatvena pūrvam eva svataḥ sarva-guṇa-siddheḥ | tad uktaṁ—yasyāsti bhaktir bhagavaty akiñcanā [bhā.pu. 5.18.12] ity ādi | tad evābhivyañjan viśinaṣṭi—sādhūnām ity ādi | yad vā, guṇa-doṣodbhavā ye'rthāḥ sattva-śuddhy-ādayaḥ jñāna-niṣṭhādayaś ca, te teṣāṁ guṇā upakārakā mahimāno vā na bhavanti | kiṁ doṣā evety arthaḥ | ekānta-bhaktatāyāḥ sādhanatvena pūrvam eva tad-guṇānāṁ siddher adhunā punaḥ sādhana-pravṛttyā bhakti-niṣṭhā-hānyāpatteḥ | yad vā, guṇā bahulopacāra-samarpaṇādayas tad-udbhavā ye guṇāḥ sādhana-viśeṣāś ca mayā nāpkeṣyante | na cāparādhā gṛhyanta ity arthaḥ | anyat sarvatra samānam | alam ativistareṇa ||210||

kṣemaṁ vindanti mat-sthānaṁ yad brahma paramaṁ viduḥ || 211 ||

nimajjyonmajjatāṁ ghore bhavābdhau paramāyaṇam |

astu tāvat sādhūnāṁ māhātmyam, tad-āśritānām api māhātmyam anirvacanīyam iti likhati—yatheti | vibhāvasum agnim upaśrayamāṇasya samīpe gatvā sevamānasya | apy eti nācyati, tathā karmādi-jāḍyam āgāmi-saṁsāra-bhaya-tan-mūlam ajñānaṁ ca naśyatīty arthaḥ | sādhūn saṁsevataḥ śraddhayā kiñcid dravya-pradānādinā dūrato'pi sevamānasya ||211||

santo brahma-vidaḥ śāntā nor dṛḍhevāpsu majjatām || 212 ||

nimajjyonmajjatām uccāvaca-yonīr gacchatām | yad vā, bhavābdhau nimajjya, paścāt unmajjatāṁ santariṣyatām | paramāyanaṁ paramāśrayaḥ | brahma-vida iti, ātma-tattva-mātropadeśena bhavābdhi-tāraṇa-siddheḥ | yad vā, vedārtha-vedinaḥ, śābde pare ca niṣṇātaṁ brahmaṇy-upaśamāśrayaṁ [bhā.pu. 11.3.21] iti guru-lakṣaṇokteḥ ||212||

annaṁ hi prāṇināṁ prāṇā ārtānāṁ śaraṇaṁ tv aham |

dharmā vittaṁ nṝṇāṁ pretya santo’rvāg-bibhyato’raṇam || 213 ||

kiṁ ca, yathānnam eva prāṇināṁ prāṇā jīvanam | aham eva yathā śaraṇam | dharma eva yathā pretya para-loke vittam | tathā santa evārvāk sarvānte saṁsāra-patanād bibhyataḥ puṁsaḥ | araṇaṁ śaraṇam | yad vā, yataḥ kutaścid bibhyato janasya arvāk nūtanaṁ jīrṇatvādi-doṣa-hīnaṁ śaraṇam ||213||

santo diśanti cakṣūṁṣi bahir arkaḥ samutthitaḥ |

devatā bāndhavāḥ santaḥ santa ātmāham eva ca || 214 ||

kiṁ ca, cakṣūṁṣi sa-guṇa-nirguṇa-jñānāni | arkaḥ punaḥ samyag utthito’pi bahiḥ, tad apy ekam eva cakṣur ity arthaḥ | ataḥ satāṁ sevayaiva kṛtārthatā syāt, ity āha—devatā iti ||214||

kiṁ ca [BhP 11.20.34] --

na kiñcit sādhavo dhīrā bhaktā hy ekāntino mama |

vāñchanty api mayā dattaṁ kaivalyam apunar-bhavam || 215 ||

dhīrā dhīmantaḥ | yato mamaikāntinaḥ, mayy eva prīti-yuktāḥ | yad vā, bhaktyaika-niṣṭhā-yuktāḥ | ato mayā dattam api na gṛhṇanti, kiṁ punar vaktavyaṁ na vāñchantīty arthaḥ | yad vā, vāñchanty api kiṁ punar vaktavyam, na gṛhṇantīti kaivalyam ātyantikam api | apunar-bhavaṁ mokṣam ||215||

dvādaśe ca śrī-parīkṣitaḥ [BhP 12.6.3] --

nāty-adbhutam ahaṁ manye mahatām acyutātmanām |

ajñeṣu tāpa-tapteṣu bhūteṣu yad anugrahaḥ || 216 ||

ajñeṣu bhagavad-bhajanādi-mahimānabhijñeṣu, ata eva tāpais tapteṣu bhūteṣu prāṇi-mātreṣu anugraha iti yat, idam adbhuta-ghaṭamānaṁ na manye, yataḥ acyutasyaiva ātmā svabhāvaḥ dīnānām eva śaraṇatvādi̮rūpo yeṣām iti ||216||

śrī-rudrasya ca mārkaṇḍeyam adhikṛtya [BhP 12.10.25] --

śravaṇād darśanād vāpi mahā-pātakino 'pi vaḥ |

śudhyerann antyajāś cāpi kim u sambhāṣaṇādibhiḥ || 217 ||

astu tāvad mahatāṁ saṅga-sevādikam, nāma-śravaṇādināpi mahā-duṣṭā api muktā bhavantīti śrī-mārkaṇḍeya-viṣayaka-śrī-śiva-vacanaṁ likhati—śravaṇād iti | vaḥ bhagavad-bhaktānāṁ yuṣmākam, mahā-pātakinaḥ mahā-pāpa-karma-ratāḥ, antyajāś ca mahā-pāpa-jātayaḥ, śudhyeran tat-tat-pāpataḥ saṁsāra-mahā-malādvā vimuktā bhavanti | ādi-śabdena praṇāmādiḥ ||217||

ataeva śrī-dharma-rājasya sva-dūtānuśāsane ṣaṣṭha-skandhe [BhP 6.3.27] --

te deva-siddha-parigīta-pavitra-gāthā

ye sādhavaḥ samadṛśo bhagavat-prapannāḥ |

tān nopasīdata harer gadayābhiguptān

naiṣāṁ vayaṁ na ca vayaḥ prabhavāma daṇḍe || 218 ||

evaṁ sarvaśāstrasārākhilavedaphalarūpa-śrībhāgavate pratiskandhameva bhagavadbhaktānāṁ māhātmyaṁ vibhātīti skandhakrameṇa likhitvā idānīṁ pūrvavat sākṣāt māhātmyābhāve'pi keṣāñcidvacanānāṁ tātparyeṇa viśeṣato māhātmya eva paryavasānāt tāni pṛthaglikhati—te devetyādinā namo nama ityantyena | ye bhagavantaṁ prapannā yathā kathañcidapyāśritāḥ ataeva sādhavaḥ suśīlāḥ samadṛśaśca te devaiḥ siddhaiśca śrīsanakādibhiḥ parigītapavitragāthāḥ anuvarṇitapavitrakathāḥ | atastānnopasīdata tatsamīpamapi nopagacchata tatprativeśino'pi parityajatetyarthaḥ | kiñca gadayā kaumodakyā'bhito guptān tatastatsamīpagatāḥ santastayā haniṣyadhve iti bhāvaḥ | teṣāṁ kathañcit pāpe jāte'pi na ko'pi kiñcit kartuṁ śaknuyāt bhagavatprapannatvenaiva sarvapāpakṣayāpatterityāha—naiṣāmiti | vayamiti nijabhṛtyādyapekṣayā bahutvam | vayaḥ kālo'pi sarvaniyantā na prabhavati ||218||

tathā śrī-viṣṇu-purāṇe [ViP 3.7.26, 32-34]

yama-niyama-vidhūta-kalmaṣāṇām

anudinam acyuta-sakta-mānasānām |

apagatam adamāna-matsarāṇāṁ

vraja bhaṭa dūratareṇa mānavānām || 219 ||

acyutāsaktamānasānāṁ bhagavatsmaraṇaparāṇāṁ yadvā acyutāsaktā bhagavadanuraktāsteṣu mānasamapi yeṣāṁ teṣāmapi yama-niyama-vidhūna-kalmaṣāṇāmiti-apagata-mada-māna—matsarāṇāmiti ca viśeṣaṇadvayam acyutāsaktamānasānāṁ svabhāvaḥ sādhanaṁ vā pūrvavat jñeyam | dūratareṇa vrajeti tannikaṭavartināmapi nikaṭaṁ na gacchati pūrvavadarthaḥ evamagre'pi ||219||

sakalam idam ahaṁ ca vāsudevaḥ

parama-pumān parameśvaraḥ sa ekaḥ |

iti matir acalā bhavaty anante

hṛdaya-gate vraja tān vihāya dūrāt || 220 ||

tathaiva jñānabhaktānāmapi tannikaṭavartināmapi nikaṭaṁ na gacchetyāha—sakalamiti | idaṁ jagat sakalaṁ vāsudeva eva vāsudevādbhinnaṁ na bhavati ahañca vāsudevād bhinno na bhavāmi tadaṁśatvājjīvānāṁ sa cāsmatto na bhinnaḥ sarvaniyantṛtvādineti bhedābhedanyāyenāha | saḥ vāsudevaḥ evaikaḥ parameśvaraḥ yataḥ paramapumān prakṛtyadhiṣṭhatuḥ puruṣādapi paramaḥ parabrahmātmakatvāt | ato vayaṁ sevakāḥ sa ca paramasevya iti bhāvaḥ | śuddhabhaktimadbhyo jñānabhaktānāṁ nyūnatvāddūrādityuktaṁ tatra ca dūratareṇeti ||220||

kamala-nayana vāsudeva viṣṇo

dharaṇidharācyuta śaṅkha-cakra-pāṇe |

bhava śaraṇam itīrayanti ye vai

tyaja bhaṭa dūratareṇa tān apāpān || 221 ||

pāpakāriṇāmapi bhagavatkīrtanakṛtān tayetyāha—kamalanayaneti īrayanti uccārayanti apāpāniti kathañcit pāpe jāte'pyapāpānevetyarthaḥ ||221||

vasati manasi yasya so’vyayātmā |

puruṣa-varasya na tasya dṛṣṭi-pāte |

tava gatir atha vā mamāsti cakra-

pratihata-vīrya-balasya so’nya-lokyaḥ || 222 ||

dūratareṇa vrajetyādi yaduktaṁ tatra hetumāha—vasatīti | tasya dṛṣṭipātaṁ yāvadviṣṇoścakraṁ praribhramati atastaccakrāt pratihataṁ vīryaṁ balañca yasya tathābhūtasya tava vā mama vā tāvati deśe pāpiṣṭhaṁ janamānetumapi gatirnāsti | sa punaranyalokyaḥ vaikuṇṭhalokārhaḥ na tvasmallokārha iti ||222||

nārasiṁhe, viṣṇu-purāṇe ca [ViP 3.7.15]

aham amarārcitena dhātrā

yama iti loka-hitāhite niyuktaḥ |

hari-guru-vaśago’smi na svatantraḥ

prabhavati saṁyamane mamāpi viṣṇuḥ || 223 ||

yamayati niyamayatīti yamo niyanteti lokānāṁ hite nimitte puṇyaphalasvargādi dānārtham ahite ca nimitte pāpaphala-narakādivānārthaṁ niyukto'pi san harireva gurustadvimukhān abhaktāneva praśāsmi prakarṣeṇa daṇḍaṁ karomi ||223||

sugatim abhilaṣāmi  vāsudevā-

vaham api bhāgavata-sthitāntarātmā |

madhuvara vaśago’smi na svatantraḥ

prabhavati saṁyamane mamāpi kṛṣṇaḥ || 224 ||

sugatiṁ muktiṁ śrīvaikuṇṭhalokaprāptiṁ vā bhāgavateṣu bhagavadbhakteṣu sthitaḥ sthiratāṁ prāptaḥ antarātmā mano yasya tathābhūtaḥ san teṣu kadācit pāpe'pi jāte mamaiśvaryaṁ nāstītyāha—madhuvareti | śrīkṛṣṇādhīna evāhaṁ na svatantro'smi ||224||

na hi śaśakaluṣa-cchaviḥ kadācit

timira-parābhavatām upaiti candraḥ |

bhagavati ca harāv ananya-cetā

bhṛśa-malino’pi virājate manuṣyaḥ || 225 ||

teṣāṁ kathañcit jāte'pi pāpe na ko'pi doṣaḥ syāt pratyuta bhagavadviśvāsaviśeṣeṇa śobhaiva syādityāha—na hīti | śaśarūpaṁ kaluṣaṁ kalaṅkaḥ tasya chaviśchāyā vā yasmin so'pi yathā tayā tasya śobhāviśeṣa eva syāt tathetyarthaḥ ||225||

pādme devadyūti-vikuṇḍala-saṁvāde [PadmaP 3.31.100, 102-3]--

prāhāsmān yamunā bhrātā sadaiva hi punaḥ punaḥ |

bhavadbhir vaiṣṇavās tyājyā na te syur mama gocarāḥ || 226 ||

mama gocarāḥ madadhikāraviṣayāḥ ||226||

durācāro duṣkṛto'pi sadācāra-rato'pi yaḥ |

bhavadbhiḥ sa sadā tyājyo viṣṇuṁ ca bhajate naraḥ || 227 ||

vaiṣṇavo yad-gṛhe bhuṅkte yeṣāṁ vaiṣṇava-saṅgatiḥ |

te'pi vaḥ parivāryāḥ syus tat-saṅga-hata-kilbiṣāḥ || 228 ||

te'pi durācārādayo'pi syustathāpi te parihāryo dūratastyājyā ityartha  yatasteṣāṁ vaiṣṇavānāṁ saṅgena hataṁ kilviṣaṁ yeṣāṁ te ||228||

skānde amṛta-sāroddhāre –

ekādaśyām abhuñjānā yuktāḥ pāpa-śatair api |

bhavadbhiḥ parihartavyā hitā me yadi sarvadā || 229 ||

ye smaranti jagannāthaṁ mṛtyu-kāle janārdanam |

pāpa-koṭi-śatair yuktā na te grāhyā mamājñayā || 230 ||

mamājñayeti—anyathā madājñābhaṅge mayaiva bhavanto daṇḍayitavyā ityarthaḥ yadvā mamājñayāpi kadācit pramādena mamājñāyāṁ dattāyāmapītyarthaḥ ||230||

na brahmā na śivāgnīndrā nāhaṁ nānye divaukasaḥ |

śaktā na nigrahaṁ kartuṁ vaiṣṇavānāṁ mahātmanām || 231 ||

ato’haṁ sarva-kālaṁ ca vaiṣṇavānāṁ bibhemi vai |

bhavadbhiḥ parihartavyā vaiṣṇavā ye sadaiva hi || 232 ||

vaiṣṇavānāṁ vaiṣṇavebhyo bibhemi teṣvaparādhena bhagavatkrodhaviśeṣotpatteḥ | ataḥ sadaiva parihartavyāḥ ||232||

vaiṣṇavā viṣṇuvat pūjyā mama mānyā  viśeṣataḥ |

teṣāṁ kṛte’pamāne’pi vināśo jāyate dhruvam || 233 ||

sarveṣāmeva pūjyāḥ viśeṣataśca mama bhagavaddharmābhijñasya mānyāḥ ||233||

kiṁ ca –

yeṣāṁ smaraṇa-mātreṇa pāpa-lakṣa-śatāni ca |

dahyante nātra sandeho vaiṣṇavānāṁ mahātmanām || 234 ||

yeṣāṁ vaiṣṇavānāmataeva mahātmanāṁ smaraṇamātreṇa ||234||

yeṣāṁ pāda-rajenaiva prāpyate jāhnavī-jalam |

nārmadaṁ yāmunaṁ caiva kiṁ punaḥ pādayor jalam || 235 ||

pādasya rajena rajasaiva nārmadaṁ yāmunañca jalaṁ prāpyate kiṁ punasteṣāṁ pādayorjalaṁ tanmahimā kiṁ vaktavya ityarthaḥ | asya pānasambhavena rajasaḥ sakāśāt māhātmyāpekṣayā kiṁ pūnariti nyāyoktiḥ ||235||

yeṣāṁ vākya-jalaughena vinā gaṅgā-jalair api |

vinā tīrtha-sahasreṇa snāto bhavati mānavaḥ || 236 ||

vākyamupadeśarūpaṁ bhagavatkathākīrtanādirūpaṁ vā tadeva jalaughaḥ payapurastenaiva ||236||

kiṁ ca –

brahma-loke na me vāso na me vāso harālaye | \
nālaye loka-pālānāṁ vaiṣṇavānāṁ parābhave || 237 ||

parābhave matto bhavadbhyo vā kathañcit tiraskāre sati brahmalokādiṣvapi vāsaṁ kartuṁ na śaknomītyarthaḥ ||237||

na devā na ca gandharvā na yakṣoraga-rākṣasāḥ |

trātuṁ samarthā ṛṣayo vaiṣṇavānāṁ parābhave || 238 ||

karomi karmaṇā vācā manasāpi na vipriyam |

vaiṣṇavānāṁ mahābhāgāḥ sudarśana-bhayād api || 239 ||

ekato dhāvate cakram ekato hari-vāhanam |

ekato viṣṇu-dūtāś ca vaiṣṇave cārdite mayā || 240 ||

bṛhan-nāradīye caikādaśī-māhātmye [NārP 1.23.75, 77-79] –

ye viṣṇu-pūjana-ratāḥ prayatāḥ kṛtajñāś

caikādaśī-vrata-parā vijitendriyāś ca |

nārāyaṇācyuta hare śaraṇaṁ bhaveti

śāntā vadanti satataṁ tarasā tyajadhvam ||241||

nārāyaṇārpita-dhiyo hari-bhakta-bhaktān

svācāra-mārga-niratān guru-sevakāṁś ca |

sat-pātra-dāna-niratān hari-kīrti-bhaktān

dūtās tyajadhvam aniśaṁ hari-nāma-saktān ||242||

he mahābhāgā iti svadūtān prati śikṣaṇārthaṁ yamasya salālanaṁ sambodhanam | harivāhanaṁ garuḍaḥ ardita ivārdite pīḍārthodyame'pi kṛte satītyarthaḥ | viṣṇubhaktiniratānevāha—prayatā ityādinā | svācāro vaiṣṇavadharmastanmārganiratān satpātrāṇi vaiṣṇavāstebhyo yaddānaṁ tasmin niratān ||239-242||

pāṣaṇḍa-saṅga-rahitān hari-bhakti-tuṣṭān

sat-saṅga-lolupa-tarāṁś ca tathātipuṇyān |

śambhor hareś ca sama-buddhi-matas tathaiva

dūtās tyajadhvam upakāra-parāñ narāṇām ||243||

pāṣaṇḍā viṣṇuvimukhāḥ atipuṇyān paramamaṅgalarūpavaiṣṇavacihnadhāriṇa ityarthaḥ | upakāraḥ bhagavadbhaktyupadeśādirūpastatparān ||243||

ye vīkṣitā hari-kathāmṛta-sevakaiś ca

nārāyaṇa-smṛti-parāyaṇa-mānasaiś ca |

viprendra-pāda-jala-sevana-samprahṛṣṭais

tān pāpino’pi ca bhaṭā satataṁ tyajadhvam ||244||

viprendrā vaiṣṇava-brāhmaṇāḥ ||244||

ataevoktaṁ śrī-nāradena caturtha-skandha-śeṣe [BhP 4.31.22]

śriyam anucaratīṁ tad-arthinaś ca

dvipada-patīn vibudhāṁś ca yat sva-pūrṇaḥ |

na bhajati nija-bhṛtya-varga-tantraḥ

katham amum udvisṛjet pumān kṛta-jñaḥ ||245||

anucarantīmanuvartamānāmapi śriyam tadarthinaḥ sakāmān dvipadapatīn narendrān vibudhān devānapi yo nānuvartate yataḥ svairnijabhaktaireva pūrṇaḥ ataḥ svabhṛtyavargānurakta eva kevalam yadvā na bhajatītyatra hetudvayam—svapūrṇaḥ svena ātmanaiva pūrṇa iti nijabhṛtyavargatantra iti ca yadvā svapūrṇo'pi nijabhṛtyavargādhīnaḥ san na bhajati evambhūtamamuṁ harimut īṣadapi kathaṁ visṛjet kṛtajñaḥ—tasya kṛtamupakāraṁ karma vā jānāti anusandadhāti ya ityarthaḥ | evamante bhagavadvaśīkaraṇarūpo bhagavadbhaktānāṁ māhātmyaviśeṣo darśitaḥ ||245||

ataeva prārthanam | nārāyaṇa-vyūha-stave –

nāhaṁ brahmāpi bhuyāsaṁ tvad-bhakti-rahito hare |

tvayi bhaktas tu kīṭo’pi bhūyāsaṁ janma-janmasu ||246||

janmajanmasviti—muktiviṣayake nairapekṣyaṁ darśitaṁ tatra bhaktirasābhāvāt ||246||

śrī-brahma-stutau ca daśama-skandhe [BhP 10.14.30] –

tad astu me nātha sa bhūri-bhāgo

bhave’tra vānyatra tu vā tiraścām |

yenāham eko’pi bhavaj-janānāṁ

bhūtvā niṣeve tava pāda-pallavam ||247||

tattasmāttadbhaktānāmeva paramotkarṣāddhetoḥ atra bhave brahmajanmani tiraścāmapi madhye yajjanma tasmin vā bhūribhāgo mahadbhāgyaṁ me so'stu yena bhāgyena bhavadīyānāṁ janānāmeko'pi yaḥ kaścidapi bhūtvā tvatpādapallavaṁ niṣeve atyarthaṁ seve ||247||

ataevoktaṁ śrī-nārāyaṇa-vyūha-stave –

ye tyakta-loka-dharmārthā viṣṇu-bhakti-vaśaṁ gatāḥ |

bhajanti paramātmānaṁ tebhyo nityaṁ namo namaḥ ||248||

evaṁ māhātmyaprakaraṇamupasaṁharan bhagavadbhaktān praṇamati—ya iti | tyaktāḥ lokāḥ kalatraputrādayaḥ dharmā varṇāśramācārādayaḥ arthāśca dhanāni mokṣādayo vā yaistathābhūtāḥ santo ye paramātmānaṁ śrīkṛṣṇaṁ bhajanti | tarhi kimartham ityatrāha—viṣṇubhaktervaśa gatāstadrasākṛṣṭacittatvādityarthaḥ | taduktameva—kurvantyahaitukīṁ bhaktimitthambhūtaguṇo hariḥ (śrībhā. 1.7.10) iti | evaṁ cānte paramamāhātmyaviśeṣo darśita iti dik ||248||

evaṁ śrī-bhagavad-bhakta-māhātmyāmṛta-vāridheḥ |

vicitra-bhaṅga-lekhārho lobha-lolaṁ vināsti kaḥ ||249||

asaṁkhyeyasya bhagavadbhaktānāṁ māhātmyasya likhanadvārā saṁkhyāyā iyattāpādanena nijacāpalyamudbhāvya tat pariharati—evamiti | śrībhagavadbhaktamāhātmyamevāmṛtavāridhistasya vicitrāṇāṁ gaṅgānāmūrmīṇāṁ paramparāṇāṁ lekhasya likhanasya arho yogyaḥ | lobhena tadrasatṛṣṇayā lolaṁ cañcalaṁ janaṁ vinā ko'nyo'trāsti kevalaṁ cāñcalyenaiva tadyogyaḥ syānna cānyathā kathañcit tacca tanmādhurīviśeṣeṇākarṣaṇādevetyarthaḥ ||249||

ataḥ śrī-bhagavad-bhakta-janānāṁ saṅgatiḥ sadā |

kāryā sarva-prayatnena dvau lokau vijigīṣubhiḥ ||250||

ataḥ likhitādasmāt māhātmyāddhetoḥ dvau lokau vijigīṣubhiḥ lokadvayaṁ viśeṣato jetumicchadbhiḥ aihikāmuṣmika-sādhanasādhyavargaṁ vaśīkartuṁ sarvaireva sadā kāryetyarthaḥ ||250||

atha śrī-bhagavad-bhakta-saṅga-māhātmyam

bhagavad-bhakta-pādābja-pādukābhyo namo’stu me |

yat-saṅgamaḥ sādhanaṁ ca sādhyaṁ cākhilam uttamam ||251||

idānīṁ teṣāṁ saṅgamāhātmyaṁ likhan tatsusiddhaye prathamaṁ tān praṇamati—bhagavaditi yadyapi bhagavadbhaktānāṁ māhātmyalikhanena tatsaṅgati-māhātmyalikhanena teṣāñca māhātmyaṁ likhitaṁ syāt tathāpi saṅgaṁ vināpi dūrataḥ kathañcit sevayāpi kṛtārthatā syādityabhiprāyeṇa pṛthag pṛthag likhitam | uttamaṁ sarvataḥ śreṣṭhamakhilaṁ sādhanaṁ sādhyañca phalam evaṁ saṁkṣepeṇa māhātmyamakhilamevollikhitam ||251||

tatra sarva-pātaka-mocakatā

bṛhan-nāradīye [NārP 1.36.60] yajña-māly-upākhyānānte |

hari-bhakti-parāṇāṁ tu saṅgināṁ saṅga-mātrataḥ |

mucyate sarva-pāpebhyo mahā-pātakavān api ||252||

tadeva vivecayan yathottaraṁ śreṣṭhyakrameṇa likhati—haribhaktītyādinā sādhusamāgama ityantena | saṅgināṁ gṛhādyāsaktimatāmapi yadvā haribhaktiparāṇāṁ ye saṅginasteṣāmapi ||252||

sāmānyato’nartha-nivartakatāartha-prāpakatā ca |

pādme vaiśākha-māhātmye [PadmaP 5.94.74] śrī-muni-śarmāṇaṁ prati pretānām uktau –

vināśayaty apayaśo buddhiṁ viśadayaty api |

pratiṣṭhāpayati prāyo nṛṇāṁ vaiṣṇava-darśanam ||253||

pratiṣṭhāpayati pratiṣṭhāṁ karoti tatra prāya iti kasyāścit pratiṣṭhāyā vaiṣṇavairupekṣyatvāt vaiṣṇavānāṁ darśanamātramapi astu tāvat saṅgaḥ ||253||

tatra (?) śrī-yama-brāhmaṇa-saṁvāde mahāratha-nṛpoktau –

yathā prapadyamānasya bhagavantaṁ vibhāvasum |

śītaṁ bhayaṁ tamo’py eti sādhūn saṁsevataḥ sadā ||254||

pūrvaṁ yathopaśrayamāṇasyetyatra dūrato'pi sevāmātramapekṣitaṁ na tu saṅgaḥ  atra ca prapadyamānasyetyanena saṅga eveti bhedaḥ | evaṁ saṁ-śabdenātra saṅgo'bhipretaḥ tatra ca śraddhayetyeṣā dik ||254||

tatraiva pretopākhyāne pretoktau [PadmaP 5.98.57] –

apākaroti duritaṁ śreyaḥ saṁyojayaty api |

yaśo vistārayaty āśu nṝṇāṁ vaiṣṇava-saṅgamaḥ ||255||

duritaṁ pāpaṁ śreyaḥ maṅgalaṁ yaśaḥ muktatva-bhaktatvādi-māhātmyam yadvā duritaṁ saṁsāraṁ śreyaścaturvargaṁ yaśaḥ muktebhyo'pyutkarṣādikam āśu ityasya pūrvavākyatraya eva sambandhaḥ ||255||

atha sarva-tīrthādhikatā

tatraiva [PadmaP 5.98.78] –

gaṅgādi-puṇya-tīrtheṣu yo naraḥ snātum icchati |

yaḥ karoti satāṁ saṅgāṁ tayoḥ sat-saṅgamo varaḥ ||256||

snātumicchati śraddhayā snātītyarthaḥ tayoḥ snātṛsaṅgakartrormadhye varaḥ śreṣṭhaḥ ||256||

tatraiva bhagīratha-nṛpoktau [PadmaP 5.100.5] –

yaḥ snātaḥ śānti-sitayā sādhu-saṅgati-gaṅgayā |

kiṁ tasya dānaiḥ kiṁ tīrthaiḥ kiṁ tapobhiḥ kim adhvaraiḥ ||257||

sādhumaṅgatireva gaṅgā tayā snātaḥ | kathambhūtayā śāntyā sitayā paramojjvalayā gaṅgāpi śuklavarṇā bhavati | evaṁ sādhusaṅgaterutkarṣaḥ  yadvā śāntireva sitā śarkarā yasyāmiti gaṅgāyāstathātvābhāvāt sādhusaṅgaterutkarṣo vitarkyaḥ ||257||

atha sarveṣṭa-sādhakatā



yāni yāni durāpāṇi vāñchitāni mahī-tale |

prāpyante tāni tāny eva sādhūnām eva saṅgamāt ||258||

atha anarthasyāpy arthatvāpādakatā

vāśiṣṭhe –

śūnyam āpūrṇatām eti mṛtir apy amṛtāyate |

āpat sampad iva bhāti vidvaj-jana-samāgame ||259||

śūnyaṁ bandhu-viyogādinā riktatāṁ prāptam api gṛhādi amṛtāyate | bhagavat-pada-prāpaṇāt | sampat dhanaiśveryādiḥ | iveti lokoktau | vidvāṁsaḥ śrī-bhagavad-bhakti-māhātmyābhijñāḥ ||259||

tṛtīya-skandhe [BhP 3.23.55] --

saṅgo yaḥ saṁsṛter hetur asatsu vihito 'dhiyā |

sa eva sādhuṣu kṛto niḥsaṅgatvāya kalpate ||260||

adhiyā viveka-hīnena janena asatsu vihito yaḥ samṣārasya hetuḥ saṅga-viṣaya-bhogādi-rūpaḥ | apy-arthe eva-śabdaḥ | so’pi sādhuṣu kṛtaś cet tarhi niḥsaṅgatāya saṁsāra-nāśāya kalpate, samartho bhavati ||260||

śrī-kapila-devoktau [BhP 3.25.20] --

prasaṅgam ajaraṁ pāśam ātmanaḥ kavayo viduḥ |

sa eva sādhuṣu kṛto mokṣa-dvāram apāvṛtam ||261||

prasaṅgam atyantāsaktim | apāvṛtaṁ nirāvaraṇam ||261||

yataḥ –

arir mitraṁ viṣaṁ pathyam adharmo dharmatāṁ vrajet |

prasanne puṇḍarīkākṣe viparīte viparyayaḥ ||262||

nanu tādṛśasya mahānarthasya kathamīdṛśatvam śrībhagavatkāruṇyamahimnaiveti likhati—aririti dvābhyām dharmo bhavatyadharmo'pi iti pūrvaṁ likhitārthameva  matprabhāvata ityasyobhayatrāpi sambandhaḥ  ato'tra hetvanusandhānādikaṁ na kāryamiti bhāvaḥ ||262||

kiṁ ca śrī-bhagavad-vākyaṁ[^1] –

man-nimittaṁ kṛtaṁ pāpam api dharmāya kalpate |

mām anādṛtya dharmo’pi pāpaṁ syān mat-prabhāvataḥ || 263 ||

caturtha-skandhe śrī-dhruvoktau [BhP 4.9.12] --

te na smaranty atitarāṁ priyam īśa martyaṁ

ye cānv adaḥ suta-suhṛd-gṛha-vitta-dārāḥ |

ye tv abja-nābha bhavadīya-padāravinda-

saugandhya-lubdha-hṛdayeṣu kṛta-prasaṅgāḥ ||264||

te atitarām atyantaṁ priyamapi martyaṁ dehaṁ na smaranti nānusandadhate atitarāmityasyātraivānvayaḥ samyagvismarantītyarthaḥ | ye ca sutādayaḥ adaḥ martyamanusambandhāstānapi na smaranti te ke na smaranti ye kṛtayasaṅgāḥ | keṣu bhavadīyaṁ bhavadīyānāmapi yat padāravindasaugandhyaṁ tasmin lubdhamapi hṛdayaṁ yeṣāṁ teṣu tu-śabdenānyeṣāṁ kevalayogādi-niṣṭānāṁ dehābhimānānnivṛttiṁ tatra tatrābhimānaviśeṣaṁ vā darśayati ||264||

pādme tatraiva pretoktau [PadmaP 5.98.58] –

rasāyana-mayī śītā paramānanda-dāyinī |

nānandayati kaṁ nāma vaiṣṇavāśraya-candrikā ||265||

rasāyanaṁ rogahartā puṣṭyādikartā svādukauṣadhaviśeṣastanmayī śītā śītalā tāpaharetyarthaḥ | candraraśmirapi amṛtamayatvādrasāyanamayī sadya eva pittopaśamanādi-svabhāvakatvāt | anyat samameva ||265||

atha mokṣadatvam | daśama-skandhe śrī-mucukunda-stutau [BhP 10.51.53] --

bhavāpavargo bhramato yadā bhavej

janasya tarhy acuta sat-samāgamaḥ |

sat-saṅgamo yarhi tadaiva sad-gatau

parāvareśe tvayi jāyate matiḥ ||266||

bho acyuta bhramataḥ saṁsarato janasya yadā tvadanugraheṇa bhavasya bandhasya apavargaḥ anto bhavet kālaḥ prāptaḥ syāt tadā satāṁ saṅgamo bhavet | yadā ca satsaṅgamo bhavet tadā sarvasaṅganivṛttyā kāryakāraṇaniyantari tvayi bhaktirbhavati tato mucyata ityarthaḥ | yadi vāyamarthaḥ—bhavasya gṛhādyāsaktilakṣaṇasya saṁsārasyāpavargaḥ parityāgo yadā bhavet tadaiva acyutaḥ sthiraḥ satsamāgamo bhavet | pūrvavadvā viṣayamahimavataḥ paramapuraṣārthatābodhanārthaṁ viśeṣaṇadvayam | satāṁ muktānāmapi bhaktānāmeva vā gatau prāpye  parāvarayoḥ cicchakti-māyāśaktauḥ lakṣmībhūmyorvā parāṇāṁ śrīgāpīnām avarāṇāñca śrīrukmiṇyādīnāmīśe svāminīti tadā ca bhagavatpremapradatve'yaṁ śloko draṣṭavyaḥ ||266||

ataevoktaṁ śrī-pracetobhiś caturtha-skandhe [BhP 4.30.35-37]

yatreḍyante kathā mṛṣṭās tṛṣṇāyāḥ praśamo yataḥ |

nirvairaṁ yatra bhūteṣu nodvego yatra kaścana ||267||

yatra nārāyaṇaḥ sākṣād bhagavān nyāsināṁ gatiḥ |

saṁstūyate sat-kathāsu mukta-saṅgaiḥ punaḥ punaḥ ||268||

yatra yeṣu yato yābhyaḥ kathābhyaḥ nirvairaṁ vairābhāvaḥ yatra yāsu kathāsu muktasaṅgaistaireva nārāyaṇaḥ sākṣāt prastūyate yadvā nyāsināmapi gatirāśrayo nārāyaṇo bhagavān yatra sākṣādastīti | muktasaṅgaiḥ śrīsanakādibhiḥ satkathāsu madhye prastūyate yadvā muktasaṅgairātmārāmairapi yatra nārāyaṇa eva sākṣāt prastūyate na tu jñānādi etādṛśaṁ yeṣāṁ māhātmyamityarthaḥ ||267-268||

teṣāṁ vicaratāṁ padbhyāṁ tīrthānāṁ pāvanecchayā |

bhītasya kiṁ na roceta tāvakānāṁ samāgamaḥ ||269||

padbhyāṁ pāvanecchayā yadvā padbhyāṁ vicaratāmiti saulabhyamuktam | saṁsārādgītasyāpi kiṁ na roceta api tu rocata eva bhītānāmananyagatitvāt taduktaṁ bhagavataiva—santo'rvāgvibhyato'raṇam iti ||269||

atha sarva-sāratā | bṛhan-nāradīye śrī-nārada-sanatkumāra-saṁvāde [NārP 1.4.13] –

asāra-bhūte saṁsāre sāram etad ajātmaja |

bhagavad-bhakta-saṅgaś ca hari-bhaktis titikṣutā ||270||

saṁsāre prapañce kim tadāha—bhagavadbhaktasaṅga iti | haribhaktiṁ samyagicchatāṁ janānāmiti haribhaktivāñchāviśeṣaṁ vinā bhagavadbhaktasaṅga—māhātmyānanubhavāt yadvā teṣāṁ śreṣṭhasādhanametadeveti vyākhyāyāṁ ślokā bhaktisampādakatāyāṁ draṣṭavyaḥ ||270||

pādme tatraiva mahāratha-nṛpoktau –

asāgarotthaṁ pīyūṣam adravyaṁ vyasanauṣadham |

harṣaś cāloka-paryantaḥ satāṁ kila samāgamaḥ ||271||

satāṁ samāgamaḥ pīyūṣaṁ bhavatyeva kintu asāgarottham ataḥ sāgarodbhūtasya devabhogya-pīyūṣasya mathanādipariśrameṇaiva sādhanādvāruṇyādisambandhācca tato'pyasya śraiṣṭhyaṁ sūcitam | tathāha—adravyamiti dravyamayauṣadhe pākakriyāprayāso'tha bhakṣaṇādiyatnaścāpekṣate ityatra tattadabhavādasya śreṣṭhyam | tathā sukhasyānte bhavedduḥkham iti nyāyenānyo harṣaḥ śokāvasāna eva syāt ayaṁ harṣayatīti harṣarūpo vā śokāntaṁ | na bhavati kintu sadā harṣa eva amo'sya nityaparamānandamayatvamityarthaḥ | evañca sarvasārataiva siddhā ||271||

atha bhagavat-kathāmṛta-pānaika-hetutā | pādme vaiśākha-māhātmye śrī-nāradoktau [PadmaP 5.84.37]

prasaṅgena satām ātma-manaḥ śruti-rasāyanāḥ |

bhavanti kīrtanīyasya kathāḥ kṛṣṇasya nirmalāḥ ||272||

ātmanāṁ sarveṣāmeva jīvānāṁ manasaḥ śrutyośca rasāyanāḥ sukhaprāpakāḥ yataḥ komalā madhurāḥ ||272||

tṛtīya-skandhe [BhP 3.25.25] śrī-kapila-devoktau –

satāṁ prasaṅgān mama vīrya-saṁvido

bhavanti hṛt-karṇa-rasāyanāḥ kathāḥ |

taj-joṣaṇād āśv apavarga-vartmani

śraddhā ratir bhaktir anukramiṣyati ||273||

vīryasya samyag-vid-vedanaṁ yāsu tā vīrya-saṁvidaḥ | ata eva hṛt-karṇa-rasāyanāḥ sukhadāḥ | tāsāṁ joṣaṇāt sevanād apavargo’vidyā-nivṛttir mokṣo vā vartma yasmiṁs tasmin harau prathamaṁ śraddhā, tato ratis, tato bhaktir anukramiṣyati krameṇa bhaviṣyatīty arthaḥ | ratiś ca raty-ākhyo bhāvaḥ | bhaktiś ca prema-lakṣaṇā | etad-vivaraṇaṁ ca śrī-mahānubhāvair eva rasārṇave kṛtam asty eva ||273||

caturthe śrī-nāradoktau [BhP 4.29.39-40] --

yatra bhāgavatā rājan sādhavo viśadāśayāḥ |

bhagavad-guṇānukathana- śravaṇa-vyagra-cetasaḥ ||274||

nanu sādhusaṅgaṁ vinā svayameva harikathā-cintanā-dinā bhaktirbhavedityāśaṅkyāha—yatreti dvābhyām | sthāne bhagavato guṇānukathane śravaṇe ca vyagraṁ satvaramatyāsaktaṁ vā ceto yeṣāṁ te ||274||

tasmin mahan-mukharitā madhubhic-

caritra-pīyūṣa-śeṣa-saritaḥ paritaḥ sravanti |

tā ye pibanty avitṛṣo nṛpa gāḍha-karṇais

tān na spṛśanty aśana-tṛḍ-bhaya-śoka-mohāḥ ||275||

tasmin sthāne mahadbhirmukharitāḥ kīrtitāḥ yadvā mahāntaḥ maunādiśīlā api mukharitā yābhiḥ tāḥ madhubhidaścaritameva pīyūṣaṁ tadeva śiṣyata iti śeṣo yāsu tāḥ asārāṁśarahita-śuddhāmṛtavāhinya ityarthaḥ | avitṛṣaḥ alaṁ buddhiśūnyāḥ santo gāḍhaiḥ sāvadhānaiḥ karṇaiḥ ye tāḥ saritaḥ pibanti sevante | aśana-śābdena kṣullabhyate aśanādayastānna spṛśanti bhaktirasikānna bādhanta ityarthaḥ | nṛpa he prācīnabarhi satsaṅgamantareṇa svayameva kathācintanādāvālasyādinā rasāveśābhāvataḥ kṣutpipāsādyabhibhūtasya bhaktyasambhavādavaśyaṁ satsaṅgo vidheyaḥ tataśva bhagavatkathāmṛtarasapānādirūpā bhaktiḥ svataḥ sampadyata eveti bhāvaḥ ||275||

pañcame [BhP 5.12.13] śrī-brāhmaṇa-rahūgaṇa-saṁvāde –

yatrottamaśloka-guṇānuvādaḥ

prastūyate grāmya-kathā-vighātaḥ |

niṣevyamāṇo 'nudinaṁ mumukṣor

matiṁ satīṁ yacchati vāsudeve ||276||

yatra yeṣu mahatsu grāmya sthānāṁ vighāto yasmāt mumukṣorapi satīṁ matiṁ premabhaktimityarthaḥ ||276||

ekādaśe śrī-bhagavad-uddhava-saṁvāde śrī-ailopākhyānānte [BhP 11.26.28-29] –

teṣu nityaṁ mahā-bhāga mahā-bhāgeṣu mat-kathāḥ |

sambhavanti hi tā n.ṇāṁ juṣatāṁ prapunanty agham ||277||

sambhavanti samyak jāyante | tāḥ kathā eva aghaṁ pāpaṁ prakarṣeṇa punanti, savāsanam unmūlayanti, saṁsāra-duḥkhaṁ nāśayantīti vā ||277||

tā ye śṛṇvanti gāyanti hy anumodanti cādṛtāḥ |

mat-parāḥ śraddadhānāś ca bhaktiṁ vindanti te mayi ||278||

bṛhan-nāradīye tatraiva [1.4.33] --

bhaktis tu bhagavad-bhakta-saṅgena parijāyate |

sat-saṅgaḥ prāpyate pumbhiḥ sukṛtaiḥ pūrva-sañcitaiḥ ||279||

śravaṇādibhir eva mat-parāḥ śraddadhānāś ca śravaṇādiṣv eva prītimantaḥ santaḥ bhaktiṁ prema-lakṣaṇāṁ vindanti | bhagavad-bhakta—saṅgasya daurlabhyam āha—sat-saṅga iti ||278-279||

ekādaśe śrī-bhagavad-uddhava-saṁvāde [BhP 11.11.49-51] --

athaitat paramaṁ guhyaṁ śṛṇvato yadu-nandana

su-gopyam api vakṣyāmi tvaṁ me bhṛtyaḥ suhṛt sakhā || 280 ||

no rodhayati māṁ yogo na sāṅkhyaṁ dharma eva ca |

sāṅkhya-yogādīni sādhanāntara-sa-vyapekṣāṇi sa-vyabhicārāṇi ca, sat-saṅgas tu svatantra eva, samarthaḥ phalāvyabhicārī ceti varṇayitum āha—atheti | etad vakṣyamāṇaṁ paramaṁ guhyaṁ śṛṇu, yatas tvaṁ mama bhṛtyaḥ suhṛt jñātiḥ, sakhā ca | ataḥ sugopyam api vakṣyāmi ||280||

na svādhyāyas tapas tyāgo neṣṭā-pūrtaṁ na dakṣiṇā || 281 ||

vratāni yajñaś chandāṁsi tīrthāni niyamā yamāḥ |

yathāvarundhe sat-saṅgaḥ sarva-saṅgāpaho hi mām || 282 ||

na rodhayati na vaśīkaroti | yogo'ṣṭāṅgaḥ, sāṅkhyaṁ tattvānāṁ vivekaḥ, dharmaḥ sāmānyato’hiṁsādiḥ | varṇāśramācāro vā, svādhyāyo veda-japaḥ, tapaḥ kṛcchrādi, tyāgaḥ sannyāsaḥ, iṣṭā-pūrtam iṣṭaṁ pūrtaṁ ca | tatra iṣṭam agnihotrādi, pūrtaṁ kūpārāmādi-nirmāṇam | dakṣiṇā-śabdena sāmānyato dānaṁ lakṣyate | vratāni ekādaśy-upavāsādīni | yajño deva-pūjā | chandāṁsi rahasya-mantrāḥ | niyamā bāhyendriya-nigrahādayaḥ, yamā antaḥ-karaṇa-saṁyamādayaḥ | yad vā,

ahiṁsā satyam asteyam asaṅgo hrīr asañcayaḥ |

āstikyaṁ brahma-caryaṁ ca maunaṁ sthairyaṁ kṣamābhayam||

śaucaṁ japas tapo homaḥ śraddhātithyaṁ mad-arcanam |

tīrthāṭanaṁ parārthehā tuṣṭir ācārya-sevanam || [bhā.pu. 11.19.34]



iti bhagavad-ukta-lakṣaṇā grāhyāḥ | atra asteyaṁ manasāpi parasvāgrahaṇam | āstikyaṁ dharme viśvāsaḥ | bhayaṁ pāpādibhyaḥ | śaucaṁ bāhyam āntaraś ceti dvayam | ato dvādaśa-niyamāḥ śraddhā-dharmādaya iti | avarundhe vaśīkaroti | sarva-saṅgāpahaḥ bāhyāntarāśeṣāsakti-nirastaḥ ||281-282||

ataevoktaṁ vidureṇa tṛtīya-skandhe [BhP 3.7.19] --

yat-sevayā bhagavataḥ kūṭa-sthasya madhu-dviṣaḥ |

rati-rāso bhavet tīvraḥ pādayor vyasanārdanaḥ || 283 ||

yeṣāṁ bhagavadbhaktānāṁ sevayā saṅgarūpayā kūṭasthasya nirvikārasyāpi yadvā śrīgovardhanaśṛṅgopari vartamānasya madhudviṣo bhagavataḥ śrīkṛṣṇasya pādayoḥ caraṇāravindayo ratirāsaḥ premotsavaḥ tīvraḥ svābhāviko bhavet | vyasanaṁ saṁsāraduḥkhamardayati nāśayatīti tathā saḥ yadvā madhudviṭsambandhiratyā premṇā ratiyukto vā rāsaḥ rāsakrīḍā tīvraḥ atyutkaṭā devādīnāmapi mohanatvāt bahukālavyāpitvācca | pādayorvyasanāni duḥkhānyardayatīti tathā saḥ sarvendriyānandakasyāpi rāsasya prāyo nṛtyaviśeṣatvena gativiśeṣa-sampatteḥ | yadvā madhudviṣaḥ pādayorityevānvayaḥ | tataśca taccaraṇāravinda dvayena sahetyarthaḥ | pūrvadeva ato'sya phalaviśeṣatvenānte lekhyaḥ ||283||

prathama-skandhe śrī-śaunakādīnāṁ [BhP 1.18.13], caturthe ca śrī-pracetasām uktau [BhP 4.30.34] --

tulayāma lavenāpi na svargaṁ nāpunar-bhavam |

bhagavat-saṅgi-saṅgasya martyānāṁ kim utāśiṣaḥ || 284 ||

bhagavatsaṅgino bhagavadbhaktāḥ  teṣāṁ saṅgasya yo lavaḥ atyalpaḥ kālaḥ tenāpi svargaṁ na tulayāma samaṁ na paśyāma na cāpunarbhavaṁ mokṣam | martyānāṁ tūcchā āśiṣo rājyādyā na tulayāmeti kimuta vaktavyam | evaṁ phalarūpāt svargāt adavargādapyadhikatvena satsaṅgasya paramaphalatvaṁ siddham ||284||

caturthe ca śrī-pracetasaḥ prati śrī-śivopadeśaḥ [BhP 4.24.57] --

kṣaṇārdhenāpi tulaye na svargaṁ nāpunar-bhavam |

bhagavat-saṅgi-saṅgasya martyānāṁ kim utāśiṣaḥ || 285 ||

bhagavat-saṅgisaṅgasya kṣaṇārdhenāpi svargaṁ na tulaye samaṁ na paśyāmi na vāpunarbhavam ||285||

dvādaśe śrī-mārkaṇḍeyopākhyāne śrī-śivasya [BhP 12.10.7] --

athāpi saṁvadiṣyāmo bhavāny etena sādhunā |

ayaṁ hi paramo lābho nṛṇāṁ sādhu-samāgamaḥ || 286 ||

yadyapi

naivecchaty āśiṣaḥ kvāpi brahmarṣir mokṣam apy uta |

bhaktiṁ parāṁ bhagavati labdhavān puruṣe’vyaye || [bhā.pu. 12.10.6]

tathāpi anena śrī-mārkaṇḍeyena saha saṁvādiṣyāmaḥ sambhāṣāṁ kariṣyāmaḥ, yataḥsādhubhiḥ samāgamaḥ saṁyogaḥ, ayam eva paramo lābhaḥ phalam ||286||

ataeva śrī-prahlādaṁ prati śrī-dharaṇyoktaṁ hari-bhakti-sudhodaye –

akṣṇoḥ phalaṁ tvādṛśa-darśanaṁ hi

tanvāḥ phalaṁ tvādṛśa-gātra-saṅgaḥ |

jihvā-phalaṁ tvādṛśa-kīrtanaṁ hi

sudurlabhā bhāgavatā hi loke ||287||

tvādṛśānāṁ kathañcit tvadanukaraṇavatāmapi darśanamevākṣṇoḥ phalam evamanyadapi ||287||

ataeva vidureṇa tṛtīya-skandhe [BhP 3.7.20] --

durāpā hy alpa-tapasaḥ sevā vaikuṇṭha-vartmasu |

yatropagīyate nityaṁ deva-devo janārdanaḥ || 288 ||

vaikuṇṭhavartmasu śrībhagavataḥ tallokasya vā mārgabhūteṣu mahatsu sevā saṅgādirūpā alpatapaso bhāgyaviśeṣahīnasya janasya durāpā yatra yairityarthaḥ yadvā yeṣu viṣayeṣvanyairapi sarvairgīyate atasteṣāṁ sānnidhyamātreṇaiva kṛtārthatā na copadeśāpekṣāpīti bhāva yadvā yeṣu nimitteṣu yatprāptyarthamityarthaḥ evañca satsaṅgasya svataḥ puruṣārthatā siddhaiva ||288||

śrī-videhenāpy ekādaśa-skandhe [BhP 11.2.29] --

durlabho mānuṣo deho dehināṁ kṣaṇa-bhaṅguraḥ |

tatrāpi durlabhaṁ manye vaikuṇṭha-priya-darśanam || 289 ||

bahavo dehā bhavanti yeṣāṁ te dehino jīvāḥ | teṣāṁ kṣaṇa-bhaṅguro’pi maṇuṣo deho durlabhaḥ, parama-puruṣārtha-sādhanatvāt | vaikuṇṭhaḥ priyo yeṣām, vaikuṇṭhasya vā priyās teṣāṁ darśanam api | kim uta saṅgādikam||289||

ataeva hi prārthitaṁ śrī-dhruveṇa caturtha-skandhe [BhP 4.9.11] --

bhaktiṁ muhuḥ pravahatāṁ tvayi me prasaṅgo

bhūyād ananta mahatām amalāśayānām |

yenāñjasolbaṇam uru-vyasanaṁ bhavābdhiṁ

neṣye bhavad-guṇa-kathāmṛta-pāna-mattaḥ || 290 ||

bhaktiā tvayi pravahatāṁ sātatyena kurvatām ataevāmalāśayānāṁ prasaṅgo me mayā saha bhūyāt | nanu mokṣaṁ kiṁ na yācase ata āha—yena mahatprasaṅgena añjasā ayatnata eva urūṇi vyasanāni yasmin tat neṣye pāraṁ gamiṣyāmi | bhagavadguṇakathaivāmṛtaṁ tasya pānena mattaḥ san atra matta-śabdenaivaṁ sūcyate—yathā madirāmatto na jānāti kathaṁ rātrirgatā dinamāyātaṁ veti tathā satsaṅgajātakathāmṛtapānamatto'pi na jānāti kathaṁ sasāro'pagataḥ mokṣo vā jāta iti | evamamṛtapānasya yathā dehagehādyananusandhānaṁ na phalaṁ kintu paramamadhurarasāsvādanādikameva tathā satsaṅgasya bhagavatkathāmṛtapānameva phalaṁ mokṣastvānuṣaṅgikaḥ svayamevopasthāsyati kintadyācaneneni bhāvaḥ ||290||

pracetasaḥ pratyupadeśe śrī-śivena ca [BhP 4.24.58] --

athānaghāṅghres tava kīrti-tīrthayor

antar-bahiḥ-snāna-vidhūta-pāpmanām |

bhūteṣv anukrośa-susattva-śīlināṁ

syāt saṅgamo 'nugraha eṣa nas tava || 291 ||

atha ato hetoḥ anaghau aghaharāvaṅghrī yasya tasya tava kīrtiyaśaḥ tīrtha gaṅgā tayoḥ krameṇāntarbahiḥ snānābhyāṁ vidhūtaḥ vināśitaḥ prāptā yeṣāmanyeṣāmapi kathairiti vā ataeva bhūteṣu anukrośaḥ kṛpā susattvañca rāgādirahitaṁ cittaṁ śīlaṁ cārjavādi tadvatāṁ saṅgo'smāsu astu | eṣa eva no'smān prati tvadanugrahaḥ ||291||

śrī-pracetobhiś ca [BhP 4.30.33] --

yāvat te māyayā spṛṣṭā bhramāma iha karmabhiḥ |

tāvad bhavat-prasaṅgānāṁ saṅgaḥ syān no bhave bhave || 292 ||

spṛṣṭā vyāptāḥ santo vayaṁ karmabhiryāvadiha prapañcamadhye bhramāmastāvadbhavati prakṛṣṭaḥ saṅgo yeṣāṁ teṣāṁ saṅgo'smākaṁ janmani janmani syāt | yāvadbhramāmastāvaditi śrīvaikuṇṭhalokaprāptau svata eva bhagavadbhaktānāṁ saṅgasiddheḥ yadvā yāvan karmabhirbhramāmaḥ māyayā aspṛṣṭā muktā vā bhavāmaḥ | evaṁ bhave saṁsāre abhave ca mokṣe saṅgaḥ syāt anyat samānam ||292||

śrī-prahlādenāpi saptama-skandhe [BhP 7.9.24] --

tasmād amūs tanu-bhṛtām aham āśiṣo ‘jña

āyuḥ śriyaṁ vibhavam aindriyam āviriñcyāt |

necchāmi te vilulitān uruvikrameṇa

kālātmanopanaya māṁ nija-bhṛtya-pārśvam ||293|| iti |

yasmāt lokaprārthyāḥ svargiṇāmāyurādayo vibhavā matpitṛkrodha-bhrūkṣepeṇaiva vinaṣṭāstasmāt āśiṣaḥ bhogān aindriyamindriyairbhogyaṁ brahmaṇo bhogyamabhivyāpya kimapi necchāmi yato jñastatparipākaṁ vidvān naśvaratvādityarthaḥ | te kālātmanā kālarūpa-svarūpeṇa uruvikrameṇa vilulitān aṇimādīnapi yadvā kālātmanā avilulitān aspṛṣṭān arthān sālokya-sārūpya-sāmīpya-sāyujyalakṣaṇānapi necchāmi | tarhi kimicchasītyata āha—upanayeti | paramaphalarūpastvadbhaktasaṅgamo yatra kutrāpi bhūyāt tatra mama sthānādyāgraho nāstīti bhāvaḥ ||293||

athāsat-saṅga-doṣāḥ |

asadbhiḥ saha saṅgastu na kartavyaḥ kadācana |

yasmāt sarvārthahāniḥ syādadhaḥpātaśca jāyate ||294||

evaṁ satsaṅgasevanamupapādya tasyaiva dārḍhyāyāsatsaṅgavarjanaṁ likhati—asadbhiriti | sarveṣāmaihikānāmāmuṣmikāṇāñca arthānāṁ sādhanānāṁ sādhyānāñca hāniḥ kṣayaḥ syāt na ca tāvadeva kintu adhaḥpātaḥ narakādibhogaśca jāyate ||294||

śrī-kātyāyana-vākye --

varaṁ huta-vaha-jvālā-pañjarāntar-vyavasthitiḥ |

na śauri-cintā-vimukha-jana-saṁvāsa-vaiśasam ||295||

viśeṣeṇa avasthitirnivāsaḥ | śauriḥ śrīkṛṣṇastasya cintāyā api vimukho yo janastena saṁvāsaḥ sahavāsa eva vaiśasaṁ pīḍā tu naiva soḍhvyamityarthaḥ lokadvaye svakulasyāpyanarthāvahatvāt ||295||

pādme uttara-khaṇḍe śrī-umā-maheśvara-saṁvāde –

avaiṣṇavās tu ye viprāś cāṇḍālād adhamāḥ smṛtāḥ |

teṣāṁ sambhāṣaṇaṁ sparśaṁ soma-pānādi varjayet ||296||

kathañcit sambhāṣaṇe satyapi sparśaṁ varjayet kathañcit sparśe satyapi somapānaṁ varjayedityarthaḥ | ādiśabdena sahavāsānnabhakṣaṇādi ||296||

tṛtīya-skandhe śrī-kapila-devahūti-saṁvāde [BhP 3.31.33-35]

satyaṁ śaucaṁ dayā maunaṁ buddhiḥ śrīr hrīr yaśaḥ kṣamā |

śamo damo bhagaś ceti yat-saṅgād yāti saṅkṣayam ||297||

teṣv aśānteṣu mūḍheṣu khaṇḍitātmasv asādhuṣu |

saṅgaṁ na kuryāc chocyeṣu yoṣit-krīḍā-mṛgeṣu ca ||298||

śamo'ntaḥkaraṇoparatiḥ damo bāhyendriyasaṁyamaḥ bhagaḥ bhāgyam yoṣitāṁ krīḍāmṛgavadadhīneṣu | khaṇḍitātmasu dehātmabuddhiṣu asthiracitteṣviti vā ataeva śocyeṣu nindyeṣu ||297-298||

na tathāsya bhaven moho bandhaś cānya-prasaṅgataḥ |

yoṣit-saṅgād yathā puṁso yathā tat-saṅgi-saṅgataḥ ||299||

atra ca yoṣitāṁ yoṣidāsaktānāñca saṅgo'vaśyaṁ tyājya ityāha—na tatheti | yathā ca yoṣitsaṅgināṁ saṅgato bandho mohaśca tathā anyaprasaṅgato na bhavet ||299||

ekādaśe ca śrī-bhagavad-uddhava-saṁvāde [BhP 11.26.3] –

saṅgaṁ na kuryād asatāṁ śiśnodara-tṛpāṁ kvacit |

tasyānugas tamasy andhe pataty andhānugāndha-vat  ||300||

asatāṁ lakṣaṇam āha—śiśnodare tarpayantīti śiśnodara-tṛpas teṣāṁ kvacit kadācid api, āstāṁ tāvat tādṛśānāṁ bahūnāṁ saṅgaḥ, tasyaiva kasyāpy anugo’nuvartī andham anugacchati yo’ndhas tadvat ||300||

bhagavad-bhakti-hīnā ye mukhyā’santas ta eva hi |

teṣāṁ niṣṭhā śubhā kvāpi na syāt sac-caritair api ||301||

yadyapi yoṣidāsaktāḥ śiśnodaratarpaṇaparā evāsanto nirdiṣṭāḥ tathāpya bhaktā evāsatsu mukhyāḥ bhagavadbhaktyabhāvena sarvadoṣāśrayatvāt atasteṣāṁ kathañcit kutrāpi śubhaṁ na syāditi satsaṅgati-dāṭyāryaiva likhati—bhagavadbhaktīti | mukhyāśca te asantaśca paramāsādhava ityarthaḥ niṣṭhā gatiḥ prāpyamityarthaḥ ||301||

bṛhan-nāradīye prāyaścitta-prakaraṇānte –

kiṁ vedaiḥ kim u vā śāstraiḥ kim u tīrtha-niṣevaṇaiḥ |

viṣṇu-bhakti-vihīnānāṁ kiṁ tapobhiḥ kim adhvaraiḥ || 302 ||

vedādibhiḥ kim api tu na kimapi phalamityarthaḥ | sarveṣāṁ satkarmaṇāṁ bhagavadbhaktisādhanatvāt tadabhāve ca vaiyarthyāpatteḥ taduktam—dharmaḥ svanuṣṭhitaḥ puṁsām (śrībhā. 1.2.8) ityādi ||302||

śrī-gāruḍe –

antaṁ gato’pi vedānāṁ sarva-śāstrārtha-vedy api |

yo na sarveśvare bhaktas taṁ vidyāt puruṣādhamam || 303 ||

tṛtīya-skandhe [BhP  3.9.10] --

ahny āpṛtārta-karaṇā niśi niḥśayānā

nānā-manoratha-dhiyā kṣaṇa-bhagna-nidrāḥ |

daivāhatārtha-racanā ṛṣayo 'pi deva

yuṣmat-prasaṅga-vimukhā iha saṁsaranti || 304 ||

vivekino’py abhaktāś cet sadā saṁsāra-duḥkhādy-anubhavanty evety āha—ahīti | divase āpṛtāni ca tāni artāni ca kliṣṭānii karaṇāni indriyāṇi yeṣām | rātrāv api sukha-lavo nāsti, yato niḥśayānāḥ sva-pradarśanena ca kṣaṇe kṣaṇe bhagna-nidrāḥ, dvena āhatāḥ sarvataḥ pratihatāḥ artha-racanāḥ arthārthodyamā yeṣām ||304||

ataevoktaṁ ṣaṣṭhe [BhP 6.1.18] --

prāyaścittāni cīrṇāni nārāyaṇa-parāṅmukham |

na niṣpunanti rājendra surā-kumbham ivāpagāḥ || 305 ||

cīrṇāni kṛtānyapi na niṣpunanti na śodhayanti mahatāmapyaśodhakatve dṛṣṭāntaḥ—surākumbhamivāpagā iveti ||305||

viṣṇu-dharmottare –

kutaḥ pāpa-kṣayas teṣāṁ kutas teṣāṁ ca maṅgalam |

yeṣāṁ naiva hṛdistho’yaṁ maṅgalāyatano hariḥ || 306 ||

maṅgalam aihikāmuṣmikaśreyaḥ hṛdistho'pi na syāt manasāpi na cintyata ityarthaḥ ||306||

ataeva bṛhan-nāradīye lubdhakopākhyānārambhe –

hari-pūjā-vihīnāś ca veda-vidveṣiṇas tathā |

dvija-go-dveṣiṇaś cāpi rākṣasāḥ parikīrtitāḥ || 307 ||

haripūjāvihīnatvādeva vedādividveṣiṇo rākṣasāśca parikīrtitāḥ ||307||

ataeva nija-dūtān prati dharma-rājasyānuśāsanaṁ ṣaṣṭha-skandhe [BhP 6.3.28-9] --

tān ānayadhvam asato vimukhān mukunda-

pādāravinda-makaranda-rasād ajasram |

niṣkiñcanaiḥ paramahaṁsa-kulair asaṅgair

juṣṭād gṛhe niraya-vartmani baddha-tṛṣṇān ||308||

asato duṣṭān tānevāha—mukundapadāravindayormakarandarūpāṁ rasaū bhaktilakṣaṇastaramādvimukhān | kathambhūtān rasajñaiḥ bhaktisukhābhijñaiḥ rasavivekibhirvā paramahaṁsakulaiḥ ataeva niṣkiñcanaiḥ abhimānaśūnyairnirapekṣairvā ajasraṁ juṣṭān sevitān yadvā ajasraṁ vimukhāniti sambandhaḥ | tādṛśe mahārase sakṛt kṣaṇamapi ye'bhimukhā na bhavanti tānityarthaḥ | asatāṁ jñāpakamāha—nirayavartmani svadharmaśūnye gṛhe aniveditabhogādau vā baddhāstṛṣṇā yai stān daṇḍārthamihānayadhvam evaṁ teṣāṁ lakṣaṇaṁ niṣṭhā coktā ||308||

jihvā na vakti bhagavad-guṇa-nāma-dheyaṁ

cetaś ca na smarati tac-caraṇāravindam |

kṛṣṇāya no namati yac-chira ekadāpi

tān ānayadhvam asato 'kṛta-viṣṇu-kṛtyān ||309||

kiñca yat yeṣāṁ jihvetyādyanvayaḥ na kṛtaṁ viṣṇukṛtyaṁ bhagavadvratam ekādaśyupavāsa-kārttikaniyamādi yaistāṁśca ekadāpītyasya pūrvavākyadvaye sambandhaḥ | api-śabdasyāpi sarvatrānuṣaṅgaḥ | tataścāyamarthaḥ—jihvāpi guṇakṛta-nāmadheyaṁ dīnavatsala ityādikamapi na vaktīti yathā kathañcideva nāmoccāraṇam tacca nijārtādi-hetunāpi na tvarthānusandhānapūrvakaṁ śraddhayā śrīkṛṣṇasya nāma samyaguccāraṇaṁ karotītyarthaḥ | evaṁ ceto'pi taccaraṇāravindamapīti yathākathañcinmanomātreṇaivāṅgasya sparśanaṁ na tu sarvāṅgasya śrīmaccaraṇāravindayorvā samyak dhyānam tathā śiro'pi kṛṣṇāyāpīti śirobhirnamanamātreṇa vandanaṁ tacca kṛṣṇoddeśena yaṁ kañcidapyālakṣyeti na tu sarvāṅgaiḥ sākṣāt śrīmūrtyādikaṁ veti | evaṁ kathañcidapi śrīkṛṣṇabhaktisambandhahīnā ye tānevānayadhvamiti | ataeva jihvādi-śabdaprayogaḥ  anyathā jihvādīnāmeva vacanādi-vyāpārāt punastattacchabdaprayogasya vaiyarthāpatteriti dik ||309||

skānde mārkaṇḍeya-bhagīratha-saṁvāde –

yo hi bhāgavataṁ lokam upahāsaṁ nṛpottama |

karoti tasya naśyanti artha-dharma-yaśaḥ-sutā || 310 ||

asatāṁ niṣṭhāmeva viśeṣatā darśayan teṣu cāsatsu madhye vaiṣṇavaviṣayakāparādhino'sattamamukhyā ityabhipretya teṣāñca niṣṭhādikaṁ pūrvato viśeṣeṇa pṛthak likhati—yo hītyādinā acyuta ityantena ||310||

nindāṁ kurvanti ye mūḍhā vaiṣṇavānāṁ mahātmanām |

patanti pitṛbhiḥ sārdhaṁ mahā-raurava-saṁjñite ||311||

hanti nindati vai dveṣṭi vaiṣṇavān nābhinandati |

krudhyate yāti no harṣaṁ darśane patanāni ṣaṭ ||312||

bhāgavataṁ prati hanti praharati darśane satyapi harṣaṁ na yāti nāpnoti—etāni ṣaṭ patanāni pātityāpādakāni narakāvahānītyarthaḥ ||312||

tatraivāmṛtasāroddhāre śrī-yamoktau –

janma-prabhṛti yat kiñcit sukṛtaṁ samupārjitam |

nāśam āyāti tat sarvaṁ pīḍayed yadi vaiṣṇavān || 313 ||

dvārakā-māhātmye prahlāda-bali-saṁvāde –

kara-patraiś ca phālyante sutīvrair yama-śāsanaiḥ |

nindāṁ kurvanti ye pāpā vaiṣṇavānāṁ mahātmanām || 314 ||

pūjito bhagavān viṣṇur janmāntara-śatair api |

prasīdati na viśvātmā vaiṣṇave cāpamānite || 315 ||

daśama-skandhe ca [BhP 10.74.40] –

nindāṁ bhagavataḥ śṛṇvaṁs tat-parasya janasya vā |

tato nāpaiti yaḥ so 'pi yāty adhaḥ sukṛtāc cyutaḥ || 316 ||

astu tāvan vaiṣṇavanindākāriṇāṁ paramānarthaḥ vaiṣṇavanindāśrotṛṇāmapi mahānarakaṁ syāditi likhati—nindāmiti | tatastasmāt nindāśravaṇāt tatsthānādvā sukṛtāt pūrvapūrvakṛtādapi puṇyādbhraṣṭa san adho yātīti kiṁ vaktavyamityapi-śabdārthaḥ ||314-316|||

ataevoktaṁ viṣṇu-dharmottare –

jīvitaṁ viṣṇu-bhaktasya varaṁ pañca-dināni ca |

na tu kalpa-sahasrāṇi bhakti-hīnasya keśave || 317 ||

ato bhagavadbhaktihīnasya sadya eva maraṇaṁ śreyaḥ cirajīvana ca mahānarthāyaivetyāśayena likhati—jīvitamiti ||317||

ataevoktaṁ śrī-bhāgavate ailopākhyānānte [BhP 11.26.26] --

tato duḥsaṅgam utsṛjya satsu sajjeta buddhimān |

santa evāsya chindanti mano-vyāsaṅgam uktibhiḥ ||318||

santo bhagavad-bhaktā eva, na tu karma-jñānādi-parāḥ | manaso vyāsaṅgaṁ gṛhādy-āsaktiṁ kāmādi-sambandhaṁ vā | uktibhir hitopadeśaiḥ||318||

atha śrī-vaiṣṇava-samāgama-vidhiḥ

atha śrī-bhagavad-bhaktān sal-lakṣaṇa-vibhūṣitān |

gatvā tān dūrato dṛṣṭvā daṇḍavat praṇamen mudā || 319 ||

sadbhiruttamaistaptamudrādhāraṇādibhirlakṣaṇavibhūṣitān ||319||

tejo-draviṇa-pañcarātre –

vaiṣṇavo vaiṣṇavaṁ dṛṣṭvā daṇḍavat praṇamed bhuvi |

ubhayor antarā viṣṇuḥ śaṅkha-cakra-gadādharaḥ || 320 ||

vaiṣṇavo vaiṣṇavaṁ dṛṣṭvā praṇamediti dvayoranyo'nyameva praṇāmo'bhipretaḥ ataeva tayorubhayormadhye viṣṇurbhavati tiṣṭhatītyarthaḥ | yacca kaurma vyāsagītāyām—na kuryādyo'bhivādyasya dvijaḥ pratyabhivādanam | nābhivādyaḥ sa viduṣā yathā śūdrastathaiva saḥ || iti pratyabhivādanamātramuktam tacca smārtajanaparamiti jñeyam | yadvā abhivādanapratyābhivādanābhyāṁ praṇāma pratipraṇāmavācibhyāmanyo'nyanamaskāra evābhipreta iti ||320||

tatra ca viśeṣo bṛhan-nāradīye (1.25.41) –

sabhāyāṁ yajña-śālāyāṁ devatāyataneṣv api |

pratyekaṁ tu namaskāro hanti puṇyaṁ purākṛtam || 321 ||

tatra ca sarvān sabhāsthitān śrīvaiṣṇavān ekatraiva praṇamenna tu pratyekamiti likhati—sabhāyāmiti ||321||

puṇya-kṣetre puṇya-tīrthe svādhyāya-samaye tathā |

pratyekaṁ tu namaskāro hanti puṇyaṁ purākṛtam || 322 ||

vaiṣṇavaṁ cāgataṁ vīkṣyābhigamyāliṅga vaiṣṇavam |

vaideśikaṁ prīṇayeyur darśayantaḥ sva-vaiṣṇavān || 323 ||

evaṁ yātrikasya kṛtyaṁ likhitvā sabhyānāmapi kṛtyaṁ likhani—vaiṣṇavañcetyādinā pūjābhyadhiketyantena | vaideśikaṁ dūradeśādāgatañcet svakīyān vaiṣṇavān darśayantaḥ tattannāmakathanādinā paricayaṁ kārayantaḥ santaḥ ||323||

tathā coktaṁ śrī-brahmaṇā tejo-draviṇa-pañcarātre --

nārāyaṇāśrayaṁ bhaktaṁ deśāntara-samāgatam |

prīṇayed darśayaṁs tasya bhaktyā nārāyaṇāśrayān || 324 || iti |

tataś ca vaiṣṇavaḥ prāptaḥ santarpya vacanāmṛtaiḥ |

sad-bandhur iva sammānyo’nyathā doṣo mahān smṛtaḥ || 325 ||

atha vaiṣṇava-sammānana-nityatā

skānde śrī-mārkaṇḍeya-bhagīratha-saṁvāde –

dṛṣṭvā bhāgavataṁ daivāt sammukhe yo na yāti hi |

na gṛhṇāti haris tasya pūjāṁ dvādaśa-vārṣikīm || 326 ||

yo na gṛhṇāti bhūpāla vaiṣṇavaṁ gṛham āgatam |

tad-gṛhaṁ pitṛbhis tyaktaṁ śmaśānam iva bhīṣaṇam || 327 ||

athavābhyagataṁ dūrād yo nārcayanti vaiṣṇavam |

sva-śaktyā nṛpa-śārdūla nānyaḥ pāpa-ratas tataḥ || 328 ||

dūrāt dūradeśādabhyāgatam ||328||

śrāntaṁ bhāgavataṁ dṛṣṭvā kaṭhinaṁ yasya mānasam |

prasīdati na duṣṭātmā śvapacād adhiko hi saḥ || 329 ||

vipraṁ bhāgavataṁ dṛṣṭvā dīnam ātura-mānasam |

na karoti paritrāṇaṁ keśavo na prasīdati || 330 ||

dṛṣṭvā bhāgavataṁ vipraṁ namaskāreṇa nārcayet |

dehinas tasya pāpasya na ca vai kṣamate hariḥ || 331 ||

kaṭhinaṁ snehārdraṁ na syāt na ca prasīdati ataḥ sa eva duṣṭātmā śvapacādapyadhikaḥ paramādhama ityarthaḥ | namaskāreṇāpi nārcayet ||329-331||

apūjito yadā gacchad vaiṣṇavo gṛha-medhinaḥ |

śata-janmārjitaṁ bhūpa puṇyam ādāya gacchati || 332 ||

anabhyarcya pitṝn devān bhuñjate hari-vāsare |

tat pāpaṁ jāyate bhūpa vaiṣṇavānām atikrame || 333 ||

harivāsare ca ye bhuñjate teṣāṁ yat pāpaṁ tat atikrame apūjanādināparādhe sati ||333||

pūrvaṁ kṛtvā tu sammānam avajñāṁ kurute tu yaḥ |

vaiṣṇavānāṁ mahīpāla sānvayo yāti saṅkṣayam || 334 ||

pādme vaiśākha-māhātmye yama-brāhmaṇa-saṁvāde [PadmaP 5.96.69}

vaiṣṇavaṁ janam ālokya nābhyutthānaṁ karoti yaḥ |

praṇayādarato vipra sa naro narakātithiḥ || 335 ||

narakātithiḥ bahula-narakaduḥkhaṁ ciraṁ bhuṅkta ityarthaḥ ||335||

caturtha-skandhe [BhP 4.22.11] ca --

vyālālaya-drumā vai teṣv ariktākhila-sampadaḥ |

yad-gṛhās tīrtha-pādīya- pādatīrtha-vivarjitāḥ ||336||

vyālānāmālayā drumā eva ariktāḥ pūrṇāḥ akhilāḥ sampado yeṣu tādṛśā api yadgṛhā ye gṛhāḥ tīrthapādīyā vaiṣṇavāsteṣāṁ pādatīrthena pādodakena vā vivarjitāḥ ||336||

atha vaiṣṇava-stutiḥ

skānde –

dahnyo’haṁ kṛta-kṛtyo’haṁ yad yūyaṁ gṛham āgatāḥ |

durlabhaṁ darśanaṁ nūnaṁ vaiṣṇavānāṁ yathā hareḥ || 337 ||

vacanāmṛtaiḥ santarpyeti likhitaṁ tānyeva likhati—dhanyo'hamityādīni sapta | atra ca dhanyo'hamityādivacanapāṭhena tadarthanirvacanena vā stutiḥ kāryeti jñeyam ||337||

meru-mandara-tulyā vai puṇya-puñjā mayā kṛtāḥ |

samprāptaṁ darśanaṁ yad vai vaiṣṇavānāṁ mahātmanām || 338 ||

yan yasmāt yebhyaḥ puṇyapuñjebhya iti vā ||338||

daśama-skandhe śrī-gargācāryaṁ prati śrī-nandasya vākyam [BhP 10.8.4] --

mahad-vicalanaṁ nṝṇāṁ gṛhiṇāṁ dīna-cetasām |

niḥśreyasāya bhagavan kalpate nānyathā kvacit || 339 ||

mahatāṁ svāśramādanyatra vicalanaṁ gamanaṁ na svārthaṁ kintu gṛhiṇāṁ maṅgalāya | nanu tarhi ta eva mahaddarśanārthaṁ kimiti nāgacchanti tatrāha—dīnacetasāṁ kṛpaṇānāṁ kṣaṇamapi gṛhaṁ tyaktumaśaknuvanavatāmityarthaḥ | yadvā gṛhiṇāṁ niḥśreyasāya mahatāṁ vicalanaṁ bhagavatpūjāparatādisvadharmatyāgo'pi kalpate yogyaṁ bhavati | kutaḥ dīnacetasāṁ sadā paramārtānāmityarthaḥ | svārthānapekṣaṇāt na ca kvacit kadācidapi anyathā pūjā'lābhādityarthaḥ ||339||

caturtha-skandhe [BhP 4.22.7,10, 13-14] --

aho ācaritaṁ kiṁ me maṅgalaṁ maṅgalāyanāḥ |

yasya vo darśanaṁ hy āsīd durdarśānāṁ ca yogibhiḥ ||340||

maṅgalamayanaṁ yeṣāṁ he maṅgalāyanāṛ mayā kiṁ maṅgalamācaritam yasya me yogibhirapi durdarśānām ||340||

adhanā api te dhanyāḥ sādhavo gṛha-medhinaḥ |

yad-gṛhā hy arha-varyāmbu- tṛṇa-bhūmīśvarāvarāḥ ||341||

yeṣāṁ sādhūnāṁ gṛhāḥ arhāṇāṁ pūjyānāṁ varyā varaṇīyāḥ svīkārārhāḥ caryeti pāṭhe ācaraṇayogyāḥ ambvādayo yeṣu tādṛśāḥ | ambu ca tṛṇañca bhūmiśca īśvaro gṛhasvāmī ca avarāśca bhṛtyādayaḥ ||341||

kaccin naḥ kuśalaṁ nāthā indriyārthārtha-vedinām |

vyasanāvāpa etasmin patitānāṁ sva-karmabhiḥ ||342||

he nāthāḥ kacciditi praśne | indriyārtha viṣayameva arthaṁ puruṣārthaṁ ye vidanti teṣāṁ naḥ vyasanāni upyante yasmin saṁsāre ||342||

bhavatsu kuśala-praśna ātmārāmeṣu neṣyate |

kuśalākuśalā yatra na santi mati-vṛttayaḥ ||343||

nanu bhāgavatānāmeva kuśalaṁ pṛcchyate na tvātmanastatrāha—bhavatsviti | kuśalā akuśalāśca matervṛttayo'pi yeṣāṁ na santi ||343||

atha vaiṣṇavābhigamana-māhātmyam

skānde śrī-mārkaṇḍeya-bhagīratha-saṁvāde—

sammukhaṁ vrajamānasya vaiṣṇavānāṁ narādhipa | \
pade pade yajña-phalaṁ prāhuḥ paurāṇikā dvijāḥ ||344||

evaṁ vaiṣṇavānāmabhigamanaṁ sammānanaṁ stutiñca likhitvā idānīṁ tattanmāhātmyaṁ likhati—sammukhamityādinā narā ityantena ||344||

atha vaiṣṇava-stuti-māhātmyam | tatraiva—

pratyakṣaṁ vā parokṣaṁ vā yaḥ praśaṁsati vaiṣṇavam |

brahma-hā madyapaḥ steyī guru-gāmī sadā nṝṇām |

mucyate pātakāt sadyo viṣṇur āha nṛpottama ||345||

gurugāmī gurutalpagaḥ nṛṇāṁ madhye nara iti pāṭho vā ||345||

kiṁ ca—

pratyakṣaṁ vā parokṣaṁ vā ye praśaṁsanti vaiṣṇavam |

prasādād vāsudevasya te taranti bhavārṇavam ||346||

yadyapi yathālikhanakramaṁ vaiṣṇavasammānana—māhātmyānantarameva vaiṣṇavastuti-māhātmyaṁ likhitamupayujyate tathāpi prathamaṁ stutistataḥ sammānanamityapekṣayā tathā sammānanamāhātmyasya bāhulyācca tasya paścāllikhanam ||346||

atha vaiṣṇava-sammāna-māhātmyam | tatraivāmṛta-sāroddhāre—

śraddhayā dattam annaṁ ca vaiṣṇavāgniṣu jīryati |

tad-annaṁ meruṇā tulyaṁ bhavate ca dine dine ||347||

daive paitre ca yo dadyād vāri-mātraṁ tu vaiṣṇave |

saptodadhi-samaṁ bhūtvā pitṝṇām upatiṣṭhati ||348||

viṣṇu-dharme—

kiṁ dānaiḥ kiṁ tapobhir vā yajñaiś ca vividhaiḥ kṛtaiḥ |

sarvaṁ sampadyate puṁsāṁ viṣṇu-bhaktābhipūjanāt ||349||

pūjayed vaiṣṇavān etān prayatnena vicakṣaṇaḥ |

sva-śaktyā vaiṣṇavebhyo yad dattaṁ syād akṣayaṁ bhavet ||350||

bṛhan-nāradīye yajñamāly-upākhyāne (NārP 1.36.59)--

hari-bhakti-ratān yas tu hari-buddhyā prapūjayet |

tasya tuṣyanti viprendra brahma-viṣṇu-maheśvarāḥ ||351||

sarvadoṣanirhārakatvādvaiṣṇavā evāgnayasteṣu jīryati sukhaṁ tairbhujyate ityarthaḥ | he viprendrāḥ ||347-351||

hari-pūjā-parāṇāṁ ca hari-nāma-ratātmanām |

śuśrūṣā-niratā yānti pāpino'pi parāṁ gatim ||352||

tatraiva yajñadhvajopākhyānasyārambhe (NārP 1.39.5)--

saṁsāra-sāgaraṁ tartuṁ ya icchen munipuṅgava |

sa bhajed dhari-bhaktānāṁ bhaktān vai pāpa-hāriṇaḥ ||353||

te haribhakta-bhaktāḥ pāpaṁ saṁsāraduḥkhaṁ tadapahāriṇaḥ ||353||

tad-ante ca (NārP 1.39.61-3, 65)—

yo viṣṇu-bhaktān niṣkāmān bhojayet śraddhayānvitaḥ |

triḥ-sapta-kula-saṁyuktās te yānti hari-mandiram ||354||

viṣṇu-bhaktāya yo dadyān niṣkāmāya mahātmane |

pānīyaṁ vā phalaṁ vāpi sa eva bhagavat-priyaḥ ||355||

viṣṇu-bhakti-parāṇāṁ tu śuśrūṣāṁ kurvate tu ye |

te yānti viṣṇu-bhavanaṁ yāvad-ābhūta-samplavam ||356||

deva-pūjā-paro yasya gṛhe vasati sarvadā |

tatraiva sarva-devāś ca tiṣṭhanti śrī-haris tathā ||357||

devaḥ śrīkṛṣṇastasya pūjāparaḥ ||357||

laiṅge—

nārāyaṇa-paro vidvān yasyānnaṁ prīta-mānasaḥ |

aśnāti tad-dharer āsyaṁ gatam annaṁ na saṁśayaḥ ||358||

sarvārcanād api viśvātmā prīto bhavati mādhavaḥ |

dṛṣṭvā bhāgavatasyānnaṁ sa bhuṅkte bhakta-vatsalaḥ ||359||

sa bhakta-vatsalo mādhavaḥ śrī-kṛṣṇaḥ ||359||

brāhme śrī-bhagavad-vākyam—

naivedyaṁ purato nyastaṁ dṛṣṭvaiva svīkṛtaṁ mayā |

bhaktasya rasanāgreṇa rasam aśnāmi padmaja ||360||

purataḥ śrī-śālagrāma-śilādi-rūpiṇo mamāgrato nyastam eva sat ||360||

pādmottara-khaṇḍe (253.176-8) śrī-śivomā-saṁvāde --

ārādhanānāṁ sarveṣāṁ viṣṇor ārādhanaṁ param |

tasmāt parataraṁ devi tadīyānāṁ samarcanam ||361||

arcayitvāpi govindaṁ tadīyān nārcayet punaḥ |

na sa bhāgavato jñeyaḥ kevalaṁ dāmbhikaḥ smṛtaḥ ||362||

pumāṁs tasmāt prayatnena vaiṣṇavān pūjayet sadā |

sarvaṁ tarati duḥkhaughaṁ mahā-bhāgavatārcanāt ||363||

paraṁ śreṣṭham | parataraṁ parama-śreṣṭham ||361||

mahat yat bhāgavatānām arcanam, tasmāt ||363||

ekādaśe śrī-bhagavad-vākyam [BhP 11.11.44, 11.19.21] –

vaiṣṇave bandhu-sat-kṛtyā ||364||

vaiṣṇave'dhiṣṭhāne mat-pūjanaṁ ca tasminn eva bandhuvat sammānanety arthaḥ ||364||

mad-bhakta-pūjābhyadhikā ||365||

punaś ca kathayiṣyāmi mad-bhaktaiḥ kāraṇaṁ param iti pratijāyoktaṁ—mad-bhakteti | mad-bhaktānāṁ pūjā matto'py abhyadhikā viśeṣeṇa kāryety arthaḥ ||365||

kiṁ ca skānde śrī-mārkaṇḍeya-bhagīratha-saṁvāde –

karmaṇā manasā vācā ye’rcayanti sadā harim |

teṣāṁ vākyaṁ naraiḥ kāryaṁ te hi viṣṇu-samā narāḥ ||366||

evam annādi-samarpaṇena likhitvā idānīṁ vākya-paripālanenāpi sammānaḥ kārya iti likhati—karmaṇeti | kāyādi-vyāpāreṇa tridhā sadā ye arcayanti | yad vā, karmādinā teṣāṁ vacaḥ kāryam iti sambandhaḥ ||366||

ity ādṛto’nuśṛṇuyād bhakti-śāstrāṇi tatra ca |

śrī-bhāgavatam atrāpi kṛṣṇa-līlā-kathāṁ muhuḥ ||367||

ity evam ādṛtaḥ san bhagavad-bhakti-parāṇi śāstrāṇy eva anu nirantaraṁ śrṇuyāt | tatra bhakti-śāstreṣu ca madhye śrī-bhāgavataṁ viśeṣato'nuśṛṇuyāt | tatra śrī-bhāgavate'pi kṛṣṇasya līlā-kathāṁ daśama-skandhādi-sambandhinīm anu nirantaraṁ śṛṇuyād ity arthaḥ ||367||

atha vaiṣṇava-śāstra-māhātmyam |

skānde śrī-brahma-nārada-saṁvāde –

vaiṣṇavāni tu śāstrāṇī ye śṛṇvanti paṭhanti ca |

dhanyās te mānavā loke tesāṁ kṛṣṇaḥ prasīdati || 368 ||

vaiṣṇavāni tu śāstrāṇī ye ‘rcayanti gṛhe narāḥ |

sarva-pāpa-vinirmuktā bhavanti sura-vanditāḥ || 369 ||

sarvasvenāpi viprendra kartavyaḥ śāstra-saṅgrahaḥ |

vaiṣṇavais tu mahā-bhaktyā tuṣṭy-arthaṁ cakra-pāṇinaḥ || 370 ||

tiṣṭhate vaiṣṇavaṁ śāstraṁ likhitaṁ yasya mandire |

tatra nārāyaṇo devaḥ svayaṁ vasati nārada || 371 ||

bhakti-śāstrādīnāṁ caiṣāṁ pratyekaṁ māhātmyaṁ likhiṣyann ādau sāmānyato viṣṇu-bhakti-sambandhi-śāstra-māhātmyaṁ likhati—vaiṣṇavāṇīty ādinā sadety antena | pūrvaṁ ca pūjāṅgatvena snapane purāṇa-pāṭhasya māhātmyaṁ likhitaṁ (6.229-238) | adhunā ca pūjānantaraṁ sat-saṅge vaiṣṇava-śāstra-śravaṇādīnāṁ māhātmyam iti bhedaḥ | kintu prāyo dvayor aikyāt tatra likhitaṁ māhātmyam atra draṣṭavyam atra likhitaṁ tatra ceti ||368-371||

paurāṇaṁ vaiṣṇavaṁ ślokaṁ ślokārdham athavāpi ca |

śloka-pādaṁ paṭhed yas tu go-sahasra-phalaṁ labhet || 372 ||

paurāṇaṁ purāṇa-sambandhinam | vaiṣṇavaṁ viṣṇu-param ||372||

devatānām ṛṣīṇāṁ ca yoginām api durlabham |

viprendra vaiṣṇavaṁ śāstraṁ manuṣyāṇāṁ ca kā kathā || 373 ||

tatraiva śrī-kṛṣṇārjuna-saṁvāde –

mama śāstrāṇi ye nityaṁ pūjayanti paṭhanti ca |

te narāḥ kuru-śārdūla mamātithyaṁ gatāḥ sadā || 374 ||

mama śākhya-pravaktāraṁ mama śāstrānucintakam |

cintayāmi na sandeho naraṁ taṁ cātmavat sadā || 375 ||

ātithyam atithivat paramādaraṇīyatām ity arthaḥ ||374|| cintayāmi kadācid api na vismarāmīty arthaḥ | yad vā, tasya yoga-kṣemam anusandadhe ||375||

atha śrīmad-bhāgavata-māhātmyam

tatraiva --

jīvitād adhikaṁ yeṣāṁ śāstraṁ bhāgavataṁ kalau |

na teṣāṁ bhavati kleśo yāmyaḥ kalpa-śatair api || 376 ||

dhārayanti gṛhe nityaṁ śāstraṁ bhāgavataṁ hi ye |

āsphoṭayanti valganti teṣāṁ prītāḥ pitāmahāḥ || 377 ||

prītāḥ hṛṣṭāḥ santaḥ valganti nṛtyādikaṁ kurvanti ||377||

yāvad dināni viprarṣe śāstraṁ bhāgavataṁ gṛhe |

tāvat pibanti pitaraḥ kṣīraṁ sarpir madhūdakam || 378 ||

ye’rcayanti sadā gehe śāstraṁ bhāgavataṁ narāḥ |

prīṇitās taiś ca vibudhā yāvad āhūta-samplavam || 379 ||

āhūtety atra bhakāra-sthāne ha-kāraś chāndasaḥ | bhūta-samplavo mahā-pralayas tat-paryantam ||379||

yaccanti vaiṣṇave bhaktyā śāstraṁ bhāgavataṁ hi ye |

kalpa-koṭi-sahasrāṇi viṣṇu-loke vasanti te || 380 ||

bhāgavataṁ śrī-bhāgavatīyam ity arthaḥ ||380||

ślokārdhaṁ śloka-pādaṁ vā varaṁ bhāgavataṁ gṛhe |

śataśo’tha sahasraiś ca kim anyaiḥ śāstra-saṅgrahaiḥ || 381 ||

na yasya tiṣṭhate gehe śāstraṁ bhāgavataṁ kalau |

na tasya punar āvṛttir yāmyāt pāśāt kadācana || 382 ||

śrī-bhāgavata-saṅgrahasya nityatām āha—na yasyeti dvābhyām ||382||

kathaṁ sa vaiṣṇavo jñeyaḥ śāstraṁ bhāgavataṁ kalau |

gṛhe na tiṣṭhate yasya sa vipraḥ śvapacādhamaḥ || 383 ||

yatra yatra bhaved vipra śāstraṁ bhāgavataṁ kalau |

tatra tatra harir yāti tridaśaiḥ saha nārada || 384 ||

tatra sarvāṇi tīrthāni nadīnada-sarāṁsi ca |

yatra bhāgavataṁ śāstraṁ tiṣṭhate muni-sattama || 385 ||

tatra sarvāṇi tīrthāni sarve yajñāḥ sudakṣiṇāḥ |

yatra bhāgavataṁ śāstraṁ pūjitaṁ tiṣṭhate gṛhe || 386 ||

kiṁ ca –

nityaṁ bhāgavataṁ yas tu purāṇaṁ paṭhate naraḥ |

pratyakṣaraṁ bhavet tasya kapilā-dānajaṁ phalam || 387 ||

ślokārdhaṁ śloka-pādaṁ vā nityaṁ bhāgavatodbhavam |

paṭhet śṛṇoti vā bhaktyā go-sahasraṁ phalaṁ labhet || 388 ||

yaḥ paṭhet prayato nityaṁ ślokaṁ bhāgavataṁ mune |

aṣṭādaśa-purāṇānāṁ phalaṁ prāpnoti mānavaḥ || 389 ||

tatraiva mārkaṇḍeya-bhagīratha-saṁvāde –

yo hi bhāgavate śāstre vighnam ācarate pumān |

nābhinandati duṣṭātmā kulānāṁ pātayec chatam || 390 ||

vighnaṁ tat-pāṭhādāv antarāyam, na ca tad abhinandati yaḥ ||390||

pādme gautamāmbarīṣa-saṁvāde –

ambarīṣa śuka-proktaṁ nityaṁ bhāgavataṁ śṛṇu |

paṭhasva sva-mukhenāpi yadīcchasi bhava-kṣayam || 391 ||

ślokaṁ bhāgavataṁ vāpi ślokardha-pādam eva vā |

likhitaṁ tiṣṭhate yasya gṛhe tasya sadā hariḥ |

vasate nātra sandeho deva-devo janārdanaḥ || 392 ||

dvārakā-māhātmye śrī-mārkaṇḍeyendradyumna-saṁvāde –

śrīmad-bhāgavataṁ śāstraṁ paṭhate kṛṣṇa-sannidhau |

kula-koṭi-śatair yuktaḥ krīḍate yogibhiḥ saha || 393 ||

kṛṣṇa-sannidhau krīḍati | yogibhiḥ bhakti-yoga-paraiḥ | yad vā, kṛṣṇa-saṁyogavadbhiḥ saha krīḍati ||393||

gāruḍe--

artho’yaṁ brahma-sūtrāṇāṁ bhāratārtha-vinirṇayaḥ |

gāyatrī-bhāṣya-rūpo’sau vedārtha-paribṛṁhitaḥ ||394||

purāṇānāṁ sāma-rūpaḥ sākṣād-bhagavatoditaḥ |

dvādaśa-skandha-yukto’yaṁ śatavic-cheda-saṁyutaḥ |

grantho’ṣṭādaśa-sāhasraḥ śrīmad-bhāgavatābhidhaḥ ||395||

brahma-sūtrāṇāṁ vedānta-sūtrāṇām | purāṇānāṁ madhye sāma-rūpaḥ, śreṣṭha ity arthaḥ | sāreti vā pāṭhaḥ | vicchedāḥ prakaraṇāni ||394-395||

tasminn eva śrī-bhāgavate prathama-skandhe [BhP 1.1.2, 1.3.40-41]

dharmaḥ projjhita-kaitavo 'tra paramo nirmatsarāṇāṁ satāṁ

vedyaṁ vāstavam atra vastu śivadaṁ tāpa-trayonmūlanam |

śrīmad-bhāgavate mahā-muni-kṛte kiṁ vā parair īśvaraḥ

sadyo hṛdy avarudhyate 'tra kṛtibhiḥ śuśrūṣubhis tat-kṣaṇāt ||396||

tathā svataḥ pramāṇabhūtānāṁ vedānāṁ sarvāṇyeva vacanāni pramāṇabhūtāni tathā sarvavedaphalasya śrībhāgavatasya

vacanānyeva svayaṁ paramapramāṇabhūtānīti taireva tanmāhātmyaṁ likhati—dharma ityādibhiḥ | tatra prathama śrotṛpravartanāya śrībhāgavatasya kāṇḍatrayaviṣayebhyaḥ sarvaśāstrebhyaḥ śreṣṭyaṁ darśayati—dharma iti | atra śrīmati sundare sākṣādbhaktisampattimati vā bhāgavate paramo dharmo nirūpyate | sākṣādevāstīti vā etatsevayaiva sa svataḥ prāptaḥ syāditi bhāvaḥ | paramatve hetuḥ—prakarṣeṇa ujjhitaṁ tyaktaṁ kaitavaṁ phalābhisandhilakṣaṇaṁ kapaṭaṁ yasmin saḥ | pra-śabdena mokṣābhisandhirapi nirastaḥ  kevalamīśvarārādhanalakṣaṇo dharma ityarthaḥ | adhikārito'pi dharmasya paramatvamāha—nirmatsarāṇām parotkarṣāsahanaṁ matsaraḥ tadrahitānāṁ satāṁ bhūtānukampinām yadvā paramatvahetutayā projjhitakaitavatvameva pratipādayati matsarakāraṇe vartamāne'pi matsarahīnānāṁ satāṁ bhagavadbhaktānāmityarthaḥ | karmiṇāṁ sparddhādihetusadbhāvena matsarasvabhāvatvāt jñānināñca karmādiparityāgena matsarakāraṇābhāvāt bhaktānāntu pūjādibhagavaddharmaparāṇāṁ karmiṇāmeva matsarasambhave'pi bhaktisvabhāvena parasparamāsaktyā bhagavatkathāśravaṇādinānyo'nyaṁ prītisampattyā matsarādidoṣānutpatteḥ evaṁ karmakāṇḍaviṣayebhyaḥ śreṣṭhyamuktaṁ jñānakāṇḍaviṣayebhyo'pi śreṣṭhyamāha—vedyamiti | vāstavaṭ paramārthabhūtaṁ vastu vedyaṁ na tu vaiśeṣikāṇāmiva dravyaguṇādirūpam yadvā vāstava-śabdena vastuno'śo jīvaḥ vastunaḥ śaktirmāyā ca vastunaḥ kāryaṁ jagacca tatsarvaṁ vastveva na tu tataḥ pṛthagiti | vedyaṁ ayatnenaiva jñātuṁ śakyam tataḥ kim ata āha—śivadaṁ paramasukhadam ādhyātmikādi-tāpatrayonmūlanañca yadvā vastusārabhūtaṁ bhagavadbhaktilakṣaṇaṁ tasyāpi vastu prema tat vedyaṁ prāpyaṁ vidlābha ityasmāt | evaṁ sādhanasādhakasādhyadvārā krameṇa śreṣṭhyaṁ darśitaṁ kartṛto'pi śreṣṭhyamāha—mahāmuniḥ śrīnārāyaṇastena prathamataḥ saṁkṣepeṇa kṛte | devatākāṇḍagataṁ śraiṣṭhyamāha—paraiḥ śāstraistaduktasādhanairvā īśvaro hṛdi kiṛ vā sadya eva avarudhyate sthirīkriyate | vā-śabdaḥ kaṭākṣe kintu vilambena kathañcideva | atra tu śuśrūṣubhiḥ śrotumicchadbhirapi tatkṣaṇādavarudhyate yadvā aparaiḥ prayojarnavarṇitaiḥ kim sadyaḥ samprati sthito ya īśvaraḥ śrīkṛṣṇaḥ tadavatārasyaiva nirantara-varṇane śrībhāgavatapravṛtteḥ yadvā sadyaḥ sapadyeva hṛdyavarudhyate prakaṭasarvāṅgalāvaṇya-tattallīlāparikaraparivārādisahitaḥ sākṣādiva sadānubhūyata ityarthaḥ yadvā hṛdi sthito yaḥ so'varudhyate sākṣānnijasamīpaṁ prāpyate | kīdṛśaḥ saḥ nirrvaktumayogyo yaḥ kṣaṇaḥ maraṇakāla ityarthaḥ  tamatti nāśayatīti tathā saḥ maraṇādisaṁsāraduḥkhahantetyarthaḥ | yadvā sa anirvacanīyaḥ kṣaṇaḥ utsavaḥ muktilakṣaṇastamatti nijabhaktimahimnā nirasyati tathā saḥ yadvā taṁ prasiddhaṁ kṣaṇam indramaham atti—śrīgovardhanapūjāpravartanena hantīti saḥ yadvā tasmin śrīgovardhanamahotsave tadakhilabalibhakṣaṇenopacārāttameva atti bhakṣayatīti tathā saḥ  balimādadbṛhadvapuḥ (śrībhā. 10.24.35) iti tatraivokteḥ yadvā tāsāṁ śrīgopīnāṁ tasyā vā śrīrādhāyāḥ tannāmāgrahaṇaṁ gauravādinā kṣaṇaṁ gṛhādyaśeṣotsavaṁ bāhyamāntarañca premaviśeṣavistāraṇena prāyo virahaduḥkhapradānena vā nāśayatīti tathā saḥ | etacca śrībhāgavatāmṛte vistarato likhitamasti | evaṁ sarvathā śrīkṛṣṇa evetyarthaḥ  śrībhāgavate'smin śrīkṛṣṇasyaiva nāyakatvena prādhānyāt | tathā ca–yatkṛtaḥ kṛṣṇasaṁpraśnaḥ (śrībhā. 1.2.5) ityatra śrīsvāmipādairvyākhyātam—yataḥ kṛṣṇaviṣayaḥ praśnaḥ kṛtaḥ sarvaśāstrasāroddhārapraśnasyāpi śrīkṛṣṇe paryavasānāt iti ataeva tattadupākhyānādeḥ sarvasyāpi śrīkṛṣṇa eva tātparyaṁ sākṣādeva bhātīti dik | nanu tarhi idameva sarve kimiti na śṛṇvanti tatrāha—kṛtibhiḥ | etacchravaṇecchā tu puṇyairvinā notpadyata ityarthaḥ yadvā kṛtibhiḥ paṇḍitaiḥ sadasadvicārābhāvenāsya śuśrūṣānupatteḥ | evaṁ sarvathā sarvataḥ śraiṣṭhyādidameva nityamavaśyaṁ śrotavyamiti bhāvaḥ ||396||

idaṁ bhāgavataṁ nāma purāṇaṁ brahma-sammitam |

uttama-śloka-caritaṁ cakāra bhagavān ṛṣiḥ ||397||

idaṁ purāṇaṁ bhāgavataṁ nāma śrībhāgavatasaṁjñam yadvā nāmapurāṇaṁ nāmapradhānaṁ purāṇamidamityarthaḥ sarvatraiva

viśeṣato bhagavannāma-māhātmyapratipādanāt | brahmasammitaṁ sarvavedatulyam yadvā aṣṭādaśasāhasrī-saṁhitārūpeṇa sammitaṁ parimitimeva prāptaṁ parabrahmaiva kṛṣṇe svadhāmopagate (śrībhā. 1.2.43) ityādi—vakṣyamāṇatvāt | uttamaḥślokasya caritaṁ yasmin tat yadvā uttamāḥ sarvataḥ śreṣṭhāḥ uttamaso vā tamo ajñānādiduḥkhaṁ tannivarttakāḥ ślokāḥ padyāni caritāni cākhyānāni yasmin | bhagavāneva ṛṣiḥ vyāsarūpaḥ san cakāra nivabandha ||397||

niḥśreyasāya lokasya dhanyaṁ svasty-ayanaṁ mahat |

tad idaṁ grāhayām āsasutam ātmavatāṁ varam |

sarva-vedetihāsānāṁ sāraṁ sāraṁ samuddhṛtam ||398||

dhanyaṁ dhanāvahaṁ svaratyayanaṁ sarvamaṅgalaprāpakam yadvā premadhanāvahamataeva sarvamaṅgalāśrayam | kiñca mahat sarvotkṛṣṭaṁ svataḥ paramaphalarūpamevetyarthaḥ | tattasmādeva hetoḥ sutaṁ śrīśukadevaṁ mahattvamevābhivyañjayati—sarveti | sāramabhidheyeṣu śreṣṭhaḥ vīpsayā sarvaṁ sāramityarthaḥ | samuddhṛtamityanena kṣīroda-mahāsāgarādamṛtameveti sūcitam | ataeva ātmavatāṁ dhīrāṇāṁ jīvanmuktānāṁ vā varaṁ paramabhaktatvāt ataeva taṁ grāhayāmāsa anyathā tasyātra pravṛttyasambhavāditi dik ||398||

kiṁ ca [BhP 1.3.43] —

kṛṣṇe sva-dhāmopagate dharma-jñānādibhiḥ saha |

kalau naṣṭa-dṛśām eṣa purāṇārko 'dhunoditaḥ || 399 ||

kiṁ ca [BhP 1.7.6-7]

anarthopaśamaṁ sākṣād bhakti-yogam adhokṣaje |

lokasyājānato vidvāṁś cakre sātvata-saṁhitām || 400 ||

brūhi yogeśvare kṛṣṇe brahmaṇye dharmavarmaṇi | svāṁ kāṣṭhāmadhunopete dharmaḥ kaṁ śaraṇaṁ gataḥ || (śrībhā. 1.1.23) ityasya śrīśaunakādipraśnasya uttaramāha—kṛṣṇeti | svadhāma vaikuṇṭhamupagate sati adhunā kalau naṣṭadṛśāṁ satāṁ lokānāmeṣa bhāgavatākhyaḥ purāṇārko dharmādibhiḥ saha uditaḥ | yathārkodaye tamonāśāccakṣurindriya pravṛttyā dṛśyaṁ dṛśyate tathāsya prākaṭyena sarvājñānanivṛtterbhaktipravṛttyā śrīkṛṣṇaḥ sākṣādiva prāpyata ityarthaḥ ||sākṣādeva anarthaṁ saṁsāram yadvā na artho bhaktilakṣaṇo yasmin taṁ mokṣamupaśamayatīti tathā tam | bhaktiyogamajānato lokasyārthe sātvata-saṁhitāṁ śrībhāgavatākhyām ||399-400||

yasyāṁ vai śrūyamāṇāyāṁ kṛṣṇe parama-pūruṣe |

bhaktir utpadyate puṁsaḥ śoka-moha-bhayāpahā || 401 ||

brūhi yogeśvare kṛṣṇe brahmaṇye dharmavarmaṇi | svāṁ kāṣṭhāmadhunopete dharmaḥ kaṁ śaraṇaṁ gataḥ || (śrībhā. 1.1.23) ityasya śrīśaunakādipraśnasya uttaramāha—kṛṣṇeti | svadhāma vaikuṇṭhamupagate sati adhunā kalau naṣṭadṛśāṁ satāṁ lokānāmeṣa bhāgavatākhyaḥ purāṇārko dharmādibhiḥ saha uditaḥ | yathārkodaye tamonāśāccakṣurindriya pravṛttyā dṛśyaṁ dṛśyate tathāsya prākaṭyena sarvājñānanivṛtterbhaktipravṛttyā śrīkṛṣṇaḥ sākṣādiva prāpyata ityarthaḥ ||sākṣādeva anarthaṁ saṁsāram yadvā na artho bhaktilakṣaṇo yasmin taṁ mokṣamupaśamayatīti tathā tam | bhaktiyogamajānato lokasyārthe sātvata-saṁhitāṁ śrībhāgavatākhyām ||399-400||

dvitīye śrī-śukoktau [BhP 2.1.9-10] –-

pariniṣṭhito 'pi nairguṇya uttama-śloka-līlayā |

gṛhīta-cetā rājarṣe ākhyānaṁ yad adhītavān || 402 ||

brahmānanda-pariniṣṭhitasya śrībādarāyaṇaretadadhyayane pravṛttyāḥ paramaphalatvaṁ darśayan tadvacanenaiva likhati—pariniṣṭhita iti | gṛhītacetā ākṛṣṭacittaḥ ākhyānaṁ śrībhāgavatarūpam ||402||

rājante tāvad anyāni purāṇāni satāṁ gaṇe |

yāvad bhāgavataṁ naiva śrūyate 'mṛta-sāgaram || 403 ||

mahāpuruṣo bhagavān śrīkṛṣṇastadīyaḥ evaṁ vaiṣṇaveṣveva śrībhagavatamabhidheyamityuktam | yasya yasmin śraddhāṁ kurvatāmapi satī ahaitukī matiḥ premetyarthaḥ ||403||

dvādaśe ca [BhP 12.13.14, 16, 18] –

rājante tāvad anyāni purāṇāni satāṁ gaṇe |

yāvad bhāgavataṁ naiva śrūyate’mṛta-sāgaraḥ || 404 ||

amṛtaṁ bhagavad-bhakti-rasaḥ | tasya sāgaraḥ ||404||

sarva-vedānta-sāraṁ hi śrī-bhāgavatam iṣyate |

tad-rasāmṛta-tṛptasya nānyatra syād ratiḥ kvacit || 405 ||

tad-rasaḥ, tasyāsvādanaṁ tat-prītir vā, sa evāmṛtaṁ tena tṛptasya, anyatra vedāntādau ||405||

nimna-gānāṁ yathā gaṅgā devānām acyuto yathā |

vaiṣṇavānāṁ yathā śambhuḥ purāṇānām idaṁ tathā || 406 ||

śrīmad-bhāgavataṁ purāṇam amalaṁ yad vaiṣṇavānāṁ priyaṁ

yasmin pāramahaṁsyam ekam amalaṁ jñānaṁ paraṁ gīyate |

tatra jñāna-virāga-bhakti-sahitaṁ naiṣkarmyam āviṣkṛtaṁ

tac chṛṇvan su-paṭhan vicāraṇa-paro bhaktyā vimucyen naraḥ ||407||

vaiṣṇavatve priyatve hetum āha—yasminn ity ādinā | pāramahaṁsyaṁ paramahaṁsānām api hitaṁ paraṁ jñānaṁ bhagavad-bhakti-māhātmyādi-viṣayam | ato’malaṁ sarva-mala-nivartakam | ata eva śrī-bhāgavate vyākhyātaṁ—ādau jñānam, tatas tattva-vedanam, tato virāgaḥ viṣayādi-vairāgyam, tato bhaktiś ca śravaṇādi-lakṣaṇā, tat-sahitaṁ naiṣkarmyaṁ niṣkarmāṇo bhagavad-bhaktās taiḥ prāpyaṁ bhagavat-prema āviṣkṛtaṁ sākṣād iva darśitam | eat śravaṇādi-pravṛttyā evasvatas tat-tat-siddheḥ | tat śrīmad-bhāgavataṁ bhaktyā śṛṇvan vipaṭhan saṅkīrtayan vicāraṇa-paraś ca, tad-arthaṁ vicārayaṁś ca san naraḥ sarvo janaḥ viśeṣeṇa mucyate, śrī-vaikuṇṭha-lokaṁ prāpnotīty arthaḥ ||407||

ataevoktaṁ [BhP 1.1.3] --

nigama-kalpa-taror galitaṁ phalaṁ

śuka-mukhād amṛta-drava-saṁyutam |

pibata bhāgavataṁ rasam ālayaṁ

muhur aho rasikā bhuvi bhāvukāḥ || 408 ||

evaṁ prāyaḥ sādhanarūpatvamasya darśitam adhunā svataḥ paramaphalarūpatvaṁ darśayan sarvadā paramādareṇedameva sevyamiti likhati—nigameti nigamo vedaḥ sa eva kalpataruḥ sarvapuruṣārthopāyatvāt sevakasyābhīṣṭapūrakatvādvā tasya phalamidaṁ śrībhāgavataṁ nāma tattu vaikuṇṭhagataṁ nāradenānīya śrīvyāsāya dattaṁ tena ca śrīśukamukhe nihitaṁ tacca tanmukhādbhūvi galitaṁ śiṣyapraśiṣyādirūpa-pallavaparamparayā śanairakhaṇḍamevāvatīrṇaṁ na tūccanipātena sphuṭatamityarthaḥ | ataevāmṛtarūpeṇa draveṇa saṁyutam loke hi śukamukhaspṛṣṭaṁ phalamamṛtamiva svādu bhavatīti prasiddham | atra tu śuko muniḥ amṛtaṁ paramānandaḥ sa eva dravo rasaḥ raso vai saḥ rasaṁ hyeva labdhvānandī bhavati (śrītaiḥ. 2.7.6) iti śruteḥ | yadvā dravayati jagaccittamārdrayatīti dravaḥ sa eva paramamadhuratvādinā amṛtarūpaḥ śrīkṛṣṇacaraṇāravinda-viṣayakapremetyarthaḥ | ataḥ he rasikāḥ tatrāpi bhāvukāḥ rasaviśeṣabhāvanācaturāḥ aho bhūvi galitamityalabhya-lābhoktiḥ | idaṁ bhāgavataṁ nāma phalaṁ muhuḥ pibata nanu tvagaṣṭyādikaṁ vihāya phalādrasaḥ pīyate kathaṁ phalameva pātavyam tatrāha—rasaṁ rasarūpam atastvagaṣṭyāderheyāṁśasyābhāvāt phalameva kṛtsnaṁ pibata | atra ca—rasatādātmya-vivakṣayā rasavattvasyāvivakṣitatvāt aguṇa vacane'pi rasa-śabde matupaḥ prāptyabhāvāt tena vinaiva rasaṁ phalamiti sāmānādhikaraṇyam | atra phalamityukte pānāsambhavo heyāṁśaprasaktiśca bhavediti tannivṛttyarthaṁ rasamityuktam rasamityukte'pi galitasya rasasya pātumaśakyatvāt phalamityuktamiti draṣṭavyam | na ca bhāgavatāmṛtapānaṁ mokṣe'pi tyājyamityāha—ālayaṁ layo mokṣaḥ abhividhāvākāraḥ layamabhivyāpya na hīdaṁ svargādi-sukhavan muktairupekṣyaṁ kintu sevyamevetyarthaḥ | vakṣyati hi—ātmārāmāśca munayo nirgranthā apyurukrame (śrībhā. 1.7.10) ityādi ||408||

kiṁ ca [BhP 1.2.3] –

yaḥ svānubhāvam akhila-śruti-sāram ekam

adhyātma-dīpam atititīrṣatāṁ tamo 'ndham |

saṁsāriṇāṁ karuṇayāha purāṇa-guhyaṁ

taṁ vyāsa-sūnum upayāmi guruṁ munīnām || 409 ||

evaṁ śrībhāgavatasyāsādhāraṇamāhātmyameva darśayan taccopasaṁharan bhaktyā tatra pravaktāraṁ śrīvyāsanandanamākṣayati—ya iti | andhaṁ gāḍhantamaḥ sasārākhyaṁ vā | atyantaṁ samyaktayā taritumicchatāṁ saṁsāriṇāṁ janānāṁ karuṇayā tadviṣayakakṛpayā yaḥ purāṇeṣu manye guhyaṁ gopyamāha | gopyatve hetutvena catvāri viśeṣaṇāni—svo nijaḥ asādhāraṇaḥ anubhāvaḥ prabhāvaā—īśvaraḥ sadyo hṛdyavarudhyate (śrībhā. 1.1.2) ityādirūpo yasya akhilaśrutīnāṁ sāram ekam advitīyamanupamamityarthaḥ | ātmānaṁ kāryakāraṇasaṅghamadhikṛtya vartamānamātmatattvamadhyātmam yadvā ātmānāṁ bhagavantaṁ harimadhikṛtya vartamānamadhyātmaṁ tatprasādaikalabhyaṁ tatpremetyarthaḥ | tasya dīpaṁ sākṣāt prakāśakam upayāmi śaraṇaṁ vrajāmi ||409||

atha śrī-bhagavac-chāstra-vaktṛ-māhātmyam

bhagavad-dharma-vaktāraṁ bhagavac-chāstra-vācakam |

vaiṣṇavaṁ guruvad bhaktyā pūjayej jñāna-dāyakam || 410 ||

gururmantropadeṣṭā tadvat jñānasya bhagavaddharmādiviṣayakasya dāyakaṁ bhagavacchāstravācanena bhagavaddharmapratipādanāt ||410||

nārada-pañcarātre ṛṣīn prati śrī-śāṇḍilyoktau --

vaiṣṇavaṁ jñāna-vaktāraṁ yo vidyād viṣṇuvad gurum |

pūjayed vāṅ-manaḥ-kāyaiḥ sa śāstrajñaḥ sa vaiṣṇavaḥ ||411||

śloka-pādasya vaktāpi yaḥ pūjyaḥ sa sadaiva hi |

kiṁ punar bhagavad-viṣṇoḥ svarūpaṁ vitanoti yaḥ ||412||

svarūpaṁ tattvaṁ taddharmādi—māhātmyam ||412||

kiṁ ca --

nārāyaṇaḥ paraṁ brahma taj-jñānenātha gamyate |

jñānasya sādhanaṁ śāstraṁ śāstraṁ ca guru-vaktṛgam || 413 ||

brahma prāptir ato hetor gurv-adhīnā sadaiva hi |

hetunānena vai viprā gurur gurutaraḥ smṛtaḥ || 414 ||

he viprāḥ ||414||

yasmād devo jagannāthaḥ kṛtvā maryamayīṁ tanum |

magnān uddharate lokān kāruṇyāc chāstra-pāṇinā || 415 ||

śāstrameva pāṇiḥ uddhārahetutvāt tena ||415||

tasmād bhaktir gurau kāryā saṁsāra-bhaya-bhīruṇā |

śāstra-jñānena yo’jñānaṁ timiraṁ vinipātayet || 416 ||

śāstraṁ pāpa-haraṁ puṇyaṁ pavitraṁ bhoga-mokṣadam |

śāntidaṁ ca mahārthaṁ ca vakti yaḥ sa jagad-guruḥ || 417 ||

mahānarthaḥ bhaktilakṣaṇo yasmāttat ||417||

atha śrī-kṛṣṇa-līlā-kathā-śravaṇa-māhātmyam

tatra pāpādi-śodhakatvam

skānde brahma-nārada-saṁvāde –

teṣāṁ kṣīṇaṁ mahat pāpaṁ varṣa-koṭi-śatodbhavam |

viprendra nāsti sandeho ye śṛṇvanti hareḥ kathām || 418 ||

tatraivānyatra –

sarvāśramābhigamanaṁ sarva-tīrthāvagāhanam |

na tathā pāraṇaṁ nṝṇāṁ nārāyaṇa-kathā yathā || 419 ||

sarveṣāmāśramāṇāṁ brahmacaryādīnām abhigamanaṁ krameṇa tattaddharmānuṣṭhānam | katheti—sāmānyato yadyapi kathāyāḥ śravaṇaṁ kīrtanādikaṁ coktaṁ syāt tathāpi śravaṇānantarameva kīrtanādi sambhavatīti ādau śravaṇāpekṣā yadvā śravaṇe sati svata eva kīrtanādi sidhyatīti | kathāyāṁ śravaṇasya prādhānyābhiprāyeṇa padyametadatra saṁgṛhītam | kiñca śṛṇvatāṁ bruvatām ityādau ca yadyapi kīrtanāderapi spaṣṭaṁ māhātmyamucyate tathāpi śravaṇaprakaraṇe'tra likhanāt tattadatra dṛṣṭāntatvenohyam | yadi vā tat sarvaṁ svatantrameva mantavyaṁ tarhi eva eva mahābhāgavato rasikatayā kadācit vaktā kadācit śrotā yugapadvā śravaṇādikartetyevaṁ śravaṇa-kīrtanādimiśritaprakaraṇaṁ śrīviṣṇupurāṇalikhitānusāreṇa pṛthak kalpayitavyam | atra ca prayojanaviśeṣābhāvena granthavistarabhayena ca na likhitamiti dik evamanyadapyūhyam ||419||

bṛhan-nāradīye [1.39.2] yajñadhvajopākhyānānte –

aho hari-kathā loke pāpa-ghnī puṇya-dāyinī |

śṛṇvatāṁ vadatāṁ caiva tad-bhaktānāṁ viśeṣataḥ || 420 ||

tasyāṁ harikathāyāṁ bhāvo bhaktiryeṣāṁ teṣāṁ kathā-cintakānāṁ vā ||420||

prathama-skandhe [BhP 1.2.17] --

śṛṇvatāṁ sva-kathāḥ kṛṣṇaḥ puṇya-śravaṇa-kīrtanaḥ |

hṛdy antaḥstho hy abhadrāṇi vidhunoti suhṛt-satām ||421||

puṇye śravaṇakīrtane yasya saḥ hṛdi yāni abhadrāṇi kāmādivāsanāstāni antaḥsthaḥ hṛdayasthaḥ san satāṁ kathāśravaṇādiparāṇāṁ suhṛt hitakārī ||421||

ekādaśe ca deva-stutau [BhP 11.6.9] --

śuddhir nṛṇāṁ na tu tatheḍya durāśayānāṁ

vidyā-śrutādhyayana-dāna-tapaḥ-kriyābhiḥ |

sattvātmanām ṛṣabha te yaśasi pravṛddha-

sac-chraddhayā śravaṇa-sambhṛtayā yathā syāt ||422||

he īḍya ! he ṛṣabha ! durāśayānāṁ rāgiṇām | vidyādibhis tathā śuddhir na bhavati | atra vidyā upāsanā, śrutaṁ śāstram, adhyayanaṁ vedābhyāsaḥ | tapaḥ svadharmācaraṇam | kriyā yajñādayaḥ | sattvātmanāṁ satām | te yaśasi śravaṇena sambhṛtayā paripuṣṭayā’tivṛddhayā sac-chraddhayā uttama-prītyā paramādareṇa vā | yad vā, satām iva śraddhayā āstikya-mātreṇāpi yathā syāt | yad vā, śuddhir na syād ity atra hetuḥ—durāśayānāṁ vidyādibhir eva duṣṭābhimānavatāṁ satām iti | śuddhiḥ syād ity atra hetuḥ—yaśasi pravṛddha-sac-chraddhayaiva sattvātmanāṁ śuddha-cittānāṁ satām iti | yad vā, he sattvātmanām ṛṣabha ! sātvata-varga-prabho ! durāśayānām api yaśasi pravṛddha-sac-chraddhayā yathā śuddhiḥ syāt, tathā vidyādibhir na syāt | yad vā, tathā sattvātmanāṁ sāttvikānām api vidyādibhir na syāt, bhagavat-kathā-śravaṇābhāvāt||422||

daśame [BhP 10.1.13] śrī-bādarāyaṇiṁ prati śrī-parīkṣid-uktau --

naiṣātiduḥsahā kṣun māṁ tyaktodam api bādhate |

pibantaṁ tvan-mukhāmbhoja- cyutaṁ hari-kathāmṛtam ||423||

eṣā kṣut tu anaśanavratotthā sarvānarthamūlabhūtā sadyo mahārtipradatvena sarveranubhūyamānā vā anyeṣāmatiduḥsahāpi māṁ tyaktodamapi na bādhate na pīḍayati yadvā kāyikavyāpārādibādhamapi nācarati | kutaḥ sarvaduḥkhaṁ haratīti haristasya kathaivāmṛtaṁ tat pibantaṁ tacca tvanmukhāmbhojacyutamiti guṇaviśeṣo darśitaḥ | harikathāmṛtapānābhāve ca sadya eva jīvanaṁ na syādityarthaḥ ||423||

skānde ca tatraiva –

śrī-pradaṁ viṣṇu-caritaṁ sarvopadrava-nāśanam |

sarva-duḥkhopaśamanaṁ duṣṭa-graha-nivāraṇam || 424 ||

atha prakarṣeṇa sarva-maṅgala-kāritvam

tatraiva –

śrotavyaṁ sādhu-caritaṁ yaśo-dharma-jayārthibhiḥ |

pāpa-kṣayārthaṁ devarṣe svargārthaṁ dharma-buddhibhiḥ || 425 ||

āyuṣyāmārogyakaraṁ yaśasyaṁ puṇya-vardhanam |

caritaṁ vaiṣṇavaṁ nityaṁ śrotavyaṁ sādhu-buddhinā || 426 ||

kuṭumba-vṛddhiṁ vijayaṁ śatru-nāśaṁ balam |

karoti viṣṇu-caritaṁ sarva-kāla-phala-pradam || 427 ||

kiṁ bahunoktena sarveṣāmeva kāmānāṁ vāñchānāṁ phalaṁ prakarṣeṇa dadātīti tathā tat ||427||

prathama-skandhe [BhP 1.2.8] --

dharmaḥ svanuṣṭhitaḥ puṁsāṁ viṣvaksena-kathāsu yaḥ |

notpādayed yadi ratiṁ śrama eva hi kevalam ||428||

yo dharma iti prasiddhaḥ sa yadi viṣvaksenakathāsu ratiṁ notpādayet tarhi svanuṣṭhito'pi san ayaṁ śramo jñeyaḥ | kathāsviti bahutvaṁ gauraveṇa yāsu kāsucidityetadvivakṣayā vā | nanu mokṣādyarthasya dharmasya śramatvamastyeva ata āha—kevalaṁ viphalaśrama ityarthaḥ bhagavatkathāratyanutpattyā mokṣāsiddheḥ nijasādhyabhagavatkathāratyanutpādanādvā | nanvasti tatrāpi svargādiphalamityāśaṅkya evakāreṇa nirākaroti  kṣayiṣṇutvānna tatphalamityarthaḥ | nanu akṣayaṁ ha vai cātumāsyayājinaḥ sukṛtaṁ bhavati ityādi—śruterna tatphalasya kṣayiṣṇutvamityāśaṅkya hi-śabdena sādhayati tadvat yatheha karmajito lokaḥ kṣīyate evamevāmutra puṇyajito lokaḥ kṣīyate iti tarkānugṛhītayā śrutyā kṣayapratipādanāt | yadvā nanusattvaśuddhidvārā mokṣaḥ phalamastu tatrāha—kevalamiti | tathāpi viphalaśrama eveti bhāvaḥ vaiṣṇavairmokṣasyāpyanādṛtatvāt | yadvā nanu bhaktivighnarūpavividhasaṁsāraduḥkhanirasanārthaṁ teṣāmapyasāvapekṣyaḥ syāt tatrāha—eveti | tathāpi tasyāpitucchatvāt kevalaṁ śrama eveti bhāvaḥ | nanu mokṣaḥ paramapuruṣārtho vedāntādau prasiddhaḥ tatrāha—hīti | ajñānasaṁjñau bhavabandhamokṣau (śrībhā. 10.14.26) ityādibhirvacanairmokṣasya māyikatulyatāpratipādanāt | tacca vistareṇa śrībhāgavatāmṛtottarakhaṇḍe vyaktamevāsti | evaṁ śrīkṛṣṇakathāratyutpādanameva sarvadharmaphalamiti tātparyam ||428||

tṛtīye śrī-vidura-maitreya-saṁvāde [BhP 3.6.37] --

ekānta-lābhaṁ vacaso nu puṁsāṁ

suśloka-mauler guṇa-vādam āhuḥ |

śruteś ca vidvadbhir upākṛtāyāṁ

kathā-sudhāyām upasamprayogam ||429||

ekāntato lābhaḥ phalaṁ nu niścitamāhuḥ—śruteḥ śrotrasya ca | upākṛtāyāṁ nirūpitāyām upasaṁprayogaṁ sannidhāvarpaṇam ||429||

dvitīye śrī-śaunakoktau [BhP 2.3.17]

āyur harati vai puṁsām udyann astaṁ ca yann asau |

tasyarte yat-kṣaṇo nīta uttama-śloka-vārtayā ||430||

asau sūryaḥ udyan udgacchan astamadarśanañja yan gacchan yat yena kṣaṇo nītaḥ tasyāyūrjīvanakālam ṛte varjayitvā harati | evaṁ śrībhagavadvārtārahitasya vṛthaivāyurgacchati | ekadāpi śrībhagavatkathayā sarvamevāyuḥ saphalaṁ syāditi bhāvaḥ ||430||

tṛtīye śrī-viduroktau [BhP 3.5.13]

sā śraddadhānasya vivardhamānā

viraktim anyatra karoti puṁsaḥ |

hareḥ padānusmṛti-nirvṛtasya

samasta-duḥkhāpyayam āśu dhatte ||431||

sā harikathā śraddadhānasya prītiṁ viśvāsaṁ vā kurvataḥ tayā vinā tādṛśaviraktyasiddheḥ pravṛttyabhāvācca | yadvā āskyimātraṁ kurvato'pi puṁmātrasya anyatra grāmyasukhe harikathāvyatirikte vā sarvatra | tataḥ kim ata āha—hareriti hareḥ pādayoranusmṛtiḥ nirantarasmaraṇaṁ tayā nivṛtasya sataḥ ||431||

caturthe śrī-pṛthu-caritānte śrī-maitreyoktau [BhP 4.23.12]

chinnānya-dhīr adhigatātma-gatir nirīhas

tat tatyaje ñcchinad idaṁ vayunena yena |

tāvan na yoga-gatibhir yatir apramatto

yāvad gadāgraja-kathāsu ratiṁ na kuryāt ||432||

chinnā vinaṣṭā anyadhīṁ dehātmabuddhirdevāntaraviṣayakabuddhirvā

bhaktivyatirikta-jñānādiviṣayakabuddhirvā yasya yasya saḥ | yataḥ adhigatā adhikaṁ prāptā ātmagatiḥ ātmatattvaṁ śrīkṛṣṇo vā tadbhaktirvā yena saḥ ataeva nirīhaḥ prāptāsu siddhiṣvapi nispṛhaḥ dehādyarthaceṣṭārahino vā | kiñca yena vayunena jñānena idaṁ pūrvoktaṁ saṁśāyapadaṁ saṁsārabandhanaṁ vā acchinat tatyāja—śrīpṛthuḥ tatprayatnādapyupararāmetyarthaḥ phale siddhe sādhanaprayāsānupapatteḥ | tasyāṇimādisiddhiṣu caturvidhamokṣeṣvapi nispṛhatvaṁ yuktamevetyāha—tāvannāpramattaḥ kintu pramatto bhavatyeva | yatijñānaniṣṭho'pi ataḥ śrīpṛthoḥ śrīkṛṣṇakathāratyā tatra tatra na lobho jāta ityarthaḥ ||432||

ekādaśe ca śrī-bhagavantaṁ praty uddhava-vākye [BhP  11.6.44] --

tava vikrīḍitaṁ kṛṣṇa nṛṇāṁ parama-maṅgalam |

karṇa-pīyūṣam āsādya tyajanty anya-spṛhāṁ janāḥ ||433||

āsvādya śrītyā niśamya anyasmin viṣayabhogādau mokṣe'pi spṛhām ||433||

caturthe pracetasaḥ prati śrī-bhagavad-uktau [BhP 4.30.19] --

gṛheṣv āviśatāṁ cāpi puṁsāṁ kuśala-karmaṇām |

mad-vārtā-yāta-yāmānāṁ na bandhāya gṛhā matāḥ ||434||

āviśatām āsaktyā nivasatāmapi kuśalaṁ madarpitaṁ karma yeṣām madvārtayā yāto yāmaḥ kālaḥ ekapraharamātro vā yeṣāṁ na bandhāya matāḥ kintu saṁsārabandhamocanāyaiva matāḥ sadbhirityarthaḥ ||434||

skānde tatraiva –

dharmārtha-kāma-mokṣāṇāṁ yad iṣṭaṁ ca nṝṇām iha |

tat sarvaṁ labhate vatsa kathāṁ śrutvā hareḥ sadā || 435 ||

vatsa he nārada yadvā harervatsasambandhikathāṁ vatsapālanalīlāvārtāmityarthaḥ ||435||

dvādaśe ca śrī-śukoktau [BhP 12.4.40]--

saṁsāra-sindhum ati-dustaram uttitīrṣor

nānyaḥ plavo bhagavato puruṣottamasya |

līlā-kathā-rasa-niṣevanam antareṇa

puṁso bhaved vividha-duḥkha-davārditasya || 436 ||

vividhaṁ duḥkham eva dāvānalaḥ | tenāhitasya pīḍitasya, ata uttitīrṣoḥ puṁsaḥ bhagavato yā līlā-kathās tāsāṁ rasas tan-niṣevaṇam antareṇa anyaḥ plavaḥ uttaraṇa-sādhanaṁ na bhavet ||436||

dvārakā-māhātmye –

nityaṁ kṛṣṇa-kathā yasya prāṇād api garīyasī |

na tasya durlabhaṁ kiñcid iha loke paratra ca || 437 ||

prāṇādapi kathā garīyasīti—nijajīvanādapi kathāśravaṇādau yasyāsaktirityarthaḥ ||437||

dvitīya-skandhe [BhP 2.3.12]

jñānaṁ yad āpratinivṛtta-guṇormi-cakram

ātma-prasāda uta yatra guṇeṣv asaṅgaḥ |

kaivalya-sammata-pathas tv atha bhakti-yogaḥ

ko nirvṛto hari-kathāsu ratiṁ na kuryāt || 438 ||



yat yāsu kathāsu jñānaṁ bhavati | kīdṛśam ā sarvataḥ pratinivṛttam uparataṁ guṇormīṇāṁ rāgādīnāṁ cakraṁ samūho yasmāt taddheturātmano manasaḥ prasādaśca yatra yāsū | ātmaprasādahetuḥ guṇeṣu viṣayeṣu asaṅgo vairāgyañca | ubhayatreti pāṭhe ihāmutra ca guṇeṣvasaṅgaḥ | atha tattadanantaraṁ kaivalyamityeva sammataḥ panthā yo bhaktiyogaḥ sa ca bhavati | nirvṛtaḥ anyatra śravaṇasukhena nirvṛta iti vā ||438||

daśama-skandhe śruti-stutau [BhP 10.87.21] --

duravagamātma-tattva-nigamāya tavātta-tanoś

carita-mahāmṛtābdhi-parivarta-pariśramaṇāḥ |

na parilaṣanti kecid apavargam apīśvara te

caraṇa-saroja-haṁsa-kula-saṅga-visṛṣṭa-gṛhāḥ ||439||

bho īśvara durbodhaṁ yat ātmanastava tattvaṁ tasya nigamāya jñāpanāya tavāttatanoḥ āviṣkṛtamūrteḥ caritameva mahāmṛtābdhiḥ tasmin parivarto vigāhastena pariśramaṇāḥ parivarjanārthaṁ śramaṇaṁ śramaḥ gataśramā ityarthaḥ | yadvā tat pariśramaṇamabhyāso yeṣāṁ te yadvā caritamahāmṛtābdheḥ parivartārastaraṅgārateṣu pariśramaṇāḥ kṛtapariśīlanāḥ tvanmadhurakathārasasevina ityarthaḥ | apavargamapi na parilaṣanti necchanti kuto'nyat | keciditi evambhūtā bhaktirasikā viralā iti darśayati | na kevalamanyannecchanti kintu tenaiva sukhena pūrṇāḥ santaḥ pūrvasiddhagṛhādisukhamapyupekṣante ityāha—tava caraṇasaroje haṁsā iva ramamāṇā ye bhaktāsteṣāṁ kulaṁ tena saṅgastena visṛṣṭā gṛhā yaiste tathā yadvā caritamahāmṛtābdhiparivarta-pariśramaṇatve hetuḥ— caraṇasarojahasakulasaṅgavisṛṣṭagṛhāḥ iti | arthastu tathaiva | śrutiśca mukterapyādhikyaṁ bhakterdarśayati—yaṁ sarve vedā namanti mumukṣavo brahmavādinaśca iti | vyākhyātañca sarvajñairbhāṣyakṛdbhiḥ—muktā api līlayā vigrahaṁ kṛtvā bhagavantaṁ bhajante iti ||439||

tṛtīya-skandhe śrī-kapila-devahūti-saṁvāde [BhP 3.25.34] --

naikātmatāṁ me spṛhayanti kecin

mat-pāda-sevābhiratā mad-īhāḥ |

ye 'nyonyato bhāgavatāḥ prasajya

sabhājayante mama pauruṣāṇi ||440||

mokṣād api bhakter gariṣṭhatvam evopapādayati—naikātmaatām iti | ekātmatāṁ sāyujya-mokṣam, pāda-sevābhis tattvam evāha—mad-īhā mad-artham eva īhāḥ śravaṇa-vāg-indriyādi-vyāpārā yeṣām | tām evābhivyañjayati—ye iti | prasajyāsaktiṁ kṛtvā pauruṣāṇi vīryāṇi sabhājayante śravaṇa-kīrtanādinā sammānayanti | prasajyety anena anyonya-prīti-hetuḥ pauruṣa-bhājanasya svābhāviko rasa-viśeṣo darśitaḥ, ata eva gariṣṭhatvaṁ siddham iti dik ||440||

dvitīye śrī-sūtoktau [BhP 2.2.37]

pibanti ye bhagavata ātmanaḥ satāṁ

kathāmṛtaṁ śravaṇa-puṭeṣu sambhṛtam

punanti te viṣaya-vidūṣitāśayaṁ

vrajanti tac-caraṇa-saroruhāntikam ||441||

satāṁ jñānināmātmanaḥ ātmatvena prakāśamānasya yadvā satāṁ bhaktānāmātmanaḥ paramapriyasya śravaṇapūṭeṣu sambhṛtaṁ pibantīti sukhamādareṇa muhuḥ śṛṇvantītyarthaḥ | viṣayairvidūṣitaṁ malinīkṛtamāśayam yadvā viṣayairvidūṣita āśrayo yasya tamapi punanti śodhayanti kimutātmānam kiñca tasya caraṇapadmāntikaṁ śrīvaikuṇṭhalokaṁ vrajanti ||441||

tṛtīye kapila-deva-stutau [BhP 3.5.45] --

pānena te deva kathā-sudhāyāḥ

pravṛddha-bhaktyā viśadāśayā ye |

vairāgya-sāraṁ pratilabhya bodhaṁ

yathāñjasānvīyur akuṇṭha-dhiṣṇyam ||442||

vairāgyaṁ sāraḥ balaṁ yasya tam yadvā vairāgyasya sāraḥ phalarūpaṁ bodhaṁ bhagavadbhaktimāhātmyādijñānaṁ yathāvat pratilabhya labdhvā añjasā sukhena akuṇṭhadhiṣṇyaṁ śrīvaikuṇṭhalokam anvīyuḥ prāpuḥ ||442||

skānde amṛta-sāroddhāre śrī-yamasya dūtānuśāsane –

ye śṛṇvanti kathāṁ viṣṇor ye paṭhanti hareḥ kathām |

kalāyutaṁ nāvalokyaṁ gatās te brahma śāśvatam || 443 ||

brahmasvarūpaṁ śāśvataṁ nirapāyapadaṁ śrīvaikuṇṭhalokamityarthaḥ ||443||

yasya viṣṇu-kathālāpair nityaṁ pramuditaṁ manaḥ |

tasya na cyavate lakṣmīs tat-padaṁ ca kare sthitam || 444 ||

tasya viṣṇoḥ padaṁ sthānaṁ śrīvaikuṇṭhalokaḥ kare sthitaṁ sulabhamityartha ||444||

dvādaśe [BhP 12.3.15] --

yat tūttamaḥ-śloka-guṇānuvādaḥ

saṅgīyate 'bhīkṣṇam amaṅgala-ghnaḥ |

tam eva nityaṁ śṛṇuyād abhīkṣṇaṁ

kṛṣṇe 'malāṁ bhaktim abhīpsamānaḥ ||445||

tam eva, na tu tad-vyatiriktaṁ śṛṇuyāt | nityaṁ pratyaham | tatrāpy abhīkṣṇaṁ kṛṣṇaṁ yā amalā bhaktiḥ prema-lakṣaṇā tām abhīpsamānaḥ, guṇānuvāda-śravaṇenaiva sā sampadyetety arthaḥ ||445||

skānde –

yatra yatra mahī-pāla vaiṣṇavī vartate kathā |

tatra tatra harir yāti gaur yathā suta-vatsalā || 446 ||

śrī-viṣṇu-dharme śrī-bhagavad-uktau, skānde ca śrī-bhagavad-arjuna-saṁvāde --

mat-kathā-vācakaṁ nityaṁ mat-kathā-śravaṇe ratam | \
mat-kathā-prīta-manasaṁ nāham tyakṣyāmi taṁ naram ||447|| \


daśama-skandhe brahma-stutau [BhP 10.14.3] –

jñāne prayāsam udapāsya namanta eva

jīvanti san-mukharitāṁ bhavadīya-vārtām |

sthāne sthitāḥ śruti-gatāṁ tanu-vāṅ-manobhir

ye prāyaśo ñjita jito 'py asi tais tri-lokyām ||448||

udapāsya īṣadapyakṛtvā sadbhirmukharitāṁ svata eva nityaṁ prakaṭitām  yadvā santaḥ saṁyatavāco'pi mukharitā yayā tāṁ bhavadīyāṁ bhavadīyānāṁ vā bhagavadbhaktānāmapi vārtām | satsthāna eva sthitāḥ satsannidhimātreṇa sanmukharitatvena vā svata eva śrutigatāṁ śravaṇaṁ prāptām tanuvāṅmanobhirnamantaḥ satkurvantaḥ ye jīvanti kevalaṁ na tvanyat yadyapi kurvanti taiḥ prāyaśastrilokyāmanyairajito'pi tvaṁ jitaḥ prāptaḥ vaśīkṛto vā'si | yadvā śrutigatāṁ vedavartinīṁ sanmukharitāṁ bhavadīyavārtā prāyaśo namantaḥ taduddṛśena namanaṁ kurvanto'pi apyarthe evakāraḥ prāyaśa iti—kadācidaśaktyādinā na namanto'pītyarthaḥ | jīvanti yadyapi svaprāṇān poṣayanti yadvā vārtāmupajīvanti tayā nijajīvikāṁ sādhayanti | tathāpi he ajita trilokyāṁ sarvatravetyarthaḥ tanuvāṅmanobhiḥ kṛtvā tairapi tvaṁ jito'si kiṁ punaryatnataḥ satāṁ sthāne gatvā bhaktyā tvatkathāśravaṇādiparairityarthaḥ | tatra tanvā saha jitatvaṁ satatavicitraparicayādiśaktyā vācā ca satata-tvannāmādisphūrtyā manasā ca satatacintāntarāvirbhāvena yadvā taireva tanvādibhiḥ saha jito'si tataśca tanvā saha jitatvaṁ satataṁ śrīmurteḥ sphūrtyādi vācā saha jitatvañca tenaiva tatstutyādikaṁ manasā saha jitatvañca tenaiva tasya dhyānādikamiti dik | anyat samānam | evaṁ jñānānādareṇa bhagavatkathāśravaṇaparatāyā māhātmyaṁ darśitam ||448||

tṛtīye śrī-sanakādi-stutau [BhP 3.15.48] –

nātyantikaṁ vigaṇayanty api te prasādaṁ

kiṁ vānyad arpita-bhayaṁ bhruva unnayais te |

ye 'ṅga tvad-aṅghri-śaraṇā bhavataḥ kathāyāḥ

kīrtanya-tīrtha-yaśasaḥ kuśalā rasa-jñāḥ || 449 ||

ātyantikaṁ mokṣākhyamapi te prasādaṁ vaikuṇṭhalokaṁ vā te na vigaṇayanti nādriyante kimuta anyat brāhmyādipadam | te tava bhruva unnayairujjṛmbhairarpitaṁ nihitaṁ bhayaṁ yasmin tat ke te aṅga he bhagavan ye bhavataḥ kathāyāḥ rasajñāḥ yataḥ kuśalā nipuṇāḥ yatastadaṅghryekāśrayāḥ | kathambhūtasya ramaṇīyatvena pāvanatvena ca kīrtanyaṁ kīrtanārhaṁ tīrthañca yaśo yasya tasya | evaṁ kathārasajñānāṁ vaikuṇṭhalokānādareṇa kathāyāḥ svataḥ paramaphalatvaṁ siddham ||449||

caturthe śrī-bhagavantaṁ prati siddhānāṁ stutau [BhP 4.7.35] –

ayaṁ tvat-kathā-mṛṣṭa-pīyūṣa-nadyāṁ

mano-vāraṇaḥ kleśa-dāvāgni-dagdhaḥ |

tṛṣārto 'vagāḍho na sasmāra dāvaṁ

na niṣkrāmati brahma-sampannavan naḥ || 450 ||

ayaṁ manogajaḥ tvatkathaiva mṛṣṭaṁ śuddhaṁ paramamadhuraṁ vā pīyūṣaṁ tanmayī yā nadī tasyāmavagāḍhaḥ praviṣṭaḥ dāvāgnitulyaṁ saṁsāratāpaṁ na smarati sma na ca tato nirgacchati tasyaiva svataḥ paramapuruṣārthatvāt | brahmasampannavat—brahmaikyaprāptojana iva ||450||

ataevoktaṁ prathama-skandhe śrī-śaunakādibhiḥ [BhP 1.1.19] –

vayaṁ tu na vitṛpyāma uttama-śloka-vikrame |

yac-chṛṇvatāṁ rasa-jñānāṁ svādu svādu pade pade || 451 ||

evaṁ līlākathāśravaṇasya pāpādiśodhakatvamārabhya svataḥ paramapuruṣārthatāntaṁ māhātmyaṁ yathottaraśraiṣṭhyaṁ krameṇa likhitvā idānīṁ keṣucidvacaneṣu pūrvavat sākṣānmāhātmyābhidhāyakatvābhāve'pi tātparyaṇa tatraiva paryavasānānmāhātmyadāḍhyāryaiva tāni saṁgṛhṇāti—vayantvityādinā sevyatāmityantena | evamagre'pyanyatra boddhavyam | yogayāgādiṣu tṛptāḥsma udgacchati tamo yasmāt sa uttamaḥ tathābhūtaḥ ślokā yaśo yasya tasya vikrame tu viśeṣeṇa na tṛpyāmaḥ alamiti na manyāmahe | atra hetuḥ—yadvikramaṁ śṛṇvatāṁ yadvā anye tṛpyantu nāma vayantu neti tu-śabdasyānvayaḥ | ayamarthaḥ—tridhā hyalaṁbuddhirbhavati udarādibharaṇena vā rasājñānena vā svādaviśeṣābhāvādvā | atra śṛṇvatāmityanena śrotrasyākāśatvāt na bharaṇamityuktam | rasajñānāmityanena ca ajñānataḥ paśuvattṛptinirākṛtā | ikṣubhakṣaṇavadrasāntarābhāvena tṛptiṁ nirākaroti—pade pade pratikṣaṇaṁ svāduto'pi svādviti ||451||

kiṁ ca [BhP 1.18.14] --

ko nāma tṛpyed rasavit kathāyāṁ

mahattamaikānta-parāyaṇasya |

nāntaṁ guṇānām aguṇasya jagmur

yogeśvarā ye bhava-pādma-mukhyāḥ || 452 ||

rasavit rasajñaḥ mahattamānāṁ śrīnāradādīnāmekāntaṁ paramayanmāśrayo yastasya kathāyām aguṇasya prākṛtaguṇarahitasya kalyāṇaguṇānāmantaṁ ye yogeśvarāste'pi na jagmuḥ etāvanta iti na parigaṇayāñcakruḥ | bhavaḥ śivaḥ pādmo brahmā ca mukhyo yeṣāṁ te ||452||

tṛtīye śrī-vidureṇa [BhP 3.5.7] –

krīḍan vidhatte dvija-go-surāṇāṁ

kṣemāya karmāṇy avatāra-bhedaiḥ |

mano na tṛpyaty api śṛṇvatāṁ naḥ

suśloka-mauleś caritāmṛtāni || 453 ||

matsyādyavatārabhedaiḥ krīḍan yāni vicitrāṇi karmāṇi vidhatte tāni suślokamauleḥ suślokāḥ puṇyakīrtayasteṣāṁ maulirivādhikyenopari virājamānastasya caritāmṛtāni śṛṇvatāmapi no'smākaṁ mano na tṛpyati ||453||

daśama-skandhe ca śrī-parīkṣitā [BhP 10.52.20] --

brahman kṛṣṇa-kathāḥ puṇyā mādhvīr loka-malāpahāḥ |

ko nu tṛpyeta śṛṇvānaḥ śruta-jño nitya-nūtanaḥ ||454||

puṇyāḥ mahāphalāḥ mādhvīḥ śrutisukhāḥ lokasya malāpahāśca śṛṇuvān śṛṇvannityarthaḥ śrutajñaḥ śrutasāravit nityanūtanāḥ pratikṣaṇamāścaryavat pratīyamānāḥ ||454||

ato hi śrī-pṛthu-rājena prārthitaṁ [BhP 4.20.24] –

na kāmaye nātha tad apy ahaṁ kvacin

na yatra yuṣmac-caraṇāmbujāsavaḥ |

mahattamāntar-hṛdayān mukha-cyuto

vidhatsva karṇāyutam eṣa me varaḥ || 455 ||

mahattamānāmantarhṛdayānmukhadvārā nirgato yuṣmākaṁ tava tvadīyānāñca padāmbhoja-makarandayaśaḥśravaṇasukhaṁ yatra nāsti tat kaivalyamapi kvacit kadācidapi na kāmaye | tarhi kiṁ kāmayase tadāha—yaśaḥśravaṇāya karṇānāmayutaṁ vidhatsva | nanu ko'pyevaṁ na vṛtavānasti kimanyaccintaya ityāha—mama tu eṣa eva vara iti ||455||

ataeva niścayoktaṁ pādme vaiśākha-māhātmye [PadmaP 5.85.41] ambarīṣaṁ prati śrī-nāradena --

nātaḥ paraṁ parama-toṣa-viśeṣa-poṣaṁ

paśyāmi puṇyam ucitaṁ ca paraspareṇa |

santaḥ prasahya yad ananta-guṇān ananta

śreyo-nidhīn adhika-bhāva-bhujo bhajanti ||456||

paraspareṇa āsajya anyonyamāsaktiṁ kṛtvā anantasya bhagavato guṇān adhikabhāvabhujaḥ bhaktiviśeṣayuktāḥ santa ityarthaḥ ||456||

prathama-skandhe śrī-sūtena [BhP 1.18.10] –

yā yāḥ kathā bhagavataḥ kathanīyoru-karmaṇaḥ |

guṇa-karmāśrayāḥ pumbhiḥ saṁsevyās tā bubhūṣubhiḥ || 457 ||

kiṁ bahunā etāvadeva kartavyamiti sarvaśāstrasāraṁ kathayati—yā yā iti | kathanīyāni urūṇi karmāṇi yasya tasya guṇakarmṁśrayā guṇakarmaviṣayāḥ bubhūṣubhiḥ sadbhāvamicchadbhiḥ ||457||

daśama-skandha-śeṣe ca śrī-bādarāyaṇinā [BhP 10.90.49] --

itthaṁ parasya nija-vartma-rirakṣayātta-

līlā-tanos tad-anurūpa-viḍambanāni |

karmāṇi karma-kaṣaṇāni yadūttamasya

śrūyād amuṣya padayor anuvṛttim icchan ||458||

itthamuktaprakāreṇa nijadharmo bhagavaddharmaḥ tasya rirakṣayā svīkṛtamatsyakūrmādinānāmūrteḥ parameśvarasya viśeṣato yadūttamasya sataḥ tadanurūpānukārīṇi karmakaṣaṇāni karmanibandhananirasanāni karmāṇi ca caritāni śrūyāt śṛṇuyādityarthaḥ | yadvā bhavān śrūyāditi śrīparīkṣitaṁ prati yadvā sarvo'pi janaḥ śrūyāditi sarvalokaṁ prati śrībādarāyaṇerāśīḥ evamapi tadeva tātparyyam | anuvṛttiṁ tadekaniṣṭhatām ||458||

atha śrī-bhagavat-kathā-tyāgādi-doṣaḥ

ataḥ kṛṣṇa-kathāyāṁ tu satyām anya-kathā-śrutim |

tad aśrutiṁ ca vaimukhyaṁ tasyāṁ tṛptim api tyajet || 459 ||

ato'smāllikhitāddhetoḥ satyāṁ vartamānāyāntu anyakathāyāḥ śrutiṁ śravaṇaṁ tathā tasyāḥ kṛṣṇakathāyā aśrutimaśravaṇaṁ tathā tasyāṁ kṛṣṇakathāyāṁ vaimukhyam aśraddhayā balāttataḥ parāṅmukhatvamityarthaḥ | tṛptiṁ kiñcit śravaṇānantaraṁ tatra viraktyā alaṁbuddhimapi tyajet varjayet ||459||

tṛtīya-skandhe  kapila-devahūti-saṁvāde [BhP 3.32.19] --

nūnaṁ daivena vihatā ye cācyuta-kathā-sudhām |

hitvā śṛṇvanty asad-gāthāḥ purīṣam iva viḍ-bhujaḥ || 460 ||

etadeva krameṇa darśayati—nūnamityādinā paśughnādityantena | tatrādau anyakathāśravaṇadoṣa likhati—nūnamiti dvābhyām | ye ta acyutasya kathāsudhāṁ hitvā asatāṁ gāthāṁ śṛṇvanti te nūnaṁ daivena nihatāḥ ||460||

tatraiva śrī-vaikuṇṭha-varṇane [BhP 3.15.23] --

yan na vrajanty agha-bhido racanānuvādāc

chṛṇvanti ye 'nya-viṣayāḥ kukathā mati-ghnīḥ |

yās tu śrutā hata-bhagair nṛbhir ātta-sārās

tāṁs tān kṣipanty aśaraṇeṣu tamaḥsu hanta || 461 ||

yat vaikuṇṭhaṁ na vrajanti ke ye kukathāḥ śṛṇvanti | kāstāḥ aghaṁ pāpaṁ saṁsāraduḥkhaṁ vā bhinatti nāśayatīti yadvā aghāsuraṁ bhinatti mūrdhni vidāritavān yaḥ so'ghabhit tasya śrīkṛṣṇasya racanā sṛṣṭyādilīlā śādvalajemanādikrīḍā vā tasya anuvādāt kathanādanyaviṣayāḥ arthakāmādivārtā yāgayogādyāśrayā vā matibhraṁśikāḥ | teṣāmavrajane hetuḥ—aśaraṇeṣu nirāśrayeṣu yadvā na kevalaṁ teṣāṁ tatrāvrajanamātraṁ tābhiśca teṣāṁ puṇyakṣayo dustara-narakapātaśca bhavatītyāha—yāstu hatabhāgyareva naraiḥ śrutāḥ satyastāṁstān śrotṛn aśaraṇeṣu nirāśrayeṣu tamaḥsu narakeṣu kṣipanti | hanta khede kathambhūtāḥ āttaṁ sāraṁ śrotṛṇāṁ puṇyaṁ yābhistāḥ ||461||

kiṁ ca skānde brahma-nārada-saṁvāde –

vācyamānaṁ tu ye śāstraṁ vaiṣṇavaṁ puruṣādhamāḥ |

na śṛṇvanti muni-śreṣṭha teṣāṁ svāmī sadā yamaḥ || 462 ||

athāśravaṇadoṣaṁ likhati—vācyamānantu ityādi caturbhiḥ | sadā yamaḥ svāmīti satataṁ narake vāsa ityarthaḥ ||462||

na śṛṇvanti na hṛṣyanti vaiṣṇavīṁ prāpya ye kathām |

dhama āyur yaśo dharmaḥ santānaś caiva naśyati || 463 ||

na śṛṇoti harer yas tu kathāṁ pāpa-praṇāśinīm |

acirād eva devarṣe samūlaṁ tu vinaśyati || 464 ||

dvitīya-skandhe śrī-śaunakoktau [BhP 2.3.20] --

bile batorukrama-vikramān ye

na śṛṇvataḥ karṇa-puṭe narasya |

jihvāsatī dārdurikeva sūta

na copagāyaty urugāya-gāthāḥ || 465 ||

na śṛṇvataḥ aśṛṇvato narasya ye karṇapuṭe te vile vṛthārandhre ityarthaḥ | na cedupagāyati tasya jihvā asatī duṣṭā darduro bhe | stadīya-jihveva ||465||

tṛtīye śrī-brahma-stutau [BhP 3.9.7] --

daivena te hata-dhiyo bhavataḥ prasaṅgāt

sarvāśubhopaśamanād vimukhendriyā ye |

kurvanti kāma-sukha-leśa-lavāya dīnā

lobhābhibhūta-manaso 'kuśalāni śaśvat || 466 ||

vaimukhya-doṣaṁ likhati—daiveneti dvābhyām | prasaṅgāt śravaṇa-kīrtanādi-rūpāt kathāyā vā, sarvāṇi aśubhāni amaṅgalāni duḥkhāni vā upaśamayatīti tathā tasmāt | vimukhāni aśraddhayā nivṛttāni indriyāṇi yeṣāṁ te vimukhendriyatvaṁ tat phalaṁ tad-dhetuṁ vā abhivyañjayati—kurvantīti | akuśalāni akṣema-karāṇi karmāṇi ||466||



[BhP 3.5.14] --

tāñ chocya-śocyān avido 'nuśoce

hareḥ kathāyāṁ vimukhān aghena |

kṣiṇoti devo 'nimiṣas tu yeṣām

āyur vṛthā-vāda-gati-smṛtīnām || 467 ||

evambhūtāyāṁ kathāyāṁ ye na ramante śocyaśocyān—śocyā ye teṣāmapi śocyān tataḥ avidaḥ bhāratāditātparyānabhijñān harikathānabhijñān vā śocyān | ye jñātvāpi hareḥ kathāyāṁ vimukhāstān teṣāmapi śocyāniti yojyam | animiṣa kālo yeṣāmāyuḥ kṣapayati atra hetuḥ—vṛthaiva bhagatatkathāvaimukhyena viphalā vādagatismṛtayaḥ vāgdehamanovyāpārā yeṣāṁ teṣām ||467||

śrī-maitreyoktau ca [BhP 3.13.50] --

ko nāma loke puruṣārtha-sāravit

purā-kathānāṁ bhagavat-kathā-sudhām |

āpīya karṇāñjalibhir bhavāpahām

aho virajyeta vinā naretaram || 468 ||

tṛptidoṣaṁ likhati—ko nāmeti tribhiḥ | purākathānāṁ pūrvavṛttānāṁ madhye bhagavatkathāsudhāṁ kathañcidāpīya ko virajyeta viramen viraktyā tṛptiṁ yātītyarthaḥ | naretaraṁ paśuṁ vinā sārāsārajñānābhāvāt ||468||

caturthe śrī-pṛthu-stutau [BhP 4.20.26]

yaśaḥ śivaṁ suśrava ārya-saṅgame

yadṛcchayā copaśṛṇoti te sakṛt |

kathaṁ guṇa-jño viramed vinā paśuṁ

śrīr yat pravavre guṇa-saṅgrahecchayā || 469 ||

nanu bhaktirmuktiphalā ataḥ phalaṁ vihāya sādhane ko'yamāgraha ityāśaṅkyāha—yaśa iti | he suśravo maṅgalakīrte śivaṁ paramasukhātmakaṁ te yaśaḥ satāṁ saṅgame yaṁ sakṛdapi yadṛcchayāpi upa śrotṛṇāṁ samīpe upaviṣṭamātro'pi śṛṇoti guṇajñaścet kathāmāhātmyābhijñaścet sa kathaṁ viramet paśuṁ vinā—paśureva viramati nānya ityarthaḥ | guṇātiśayaṁ sūcayati śrīryat yaśa eva prakarṣeṇa vṛtavatī guṇānāṁ sarvapuraṣārthānāṁ saṁgrahaḥ samāhārastadicchayā ato yaśaḥsevayaiva paramānando'vāntaraphalatvenākhilārthasiddhirapīti kiṁ mūlaparityāgena patramātracchāyāśrayaṇeneti dik | athavā matkathāśravaṇamātreṇa kṛtārtha evāsi kiṁ punastacchravaṇāgraheṇa tatrāha—yaśa iti | anyathā guṇajñatvābhāvena paśutvāpatteriti bhāvaḥ anyat samānam ||469||

daśamārambhe śrī-parīkṣit-praśne [BhP 10.1.4] --

nivṛtta-tarṣair upagīyamānād

bhavauṣadhāc chrotra-mano-'bhirāmāt |

ka uttamaśloka-guṇānuvādāt

pumān virajyeta vinā paśughnāt ||470||

atra loke trividhā janāḥ—muktā mumukṣavo viṣayiṇaśca teṣāṁ madhye kasyāpi nātrālaṁpratyaya ityāha—nivṛttatarṣairiti gatatṛṣṇaimuktairapītyarthaḥ | mumukṣūṇāṁ paramo viṣayo'yamevetyāha—śrotramano'bhirāmāditi | uttamaḥ ślokasya śrīkṛṣṇasya guṇā bhaktavātsalyādayaḥ yadvā uttamaślokā yudhiṣṭhirādayo bhagavadbhaktāsteṣāmapi guṇā mahimānaḥ teṣāmanuvādaḥ kathanaṁ tasmāt yadvā anuvādayatīti anuvādaḥ śravaṇaṁ śrotṛṇāṁ śravaṇenaiva vakturvacanapravarddhanāt | yadvā  anuvādaḥ kathā ākhyāyiketyarthaḥ  tasmāt ko virajyeta  nirviṇṇo bhavet

viramedityarthaḥ | evaṁ muktānāṁ paramaphalatvena mumukṣūṇāṁ saṁsāraduḥkha-vināśanātmānanda-prakāśanayoḥ paramasādhanatvena viṣayiṇāṁ cendriyasukhapradatvena sadā sevyatvānna keṣāñcidapi tṛptiruciteti bhāvaḥ | yadyapi muktānāṁ mumukṣaṇāmapi vastu-svabhāvataḥ śrotramanomirāmatvaṁ syādeva tathāpi ekāntino yasya na kañcanārthaṁ vāñchanti ye vai bhagavatprapannāḥ | asyadbhūtaṁ taccaritaṁ sumaṅgalaṁ gāyanta ānandasamudramagnāḥ || (śrībhā. 8.3.20) ityādi-nyāyena śrīnāradādīnāmiva jitante puṇḍarīkākṣa ityādi-saṁkīrtanapara-śrīśvetadvīpanivāsināmiva ca muktānāṁ prāyaḥ kīrtanaparatvena bahirantaścānandarasanimagnatvāt tathā mumukṣūṇāṁ kevalaṁ mokṣamātrāpekṣayā bahiḥśrotramano'bhirāmatānapekṣaṇāt | indriyasukhaikāpekṣakāṇāṁ viṣayiṇāmeva viṣayāsaktyā lajjādinā ca kīrtanāsambhavāt śravaṇamātradvārā śrotramano'bhirāmatvamuktam yadvā upagānena muktānāmapi svata eva śrotramano'bhirāmatā sidhyatyeva mumukṣūṇāñca bhavauṣadhatvena sadā tatkīrtana-śravaṇa smaraṇam tena ca tattadindriyābhirāmatvaṁ sidhyatyeva | viṣayiṇāñca purvoktayuktyā kevala-śrotramanasorevābhirāmatvam | yadyapi viṣayiṇāmapi kadācit jñānādinā vāgabhirāmatvamapi ghaṭeta tathāpi śrīparīkṣitā nijaśravaṇāpekṣayā śrīguṇagauraveṇa ca tathoktam | eva guṇānuvādasya sādhyatvaṁ sādhanatvañca darśitam | tatra stutikramollaṅghanena sādhyatvāt paścāt sādhanatvoktiḥ śrīparīkṣito vinayabhareṇa viṣayiṣu nijāntaḥ pātavivakṣayā | ataḥ sarvathā sarvasevyāttasmāt ko virajyeta kiñca pumāṁścet strīvadaśaktaḥ klīvacittaśca kathañcidvirajyetāpītyarthaḥ yadvā puṁsa eva sarvatra prādhānyāt puṁsānityuktam | tena ca sarvo'pi jana upalakṣyate | apagatā śuk śoko yasmāt tamātmānaṁ hantīti apaśughnastasmāt ghuṭo ghuṭyeva varge iti gakāralopaḥ | paśughātino vyādhāditi vā | viṣayitva sambhave'pi paśughātārthanirantarāraṇyāribhramaṇādi-mahāduḥkhena lokadvaya sukhopekṣayā viṣayitvasyāpyasiddheḥ pṛthagnirdeśaḥ | asmin śloke āpīyetyādyabhāve'pi śravaṇānantaraṁ ko virajyetetyeva jñeyam | navamaskandha-kathāśravaṇānantarameva śrīparīkṣita evaitadukteriti dik | alamativistareṇa ||470||

ataevoktaṁ devaiḥ pañcama-skandhe [BhP 5.19.23] –

na yatra vaikuṇṭha-kathā-sudhāpagā

na sādhavo bhāgavatās tadāśrayāḥ |

na yatra yajñeśa-makhā mahotsavāḥ

sureśa-loko 'pi na vai sa sevyatām || 471 ||

yatra vaikuṇṭhakathāmṛtanadyo na santi madhuramadhurā bhagavatkathāḥ satataṁ na vartante yadvā vaikuṇṭhasya kathāsudhā āpagāśca śrīgaṅgāyamunādinadyaḥ vaikuṇṭha śabdena tatkathāsudhāpagānāmapyakṛṣṭatvaṁ sarvathā sūcitam | tadāśrayāḥ kathāpagāśrayāḥ mahānto nṛtyādyutsavā yeṣu tathābhūtā yajñeśasya viṣṇormakhāḥ pūjāḥ yadvā mahotsavāśca janmāṣṭamyādiviṣayakāḥ yaśeśa-śabdena sa eva makhayogyaḥ na tvanya ityabhipretam | yadvā govardhana-makha-pravartakastadyajñabhoktā śrīgovardhanadharaḥ śrīkṛṣṇā'bhihitaḥ | sureśasya brahmaṇo'pi loko na sevyatāṁ śraddhayā ciraṁ nopabhujāstāṁ kintu drutameva parityajyatāmityarthaḥ yadvā sevituṁ na gamyatāmityarthaḥ | vai prasiddhau ||471||

atha bhagavat-kathāsaktiḥ

ato niṣevyamāṇāṁ ca sarvathā bhagavat-kathām |

muhus tad-rasikān pṛcchen mitho moda-vivṛddhaye || 472 ||

ato'smānmāhātmyaviśeṣāddhetoḥ apyarthe cakāraḥ sarvathā śravaṇa-kīrtana-smaraṇādyakhila-prakāreṇa niratāṁ sevyamānāmapi mithaḥ praṣṭṛśrotṛvaktṛṇāmanyo'nyaṁ prītivivṛddhaye bhagavatkathārasikān pṛcchet ||472||

daśama-skandhe [BhP 10.13.2] --

satām ayaṁ sāra-bhṛtāṁ nisargo

yad-artha-vāṇī-śruti-cetasām api |

prati-kṣaṇaṁ navya-vad acyutasya yat

striyā viṭānām iva sādhu vārtā ||473||

sārabhṛtāṁ sāragrāhiṇāṁ satāmayameva nisargaḥ svabha vaḥ | ko'sau acyutasya vārtā pratikṣaṇaṁ sādhu yathā syāttathā navyavadbhavatīti yat | viṭānāṁ straiṇānāṁ striyāḥ kāminyā vārteva | kathambhūtānāmapi satām acyutavārtaiva artho yeṣāṁ tāni vāṇīśruticetāṁsi yeṣāṁ tathābhūtānāmapi ||473||

ataeva tatraiva [BhP 10.87.11]

tulya-śruta-tapaḥ-śīlās tulya-svīyāri-madhyamāḥ |

api cakruḥ pravacanam ekaṁ śuśrūṣavo 'pare ||474|| iti |

ataeva śrīsanakādayastathā cakruriti likhati—tulyeti | śratādibhiraviśeṣāḥ arimitrodāsīna—hīnatvena nirupamakaruṇāḥ ataḥ sarve pravacanayogyā api bhagavatkathārasikatayā ekaṁ pravaktāramanyañca praṣṭāraṁ kṛtvā pare śuśrūvurityarthaḥ ||474||

atha śrī-bhagavad-dharma-pratipādana-māhātmyam

tathā vaiṣṇava-dharmāṁś ca kriyamānām api svayam |

sampṛcchet tad-vidaḥ sādhūn anyonya-prīti-vṛddhaye ||475||

tatheti pūrvalikhita-samuccaye | svayaṁ kriyamāṇānapi vaiṣṇavadharmān ye vidanti tān sādhūn samyak pṛcchet ||475||

śraddhayā bhagavad-dharmān vaiṣṇavāyānupṛcchate |

avaśyaṁ kathayed vidvān anyathā doṣa-bhāg bhavet ||476||

nanu bhagavaddharmāḥ paramagopyāḥ praśnamātreṇa kathaṁ kathyāḥ tatra likhati—śraddhayeti | vidvān vaiṣṇavadharmābhijñaścet avaśyaṁ kathayedeva kuta vaiṣṇavāya tatra ca śraddhayā vāraṁ vāraṁ pṛcchate | caturthīṁ dvitīyārthe sugamatvāya ||476||

tad uktam—

nākhyāti vaiṣṇavaṁ dharmaṁ viṣṇu-bhaktasya pṛcchataḥ |

kalau bhāgavato bhūtvā puṇyaṁ yāti śatābdikam ||477||

skānde brahma-nārada-saṁvāde—

vaiṣṇave vaiṣṇavaṁ dharmaṁ yo dadāti dvijottamaḥ |

sa-sāgara-mahī-dāne yat phalaṁ labhate’dhikam ||478||

yat phalaṁ tato'pyadhikaṁ labhate ||478||

kiṁ ca tatraiva --

ajñānāya ca yo jñānaṁ dadyād dharmopadeśanam |

kṛtsnāṁ vā pṛthivīṁ dadyāt tena tulyaṁ hi tat smṛtam || 479 ||

viśeṣataśca bhagaddharmaṁ samyagajānate vaiṣṇavāya avaśyaṁ kathayedityāha—ajñānāyeti | bhagavaddharmopadeśanarūpaṁ jñānaṁ yadvā sāmānyadharmopadeśarūpamapi ||479||

viṣṇu-dharmottare [3.341.50] --

tat kathāṁ śrāvayed yas tu tad-bhaktān mānavottamaḥ |

go-dāna-phalam āpnoti sa naras tena karmaṇā || 480 ||

pādme deva-dūta-vikuṇḍala-saṁvāde  [PadmaP 3.31.97] –

jñānam ajñāya yo dadyād veda-śāstra-samudbhavam |

api devās tam arcanti bhava-bandha-vidārakam || 481 ||

arcanti arcayanti yataḥ ātmano'nyeṣāmapi saṁsāramocakam ||481||

bṛhan-nāradīye [NārP 1.1.63]

sat-saṅga-devārcana-sat-kathāsu

hitopadeśe nirato manuṣyaḥ |

prayāti viṣṇoḥ paramaṁ padaṁ yad

dehāvasāne'cyuta-tulya-tejāḥ ||482||

satsaṅgādiṣu paropadeśe ca yo'bhirataḥ yadvā satsaṅgādiṣu viṣayeṣu yaḥ paraṁ pratyupadeśastasmin yo'bhirataḥ tat anirvacanīyam yadvā tasya upadeśasambandhino dehasyānta eva na tu janmāntare ityarthaḥ | bhagavattulyatejāḥ san sārūpyādiprāpteḥ ||482||

atha bhagavad-dharmāḥ

te ca śrī-bhagavad-dharmā bhagavad-bhakta-lakṣaṇaiḥ |

vyañjitāḥ katicin mukhyā likhyante’tra pare’pi te ||483||

te tu yadyapi vikhyātāḥ śrīmad-bhāgavatādiṣu |

tathāpi yatnād ekatra saṅgṛhyante samādhanāḥ ||484||

ke te vaiṣṇavadharmāḥ ityapekṣāyāṁ likhati—pūrvalikhitairbhagavadbhaktānāṁ lakṣaṇairdvārabhūtairmukhyāḥ śreṣṭhāḥ katicidvyañjitā vyaktīkṛtā eva āpare'pi te śrībhagavaddharmāḥ katicidatra likhyante | śrībhagavaddhamāḥ bhakteraṅgānyeva tāni ca mukhyāni gauṇāni ca kānicicca tatsādhanāni sarvāṇyeva ekatrātra lekhyānītyarthaḥ || nanu śrībhagavaddharmāḥ sarvaśāstreṣu vyaktameva vartante kiṁ tallikhanaśramaṇa satyaṁ tathāpi nānāsthānasthitāni samāhṛtya saviśeṣamekatra saṁgṛhyanta iti likhati—te tviti | evaṁ bhaktalakṣaṇeṣu pūrvaṁ likhitānāmapi keṣāñcit punaratra saṁgṛhītavacanāntavartitvena likhanādapi na doṣaḥ ekatraiva sukhalābhāt | sasādhanā bhagavaddharmasya sādhanaiḥ sahitāḥ tāni cāgre tatra tatraivābhivyañjayitavyāni ||483-484||

te coktāḥ kāśī-khaṇḍe dvārakā-māhātmye candra-śarmaṇā --

adya prabhṛti kartavyaṁ yan mayā kṛṣṇa tac chṛṇu |

ekādaśyāṁ na bhoktavyaṁ kartavyo jāgaraḥ sadā || 485 ||

mahotsavaḥ prakartavyaḥ pratyaha-pūjanaṁ tava |

palārdhenāpi biddhaṁ tu bhoktavyaṁ vāsarāntare || 486 ||

tvat-prītyāṣṭau mayā kāryā dvādaśyo vrata-saṁyutā |

bhaktir bhāgavatī kāryā prāṇair api dhanair api || 487 ||

nityaṁ nāma-sahasraṁ tu paṭhanīyaṁ tava priyam |

pūjā tu tulasī-patrair mayā kāryā sadaiva hi || 488 ||

tulasī-kāṣṭhā-sambhūtā mālā kāryā sadā mayā |

nṛtya-gītaṁ prakartavyaṁ samprāpte jāgare tava ||489||

tulasī-kāṣṭhā-sambhūta-candanena vilepanam |

kariṣyāmi tavāgre ca guṇānāṁ tava kīrtanam || 490 ||

mathurāyāṁ prakartavyaṁ pratyabdaṁ gamanaṁ mayā |

tat-kathā-śravaṇaṁ kāryaṁ tathā pustaka-vācanam || 491 ||

vāsaram ekādaśī-janmāṣṭamyādi bhaktiḥ paricaryālakṣaṇā pustakaṁ śrībhāgavatādi ||486-491||

nityaṁ pādodakaṁ mūrdhnā mayā dhāryaṁ prayatnataḥ |

naivedya-bhakṣaṇaṁ cāpi kariṣyāmi yata-vrataḥ || 492 ||

nirmālyaṁ śirasā dhāryaṁ tvadīyaṁ sādaraṁ mayā |

tava dattvā yad iṣṭaṁ tu bhakṣaṇīyaṁ mudā mayā || 493 ||

iṣṭaṁ priya yadvastu tat tubhyaṁ dattvā samarpyeva mayā bhakṣaṇīyam ||493||

tathā tathā prakartavyaṁ tava tuṣṭiḥ prajāyate |

satyam etan mayā kṛṣṇa tavāgre parikīrtanam || 494 ||

tattacca sarvaṁ tava prītyarthameva yathāvidhi kāryaṁ na tvanyārthamityāha—tatheti | yadvā anuktamanyadapi saṁgṛhnāti tathā tatheti tattatprakāro'nyaścetyarthaḥ ||494||

saptama-skandhe śrī-prahlādena [BhP 7.7.30-32] –

guru-śuśrūṣayā bhaktyā sarva-labdhārpaṇena ca ||

śraddhayā tat-kathāyāṁ ca kīrtanair guṇa-karmaṇām |

tat-pādāmburuha-dhyānāt tal-liṅgekṣārhaṇādibhiḥ || 495 ||

guroḥ śuśrūṣayā tasyaiva bhaktyā premṇā tasminneva sarveṣāṁ lābhānāṁ labdhānāmarpaṇena ca sādhavaḥ sadācārā ye bhaktā vaiṣṇavāsteṣāṁ saṅgena talliṅgānāṁ śrīmūrtīnāmīkṣaṇamarhaṇañcādiryeṣāṁ vandanādīnāṁ taiśca ||495||

hariḥ sarveṣu bhūteṣu bhagavān āsta īśvaraḥ |

iti bhūtāni manasā kāmais taiḥ sādhu mānayet || 496 ||

kāmaiśca tattadiṣṭadānaiḥ evaṁ nirjitaṣaḍvargaiḥ kriyate bhaktirityanena sarveṣāmevānvayaḥ | atra ca īśvarārādhanādīni bhaktyaṅgāni tatsādhanāni ca guru-śuśrūṣādīni jñeyāni ||496||

ekādaśe ca śrī-kavi-yogeśvareṇa [BhP 11.2.34]

ye vai bhagavatā proktā upāyā hy ātma-labdhaye |

añjaḥ puṁsām aviduṣāṁ viddhi bhāgavatān hi tān || 497 ||

sāmānyena bhāgavata-lakṣaṇam āha—ye vai iti | manv-ādi-mukhena varṇāśramādi-dharmān uktvā, atirahasyatvāt sva-mukhenaiva bhagavatā aviduṣām api puṁsām añjaḥ sukhenaivātma-labdhaye jīvasya svarūpa-sphūrtyai, bhagavataḥ prāptaye vā ye vai upāyāḥ | yat karoṣi yad aśnāsi yaj juhoṣi [gītā 9.27] ity ādinā sarva-karmārpaṇa-rūpāḥ proktās tān viddhi | ete ca prāyaḥ sādhanāny eva | yad vā, antaraṅgatvābhāvena mukhyāḥ | yad vā, dāsyāntaragatā bāhyāḥ | yad vā, man-manā bhava mad-bhakto mad-yājī māṁ namaskuru [gītā 15.65] ity ādinā smaraṇādayaḥ ye arjunaṁ prati, tathā, śraddhāmṛta-kathāyāṁ me [bhā.pu. 11.19.20] ity ādinā ye coddhavaṁ prati svayaṁ śrī-bhagavatā proktās tān | tataś ca sarve prāyo mukhyā eveti ||497||

tatraiva prabuddha-yogeśvareṇa [BhP 11.3.23-30] --

sarvato manaso 'saṅgam ādau saṅgaṁ ca sādhuṣu |

dayāṁ maitrīṁ praśrayaṁ ca bhūteṣv addhā yathocitam ||498||

tatra bhāgavatān dharmān śikṣet [bhā.pu. 11.3.22] ity uktān darśayati—sarvata ity aṣṭabhiḥ | yathocitam iti hīneṣu dayām, sameṣu maitrīm, uttameṣu praśrayaṁ ca śikṣed iti sarvataḥ pūrva-ślokasthenānvayaḥ||498||

śaucaṁ tapas titikṣāṁ ca maunaṁ svādhyāyam ārjavam |

brahma-caryam ahiṁsāṁ ca samatvaṁ dvandva-saṁjñayoḥ || 499 ||

śaucaṁ bāhyaṁ mṛj-jalādibhiḥ | ābhyantaraṁ cādambha-mānādibhiḥ śikṣet | tapaḥ sva-dharmācaraṇam | titikṣāṁ kṣamām | maunaṁ vṛthā-vācām anuccāraṇam | svādhyāyaṁ yathādhikāraṁ veda-pāṭhādi | ārjavaṁ svacchatām | brahmacaryaṁ yasya yādṛg ucitam ṛtuṣu sva-dāra-niyamādi | ahiṁsāṁ bhūteṣv adrohaḥ | dvandva-saṁjñayoḥ śītoṣṇa-sukha-duḥkhādi-rūpayoḥ | samatvaṁ harṣa-viṣāda-rāhityam||499||

sarvatrātmeśvarānvīkṣāṁ kaivalyam aniketatām |

vivikta-cīra-vasanaṁ santoṣaṁ yena kenacit || 500 ||

ātmeśvarānvīkṣāṁ sac-cid-rūpeṇātmekṣāṁ niyantṛ-rūpeṇeśvarekṣāṁ ca | kaivalyam ekānta-śīlatvam | aniketatāṁ gṛhādy-abhimāna-rāhityam | vivikta-cīra-vasanaṁ vijana-patitānāṁ vastra-khaṇḍānāṁ śuddhānāṁ vā valkalānāṁ paridhānam||500||

śraddhāṁ bhāgavate śāstre 'nindām anyatra cāpi hi |

mano-vāk-karma-daṇḍaṁ ca satyaṁ śama-damāv api || 501 ||

bhāgavate bhagavat-pratipādake śrī-bhāgavate vā | anyatra śāstrādau anindām | manasaḥ prāṇāyāmaiḥ, vaco maunena, kāyasyānīhayā daṇḍam | satyaṁ yathārtha-bhāṣaṇam | śama-damāv antaḥ-karaṇa-bāhyendriya-nigrahau | imāni ca prāyaḥ sādhanāny uktāni ||501||

śravaṇaṁ kīrtanaṁ dhyānaṁ harer adbhuta-karmaṇaḥ |

janma-karma-guṇānāṁ ca tad-arthe 'khila-ceṣṭitam || 502 ||

bhakter mukhyāṅgāny āha—śravaṇam iti caturbhiḥ | harer janma-karma-guṇānāṁ śravaṇādi, adbhuta-karmaṇa iti janmādīni sarvāṇy evādbhutānīti sarveṣām api janmādīnām adbhutatvam ity arthaḥ | yad vā, adbhutāni jagad-āścarya-karāṇi karmāni pūtanā-vadhādīni yasya tasya hareḥ śrī-kṛṣṇasya | tad-arthe hary-uddeśena śrī-kṛṣṇa-premārthaṁ vā sarvaṁ karma viśeṣato yajanādi yat tad-arthe śikṣet ||502||

iṣṭaṁ dattaṁ tapo japtaṁ vṛttaṁ yac cātmanaḥ priyam |

dārān sutān gṛhān prāṇān yat parasmai nivedanam || 503 ||

iṣṭaṁ dattam ity ādayo bhāve niṣṭhāḥ | vṛttaṁ sad-ācāraḥ | ātmanaḥ priyaṁ gandha-puṣpādi | dārādīn apy ālakṣya parasmai parameśvarāya nivedanam | tat sevakatayā samarpaṇaṁ yat tac chikṣet ||503||

evaṁ kṛṣṇātma-nātheṣu manuṣyeṣu ca sauhṛdam |

paricaryāṁ cobhayatra mahatsu nṛṣu sādhuṣu || 504 ||

kṛṣṇa evātmā nāthaś ca yeṣām | śrī-kṛṣṇa ātmanaḥ svaysa nātho yeṣām iti vā | yad vā, kṛṣṇo jīvana-svāmī yeṣāṁ teṣu | ubhayatra sthāvare jaṅgame ca yā paricaryā tām | viśeṣato nṛṣu, tatrāpi sādhuṣu sva-dharma-śīleṣu | tato’pi mahatsu śrī-bhāgavateṣu | yad vā, viśeṣataḥ sādhuṣu dayāluṣu mahatsu nṛṣv iti ||504||

parasparānukathanaṁ pāvanaṁ bhagavad-yaśaḥ

mitho ratir mithas tuṣṭir nivṛttir mitha ātmanaḥ ||505||

taiś ca saha saṅgamya yat pāvanaṁ bhagavad-yaśaḥ, tasya parasparānukathanaṁ śikṣet | yad vā, yaśaḥ prati, tatra saṁspardhādi-parityāgena mitho yā ratiḥ ramaṇam, yā ca tuṣṭiḥ sukham, yā ca nivṛttiḥ samasta-duḥkha-nivṛttis tāṁ śikṣet||505||

śrī-bhagavatā ca [BhP 11.11.34-41] –

mal-liṅga-mad-bhakta-jana- darśana-sparśanārcanam |

paricaryā stutiḥ prahva- guṇa-karmānukīrtanam || 506 ||

mat-kathā-śravaṇe śraddhā mad-anudhyānam uddhava |

sarva-lābhopaharaṇaṁ dāsyenātma-nivedanam || 507 ||

maj-janma-karma-kathanaṁ mama parvānumodanam |

gīta-tāṇḍava-vāditra- goṣṭhībhir mad-gṛhotsavaḥ || 508 ||

yātrā bali-vidhānaṁ ca sarva-vārṣika-parvasu |

vaidikī tāntrikī dīkṣā madīya-vrata-dhāraṇam || 509 ||

mamārcā-sthāpane śraddhā svataḥ saṁhatya codyamaḥ |

udyānopavanākrīḍa- pura-mandira-karmaṇi || 510 ||

sammārjanopalepābhyāṁ seka-maṇḍala-vartanaiḥ |

gṛha-śuśrūṣaṇaṁ mahyaṁ dāsa-vad yad amāyayā || 511 ||

kṛpālur [bhā.pu. 11.11.29-33] ity ādibhiḥ pañcabhiḥ ślokaiḥ sādhu-lakṣaṇam uktvā, idānīṁ bhakter lakṣaṇam āha—mal-liṅgety aṣṭabhiḥ | liṅgāni pratimādīni | mal-liṅga-mad-bhakta-janānām eva paricaryādi | tatra prahvo namaskāraḥ | parvāṇi janmāṣṭamy-ādīni tad-anumodanam | bali-vidhānaṁ puṣpopahārādi-samarpaṇam | sarva-vārṣika-parvasv iti cāturmāsyaikādaśādiṣu viśeṣata ity arthaḥ | udyānādikaraṇe sāmarthye sati svataḥ | asati cānyaiḥ sambhūya codyamaḥ | udyānaṁ puṣpa-pradhānam, upavanaṁ phala-pradhānaṁ vanam | ākrīḍaṁ krīḍā-sthānam | saṁmārjanaṁ rajasopākaraṇam | upalepo go-mayodakādibhir ālepanam | sekas tair eva prokṣaṇam | maṇḍala-vartanaṁ sarvatobhadrādi-karaṇam | mahyaṁ mama||509-511||

amānitvam adambhitvaṁ kṛtasyāparikīrtanam |

api dīpāvalokaṁ me nopayuñjyān niveditam || 512 ||

yad yad iṣṭatamaṁ loke yac cāti-priyam ātmanaḥ |

tat tan nivedayen mahyaṁ tad ānantyāya kalpate ||513||

kṛtasya dharmasyāpari-kīrtanam | svayam anyena vā niveditaṁ na svīkuryāt | etac ca sādhāraṇaṁ sthāvara-viṣayaṁ rāga-prāpta-viṣayaṁ vā bhaktyā tu grāhyam eva |

ṣaḍbhir māsopavāsais tu yat phalaṁ parikīrtitam |

viṣṇor naivedya-sikthena puṇyaṁ tad bhuñjatāṁ kalau ||

hṛdi rūpaṁ mukhe nāma naivedyam udare hareḥ |

pādodakaṁ ca nirmālyaṁ mastake yasya so’cyutaḥ || ity ādi vacanebhyaḥ |

yad vā, anyasmai niveditaṁ me nopayuñjyāt, mahyaṁ na nivedayed ity arthaḥ—

viṣṇor niveditānnena yaṣṭavyaṁ devatāntaram |

pitṛbhyaś caiva tad deyaṁ tad ānantyāya kalpate |

pitṛ-śeṣaṁ tu yo dadyād dharaye paramātmane |

retodhāḥ pitaras tasya bhavanti kleśa-bhāginaḥ || ity ādi vacanebhyaḥ |

yad vā, pūrvaṁ me niveditaṁ santaṁ punar na nivedayed ity arthaḥ | etac ca sthāvarātirikta-nirmālya-viṣayakaṁ jñeyam, bhūṣaṇādīnāṁ punar arpaṇe doṣābhāvāt, sa ca pūrvam eva tat-tat-prakaraṇe likhito'sti | ānantyāya śrī-viṣṇu-lokāya | mal-liṅgety ādiṣu cātra bhakter aṅgāny eva prāyeṇoktāni | tatra kānicin mukhyāni kānicid amukhyāni ca | amānitvam ity ādau ca sādhanāny eveti vivecanīyam||512-513||

kiṁ ca [BhP 11.19.20-23]

śraddhāmṛta-kathāyāṁ me śaśvan mad-anukīrtanam |

pariniṣṭhā ca pūjāyāṁ stutibhiḥ stavanaṁ mama || 514 ||

ādaraḥ paricaryāyāṁ sarvāṅgair abhivandanam |

mad-bhakta-pūjābhyadhikā sarva-bhūteṣu man-matiḥ || 515 ||

mad-artheṣv aṅga-ceṣṭā ca vacasā mad-guṇeraṇam |

mayy arpaṇaṁ ca manasaḥ sarva-kāma-vivarjanam || 516 ||

mad-arthe 'rtha-parityāgo bhogasya ca sukhasya ca |

iṣṭaṁ dattaṁ hutaṁ japtaṁ mad-arthaṁ yad vrataṁ tapaḥ ||517||

punaś ca kathayiṣyāmi mad-bhakteḥ kāraṇam iti pratijñātam evāha—śraddheti caturbhiḥ | śraddhā śravaṇādaraḥ | śaśvad iti sarvatrānuṣajjate | mad-anukīrtanaṁ śravaṇānantaraṁ mat-kathā-vyākhyānam ity arthaḥ | aṅga-ceṣṭā laukikī kriyā | vacasā laukikenāpi mad-guṇānām īraṇaṁ kathanam | mad-arthe mad-bhajanārtham | tad-virodhino’rthasya parityāgaḥ | bhogasya tat-sādhanasya candanādeḥ | sukhasya ca putropalālanādeḥ | yad vā, artho dhanam, bhogo viṣayopabhogaḥ | sukhaṁ mokṣānandaḥ | teṣāṁ parityāgaḥ | iṣṭādi vaidikaṁ yat karma tad api mad-arthaṁ ced bhakteḥ kāraṇam ity arthaḥ | atrādau prāyo bhakter mukhyāny aṅgāny uktāni | sarva-kāma-vivarjanādīni ca prāyaḥ sādhanāny eva ||514-517||

api cāgre [BhP 11.29.9-12] --

kuryāt sarvāṇi karmāṇi mad-arthaṁ śanakaiḥ smaran |

mayy arpita-manaś-citto mad-dharmātma-mano-ratiḥ || 518 ||

deśān puṇyān āśrayeta mad-bhaktaiḥ sādhubhiḥ śritān |

devāsura-manuṣyeṣu mad-bhaktācaritāni ca || 519 ||

pṛthak satreṇa vā mahyaṁ parva-yātrā-mahotsavān |

kārayed gīta-nṛtyādyair mahārāja-vibhūtibhiḥ || 520 ||

mām eva sarva-bhūteṣu bahir antar apāvṛtam |

īkṣetātmani cātmānaṁ yathā kham amalāśayaḥ ||521||

hanta te kathayiṣyāmi mama dharmān sumaṅgalān [bhā.pu. 10.29.8] iti pratijñāya tān evāha—kuryād iti caturbhiḥ | māṁ smaran śanakair asaṁrambhataḥ kuryāt | tad āha—mayīti | arpite manaś citte saṅkalpa-vikalpānusandhānātmake yena | ata eva mad-dharmeṣv evātma-manaso ratir yasya saḥ | puṇya-deśa-lakṣaṇam—mad-bhaktair iti | devādiṣu ye mad-bhaktās teṣām ācaritāni karmāṇi cāśrayeta | satreṇa saṁbhūya vā | sarva-bhūteṣv ātmani cātmānam īśvaraṁ sthitaṁ mām avekṣate | nanu katham ekasya sarveṣv anuvṛttiḥ ? tatrāha—bahir antaś ca apāvṛtaṁ pūrṇam ity arthaḥ | eṣu ca krameṇa sādhanāni bhakty-aṅgāni ca mukhyāny api pūrva-likhitānusāreṇa vivecanīyānīti dik ||518-521||

atha śrī-bhagavad-dharma-māhātmyam

uktaṁ ca saptama-skandhe śrī-prahlādena [BhP 7.7.33] –

evaṁ nirjita-ṣaḍ-vargaiḥ kriyate bhaktir īśvare |

vāsudeve bhagavati yayā saṁlabhyate ratiḥ || 522 ||

evamukta-guruśuśrūṣādiprakāreṇa nirjitaḥ ṣaṇṇāṁ kāma-krodha-lobha-moha-mada-mātsaryāṇāmindriyāṇāṁ vā vargo yastaiḥ bhaktiḥ īśvarārādhanarūpaiva yayā bhaktyā ratiḥ premā ||522||

ekādaśe śrī-nāradena [BhP  11.2.12] --

śruto 'nupaṭhito dhyāta ādṛto vānumoditaḥ

sadyaḥ punāti sad-dharmo deva-viśva-druho 'pi hi ||523||

ādṛta āstikyena gṛhītaḥ | anumoditaḥ paraiḥ kriyamāṇaḥ saṁstutaḥ sad-dharmaḥ | deva he vasudeva ! yad vā, devebhyo viśvasmai ca druhyanti ye tān api ||523||

tatraiva śrī-kavi-yogeśvareṇa [BhP 11.2.35] --

yān āsthāya naro rājan na pramādyeta karhicit |

dhāvan nimīlya vā netre na skhalen na pated iha ||524||

yān bhagavad-dharmān āsthāya āśritya yogādiṣv iva na pramādyeta | vighnair na vihanyeta | kiṁ ca nimīlya netre dhāvann api iha eṣu bhāgavata-dharmeṣu na skhalet | nimīlanaṁ nāmājñānam, yathāha—

	śruti-smṛtī ubhe netre viprāṇāṁ parikīrtite |

	ekena vikalaḥ kāṇo dvābhyām andhaḥ prakīrtitaḥ || iti |

ājñātvāpīty arthaḥ | yathā pada-nyāsa-sthānam atikramya śīghraṁ parataḥ pada-nyāsena gatir dhāvanam | tadvad atrāpi kiṁcit kiṁcid atikramyāti-śīghram anuṣṭhānaṁ dhāvanam | tathānutiṣṭhann api na skhalet na pratyavāyī syāt, tathā na patet, phalān na bhraśyet ||524||

śrī-prabuddha-yogeśvareṇa [BhP 11.3.33] –

iti bhāgavatān dharmān śikṣan bhaktyā tad-utthayā |

nārāyaṇa-paro māyām añjas tarati dustarām ||525||

tad-utthayā bhāgavata-dharmotpannayā bhaktyā bhakti-niṣṭhayā nārāyaṇa-paraḥ sann atidustarām api māyām añjaḥ sukhena tarati||525||

śrī-bhagavatā ca [BhP 11.19.24] --

evaṁ dharmair manuṣyāṇām uddhavātma-nivedinām |

mayi sañjāyate bhaktiḥ ko 'nyo 'rtho 'syāvaśiṣyate ||526||

evam īdṛśair etair vā ātma-nivedināṁ satāṁ bhaktiḥ prema-lakṣaṇā samyag jāyate | asya bhaktasya anyaḥ ko’rthaḥ sādhana-rūpaḥ sādhya-rūpo vāvaśiṣyate ? sarvo’pi svata eva bhavatīty arthaḥ | yad vā, asya mama, tataś ca satāṁ mad-bhakti-samyag-āvirbhāve sati mamaiva kṛtārthatā syād ity arthaḥ||526||

kiṁ cāgre [BhP 11.29.20] --

na hy aṅgopakrame dhvaṁso mad-dharmasyoddhavāṇv api

mayā vyavasitaḥ samyaṅ nirguṇatvād anāśiṣaḥ ||527|| iti ||

aṅga he uddhava ! anāśiṣo niṣkāmasya | yad vā, na vidyate āśīr yasmāt satāṁ paramāśīrvāda-rūpasyety arthaḥ | upakrame ārambhe sati aṇv api īṣad api vaiguṇyādibhir nāśo nāsty eva, yato mamaiva nirguṇatvād ayaṁ dharmaḥ samyag vyavasito niścitaḥ, na tu manv-ādi-mukhena kathañcit | yad vā, nirāśiṣo mokṣasya nirguṇatvāt phala-viśeṣābhāvāt samyak tasmād api samīcīnam ity ayaṁ vyavasita iti||527||

alābhe sat-sabhāyās tu śuśrūṣuṁ ca nijālaye |

devālaye vā śāstrajñaḥ kīrtayed bhagavat-kathām ||528||

evaṁ satāṁ sabhāyāṁ gatvā bhagavallīlākathāṁ śṛṇuyāt bhagavaddharmāśca pṛcchediti likhitam | yatra ca tādṛśī sabhā nāsti tatra kiṁ kāryamityapekṣāyāṁ likhati—alābhe iti | śāstrajñaścettarhi śrotumicchuṣu janeṣu bhagavatkathāṁ svayameva kathayet | kva nijālaye devālaye vā ||528||

atha śrī-bhagaval-līlā-kathā-kīrtana-māhātmyam |

uktaṁ ca skānde śrī-bhagavatā arjunaṁ prati –

mat-kathā kurute yas tu vaiṣṇavānāṁ sadāgrataḥ |

iha bhogān avāpnoti tathā mokṣaṁ na saṁśayaḥ || 529 ||

prathama-skandhe [BhP 1.5.22] śrī-nāradena--

idaṁ hi puṁsas tapasaḥ śrutasya vā

sviṣṭasya sūktasya ca buddhi-dattayoḥ |

avicyuto 'rthaḥ kavibhir nirūpito

yad-uttamaśloka-guṇānuvarṇanam ||530||

bhagavallīlākathā-kīrtanenaiva tapaādi sarvaṁ saphalaṁ syāt | yadvā bhagavallīlākathākīrtanameva tapaādīnāṁ phalamityāha—idaṁ hīti | śrutādayo bhāve niṣṭhā | idameva tapaḥśravaṇādeḥ avicyuto nityo'rthaḥ phalam | kiṁ tat uttamaślokasya guṇānuvarṇanaṁ līlākathākīrtanamiti yat ||530||

kiṁ ca [BhP 1.3.35] –

etad dhy ātura-cittānāṁ mātrā-sparśecchayā muhuḥ |

bhava-sindhu-plavo dṛṣṭo hari-caryānuvarṇanam || 531 ||

muhur mātrāṇāṁ viṣayāṇām upabhogasyecchayā āturāṇi vikalāni cittāni yeṣāṁ teṣām api hareḥ caryāyā līlāyā anuvarṇanaṁ yat | yad vā, muhur ātura-cittānāṁ mātrāsparśecchayāpi yat hari-caryānuvarṇanam | etad eva hi niścitaṁ bhava-sindhoḥ plavaḥ potaḥ sukhottara-sādhanam | na kevalaṁ śruti-prāmāṇyena, kiṁ tu anvyaya-vyatirekābhyāṁ dṛṣṭa evety arthaḥ ||531||

ekādaśe śrī-śukenāpi [BhP 11.31.28] --

itthaṁ harer bhagavato rucirāvatāra-

vīryāṇi bāla-caritāni ca śantamāni |

anyatra ceha ca śrutāni gṛṇan manuṣyo

bhaktiṁ parāṁ paramahaṁsa-gatau labheta ||532||

rucirāṇām avatārāṇāṁ matsyādīnāṁ vīryāṇi paramādbhuta-caritāṇi bālya-caritāṇi ca, pūtanā-vadhādīni loka-traye'pi śantamāni maṅgalāni parama-sukha-rūpāṇi vā, parām utkṛṣṭāṁ prema-lakṣaṇām ity arthaḥ | paramahaṁsānāṁ gatau śrī-kṛṣṇe||532||

ataeva śrī-prahlādena nṛsiṁha-stutāv uktam [BhP 7.9.18] --

so 'haṁ priyasya suhṛdaḥ para-devatāyā

līlā-kathās tava nṛsiṁha viriñca-gītāḥ |

añjas titarmy anugṛṇan guṇa-vipramukto

durgāṇi te pada-yugālaya-haṁsa-saṅgaḥ ||533||

so ’haṁ tvad-dāsaḥ | bho nṛsiṁha ! tava līlā-kathā anugṛṇan durgāṇi mahā-duḥkhāny añjasā titarmi tarāmi | na gaṇayiṣyāmīty arthaḥ | tatra hetuḥ—guṇai rāgādibhir viśeṣeṇa pramuktaḥ san | tat kutaḥ ? te pada-yugam evālayo yeṣāṁ bhaktānām, ta eva haṁsā jñāninaḥ sārāsāra-vivekino vā, taiḥ saṅgo yasya mama so’ham | kathaṁ-bhūtasya kathāḥ ? tatrāha—priyasyeti-viśeṣaṇa-trayeṇānena kathāyā api priyatvādi-vivakṣayā parama-sukha-mayatvādikam | tena ca sadānukīrtanam abhipretam | kuto jñātāḥ ? viriñciṇā gītās tat-saṁpradāya-pravṛttāḥ | tathā cātharvaṇī śrutiḥ—devā ha vai prajā-patim abruvan ity ādi | etena kathāyāḥ parama-puruṣārthatā ca darśitā | sanakādi-paramahaṁsācāryeṇāpi sevitatvāt | durgāṇi titarmīti ānuṣaṅgika-phala-mātram iti dik||533||

gopikābhir api gītam [BhP 10.31.9] --

tava kathāmṛtaṁ tapta-jīvanaṁ

kavibhir īḍitaṁ kalmaṣāpaham |

śravaṇa-maṅgalaṁ śrīmad-ātataṁ

bhuvi grṇanti te bhuridā janāḥ  ||534||

kathaivāmṛtam | atra hetuḥ tapta-jīvanam | prasiddhāmṛtād utkarṣam āhuḥ kavibhir brahmādibhir apīḍitaḥ stutam | deva-bhogyaṁ tv amṛtaṁ tais tucchī-kṛtam | kiṁ ca, kalmaṣāpahaṁ kāma-kalmaṣa-nirasanaṁ tat tv amṛtaṁ naivam-bhūtam | kiṁ ca, śravaṇa-maṅgalaṁ śravaṇa-mātreṇa maṅgala-pradam, na tu tat-tad-anuṣṭhānāpekṣam | kiṁ ca, śrīmat suśāntam, tat tu mādakam, evam-bhūtaṁ tvat-kathāmṛtam ātataṁ yathā bhavati | tathā bhuvi ye gṛṇanti nirūpayanti te janā bhūridāḥ bahu-dātāro jīvitaṁ dadatīty arthaḥ | adhunā ca tādṛśānām alābhena vayaṁ mṛtā eveti bhāvaḥ | yad vā, evam-bhūtaṁ tvat-kathāmṛtaṁ ye gṛṇanti te bhūridāḥ, pūrva-janmasu bahu dattavantaḥ parama-sukṛtina ity arthaḥ | ato vayaṁ tādṛśādṛṣṭābhāvena tvat-kathāṁ kīrtayitum aśaktāḥ kathaṁ jīvāma ? iti bhāvaḥ | yad vā, tvad-virahe tvat-kathā-sphūrti-viśeṣeṇa vayaṁ māritā evety āhuḥ—tvat-kathaiva mṛtaṁ mṛtiḥ sākṣān maraṇam eva | kutaḥ ? taptaṁ tāpābhibhūtaṁ bhavati jīvanaṁ yasmāt, parama-dāhaka-svabhāvasya prema-viśeṣasya sadyo-mṛtyu-janakatvāt | tathāpi kavibhiḥ kāvya-kṛdbhir eveḍitam, yataḥ kalmaṣāpaham | kiṁ ca, śravaṇayor maṅgalaṁ sukha-karam | kiṁ ca, śriyā mado yeṣāṁ brahmādīnāṁ tair ātataṁ sarvato vistāritam | vastutas tu śravaṇayor eva maṅgalaṁ śrī-madair evātatam iti doṣaḥ sūcitaḥ | ata evaṁ-bhūtaḥ tvat-kathāmṛtaṁ ye bhuvi gṛṇanti ta eva janā bhūri bahu dyanti avakhaṇḍayanti gale karayantīti tathā te | evaṁ ca tattvataḥ śrī-kṛṣṇa-kathāyā mahā-phala-viśeṣa eva sūcita iti dik ||534||

kirtane’py atra taj jñeyaṁ māhātmyaṁ śravaṇe’sya yat | \
sidhyati śravaṇam nūnaṁ kīrtanāt svayam eva hi ||535|| \


nanu śravaṇasya māhātmya-vacanāni bahūni likhitāni, kathaṁ kīrtanasyālpatarāṇi ? tato'py asya viśeṣāt | tatra likhati—kīrtane'pīti | hi yataḥ nūnaṁ niścitaṁ kīrtanāt svayam eva śravaṇaṁ sidhyati, śrotreṇa svakīya-kīrtanasya svataḥ śravaṇāt | ataḥ śravaṇād api kīrtanasya māhātmya-viśeṣo'pi jñeyaḥ | tathāpy alpa-vacanāni prāyaḥ kīrtana-māhātmyoktayā vaktur māhātmyopapatter lajjādinā tathānukteḥ | śrotṝṇāṁ śravaṇāpekṣayā bahula-kīrtana-yogyatvād iti dik||535||

śāstrābhyāsasya cābhāve pūrveṣāṁ loka-viśrutām |

satām ādhunikānāṁ ca kathāṁ bandhuṣu kīrtayet ||536||

śāstrajñaḥ kīrtayed iti likhitam | kintu śāstrajñatvābhāve'pi tathā tena bhagavat-kathā-śuśrūṣur vaiṣṇava-sabhā-gama-viśeṣābhāve'pi kadācid api bhagavat-kathā na parityājyeti likhati—śāstreti | pūrveṣāṁ purātanānām ādhunikānāṁ ca tat-kālīnānāṁ satāṁ śrī-vaiṣṇavānāṁ kathāṁ bandhuṣu nija-bhrātṛ-putra-kalatrādiṣu kīrtayet | nanu sāpi kathaṁ jñeyā ? tatra likhati loka-viśrutām iti||536||

iti śrī-gopāla-bhaṭṭa-vilikhite śrī-bhagavad-bhakti-vilāse

sat-saṅgamo nāma

daśamo vilāsaḥ

||10||


<!-- Footnotes themselves at the bottom. -->
## Notes

[^1]:
BhaktiS 168 attributed to PadmaP.
