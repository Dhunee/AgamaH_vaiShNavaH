+++
title = "04_vaiShNavAlankAraH"
+++
caturtho vilāsaḥ


śrī-vaiṣṇavālaṅkāraḥ

**snātvā śrī-kṛṣṇa-caitanya-nāma-tīrthottame sakṛt |**

**nityāśuciḥ śucīndraḥ san sva-dharmaṁ vaktum arhati ||1||**

etādṛśa-snānād api śrī-bhagavan-nāma-sevanam eva parama-śodhanam ity abhipretya tena cānadhikāriṇo’py ātmano bhagavad-dharma-likhane yogyatāṁ sambhāvayan likhati—snātveti | śrī-kṛṣṇa-caitanyeti nāmaiva tīrthottamaṁ, tasmin sakṛd api snātvā kadācit sevitvety arthaḥ | nityāśuciḥ jātyādinā parmāpavitro’pi janaḥ śuci-gaṇa-śreṣṭhaḥ san vaktum arhati pravacana-yogyo bhavatīty arthaḥ ||1||

**atha sva-gṛham āgacched ādau natveṣṭa-devatām |**

**gurūn jyeṣṭhāṁś ca puṣpaidhaḥ-kuśāmbhodhāraketarān ||2||**

edhaḥ kāṣṭham | puṣpādīnāṁ dhārakebhya itarān anyān | tathā ca bṛhan-nāradīye sadācāra-prasaṅge—

	tathā snānaṁ prakurvantaṁ samit-puṣpa-haraṁ tathā |

	udapātra-dharaṁ caiva bhuñjantaṁ nābhivādayet || iti ||2||

tathā ca śrī-nṛsiṁha-purāṇe—


    **jale devaṁ namaskṛtya tato gacched gṛhaṁ pumān |**


    **pauruṣeṇa tu sūktena tato viṣṇuṁ samarcayet ||3||**


### atha śrī-bhagavan-mandira-saṁskāraḥ

**mandiraṁ mārjayed viṣṇor vidhāyācamanādikam |**

**kṛṣṇaṁ paśyan kīrtayaṁś ca dāsyenātmānam arpayet ||4||**

**śuddhaṁ gomayam ādāya tato mṛtsnāṁ jalaṁ tathā |**

**bhaktyā tat parito limped abhukṣec ca tad-aṅganam ||5||**

tat viṣṇu-mandiraṁ tasyāṅganam abhyukṣec ca ||5||

tathā ca navama-skandhe [bhā.pu. 9.4.28] śrīmad-ambarīṣopākhyāne—


    **sa vai manaḥ kṛṣṇa-padāravindayor**


    **vacāṁsi vaikuṇṭha-guṇānuvarṇane**


    **karau harer mandira-mārjanādiṣu**


    **śrutiṁ cakārācyuta-sat-kathodaye ||6||**

ādi-śabdena upalepanādīni | śrutiṁ śrotraṁ acyutasya sat-kathānām udaye śravaṇe prādurbhāve vā cakāra ||6||


    ekādaśa-skandhe [bhā.pu. 11.11.39] śrī-bhagavad-uddhava-saṁvāde bhagavad-dharma-kathane—


    **sammārjanopalepābhyāṁ seka-maṇḍala-vartanaiḥ |**


    **gṛha-śuśrūṣaṇaṁ mahyaṁ dāsavad yad amāyayā ||7||**

saṁmārjanaṁ rajaso’pākaraṇam | upalepaḥ gomayodakādibhir ālepanam | sekaḥ tair eva prokṣaṇaṁ | maṇḍala-vartanaṁ sarvaotbhadrādi-racanam | mahyaṁ mama gṛha-śuśrūṣaṇam ālaya-saṁskāraḥ ||7||


### atha tatra saṁmārjana-māhātmyam

śrī-nṛsiṁha-purāṇe—


    **narasiṁha-gṛhe nityaṁ yaṁ sammārjanam ācaret |**


    **samasta-pāpa-nirmukto viṣṇu-loke sa modate ||8|| **

śrī-viṣṇu-dharmottare—


    **saṁmārjanaṁ tu yaḥ kuryāt puruṣaḥ keśavālaye |**


    **rajas-tamobhyāṁ nirmuktaḥ sa bhaven nātra saṁśayaḥ ||9||**


    **pāṁśūnāṁ yāvatāṁ rājan kuryāt saṁmārjanaṁ naraḥ**


    **tāvanty abdāni sa sukhī nākam āsādya modate ||10||**

śrī-vārāhe—


    **yāvatkāni prahārāṇi bhūmi-saṁmārjane daduḥ | \
tāvad-varṣa-sahasrāṇi śāka-dvīpe mahīyate ||11||**

yāvatkāni prahārāṇi napuṁsakatvam ārṣam | yāvataḥ sammārjanyā prahārān, bhūmeḥ saṁmārjane, he bhūmīti pṛthak padaṁ vā ||11||


    **jāyate mama bhaktaś ca sarva-dharma-samanvitaḥ |**


    **śucir bhāgavataḥ śuddho hy aparādha-vivarjitaḥ ||12||**


    **tato bhuktvā sarva-bhogān tīrtvā saṁsāra-sāgaram |**


    **śāka-dvīpāt paribhraṣṭaḥ svarga-lokaṁ sa gacchati ||13||**


    **nandanaṁ vanam āśritya modate cāpsaraiḥ saha |**


    **nandanāc ca paribhraṣṭo mama karma-vyavasthitaḥ |**


    **sarva-saṅgāt parityajya mama lokaṁ tu gacchati ||14||**

mama karma-vyavasthitaḥ mad-bhakti-niṣṭhaḥ sann ity arthaḥ ||14||


### athopalepana-māhātmyam

tatraiva—


    **go-mayaṁ gṛhya vai bhūmiṁ mama veśmopalepayet |**


    **yāvatas tu padāṁs tatra samantād upalepayet |**


    **tāvad-varṣa-sahasrāṇi mad-bhakto jāyate tathā ||15||**

gṛhya gṛhītvā | yāvataḥ padān iti puṁstvam ārṣam ||15||


    **samīpe yadi vā dūre yaś cālayati gomayam |**


    **yāvat tasya padāgrāṇi tāvat svarge mahīyate ||16||**


    **śālmalau tat-paribhraṣṭo rājā bhavati dhārmikaḥ |**


    **mad-bhaktaś caiva jāyate sarva-śāstra-viśāradaḥ ||17||**

tasmāt svargāt paribhraṣṭaḥ san ||17||


    **yaś cālepayate bhūmiṁ go-mayena dṛḍha-vrataḥ |**


    **tasya dṛṣṭvānulepaṁ tu mama tuṣṭiḥ prajāyate ||18||**


    **goś ca yasyāḥ purīṣeṇa kriyate bhūmi-lepanam |**


    **ekenaiva tu lepena go-yonyā vipramucyate ||19||**

sā gaur viśeṣeṇa prakarṣeṇa ca mucyate golokaṁ yātīty arthaḥ ||19||


    **sthānopalepane bhūme salilaṁ yo dadāti me |**


    **tasya puṇyaṁ mahā-bhāge śṛṇu tattvena niṣkalam ||20||**

niṣkalaṁ śuddham ||20||


    **yāvanti jala-bindūni lipyamānasya sundari |**


    **tāvad-varṣa-sahasrāṇi svarga-loke mahīyate ||21||**


    **yāvanto bindavaḥ kecit pānīyasya vasundhare |**


    **tāvad varṣa-sahasrāṇi krauñca-dvīpe mahīyate ||22||**

yāvanti jala-bindūnīti napuṁsakatvam ārṣam | sthānasya lipyamānasya sataḥ | yatra yāvanto jala-bindavo bhavantīty arthaḥ ||21-22||


    **krauñca-dvīpāt paribhraṣṭaḥ sarva-dharma-parāyaṇaḥ |**


    **sarva-saṅgān parityajya mama lokaṁ ca gacchati ||23||**

paścāc ca svargāt paribhraṣṭaḥ san krauñca-dvīpe gato mahīyate tatratyaiḥ pūjyata ity arthaḥ ||23||

śrī-viṣṇu-dharmottare—


    **kṛtvopalepanaṁ viṣṇor naras tv āyatane sadā |**


    **go-mayena śubhān lokān ayatnād eva gacchati ||24||**


    **hasta-pramāṇaṁ bhū-bhāgam upalipya narādhipa |**


    **deva-rāmā-śataṁ nāke labhate satataṁ naraḥ ||25||**

nārasiṁhe—


    **go-mayena mṛdā toyair yaḥ kuryād upalepanam |**


    **cāndrāyaṇa-phalaṁ prāpya viṣṇu-loke mahīyate ||26||**

tatraiva śrī-dharma-rājasya dūtānuśāsane—


    **saṁmārjanaṁ yaḥ kurute gomayenopalepanam |**


    **karoti bhavane viṣṇos tyājyaṁ teṣāṁ kula-trayam ||27||**

upalepakasya pāpa-kṣayādikaṁ kiṁ vācyam ? tasya sambandhinām api tathaiva syād iti likhati—sammārjanam iti | kula-trayaṁ pitṛ-kulaṁ mātṛ-kulaṁ bhāryā-kulaṁ ceti ||27||


### athābhukṣaṇa-māhātmyam

śrī-viṣṇu-dharmottare (1.169.6, ?)—


    **abhyukṣaṇaṁ tu yaḥ kuryāt pānīyena surālaye |**


    **sa śānta-tāpo bhavati nātra kāryā vicāraṇā ||28||**


    **abhyukṣaṇaṁ tu yaḥ kuryād deva-devājire naraḥ |**


    **sarva-pāpa-vinirmukto vāruṇaṁ lokam aśnute ||29||**

devadevasya ajire aṅgane ||29||


    **sarvato-bhadra-padmādīn abhijñaḥ svastikāni ca |**


    **viracayya vicitrāṇi maṇḍayed dhari-mandiram ||30||**

tathā ca nārasiṁhe—


    **saṁmārjanopalepābhyāṁ raṅga-padmādi-śobhanam |**


    **kuryāt sthānaṁ mahā-viṣṇoḥ sojjvalāṅgaṁ mudānvitaḥ ||31||**

raṅgaṁ vividha-varṇa-citraṁ padmādi ca | yad vā, raṅgair vicitra-varṇa-cūrṇair yat padmādi tena śobhitam | ādi-śabdena svastikādi | ujjvalāni śobhanāni aṅgāni bhitti-prākārādīni tat-sahitaṁ ca kuryāt | āṅgāny api vibhūṣayed ity arthaḥ | kriyā-viśeṣaṇaṁ vā, tathāpi sa evārthaḥ ||31||


### atha maṇḍala-māhātmyam

skanda-purāṇe kārttika-prasaṅge—


    **agamya-gamane pāpam abhakṣyasya ca bhakṣaṇe |**


    **sarvaṁ tan-nāśam āpnoti maṇḍayitvā harer gṛham ||32||**


    **aṇu-mātraṁ tu yaḥ kuryān maṇḍalaṁ keśavāgrataḥ |**


    **mṛdā dhātu-vikāraiś ca divi kalpa-śataṁ vaset ||33||**


    **śālagrāma-śilāgre tu yaḥ kuryāt svastikaṁ śubham |**


    **kārttike tu viśeṣeṇa punāty āsaptamaṁ kulam ||34||**


    **maṇḍalaṁ kurute nityaṁ yā nārī keśavāgrataḥ |**


    **sapta-janmāni vaidhavyaṁ na prāpnoti kadācana ||35||**

maṇḍalaṁ sarvatobhadrādi | keśavāgrato maṇḍalaṁ karotīti śeṣaḥ | kuruta iti pūrveṇaivānuṣaṅgaḥ ||33-35||


    **gṛhītvā go-mayaṁ yā tu maṇḍalaṁ keśavāgrataḥ |**


    **bhartur viyogaṁ nāpnoti santateś ca dhanasya ca ||36||**


    **prāṅgaṇaṁ varṇakopetaṁ svastikaiś ca samanvitam |**


    **devasya kurute yas tu krīḍate bhuvana-traye ||37||**

nāradīye—


    **mṛdā dhātu-vikārair vā varṇakair gomayena vā |**


    **viṣṇu-loke’tha tatra rathaiḥ sa-spṛhaṁ vīkṣyate sukhī ||38||**

upalepanaṁ maṇḍalādikaṁ karotīti tathā saḥ ||38||

hari-bhakti-sudhodaye—


    **upalipyālayaṁ viṣṇoś citrayitvātha varṇakaiḥ |**


    **viṣṇu-loke’tha tatrasthaiḥ sa-spṛhaṁ vīkṣyate sukhī ||39||**


### atha svastika-lakṣaṇam

āgame—


    **vidig-gata-catuṣkāṇi bhittvā ṣoḍaśadhā sudhīḥ |**


    **mārjayet svastikākāraṁ śveta-pītāruṇāsitaiḥ ||40||**

tatra ca pañcarātra-vacanam—


    **rajāṁsi pañca-varṇāni maṇḍalārthaṁ hi kārayet |**


    **śāli-taṇḍula-cūrṇena śuklaṁ vā yava-sambhavam ||41||**


    **rakta-kuṅkuma-sindūra-gairikādi-samudbhavam |**


    **hari-tālodbhavaṁ pītaṁ rajanī-sambhavaṁ kvacit |**


    **kṛṣṇaṁ dagdhair harid-yavair harit-pītair vimiśritam ||42||**

śvetādi-varṇaiś cūrṇaiḥ harid-yavaiḥ harid-varṇa-yavair dagdhaiḥ kṛṣṇa-varṇaṁ syāt, tac ca pītair vimiśritaṁ haridvarṇaṁ syād ity arthaḥ | evaṁ varṇa-pañcakam uktam ||40-42||


### atha tatra dhvaja-patākādy-āropaṇam

**tato dhvaja-patākādi vinyasya hari-mandire |**

**vicitraṁ bhūṣayet tac ca bhagavad-bhaktimān naraḥ ||43||**

tat hari-mandiraṁ ca vicitraṁ yathā syāt tathā bhūṣayet ||43||


### atha dhvarāropaṇa-māhātmyam

**dhvajam āropayed yas tu prāsādopari bhaktitaḥ |**

**tasya brahma-pade vāsaḥ krīḍate brahmaṇā saha ||44||**

bṛhan-nāradīye [1.19.2]—


    **yaḥ kuryād viṣṇu-bhavane dhvajāropaṇam uttamam |**


    **saṁpūjyate viriñcy-ādyaiḥ kim anyair bahu-bhāṣitaiḥ ||45||**

tatraivāgre ca [nā.pu. 1.19.42-3, 45]—


    **paṭo dhvajasya viprendra yāvac calati vāyunā |**


    **tāvanti pāpa-jālāni naśyanty eva na saṁśayaḥ ||46||**


    **mahā-pātaka-yukto vā yukto vā sarva-pātakaiḥ |**


    **dhvajaṁ viṣṇu-gṛhe kṛtvā mucyate sarva-pātakaiḥ ||47||**


    **āropitaṁ dhvajaṁ dṛṣṭvā ye'bhinandanti dhārmikāḥ |**


    **te'pi sarve pramucyante mahā-pātaka-koṭibhiḥ ||48|| iti |**

**evaṁ bṛhan-nāradīye khyātaṁ yac cānyad adbhutam |**

**dhvajāropaṇa-māhātmyaṁ tad draṣṭavyam ihākhilam ||49||**


### atha patādāropaṇa-māhātmyam

dvārakā-māhātmye—


    **kṛṣṇālayaṁ yaḥ kurute patākābhiś ca śobhitam |**


    **sadaiva tasya loke tu vāsas tasya na cānyataḥ ||50||**

viṣṇu-dharmottare—


    **patākāṁ ca śubhāṁ dattvā tathā keśava-veśmani |**


    **vāyu-lokam  avāpnoti bahūn abda-gaṇān dvijaḥ ||51||**


    **dodhūyate yathā sā tu vāyunā keśavālaye |**


    **tathā tasyāpi sakalaṁ dehāt pāpaṁ vidhūyate ||52||**


### atha vandana-mālā-kadalī-stambhāropaṇa-māhātmyam



dvārakā-māhātmye tatraiva—


    **bhūpa vandana-mālāṁ tu kurute kṛṣṇa-veśmani |**


    **devakanyāvṛtair lakṣaiḥ sevyate sura-nāyakaiḥ ||53||**


    **yaḥ kuryāt kṛṣṇa-bhavanaṁ kadalī-stambha-śobhitam |**


    **nandate cāpsaro-yuktaḥ svāgataṁ tasya deva-rāṭ ||54||**

dhvaja-patākādi-vinyased ity ādi-śabdena gṛhītasya vandana-mālāder api vinyāsa-māhātmyaṁ likhati—bhūpeti dvābhyām | tasya svāgataṁ yathā syāt tathā nandate tam abhinandati hṛṣṭo bhavatīti vā | yad vā, tasya śubhāgamanam abhinandati | vandata iti vā pāṭhaḥ ||53-54||


### atha pīṭha-pātra-vastrādi-saṁskāraḥ

**tatra tāmrādi-pātraṁ yat prabhor vastrādikaṁ ca yat |**

**pīṭhādikaṁ ca tat sarvaṁ yathoktaṁ ca viśodhayet ||55||**


### tatra pīṭhasya saṁskāraḥ

nārasiṁhe—


    **pāda-pīṭhaṁ ca kṛṣṇasya bilva-patreṇa dharṣayet |**


    **uṣṇāmbunā ca prakṣālya sarva-pāpaiḥ pramucyate ||56||**


### atha taijasādi-pātrāṇāṁ saṁskāraḥ

mārkaṇḍeya-purāṇe—


    **uḍumbarāṇām amlena kṣāreṇa trapu-sīsayoḥ |**


    **bhasmāmbubhiś ca kāmsyānāṁ śuddhiḥ plāvo dravasya ca ||57||**

ukta-vidhiṁ likhati—uḍumbarāṇām ity ādinā śucitāmiyād ity antena | uḍumbarāṇāṁ tāmrāṇāṁ tan-maya-pātrāṇām ity arthaḥ | trapur aṅgaṁ bhasma-yuktairambubhiḥ | dravasya gorasādeḥ plāvaḥ plāvanam | tathā coktaṁ vaśiṣṭhena—dravāṇāṁ plāvanenaiva iti | tad-viśeṣo’gre vyakto bhāvī ||57||

vāyu-purāṇe ca—


    **maṇi-vajra-pravālānāṁ muktā-śaṅkhopalasya ca |**


    **siddhārthakānāṁ kalkena tila-kalkena vā punaḥ ||58||**

muktāyāḥ śaṅkhasya upalasya ca pāṣāṇasya dvandvaikyam | siddhārthakānāṁ sarṣapāṇām, śuddhir iti śeṣaḥ prakaraṇa-balāt ||58||

brāhme—


    **suvarṇa-rūpya-śaṅkhāśma-śukti-ratna-mayāni ca | \
kāṁsyāyas-tāmra-raityāni trapu-sīsa-mayāni ca ||59||**


    **nirlepāni tu śudhyanti kevalenodakena tu |**


    **śūdrocchiṣṭhāni śodhyāni tridhā kṣārāmla-vāribhiḥ ||60|| **iti |

ratnamayāni sphaṭikādi-ghaṭitāni pātrāṇīiti śeṣaḥ | raityāni pittala-racitāni | nirlepāṇi annādi-lepa-rahitāni | śūdrocchiṣṭāni śūdrocchiṣṭānīty arthaḥ | yadyapi śrī-bhagavat-pātreṣu śūdrochiṣṭa-sparśo’pi na sambhavet, tathāpi kathañcid bhrama-pramādataḥ syād iti tac-chuddhir uktā | evam agre’pi sarvatrohyam | tridhā vāra-trayam ity arthaḥ | kṣāro bhasma ||59-60||

**atiduṣṭaṁ tu pātrādi viśodhyātithya-karmaṇe |**

**yuñjyāt tat-parivartāya prabhu-karmāntarāya vā ||61||**

**etasya parivartena prabhave’nyat samarpayet |**

**ity ayaṁ sarvato loke sadācāro virājate ||62||**

manuḥ [5.114]—


    **tāmrāyaḥ-kāṁsya-raityānāṁ trapuṇaḥ sīsakasya ca |**


    **śaucaṁ yathārhaṁ kartavyaṁ kṣārāmlodaka-vāribhiḥ ||63||**

yathārhaṁ—malāpagamānusāreṇety arthaḥ | amlodakaṁ jambīrādi-rasaḥ | tatrāmlodakena tāmrasya | kṣāreṇetareṣāṁ vāriṇā tu tat-tat-samuditenobhayeṣām eveti jñeyam | yathārham ity ukteḥ ||63||

śaṅkhaḥ—


    **amlodakena tāmrasya sīsasya trapuṇas tathā |**


    **kṣāreṇa śuddhiṁ kāṁsyasya lauhasya ca vinirdiśet ||64||**

tad evābhivyañjayati—amlodakeneti ||64||

kiṁ ca—


    **sūtikocchiṣṭha-bhāṇḍasya surādy-upahatasya ca |**


    **triḥ-sapta-mārjanāc chuddhir na tu kāṁsyasya tāpanam ||65||**

etac ca sarvaṁ svalpopahati-viṣayakam | atyantopahatau śuddhiṁ likhati—sūtiketi tribhiḥ | sūtikā nava-prasūtā ajāta-śaucā | yad vā, prasava-kārayitrī, tad-ucchiṣṭasya tad-ucchiṣṭa-spṛṣṭasya, tayā vā yatra bhuktaṁ tasya bhāṇḍasya taijasa-pātrasya, tat-prakaraṇāt | ādi-śabdāt śoṇitādi | triḥ-sapta ekavaiṁśati-vārān mārjanād ity arthaḥ | kecid āhuḥ—saptabhir yava-godhūma-kalāyā-māṣādi-cūrṇaiḥ pratyekaṁ trir mārjanāc chuddhiḥ iti | kāṁsya-pātrasya tu na tathā śuddhiḥ | kintu tasya tāpanaṁ dahanam eva | bhājana iti pāṭhaḥ sugamaḥ ||65||

anyatra ca—


    **	tāmram amlena śudhyena na cedāmiṣa-lepanam |**


    **āmiṣeṇa tu yal liptaṁ punar dāhena śudhyanti ||66||**

brāhme—


    **	sūtikā-śava-viṇ-mūtra-rajaḥsvala-hatāni ca |**


    **	prakṣeptavyāni tāny agnau yac ca yāvat sahed api ||67||**

dāhe viśeṣaṁ likhati—sūtiketi | rajaḥsvalety ākārābhāva ārṣaḥ | sūtikādibhir hatāni upahatāni | tatra sūtikā-rajaḥsvalopahatatvaṁ tat-tad-ucchiṣṭa-sparśāt | tatra tad-bhojanād vā | sāveti dantyādi-pāṭhe āsavo madyam | yāvad iti yāvantam agniṁ kālaṁ vā yad dravyaṁ saheta, tāvant agnau tāvantaṁ vā kālaṁ tad dravyaṁ prakṣeptavyam ity arthaḥ ||67||

ata eva devalaḥ—


    **lohānāṁ dahanāc chuddhir bhasmanā gomayena vā |**


    **dahanāt khananād vāpi śailānām ambhasāpi vā ||68||**


    **kāṣṭhānāṁ takṣaṇāc chuddhir mṛd-gomaya-jalair api |**


    **mṛṇ-mayānāṁ tu pātrāṇāṁ dahanāc chuddhir iṣyate ||69||**

nyūnādhikatayā likhitaṁ tat tat sarvaṁ devaloktyā saṁvādayati—lauhānām iti | suvarṇādīnāṁ dhātūnāṁ tanmaya-pātrāṇām ity arthaḥ | atyantopahatau dahanāt | anyathā ca bhasmādinety arthaḥ | evam agre’pi jñeyam | khananaṁ bhūmim khātvā doṣānusāreṇa saptāhādi-kālaṁ tawsyāṁ nikṣepaṇaṁ tasmāt | śailānāṁ śailādi-nirmitānāṁ, dahanāt punaḥ pākāt | tathā ca yājñavalkyaḥ—punaḥ pākān mahī-mayam  iti ||68||

manuḥ [5.123]—


    **madyair mūtraiḥ purīṣair vā ṣṭhīvanaih pūyaśoṇitaiḥ |**


    **saṁspṛṣṭaṁ naiva śuddhyeta punaḥpākena mṛn-mayam ||70||**

tatra cālpopahatau atyantopahatau ca mṛnmayaṁ tyājyam eveti likhati—madyair iti | ṣṭhīvanaiḥ lālā-prakṣepaiḥ | pāṭhāntaraṁ spaṣṭam ||70||

vṛddha-śātātapaḥ—


    **saṁhatānāṁ tu pātrāṇāṁ yad ekam upahanyate |**


    **tasyaivaṁ śodhanaṁ proktaṁ sāmānya-dravya-śuddhi-kṛt ||71||**

saṁhatānām anyonyaṁ militvā saṅghaśaḥ sthitānāṁ | tasyaiva tat likhitaṁ śodhanaṁ proktaṁ, na tu tena spṛṣṭānām anyeṣām ity arthaḥ |  pāṭhāntare sāmānyaṁ samānaika-dravya-viṣayakaṁ śodhanaṁ dravyāṇāṁ sarveṣām evānyeṣāṁ śuddhi-kṛd ity arthaḥ |  ata evoktaṁ śātātapenaiva—


    aśuci saṁspṛśed yas tu eka eva sa duṣyati | 


    taṁ spṛṣṭvānyo na duṣyet tu sarva-dravyeṣv ayaṁ vidhiḥ || iti ||71||


### atha vastrādīnāṁ saṁskāraḥ

tatra śaṅkhaḥ—


    **tāntavaṁ malinaṁ pūrvam adbhiḥ kṣāraiś ca śodhayet |**


    **aṁśubhiḥ śoṣayitvā vā vāyunā vā samāharet ||72||**


    **ūrṇā-paṭṭāṁśuka-kṣauma-dukūlāvika-carmaṇām |**


    **alpāśauce bhavec chuddhiḥ śoṣaṇa-prokṣaṇādibhiḥ ||73||**


    **tāny evāmedhya-liptāni nenijyād gaura-sarṣapaiḥ |**


    **dhānya-kalkaiḥ parṇa-kalkaiḥ rasaiś ca phala-balkalaiḥ ||74||**


    **tulikādy-upadhānāni puṣpa-ratnāmbarāṇi ca |**


    **śodhayitvātape kiṁcit karair unmārjayen muhuḥ ||75||**


    **paścāc ca vāriṇā prokṣya śucīty evam udāharet |**


    **tāny apy atimalāktāni yathāvat pariśodhayet ||76||**

tāntavaṁ—kārpāsika-sūtra-nirmitaṁ vastrādi aṁśubhiḥ sūrya-raśmibhiḥ vāyunā vā śoṣayitvā śuṣkaṁ kṛtvā, ūrṇāṁśukāvikayoḥ paśu-roma-bhedena dravya-bhedena vā bhedaḥ | alpe’śauce aśuddhau satyāṁ śoṣaṇaṁ sūryāṁśu-vātādinā nenijyāt śodhayet | phala-valkalaiḥ tajjair ity arthaḥ |  puṣpa-ratnāmbarāṇi citra-puṣpamayāmbarāṇi svarṇa-ratna-khacitāmbarāṇi cety arthaḥ ||72-75||

śātātapaḥ—


    **kusumbha-kuṅkumāraktās tathā lākṣā-rasena ca |**


    **prakṣālanena śudhyanti caṇḍāla-sparśane tathā ||77||**

kusumbhena kuṅkumena vā āraktā rañjitā lākṣā-rasena vā raktāḥ paṭāḥ | caṇḍālenānyenāpy aspṛśyā upalakṣyāḥ tat-sparśe sati prakṣālanena śudhyanti ||77||

yamaḥ—


    **kṛṣṇājinānāṁ vātaiś ca bālānāṁ mṛdbhir ambhasā |**


    **gomūtreṇāsthi-dantānāṁ kṣaumāṇāṁ gaura-sarṣapaiḥ ||78||**

bālānāṁ cāmarāṇāṁ | asthi śaṅkhādi | dantaḥ hastyādeḥ ||78||

śaṅkhaḥ—


    **siddhārthakānāṁ kalkena danta-śṛṅga-mayasya ca |**


    **go-bālaiḥ phala-pātrāṇām asthnāṁ syāc chṛṅgavat tathā ||79||**

phala-pātrāṇāṁ nārikelādi-pātrāṇāṁ, asthnāṁ śaṅkhādīnām | śṛṅgavad iti sarṣapāṇāṁ kalkenety arthaḥ ||79||

kiṁ ca—


    **niryāsānāṁ guḍānāṁ ca lavaṇānāṁ tathaiva ca |**


    **kusumbha-kusumānāṁ ca ūrṇākārpāsayos tathā |**


    **prokṣaṇāt kathitā śuddhir ity āha bhagavān yamaḥ ||80||**

niryāsānāṁ hiṅgv-ādīnām ||80||

manuḥ [5.118-9, 122]


    **adbhis tu prokṣaṇaṁ śaucaṁ bahūnāṁ dhānya-vāsasām |**


    **prakṣālanena tv alpānām adbhiḥ śaucaṁ vidhīyate ||81||**


    **cailavat-carmaṇāṁ śuddhir vaidalānāṁ tathā-eva ca |**


    **śāka-mūla-phalānāṁ ca dhānyavat-śuddhir iṣyate ||82||**


    **prokṣaṇāt tṛṇa-kāṣṭhaṁ ca palālaṁ caiva śudhyati |**


    **mārjana-upāñjanair veśma punaḥpākena mṛt-mayam ||83||**

vaidalānāṁ vidārita-veṇu-vetra-dala-nirmitānām | mārjanaiḥ rajaḥ-śodhanaiḥ | upāñjanaiḥ lepanaiś ca ||81-82||

kiṁ ca [manu 5.126]—


    **yāvan nāpaity amedhyāktād gandho lepaś ca tat-kṛtaḥ |**


    **tāvan mṛd-vāri cādeyaṁ sarvāsu dravyaśuddhiṣu ||84||**

bṛhaspatiḥ—


    **vastra-vaidala-carmādeḥ śuddhiḥ prakṣālanaṁ smṛtam |**


    **atiduṣṭasya tan-mātraṁ tyajec chittvā tu śuddhaye ||85||**

tan-mātram iti | yāvad atyanta-duṣṭaṁ tāvan-mātram eva | na tv anyad ity arthaḥ ||85||


    viṣṇuḥ—


    **mṛt-parṇa-tṛṇa-kāṣṭhānāṁ śvāsthi-cāṇḍāla-vāyasaiḥ |**


    **sparśane vihitaṁ śaucaṁ soma-sūryāṁśu-mārutaiḥ ||86||**


    baudhāyanaḥ—


    **āsanaṁ śayanaṁ yānaṁ nāvaḥ panthās tṛṇāni ca |**


    **mārutārkeṇa śudhyanti pakveṣṭa-racitāni ca ||87||**


### atha dhānyādīnāṁ saṁskāraḥ

tatra baudhāyanaḥ—


    **vrīhayaḥ prokṣaṇād adbhiḥ śāka-mūla-phalāni ca |**


    **tan-mātrasyāpahārād vā nistuṣīkaraṇena ca ||88||**

śaṅkhaḥ—


    **	śrapaṇaṁ ghṛta-tailānāṁ plāvanaṁ go-rasasya ca |**


    **bhāṇḍāni plāvayed adbhiḥ śāka-mūla-phalāni ca ||89||**

śrapaṇaṁ plāvanam | plāvanam eva vivṛṇoti—adbhis tat-tad-bhāṇḍāni pacayet | apsu nimajjayed ity arthaḥ | ghṛtādīnām api śrapaṇāsambhave sajātīya-dravya-plāvanena śuddhir boddhavyā ||89||

brāhme—


    **drava-dravyāṇi bhūrīṇi pariplāvyāni cāmbhasā ||90||**


    **śasyāni vrīhayaś caiva śāka-mūla-phalāni ca |**


    **tyaktvā tu dūṣitaṁ bhāgaṁ plāvyāny atha jalena tu ||91||**

dūṣitaṁ bhāgaṁ tyaktveti atyantopahatau ||91||

bṛhaspatiḥ—


    **tāpanaṁ ghṛta-tailānāṁ plāvanaṁ gorasasya ca | \
tan-mātram uddhṛtaṁ śudhyet kaṭhinaṁ tu payodadhi ||92||**


    **avilīnaṁ tathā sarpir vilīnaṁ śrapaṇena tu |**


    **ādhāra-doṣe tu nayet pātrāt pātrāntaraṁ dravam ||93||**

tan-mātraṁ—yāvad upahataṁ tāvan-mātram ity arthaḥ |  etac cānākara-viṣayam ||92-93||


    **ghṛtaṁ ca pāyasaṁ kṣīraṁ tathaikṣava-raso guḍaḥ |**


    **śūdra-bhāṇḍa-sthitaṁ takraṁ tathā madhu na duṣyati ||94||**

ākara-bhāṇḍe ca viśeṣaṁ likhati—ādhāreti | ādhāraḥ ākara-bhāṇḍaṁ tad-doṣeṇa | pāyasaṁ payo-nirvṛttaṁ dadhi śūdra-bhāṇḍa-sthitam api pātrāntaraṁ nītaṁ sat na dūṣyatīty arthaḥ | tathā ca yamaḥ—

	āmamāṁsaṁ ghṛtaṁ kṣaudraṁ snehāś ca phala-sambhavāḥ |

	mleccha-bhāṇḍa-sthitā duṣyā niṣkrāntāḥ śucayaḥ smṛtāḥ || iti |

anyatra ca—ākarāḥ śucayaḥ sarve iti ||94||

kiṁ ca manuḥ [5.143]—


    **ucchiṣṭena tu saṁspṛṣṭo dravya-hastaḥ kathaṁ cana |**


    **anidhāyaiva tad dravyam ācāntaḥ śucitām iyāt ||95|| iti |**

**anye’pi śuddhi-vidhayo dravyāṇāṁ smṛti-śāstrataḥ |**

**apekṣyā vaiṣṇavair jñeyās tat-tad-vistāraṇair alam ||96||**

śucitām iyāt dravyaṁ cāṇḍālānna-vyatiriktaṁ jñeyaṁ, sadācārāt | anna-viṣaye coktam āpastambena—

	kṛtvā mūtraṁ purīṣāṁ ca dravya-hastaḥ kathañcana |

bhūmāv annaṁ pratiṣṭhāpya kṛtvā snānaṁ yathā-vidhi ||

tat-saṁyogāt tu pakvānnam upaspṛśya tataḥ śuci || iti |

bṛhaspatinā ca—

	śaucaṁ tu kuryāt prathamaṁ pādau prakṣālayet tataḥ |

upaspṛśya tad abhyukṣya gṛhītaṁ śucitām iyāt || iti |

yadyapi bhagavad-dravyeṣu tat-tad-upaghāto na ghaṭate, tathāpi bhagavad-artha-tat-tad-dravyārpaṇāpekṣayā, kiṁ vā bhrama-pramādādinā tat-tad-upaghāta-sambhāvanayā tat-tac-chuddhir likhiteti dik | vaiṣṇavair apekṣāś cet, tarhi smṛti-śāstrebhyo jñeyāḥ—


    tīrthe vivāhe yātrāyāṁ saṅgrāme deśa-viplave |


    nagara-grāma-dāhe ca spṛṣṭāspṛṣṭir na duṣyati ||


    gokule kanduśālāyāṁ taila-yantrekṣu-yantrayoḥ |


    amīmāṁsyāni śaucāni strīṣu bālātureṣu ca || ity ādy ukteḥ |

tat tasmāt teṣāṁ vistāraṇair vistareṇa likhanair alam | tatra prayojanaṁ nāsti, grantha-vistāra-bhayād ity arthaḥ ||95-96||


### atha pūjārtha-tulasī-puṣpādy-āharaṇam

**praṇamyātha mahā-viṣṇuṁ prārthyānujñāṁ tu vaiṣṇavaḥ |**

**samāharet śrī-tulasīṁ puṣpādi ca yathoditam ||97||**

puṣpam | ādi-śabdena patrāṅkurādi | yathoditaṁ tatra niṣiddha-varjanādy-anusāreṇety arthaḥ ||97||

yac ca hārīta-vacanam—


    **snānaṁ kṛtvā tu ye kecit puṣpaṁ gṛhṇanti vai dvijāḥ |**


    **devatās tan na gṛhṇanti bhasmībhavati kāṣṭhavat ||98|| iti |**

tac ca madhyāhna-snāna-viṣayam, yata uktaṁ pādme [5.98.7] vaiśākha-māhātmye—


    **asnātvā tulasīṁ chittvā devārthaṁ pitṛ-karmaṇi |**


    **tat sarvaṁ niṣphalaṁ yāti pañcagavyena śudhyati ||99||**


### atha gṛha-snāna-vidhiḥ

**sva-gṛhe vācaran snānaṁ prakṣālyāṅghrī karau tathā |**

**ācamyāyamya ca prāṇān kṛta-nyāso hariṁ smaret ||100||**

prāṇān āyamya prāṇāyāmaṁ kṛtvā ||100||

**tato gaṅādikaṁ smṛtvā tulasī-miśritair jalaiḥ |**

**pūrṇe pātre samastāni tīrthāny āvāhayet kṛtī ||101||**

āvāhana-mantraś cāyam—


    **gaṅge ca yamune caiva godāvari sarasvati |**


    **narmade sindhu kāveri jale’smin sannidhiṁ kuru ||102|| **iti ||

**athavā jāhnavīm eva sarva-tīrtha-mayīṁ budhaḥ |**

**āvāhayed dvādaśabhir nāmabhir jala-bhājane ||103||**

dvādaśa-nāmāni—


    **nalinī nandinī sītā mālinī ca mahāpagā | \
viṣṇu-pādārghya-sambhūtā gaṅgā tripatha-gāminī |**


    **bhāgīrathī bhogavatī jāhnavī tridaśeśvarī ||104|| \
**

padma-purāṇe [5.95.17-18] ca vaiśākha-māhātmye—


    **nandinīty eva te nāma vedeṣu nalinīti ca |**


    **dakṣā pṛthvī ca vihagā viśva-gāthā śiva-priyā ||105||**


    **vidyādharī mahā-devī tathā loka-prasādinī |**


    **kṣemaṁkarī jāhnavī ca śāntā śānti-pradāyinī ||106||**

**athācamya guruṁ smṛtānujñāṁ prārthya ca pūrvavat |**

**kṛṣṇa-pādābjato gaṅgāṁ patantīṁ mūrdhni cintayet ||107||**

pūrvavad iti—devadeva jagannātha ity anujñāṁ prārthyety arthaḥ ||107||

tathā coktaṁ śrī-nārada-pañcarātre—


    **svasthitaṁ puṇḍarīkākṣaṁ mantra-mūrtiṁ prabhuṁ smaret |**


    **anantāditya-saṅkāśaṁ vāsudevaṁ caturbhujam ||108||**


    **śaṅkha-cakra-gadā-padmadharaṁ pītāmbarāvṛtam |**


    **śyāmalaṁ śānta-vadanaṁ prasannaṁ varadekṣaṇam ||109||**


    **divya-candana-liptāṅgaṁ cārahāsa-mukhāmbujam |**


    **aneka-ratna-saṁchanna-jvalan-makara-kuṇḍalam ||110||**


    **vanamālā-parivṛtaṁ nāradādibhir arcitam |**


    **keyūra-valayopetaṁ suvarṇa-mukuṭojjvalam |**


    **sarvāṅga-sundaraṁ devaṁ sarvābharaṇa-bhūṣitam ||111||**


    **tat-pāda-paṅkajād dhārāṁ nipatantīṁ sva-mūrdhani |**


    **cintayed brahma-randhreṇa praviśantīṁ svakāṁ tanum |**


    **tayā saṁkṣālayet sarvam antar-deha-gataṁ malam ||112||**


    **tat-kṣaṇād virajā mantrī jāyate sphaṭikopamaḥ |**


    **idaṁ snānāntaraṁ māntrāt sahasram adhikaṁ smṛtam ||113|| **iti |

**sakṛn nārāyaṇety ādi vacanaṁ tatra kīrtayet |**

**snāna-kāle tu tan-nāma saṁsmarec ca mahāprabhum ||114||**

sakṛn nārāyaṇety ādy uktvā | ādi-śabdena dhyāyen nārāyaṇaṁ devam ity ādi lakṣaṇād vacanād dhetos tasya nārāyaṇasya nāma kīrtayet ||114||

tathā ca kūrma-purāṇe—


    **	āpo nārāyaṇodbhūtās tā evāsyāyanaṁ yathaḥ |**


    **	tasmān nārāyaṇaṁ devaṁ snāna-kāle smared budhaḥ ||115|| **iti |

**snāyād uṣṇodakenāpi śakto’py āmalakais tathā |**

**tilais tailaiś ca saṁvarjya pratiṣiddha-dināni tu ||116||**

na kevalaṁ śītodakena, uṣṇodakenāpi | tathāpi na kevalam aśaktaḥ | śakto rogādi-hīno’pīty arthaḥ | rogiṇas tu sadaivoṣṇodakena snānam uktaṁ yamena—

	āditya-kiraṇais taptaṁ punaḥ pūtaṁ ca vahninā |

	asnātam ātura-snāne praśastaṁ tu śṛtodakam || iti |

pratiṣiddha-dināny agre lekhyāni ||116||


### athoṣṇodaka-snānam

ṣaṭ-triṁśan-mate—


    **āpaḥ svabhāvato medhyā viśeṣād agni-yogataḥ |**


    **tena santaḥ praśaṁsanti snānam uṣṇena vāriṇā ||117||**

yamaś ca—


    **āpaḥ svayaṁ sadā pūtā vahni-taptā viśeṣataḥ |**


    **tasmāt sarveṣu kāleṣu uṣṇāmbhaḥ pāvanaṁ smṛtam ||118||**

yac coktaṁ śaṅkhena—


    **snātasya vahni-taptena tathaivātapa-vāriṇā |**


    **śarīra-śuddhir vijñeyā na tu snāna-phalaṁ bhavet ||119|| **iti |

tat tu kāmya-naimittika-viṣayam | ata evoktaṁ  gargeṇa—


    **kuryān naimittikaṁ snānaṁ śītādbhiḥ kāmyam eva ca |**


    **nityaṁ yādṛcchikaṁ caiva yathāruci samācaret ||120||**

nitya-snānaṁ ca yādṛcchikam aniyatam | ato nija-rucy-anusāreṇa śītābhir uṣṇābhir vādbhis tat kuryād ity arthaḥ | yādṛcchikaṁ sukhārtha-snānam iti vā ||120||


### atha tatra niṣiddha-dināni

tatra yamaḥ—


    **putra-janmani saṅkrāntau grahaṇe candra-sūryayoḥ |**


    **aspṛśya-sparśane caiva na snāyād uṣṇa-vāriṇā ||121||**

vṛddha-manuḥ—


    **paurṇamāsyāṁ tathā darśe yaḥ snāyād uṣṇa-vāriṇā |**


    **sa gohatyā-kṛtaṁ pāpaṁ prāpnotīha na saṁśayaḥ ||122||**


### athāmalaka-snānam

tatra mārkaṇḍeyaḥ—


    **tuṣyaty āmalakair viṣṇur ekādaśyāṁ viśeṣataḥ |**


    **śrī-kāmaḥ sarvadā snānaṁ kurvītāmalakair naraḥ ||123||**


    **saptamyāṁ na spṛśet tailaṁ nīlīvastraṁ na dhārayet |**


    **na cāpy āmalakaṁ snāyān na kuryāt kalahaṁ naraḥ ||124||**

bhṛguḥ—


    **amāṁ ṣaṣṭhīṁ saptamīṁ ca navamīṁ ca trayodaśīm |**


    **saṅkrāntau ravi-vāre ca snāna-mālakais tyajet ||125||**

yājñavalkyaḥ—


    **dhātrī-phalair amāvasyā-saptamī-navamīṣu ca |**


    **yaḥ snāyāt tasya hīyante tejaś cāyurdhanaṁ sutāḥ ||126||**


### atha tila-snānam

tatra bṛhaspatiḥ—


    **sarva-kālaṁ tilaiḥ snānaṁ punar vyāso’bravīn muniḥ ||127||**

ṣaṭtriṁśan-mate—


    **tathā saptamy-amāvasyā-saṅkrānti-grahaṇeṣu ca |**


    **dhana-putra-kalatrārthī tila-spṛṣṭaṁ na saṁspṛśet ||128||**


### atha taila-snānam

tatraiva—


    **ṣaṣṭhyāṁ tailam anāyuṣyaṁ caturthīṣv api ca parvasu ||129||**

yogī-yājñavalkyaḥ—


    **daśamyāṁ tailam apṛṣṭvā yaḥ snāyād avicakṣaṇaḥ |**


    **catvāri tasya naśyanti āyuḥ prajñā yaśodhanam ||130||**

daśamyām aspṛṣṭeti | tasyāṁ taila-snānasyāvaśyakatoktā ||130||


    **mohāt pratipadaṁ ṣaṣṭhīṁ kuhūṁ riktātithiṁ tathā |**


    **tailenābhyañjayed yas tu caturbhiḥ parihīyate ||131||**

caturbhiḥ pūrvoktair āyur-ādibhiḥ ||131||


    **pañcadaśyāṁ caturdaśyāṁ saptamyāṁ ravi-saṅkrame |**


    **dvādaśyāṁ saptamīṁ ṣaṣṭhīṁ taila-sparśaṁ vivarjayet ||132||**

anyac ca—


    **saptamyāṁ na spṛśet tailaṁ navamyāṁ pratipady api |**


    **aṣṭamyāṁ ca caturdaśyāṁm amāvasyāṁ viśeṣataḥ ||133||**

viśeṣata ity anena saptamy-ādau taila-tyāgāvaśyakatābhipretā ||133||

kiṁ ca—


    **snāne vā yadi vāsnāne pakka-tailaṁ na duṣyati ||134||**

pakka-tailaṁ ca kadācid api na doṣāvaham iti pūrvokte’pavādaṁ likhati—snāne veti ||134||

kiṁ ca atri-smṛtau—


    **tailābhyukto ghṛtābhyakto viṇ-mūtre kurute dvijaḥ |**


    **aho-rātroṣito bhūtvā pañca-gavyena śudhyati ||135||**

kṛta-tailābhyaṅgas tu viṇ-mūtrotsargaṁ na kuryād iti prasaṅgāl likhati—taileti | ahorātram uṣita upoṣito bhūtvā pañca-gavya-pānena śuddho bhavet | pāṭhāntare tu antyaja-sparśaṁ tadānīṁ yatnena varjayed iti bhāvaḥ ||135||


    **athāṅgam alam uttārya snātvā vidhivad ācaret |**


    **nāsālagnena culukodakenaivāgha-marṣaṇam ||136||**


    **tato gurv-ādi-pādodaiḥ prāgvat kṛtvābhiṣecanam |**


    **kāryo’bhiṣekaḥ śaṅkhena tulasī-miśritair jalaiḥ ||137||**


### atha tulasī-jalābhiṣeka-māhatmyam

gāruḍe—


    **mārjayaty abhiṣeke tu tulasyā vaiṣṇavo naraḥ |**


    **sarva-tīrtha-mayaṁ dehaṁ tat-kṣaṇāt dvija jāyate ||138||**


    **tulasī-dalaja-snāne ekādaśyāṁ viśeṣataḥ |**


    **mucyate sarva-pāpebhyo yadyapi brahmahā bhavet ||139||**


    **tan-mūla-mṛttikābhyaṅgaṁ kṛtvā snāti dine dine |**


    **daśāśvamedhāvabhṛtaṁ labhate snāna-jaṁ phalam ||140||**


    **tulasī-dala-saṁmiśraṁ toyaṁ gaṅgā-samaṁ viduḥ |**


    **yo vahec chirasā nityaṁ dhṛtā bhavati jāhnavī ||141||**


    **pādodakaṁ tāmra-pātre kṛtvā sa-tulasī-dalam |**


    **śaṅkhaṁ kṛtvābhiṣiñceta mūlenaiva sva-mūrdhani ||142||**

tan-māhātmye coktaṁ pādme kārttika-māhātmye—


    **dvārakā-cakra-saṁyukta-śālagrāma-śilā-jalam |**


    **śaṅkhe kṛtvā tu nikṣiptaṁ snānārthaṁ tāmra-bhājane |**


    **tulasī-dala-saṁyuktaṁ brahma-hatyā-vināśanam ||143|| **iti |

**snāna-śāṭītareṇaiva vāsasāmbhāṁsi gātrataḥ |**

**saṁmārjya vāsasī dadhyāt paridhānottarīyake ||144||**

snāna-śāṭhyā itareṇa anyena ||144||


### atha vastra-dhāraṇa-vidhiḥ

tatrātriḥ—


    **adhautaṁ kāru-dhautaṁ vā paredyu-dhautam eva vā |**


    **kāṣāyaṁ malinaṁ vastraṁ kaupīnaṁ ca parityajet ||145||**


    **na cārdram eva vasanaṁ paridadhyāt kadācana ||146||**


    **nagno malina-vastraḥ syāt nagnaś cārdha-paṭas tathā |**


    **nagno dviguṇa-vastraḥ syān nagno rakta-paṭas tathā ||147||**

nagno digambaraḥ jaina-bhedo vā ||147||


    **nagnaś ca syūta-vastraḥ syān nagnaḥ snigdha-paṭas tathā |**


    **dvikaccho’nuttarīyaś ca nagnaś cāvastra eva ca ||148||**


    **śrautaṁ smārtaṁ tathā karma na nagnaś cintayed api |**


    **mohāt kurvann adho gacchet tad bhaved āsuraṁ smṛtam ||149||**


    **japa-homopavāseṣu dhauta-vastra-dharo bhavet |**


    **alaṅkṛtaḥ śucir maunī śrāddhādau ca jitendriyaḥ ||150||**

gobhilaḥ—


    **eka-vastro na bhuñjīta na kuryād devanārcanam ||151||**

trailokya-sammohana-pañcarātre—


    **śukla-vāso bhaven nityaṁ raktaṁ caiva vivarjayet ||152||**

aṅgirāḥ—


    **śaucaṁ sahasra-romāṇāṁ vāyv-agny-arkendu-raśmibhiḥ |**


    **retaḥ-spṛṣṭaṁ śava-spṛṣṭam āvikaṁ naiva duṣyati ||153||**

sahasrāṇi asaṅkhyeyāni romāṇi yeṣu teṣām ūrṇādir nirmitānāṁ kambalānām ity arthaḥ | āvikaṁ meṣa-roma-nirmitaṁ kambalādi ||153||

anyatra ca—


    **chinnaṁ vā sandhitaṁ dagdhm āvikaṁ na praduṣyati |**


    **āvikena tu vastreṇa mānavaḥ śrāddham ācaret |**


    **gayā-śrāddha-samaṁ proktaṁ pitṛbhyo dattam akṣayam ||154||**


    **na kuryāt sandhitaṁ vastraṁ deva-karmaṇi bhūmipa |**


    **na dagdhaṁ na ca vai chinnaṁ pārakyaṁ na tu dhārayet ||155||**


    **kāka-viṣṭhā-samaṁ hy uktam avidhautaṁ ca yad bhavet |**


    **rajakād āhṛtaṁ yac ca na tad vastraṁ bhavec chuci ||156||**


    **kīṭa-spṛṣṭaṁ tu yad vastraṁ purīṣaṁ yena kāritam |**


    **mūtraṁ vā maithunaṁ vāpi tad vastraṁ parivarjayet ||157||**


    **āvikaṁ tu sadā vastraṁ pavitraṁ rāja-sattama |**


    **pitṛ-deva-manuṣyāṇāṁ kriyāyāṁ ca praśasyate ||158||**


    **dhautādhautaṁ tathā dagdhaṁ sandhitaṁ rajakāhṛtam |**


    **śukra-mūtra-rakta-liptaṁ tathāpi paramaṁ śuci ||159||**


    **agnir āvika-vastraṁ ca brahmaṇāś ca tathā kuśāḥ |**


    **caturṇāṁ na kṛto doṣo brahmaṇā parameṣṭhinā ||160||**

kiṁ cānyatra—


    **dhārayed vāsasī śuddhe paridhānottarīyake |**


    **acchinna-sudaśe śukle ācāmet pīṭha-saṁsthitaḥ ||161||**

acchinnā suśobhanā ca daśā yayos te ||161||


### atha pīṭham

bahvṛca-pariśiṣṭe—


    **yatīnām āsanaṁ śuklaṁ kūrmākāraṁ tu kārayet |**


    **anyeṣāṁ tu catuṣpādaṁ caturasraṁ tu kārayet ||162||**

vastra-paridhānānantaraṁ pīṭhe saṁsthitaḥ sann ācāmed ity uktam | tat-pīṭham eva likhati—yatīnām ity ādinā ||162||


    **go-śakṛn-mayaṁ bhinnaṁ tathā palāśa-paippalam |**


    **loha-baddhaṁ sadaivārkaṁ varjayed āsanaṁ budhaḥ ||163||**


### athāsana-vidhiḥ

tatraiva—


    **dānam ācamanaṁ homaṁ bhojanaṁ devatārcanam |**


    **prauḍha-pādo na kurvīta svādhyāyaṁ caiva tarpaṇam ||164||**


    **āsanārūḍha-pādas tu jānunor vātha jaṅghayoḥ |**


    **kṛtāvaskthiko yas tu prauḍha-pādaḥ sa ucyate ||165|| **iti |

**tato bhūmi-gatāṅghriḥ san niviśyācamya darbha-bhṛt |**

**ūrdhva-puṇḍrādikaṁ kuryāt śrī-gopī-candanādinā ||166||**

darbha-bhṛt kuśa-pāṇiḥ san | yadyapy ūrdhva-puṇḍra-nirmāṇānantaraṁ evācamanaṁ yuktam, tathāpy atra pūjārtha-tilaka-viśeṣādi-nirmitam ādāv ācamanaṁ sat-sampradāyānusāreṇa likhitam | tilakānantaram ācamanaṁ ca pūrvaṁ bahiḥ-snāne likhitam evāsti ||166||

**tatrādāv anulepena bhagavac-caraṇābjayoḥ |**

**nirmālyena prasādena sarvāṇy aṅgāni mārjayet ||167||**

prasāda-rūpeṇa nirmālyena ||167||

tad uktaṁ brāhme śrī-bhagavatā—


    **śālagrāma-śilā-lagnaṁ candanaṁ dhārayet sadā |**


    **sarvāṅgeṣu mahā-śuddhi-siddhaye kamalāsana ||168|| **iti |

**tato dvādaśabhiḥ kuryān nāmabhiḥ keśavādibhiḥ |**

**dvādaśāṅgeṣu vidhivad ūrdhva-puṇḍrāṇi vaiṣṇavaḥ ||169||**

keśavādibhir mūrti-pañjara-nyāsoktair dvādaśabhir nāmabhiḥ krameṇa lalāṭādi-dvādaśāṅgeṣu ūrdhva-puṇḍrāṇi dvādaśa kuryāt | vaiṣṇava iti viśeṣato vaiṣṇavasya vidheyatvaṁ sūcayati | vidhir yathā syād ity atrāyaṁ vidhiḥ mūrti-pañjara-nyāsānusāreṇa praṇava-pūrvakaṁ sa-bindv-a-kārādi-dvādaśa-varṇair dvādaśādityaiś ca sahitān keśavādīn dvādaśa nyaset | tatra kecit keśavādi-nyāsoktaṁ kīrtyādi-dvādaśa-śaktibhir api saha nyasyanti | dvādaśādityāś coktāḥ—

	dhātāryamā ca mitraś ca varuṇo’ṁśu-bhagas tathā |

	vivasvān indraḥ pūṣā ca parjanya-tvaṣṭṛ-viṣṇavaḥ || iti |

tataś cāyaṁ prayogaḥ—oṁ aṁ dhātṛ-sahitāya keśavāya namaḥ lalāṭe ity ādi | kiṁ ca, lalāṭordhva-puṇḍra-mālikādikaṁ agre vyaktaṁ bhāvi | anyāṅgordhva-puṇḍrāṇāṁ ca kecid dīpa-śikhākāratayā, kecic ca vāhnor vakṣaḥ-sthale puṇḍram aṣṭāṅgulam udāhṛtam ity ādi padma-purāṇottara-khaṇḍoktānusāreṇa vāhnor vakṣaḥ-sthale puṇḍraṁ cāṣṭāṅgula-pramāṇam anyatra catur-aṅgula-pramāṇam ity evaṁ, tatrāpi kecin madhye chidratayecchantīti vividho vidhiḥ | tatra ca nija-sampradāya-vyavahāra evānusartavyaḥ | ity ādy-abhiprāyeṇaivāgre lekhyaṁ sampradāyānusārata iti ||169||


### atha dvādaśa-tilaka-vidhiḥ

padma-purāṇe uttara-khaṇḍe [6.225.45-47]—


    **lalāṭe keśavaṁ dhyāyen nārāyaṇam athodare |**


    **vakṣaḥ-sthale mādhavaṁ tu govindaṁ kaṇṭha-kūpake ||170||**


    **viṣṇuṁ ca dakṣiṇe kukṣau bāhau ca madhusūdanam |**


    **trivikramaṁ kandhare tu vāmanaṁ vāma-pārśvake ||171||**


    **śrīdharaṁ vāma-bāhau tu hṛṣīkeśaṁ tu kandhare |**


    **pṛṣṭhe tu padmanābhaṁ ca kaṭyāṁ dāmodaraṁ nyaset ||172||**


    **tat-prakṣālana-toyaṁ tu vāsudeveti mūrdhani ||173||**

tat-tan-nāmāni aṅgāni ca vibhajya darśayati lalāṭe tribhiḥ | dhyāyet nyaset  ||170|| trivikramaṁ dakṣiṇe kandhare | hṛṣīkeśaṁ vāme kandhare ||171-172|| evaṁ keśavādyānāṁ dāmodarāntānāṁ dvādaśānāṁ nyāsam uktvā mastake śrī-vāsudevasya nyāsam āha—tad iti vāsudeveti vāsudevāya namaḥ iti | etac ca samasta-svaraiḥ saha nyased iti jñeyam | kecic ca dvādaśākṣara-mantraṁ mūrdhani vinyasyanti | atrāpi sat-sampradāyācāra eva gatir iti dik ||173||

kiṁ ca [6.225.54]—


    **ūrdhva-puṇḍraṁ lalāṭe tu sarveṣāṁ prathamaṁ smṛtam |**


    **lalāṭādi-krameṇaiva dhāraṇaṁ tu vidhīyate ||174|| **iti |

**evaṁ nyāsaṁ samācarya sampradāyānusārataḥ |**

**nyaset kirīṭa-mantraṁ ca mūrdhni sarvārtha-siddhaye ||175||**

sampradāyānusārata iti sarvatrāgre’py anuvartanīyam ||175||


### atha kirīṭa-mantraḥ


    **oṁ śrī-kirīṭa-keyūra-hāra-makara-kuṇḍala-cakra-śaṅkha-gadā-padma-hasta-pītāmbara-dhara śrīvatsāṅkita-vakṣaḥ-sthala śrī-bhūmi-sahita-svātma-jyotir dīpti-karāya sahasrāditya-tejase namo namaḥ ||176|| **iti |


### athordhva-puṇḍra-nityatā

pādme śrī-bhagavad-uktau—


    **mat-priyārthaṁ śubhārthaṁ vā rakṣārthe caturānana |**


    **mat-pūjā-homa-kāle ca sāyaṁ prātaḥ samāhitaḥ |**


    **mad-bhakto dhārayen nityam ūrdhva-puṇḍraṁ bhayāpaham ||177||**

nityaṁ dhārayed iti nityatā siddhā ||177||

tatraiva śrī-nāradoktau—


    **yajño dānaṁ tapo homaḥ svādhyāyaḥ pitṛ-tarpaṇam |**


    **vyarthaṁ bhavati tat sarvam ūrdhva-puṇḍraṁ vinā kṛtam ||178||**

tatraivottara-khaṇḍe—


    **ūrdhva-puṇḍrair vihīnas tu kiṁcit karma karoti yaḥ |**


    **iṣṭāpūrtādikaṁ sarvaṁ niṣphalaṁ syān na saṁśayaḥ ||179||**


    **ūrdhva-puṇḍrair vihīnas tu sandhyā-karmādikaṁ caret |**


    **tat sarvaṁ rākṣasaṁ nityaṁ narakaṁ cādhigacchati ||180||**

adhunā akaraṇe pratyavāya-puñjaṁ darśayati yajña ityādinā | caret ācaret ||178-180||

anyac ca—


    **ūrdhva-puṇḍre tri-puṇḍraṁ yaḥ kurute narādhamaḥ |**


    **bhaṅktvā viṣṇu-gṛhaṁ puṇḍraṁ sa yāti narakaṁ dhruvam ||181||**

viṣṇu-gṛhaṁ hari-mandiram ||181||

ata eva pādme śrī-nāradoktau—


    **yac charīraṁ manuṣyāṇām ūrdhva-puṇḍraṁ vinā kṛtam |**


    **draṣṭavyaṁ naiva tat tāvat śmaśāna-sadṛśaṁ bhavet ||182||**

padma-purāṇe—


    **ūrdhva-puṇḍraṁ mṛdā saumyaṁ lalāṭe yasya dṛśyate |**


    **sa cāṇḍālo’pi śuddhātmā pūjya eva na saṁśayaḥ ||183||**

dharet dhārayet ||183||

skānde—


    **tiryak-puṇḍraṁ na kurvīta samprāpte maraṇe’pi ca | \
naivānyan nāma ca brūyāt pumān nārārāyaṇād ṛte ||184||**


    **dhārayed viṣṇu-nirmālyaṁ dhūpa-śeṣaṁ vilepanam |**


    **vaiṣṇavaṁ kārayet puṇḍraṁ gopī-candana-sambhavam ||185||**

tatraiva kārttika-prasaṅge—


    **yasyordhva-puṇḍraṁ dṛśyeta lalāṭe no narasya hi |**


    **tad-darśanaṁ na kartavyaṁ dṛṣṭvā sūryaṁ nirīkṣayet ||186||**

vaiṣṇavaṁ hari-mandira-lakṣaṇam ūrdhva-puṇḍraṁ lalāṭa iti | ūrdhva-puṇḍrasya tatraiva vihitatvāt ||185-186||

anyatrāpi—


    **vaiṣṇavānāṁ brāhmaṇānām ūrdhva-puṇḍraṁ vidhīyate | \
anyeṣāṁ tu tri-puṇḍraṁ syād iti brahma-vido viduḥ ||187||**

brāhmaṇānāṁ ca anyeṣām avaiṣṇava-śūdrāṇām ||187||


    **tripuṇḍraṁ yasya viprasya ūrdhva-puṇḍraṁ na dṛśyate |**


    **taṁ spṛṣṭvāpy athavā dṛṣṭvā sa-celaṁ snānam ācaret ||188||**


    **ūrdhva-puṇḍre na kurvīta vaiṣṇavānāṁ tripuṇḍrakam |**


    **kṛta-tri-puṇḍra-martyasya kriyā na prītaye hareḥ ||189||**

ataevottara-khaṇḍe—


    **aśvattha-patra-saṅkāśo veṇu-patrākṛtis tathā |**


    **padma-kuṭmala-saṅkāśo mohanaṁ tritayaṁ smṛtam ||190||**

evam atrordhva-puṇḍra-dhāraṇasya vihitatvād agre ca vakṣo-bāhu-mūlādau khaḍga-cakrādi-mudrā-dhāraṇasya vihitatvād avaiṣṇava-smārta-sammatam aśvattha-patrākārādikaṁ vakṣaḥ-sthalādau na vidheyam iti likhati aśvattheti | mohanam asurānusāri śukrādi-māyā-vihitam ity arthaḥ ||190||


### athordhva-puṇḍra-māhātmyam

skānde kārttika-prasaṅge—


    **ūrdhva-puṇḍro mṛdā śubhro lalāṭe yasya dṛśyate |**


    **caṇḍālo’pi viśuddhātmā yāti braham sanātanam ||191||**

ūrdhva-puṇḍra iti puṁstvam ārṣam ||191||


    **ūrdhva-puṇḍre sthitā lakṣmīr ūrdhva-puṇḍre sthitaṁ yaśaḥ |**


    **ūrdhva-puṇḍre sthitā muktir ūrdhva-puṇḍre sthito hariḥ ||192||**

padma-purāṇe—


    **ūrdhva-puṇḍraṁ mudā saumyaṁ lalāṭe yasya dṛśyate |**


    **sa cāṇḍālo’pi śuddhātmā pūjya eva na saṁśayaḥ ||193||**

tatraivottara-khaṇḍe śivomā-saṁvāde [6.225.2-3,5,7-10]—


    **ūrdhva-puṇḍrasya madhye tu viśāle sumanohare |**


    **lakṣmyā sārdhaṁ samāsīno deva-devo janārdanaḥ ||194|| **

samāsīno’sti ||194||


    **tasmād yasya śarīre tu ūrdhva-puṇḍraṁ dhṛto bhavet  |**


    **tasya dehaṁ bhagavato vimalaṁ mandiraṁ śubham ||195||**


    **ūrdhva-puṇḍra-dharo vipraḥ sarva-lokeṣu pūjitaḥ |**


    **vimāna-varam āruhya yāti viṣṇoḥ paraṁ padam ||196||**


    **ūrdhva-puṇḍra-dharaṁ dṛṣṭvā sarva-pāpaiḥ pramucyate |**


    **namaskṛtvāthavā bhaktyā sarva-dāna-phalaṁ labhet ||197||**


    **ūrdhva-puṇḍra-dharaṁ vipraṁ yaḥ śrāddhe bhojayiṣyati |**


    **ākalpa-koṭi-pitaras tasya tṛptā na saṁśayaḥ ||198||**


    **ūrdhva-puṇḍra-dharo yas tu kuryāc chrāddhaṁ śubhānane |**


    **kalpa-koṭi-sahasrāṇi gayā-śrāddha-phalaṁ labhet ||199||**


    **yajña-dāna-tapaś-caryā-japa-homādikaṁ ca yat |**


    **ūrdhva-puṇḍra-dharaḥ kuryāt tasya puṇyam anantakam ||200||**

śrī-brahmāṇḍa-purāṇe—


    **aśucir vāpya nācāro manasā pāpam ācaran |**


    **śucir eva bhaven nityam ūrdhva-puṇḍrāṅkito naraḥ ||201||**

tatraiva śrī-bhagavad-vacanam—


    **ūrdhva-pūṇḍra-dharo martyo mriyate yatra kutracit |**


    **śvapāko’pi vimānastho mama loke mahīyate ||202||**


    **ūrdhva-pūṇḍra-dharo martyo gṛhe yasyānnam aśnute |**


    **tadā viṁśat-kulaṁ tasya narakād uddharāmy ahaṁ ||203||**

viṁśat kulaṁ viṁśati-kulāni ||203||


### athordhva-pūṇḍra-irmāṇa-vidhiḥ

śrī-brahmāṇḍa-purāṇe—


    **vīkṣyādarśe jale vāpi yo vidadhyāt prayatnataḥ |**


    **ūrdhva-pūṇḍraṁ mahā-bhāga sa yāti paramāṁ gatim ||204||**


    **daśāṅgula-pramāṇaṁ tu uttamottamam ucyate |**


    **navāṅgulaṁ madhyamaṁ syād aṣṭāṅgulam ataḥ param ||205||**


    **etair aṅguli-bhedais tu kārayen na nakhaiḥ spṛśet ||206||**

ūrdhva-puṇḍrasya lalāṭe mukhyatvāt tatratyordhva-puṇḍra-nirmāṇa-prakāraṁ likhati—vīkṣyety ādinā ||204|| ataḥ-paraṁ kaniṣṭham ity arthaḥ ||205||

padma-purāṇe uttara-khaṇḍe tatraiva [6.253.21, 40-43] —


    **ekāntino mahā-bhāgāḥ sarva-bhūta-hite ratāḥ |**


    **sāntarālaṁ prakurvīran puṇḍraṁ hari-padākṛtim ||207||**

sāntarālaṁ madhye chidrānvitaṁ, tad evāha—haripadākṛtīni ||207||


    **śyāmaṁ śānti-karaṁ proktaṁ raktaṁ vaśya-karaṁ tathā |**


    **śrī-karaṁ pītam ity āhuḥ śvetaṁ mokṣa-karaṁ śubham ||208||**


    **vartulaṁ tiryag achidraṁ hrasvaṁ dīrghaṁ tataṁ tanum |**


    **vakraṁ virūpaṁ baddhāgraṁ chinna-mūlaṁ pada-cyutam ||209||**


    **aśubhaṁ rūkṣam āsaktaṁ tathā nāṅguli-kalpitam |**


    **vigandham avasahyaṁ ca puṇḍram āhur anarthakam ||210||**

tatam iti pāṭhe vistṛtam | pada-cyutaṁ sthāna-bhraṣṭaṁ | aśubhraṁ malinam | āsaktam anyonya-saṁlagnaṁ | pāṭhāntaraṁ sugamam | vigandhaṁ durgandhi | apasavyaṁ vāma-hasta-kalpitam ||208-210||


    **ārabhya nāsikā-mūlaṁ lalāṭāntaṁ likhen mṛdā |**


    **nāsikāyās trayo bhāgā nāsā-mūlaṁ pracakṣyate ||211||**

trayo bhāgās trṭīyo vibhāga ity arthaḥ | tathā sadācāra-darśanāt ||211||


    **samārabhya bhruvor madhyam antarālaṁ prakalpayet ||212||**

tatraiva [6.253.26-7, 24]--


    **nirantarālaṁ yaḥ kuryād ūrdhva-puṇḍraṁ dvijādhamaḥ |**


    **sa hi tatra sthitaṁ viṣṇuṁ śriyaṁ caiva vyapohati ||213||**


    **acchidram ūrdhva-puṇḍraṁ tu ye kurvanti dvijādhamāḥ |**


    **teṣāṁ lalāṭe satataṁ śunaḥ pādo na saṁśayaḥ ||214||**


    **tasmāc chidrānvitaṁ puṇḍraṁ daṇḍākāraṁ suśobhanam |**


    **viprāṇāṁ satataṁ kāryaṁ strīṇāṁ ca śubha-darśane ||215||**


### hari-mandira-lakṣaṇam

**nāsādi-keśa-prayantam ūrdhva-puṇḍraṁ suśobhanam |**

**madhye chidra-samāyuktaṁ tad vidyād harimandiram ||216||**

vyapoheti nirasyatīti mahā-doṣoktyā nityatā bodhitā | evam agre’py ūhyam ||216||

**vāma-pārśve sthito brahmā dakṣiṇe ca sadā-śivaḥ |**

**madhye viṣṇuṁ vijānīyāt tasmān madhyaṁ na lepayet ||217||**

vāyu-purāṇe sevāparādhe—


    **adhṛtvā cordhva-puṇḍraṁ ca hareḥ pūjāṁ karoti yaḥ |**


    **tiryak-puṇḍra-dharo yas tu yajed devaṁ janārdanam ||218||**


    **accidreṇordhva-puṇḍreṇa bhasmanā tiryag-aṅginā |**


    **adhṛtvā śaṅkha-cakre ca cety ādinā doṣa uktaḥ ||219||**

śrutiś ca, yajurvedasya hiraṇya-keśaurya-śakhāyām—


    **hareḥ padākrāntim ātmani dhārayati yaḥ |**


    **sa parasya priyo bhavati sa puṇyavān |**


    **madhye chidram ūrdhva-puṇḍraṁ **


    **yo dhārayati sa muktibhāg bhavati ||220|| **iti |


### tilaka-racanāṅguli-niyamaḥ

smṛtiḥ—


    **anāmikā kāmadoktā madhyam āyuskarī bhavet |**


    **aṅguṣṭhaḥ puṣṭidaḥ proktas tarjanī mokṣa-dāyinī ||221||**


### athordhva-puṇḍra-mṛttikāḥ

padma-purāṇe [6.225.35-38] tatraiva—


    **parvatāgre nadī-tīre bilva-mūle jalāśaye |**


    **sindhu-tīre ca valmīke hari-kṣetre viśeṣataḥ ||222||**


    **viṣṇoḥ snānodakaṁ yatra pravāhayati nityaśaḥ |**


    **puṇḍrāṇāṁ dhāraṇārthāya gṛhṇīyāt tatra mṛttikām ||223||**


    **śrī-raṅge veṅkaṭādrau ca śrī-kūrme dvārake śubhe |**


    **prayāge nārasiṁhādrau vārāhe tulasī-vane ||224||**

dvārake dvārakāyāṁ, vārāhe śūkara-kṣetre ||224||


    **gṛhītvā mṛttikāṁ bhaktyā viṣṇu-pāda-jalaiḥ saha |**


    **dhṛtvā puṇḍrāṇi cāṅgeṣu viṣṇu-sāyujyam āpnuyāt ||225||**

tatraiva—


    **	yat tu divyaṁ hari-kṣetre tasyaiva mṛdam āharet ||226||**

uktaṁ ca pādme śrī-nāradena—


    **brahmaghno vātha go-ghno vā haitukaḥ sarva-pāpa-kṛt |**


    **gopī-candana-samparkāt pūto bhavati tat-kṣaṇāt ||227||**


    **gopī-candana-khaṇḍaṁ tu yo dadātii hi vaiṣṇave |**


    **kulam ekottaraṁ tena sambhavet tāritaṁ śatam ||228||**

skanda-purāṇe—


    **śaṅkha-cakrāṅkita-tanuḥ śirasā mañjarī-dharaḥ |**


    **gopī-candana-liptāṅgo dṛṣṭaś cet tad aghaṁ kṛtaḥ ||229||**


    **gopī-mṛt-tulasī śaṅkhaḥ śālagrāmaḥ sacakrakaḥ |**


    **gṛhe’pi yasya pañcaite tasya pāpa-bhayaṁ kutaḥ ||230||**

śālagrāmaḥ śālagrāma-śilā sa-cakrakaḥ dvārakā-cakrāṅka-sahitaḥ ||230||

kāśī-khaṇḍe ca śrī-yamena—


    **śrīkhaṇḍe kva sa āmodaḥ svarovarṇaḥ kva tādṛśaḥ |**


    **tat pāvitryaṁ kva vai tīrthe śrī-gopī-candane yathā ||231||**


### atha gopīcandanordhva-puṇḍra-māhātmyam

uktaṁ ca garuḍa-purāṇe nāradena—


    **yo mṛttikāṁ dvāravatī-samudbhavāṁ**


    **kare samādāya lalāṭa-paṭṭake |**


    **karoti nityaṁ tv atha cordhva-puṇḍraṁ**


    **kriyā-phalaṁ koṭi-guṇaṁ sadā bhavet ||232||**


    **kriyā-vihīnaṁ yadi mantra-hīnaṁ**


    **śraddhā-vihīnaṁ yadi kāla-varjitam |**


    **kṛtvā lalāṭe yadi gopī-candanaṁ**


    **prāpnoti tat karma-phalaṁ sadā kṣayam ||233||**

gopī-candanam iti hrasvatvam ārṣam | yadīty asya pūrvārdhenaiva sambandhaḥ | yadyapi kriyādi-hīnaṁ karma syāt tathāpi gopīcandanaṁ lalāṭe kṛtvā tenordhva-puṇḍraṁ nirmāya tat-kalam akṣayaṁ prāpnotīty arthaḥ ||233||


    **gopī-candana-sambhavaṁ suruciraṁ puṇḍraṁ lalāṭe dvijo**


    **nityaṁ dhārayate yadi dvija-pate rātrau divā sarvadā |**


    **yat puṇyaṁ kuru-jāṅgale ravi-grahe mādhyāṁ prayāge tathā**


    **tat prāpnoti khagendra viṣṇu-sadane santiṣṭhate devavat ||234||**

dvija-pate he garuḍa ||234||


    **yasmin gṛhe tiṣṭhati gopīcandanaṁ**


    **bhaktyā lalāṭe manujo bibharti |**


    **tasmin gṛhe tiṣṭhati sarvadā hariḥ**


    **śraddhānvitaḥ kaṁsahā vihaṅgama ||235||**


    **yo dhārayet kṛṣṇa-purī-samudbhavāṁ**


    **sadā pavitrāṁ kali-kilbiṣāpahām |**


    **nityaṁ lalāṭe hari-mantra-saṁyutāṁ**


    **yamaṁ na paśyed yadi pāpa-saṁvṛtaḥ ||236||**

kṛṣṇa-purī śrī-dvārakā | tat-samudbhavaṁ mṛdam iti śeṣaḥ ||236||


    **yasyānta-kāle khaga gopī-candanaṁ**


    **bāhvor lalāṭE hṛdi mastake ca |**


    **prayāti lokaṁ kamalālayaṁ prabhor**


    **go-bāla-ghātī yadi brahma-hā bhavet ||237||**


    **grahā na pīḍanti na rakṣasāṁ gaṇāḥ**


    **yakṣāḥ piśācoraga-bhūta-dānavāḥ |**


    **lalāṭa-paṭṭe khaga gopī-candanaṁ**


    **santiṣṭhate yasya hareḥ prasādataḥ ||238||**

na pīḍanti na pīḍayanti ||238||

padma-purāṇe śrī-gotamena—


    **ambarīṣa mahāghasya kṣayārthe kuru vīkṣaṇam |**


    **lalāṭe yaiḥ kṛtaṁ nityaṁ gopī-candana-puṇḍrakam ||239||**

kāśī-khaṇḍe ca śrī-yamena—


    **dūtāḥ śṛṇuta yad-bhālaṁ gopī-candana-lāñchitam |**


    **jvalad-indhanavat so’pi tyājyo dūre prayatnataḥ ||240|| **iti |

indhanam aṅgāraḥ ||240||

**atha tasyopari śrīmat-tulasī-mūla-mṛtsnayā |**

**tatraiva vaiṣṇavaiḥ kāryam ūrdhva-puṇḍraṁ manoharam ||241||**


### atha śrī-tulasī-mūla-mṛttikā-puṇḍra-māhātmyam

**tan-mṛdaṁ gṛhya yaiḥ puṇḍraṁ lalāṭe dhāritaṁ naraiḥ |**

**pramāṇakaṁ kṛtaṁ tais tu mokṣāya gamanaṁ prati ||242||**

tan-mṛdaṁ śrī-tulasī-mūla-mṛttikāṁ, tat-prasaṅgāt | gṛhya gṛhītvā ||242||

tatraiva ca kārttika-māhātmye brahma-nārada-saṁvāde—


    **tulasī-mṛttikā-puṇḍraṁ lalāṭe yasya dṛśyate |**


    **dehaṁ na spṛśati pāpaṁ kriyamāṇas tu nārada ||243||**

apy arthe tu-śabdaḥ | kriyamāṇam api pāpaṁ kartṛ-deham api na spṛśati, kuto mana-ādīty arthaḥ ||243||

garuḍa-purāṇe—


    **tulasī-mṛttikā-puṇḍraṁ yaḥ karoti dine dine |**


    **tasyāvalokanāt pāpaṁ yāti varṣa-kṛtaṁ nṛṇām ||244|| **iti |

**tasyopariṣṭhād bhagavan-nirmālyam anulepanam |**

**tathaiva dhāryam evaṁ hi trividhaṁ tilakaṁ smṛtam ||245||**

**tato nārāyaṇīṁ mudrāṁ dhārayet prītaye hareḥ |**

**matsya-kūrmādi-cihnāni cakrādīny āyudhāni ca ||246||**


### atha mudrā-dhāraṇa-nityatā

smṛtau—


    **aṅkitaḥ śaṅkha-cakrābhyām ubhayor bāhu-mūlayoḥ |**


    **samarcayed dhariṁ nityaṁ nānyathā pūjanaṁ bhavet ||247||**

āditya-purāṇe—


    **śaṅkha-cakrordhva-puṇḍrādi-rahitaṁ brāhmaṇādhamam |**


    **gardabhaṁ tu samāropya rājā rāṣṭrāt pravāsayet ||248||**

gāruḍe śrī-bhagavad-uktau—


    **sarva-karmādhikāraś ca śucīnām eva coditaḥ |**


    **śucitvaṁ ca vijānīyān madīyāyudha-dhāraṇāt ||249||**

pādme cottara-khaṇḍe—


    **śaṅkha-cakrādibhiś cihnair vipraḥ priyatamair hareḥ |**


    **rahitaḥ sarva-dharmebhyaḥ pracyuto narakaṁ vrajet ||250||**

śrutau ca yajuḥ-kaṭha-śākhāyām—


    **dhṛtordhva-puṇḍraḥ kuta-cakra-dhārī**


    **viṣṇuṁ paraṁ dhyāyati yo mahātmā |**


    **svareṇa mantreṇa sadā hṛdi sthitaṁ**


    **parātparaṁ yan mahato mahāntam ||251||**

atharvaṇi ca—


    **ebhir vayam urukramasya cihnair**


    **aṅkitā loke subhagā bhavema |**


    **tad viṣṇoḥ paramaṁ padaṁ **


    **ye gacchanti lāṅchitāḥ ||252|| **ity ādi |

ataeva brahma-purāṇe--


    **kṛṣṇāyudhāṅkitaṁ dṛṣṭvā sammānaṁ na karoti yaḥ |**


    **dvādaśābdārjitaṁ puṇyaṁ cāphalayopagacchati ||253||**

kṛtaṁ gopīcandanādinā nirmitam aṅkitaṁ cakram dhartuṁ śīlam asyeti  tathā saḥ | kiṁ vaktavyaṁ mudrā-dhāraṇasya nityatvaṁ | tad-dhāraka-sammānasyāpi nityatā brāhma-vacanena gamyate iti likhati kṛṣṇeti ||251-253||


### atha mudrā-dhāraṇa-māhātmyam

skānde śrī-sanat-kumāra-mārkaṇḍeya-saṁvāde—


    **yo viṣṇu-bhakto viprendra śaṅkha-cakrādi-cihnitaḥ |**


    **sa yāti viṣṇu-lokaṁ vai dāha-pralaya-varjitam ||254||**

tatra vāntyatra ca—


    **nārāyaṇāyudhair nityaṁ cihnitaṁ yasya vigraham |**


    **pāpa-koṭi-yuktasya tasya kiṁ kurute yamaḥ ||255||**


    **śaṅkhoddhāre tu yat proktaṁ vasatāṁ varṣa-koṭibhiḥ |**


    **tat phalaṁ likhite śaṅkhe pratyahaṁ dakṣiṇe bhuje ||256||**


    **yat phalaṁ puṣkare nityaṁ puṇḍarīkākṣa-darśane |**


    **śaṅkhopari kṛte padme tat phalaṁ samavāpnuyāt ||257||**


    **vāme bhuje gadā yasya likhitā dṛśyate kalau |**


    **gadādharo gayā-puṇyaṁ pratyahaṁ tasya yacchati ||258||**


    **yac cānanda-pure proktaṁ cakra-svāmī-samīpataḥ |**


    **gadādhollikhite cakre tat phalaṁ kṛṣṇa-darśane ||259||**

śrī-bhagavad-uktau—


    **yaḥ punaḥ kali-kāle tu mat-purī-sambhavāṁ mṛdam |**


    **matsya-kūrmādikāṁ cihnaṁ gṛhītvā kurute naraḥ ||260||**

mṛdaṁ gṛhītvā cihnaṁ kurute ||260||


    **dehe tasya praviṣṭo’haṁ jānantu tridaśottamāḥ |**


    **tasya me nāntaraṁ kiṁcit kartavyaṁ śreya icchatā ||261||**

me mayā saha antaraṁ bhedaḥ na kartavyam ||261||


    **mamāvatāra-cihnāni dṛśyante yasya vigrahe |**


    **martyair martyo na vijñeyaḥ sa nūnaṁ māmakī tanūḥ ||262||**

māmakī tanuḥ madavatāra ity arthaḥ ||262|


    **pāpaṁ sukṛta-rūpaṁ tu jāyate tasya dehinaḥ |**


    **mamāyudhāni tasyāṅge likhitāni kalau yuge ||263||**


    **ubhābhyām api cihnābhyāṁ yo’ṅkito matsya-mudrayā |**


    **kūrmayāpi svakaṁ tejo nikṣiptaṁ tasya vigrahe ||264||**


    **śaṅkhaṁ ca padmaṁ ca gadāṁ rathāṅgaṁ**


    **matsyaṁ ca kūrmaṁ racitaṁ sva-dehe |**


    **karoti nityaṁ sukṛtasya vṛddhiṁ**


    **pāpa-kṣayaṁ janma-śatārjitasya ||265||**

nikṣiptaṁ mayā | yaḥ sva-dehe racitaṁ karoti, sa sukṛta-vṛddhy-ādi karotīty arthaḥ | samāsasthasyāpi pāpa-śabdasya janma-śatārjitasyeti viśeṣaṇam ārṣam ||264-265||

tatraiva śrī-brahma-nārada-saṁvāde—


    **kṛṣṇa-śastrāṅka-kavacaṁ durbhedyaṁ deva-dānavaiḥ |**


    **adṛśyaṁ sarva-bhūtānāṁ śatrūṇāṁ rakṣasām api ||266||**


    **lakṣmīḥ sarasvatī durgā sāvitrī hari-vallabhā |**


    **nityaṁ tasya vased dehe yasya śaṅkhāṅkitā tanuḥ ||267||**


    **gaṅgā gayā kurukṣetraṁ prayāgaṁ puṣkarādi ca |**


    **nityaṁ tasya sadā tiṣṭhed yasya padāṅkitaṁ vapuḥ ||268||**


    **yasya kaumodakī-cihnaṁ bhuje vāme kali-priya |**


    **pratyahaṁ tatra draṣṭavyo gaṅgā-sāgara-saṅgamaḥ ||269||**


    **savye kare gadādhastad rathāṅgaṁ tiṣṭhate yadi |**


    **kṛṣṇena sahitaṁ tatra trailokyaṁ sa-carācaram ||270||**


    **trayo’gnayas trayo devā viṣṇos trīṇi padāni ca |**


    **nivasanti sadā yasya yasya dehe sudarśanam ||271||**

kiṁ ca—


    **kṛṣṇāyudhāṅkitā mudrā yasya nārāyaṇī kare |**


    **ūrdhva-lokādhikārī ca sa jñeyas tridaśāṁ patiḥ ||272||**


    **kṛṣṇa-mudrā-prayuktas tu daivaṁ pitryaṁ karoti yaḥ |**


    **nityaṁ naimittikaṁ kāmyaṁ pratyahaṁ cākṣayaṁ bhavet ||273||**


    **pīḍayanti na tatraiva grahā ṛkṣāṇi rāśayaḥ |**


    **aṣṭākṣarāṅkitā mudrā yasya dhātumayī kare ||274||**

vārāhe śrī-sanat-kumāroktau—


    **kṛṣṇāyudhāṅkitaṁ dehaṁ gopī-candana-mṛtsnayā |**


    **prayāgādiṣu tīrtheṣu sa gatvā kiṁ kariṣyati ||275||**


    **yadā yasya prapaśyeta dehaṁ śaṅkhādi-cihnitam |**


    **tadā tasya jagat-svāmī tuṣṭo harati pātakam ||276||**


    **bhavate yasya dehe tu aho-rātraṁ dine dine |**


    **śaṅkha-cakra-gadā-padmaṁ likhitaṁ so’cyutaḥ svayam ||277||**

tridaśāṁ tridaśanām ity arthaḥ |  prapaśyetety ārṣam ātmanepadam | bhavate iti ca ||272-277||


    **nārāyaṇāyudhair yuktaṁ kṛtvātmānaṁ kalau yuge |**


    **kurute puṇya-karmāṇi meru-tulyāni tāni vai ||278||**

ātmānaṁ deham ||278||


    **śaṅkhādināṅkito bhaktyā śrāddhaṁ yaḥ kurute dvija |**


    **vidhi-hīnaṁ tu sampūrṇaṁ pitṝṇāṁ tu gayā-samam ||279||**


    **yathāgnir dahate kāṣṭhaṁ vāyunā prerito bhṛśam |**


    **tathā dahyanti pāpāni dṛṣṭvā kṛṣṇāyudhāni vai ||280||**

dahyanti dahanti | pāpāni svasyānyeṣāṁ vā dahyante svayam eva naśyantīty arthaḥ ||280||

brāhmye śrī-brahma-nārada-saṁvāde—


    **viṣṇu-nāmāṅkitāṁ mudrām aṣṭākṣara-samanvitām |**


    **śaṅkhādikāyudhādikair yuktāṁ svarṇa-rūpya-mayīm api ||281||**


    **dhatte bhāgavato yas tu kalikāle viśeṣataḥ |**


    **prahlādasya samo kṣeyo nānyathā kala-vallabha ||282||**

kiṁ ca—


    **śaṅkhāṅkita-tanur vipro bhuṅkte yasya ca veśmani |**


    **tad-annaṁ svayam aśnāti pitṛbhiḥ saha keśavaḥ ||283||**


    **kṛṣṇāyudhāṅkito yas tu śmaśāne mriyate yadi |**


    **prayāge yā gatiḥ proktā sā gatis tasya nārada ||284||**

yadīti—na śmaśāne miryata eva, yadi kadācin miryata ity arthaḥ ||284||


    **kṛṣṇāyudhaiḥ kalau nityaṁ maṇḍitaṁ yasya vigraham |**


    **tatrāśrayaṁ prakurvanti vivadhā vāsavādayaḥ ||285||**

vigraham iti napuṁsakatvam ārṣam ||285||


    **yaḥ karoti hareḥ pūjāṁ kṛṣṇa-śastrāṅkito naraḥ |**


    **aparādha-sahasrāṇi nityaṁ harati keśavaḥ ||286||**


    **kṛtvā kāṣṭha-mayaṁ bimbaṁ kṛṣṇa-śastrais tu cihnitam |**


    **yo hy aṅkayati cātmānaṁ tat-samo nāsti vaiṣṇavaḥ ||287||**


    **pāṣaṇḍa-patita-vrātyair nāstikālāpa-pātakaiḥ |**


    **na lipyate kali-kṛtaiḥ kṛṣṇa-śastrāṅkito naraḥ ||288||**

kiṁ ca—


    **aṣṭākṣarāṅkitā mudrā yasya dhātumayī bhavet |**


    **śaṅkha-padmādibhir yuktā pūjyate’sau surāsuraiḥ ||289||**

kāṣṭham ayam iti—kāṣṭhety upalakṣaṇaṁ, tāmrādi-dhātumayam ity api jñeyam | svarṇa-rūpyamayīm apīty ādinā mudrāyā api tādṛśatvokteḥ | anena vacanena caiṣā mudrā pratibimbanīyeti keṣāṁcin mataṁ nirastam ||287-289||


    **dhṛtā nārāyaṇī mudrā prahlādena purā kṛte |**


    **vibhīṣaṇena balinā dhruveṇa ca śukena ca ||290||**

kṛte satya-yuge nārāyaṇāṅkitā mudrā prahlādena ghṛtā pureti kvacit pāṭhaḥ ||290||


    **māndhātṛṇāmbarīṣeṇa mārkaṇḍa-pramukhair dvijaiḥ |**


    **śaṅkhādi-cihnitaiḥ śastrair dehe kṛtvā kalipriya |**


    **ārādhya keśavāt prāptaṁ samīhita-phalaṁ mahat ||291||**

māndātṛṇeti mārkaṇḍeti cārṣaṁ chando’nurodhena śastraiḥ saha dehe kṛtvā mudrām iti śeṣaḥ | ārādhya tenaiva keśavaṁ santoṣya ||291||

kiṁ ca—


    **gopī-candana-mṛtsnāyā likhitaṁ yasya vigrahe |**


    **śaṅkha-padmādi-cakraṁ vā tasya dehe vased dhariḥ ||292||**

tatraiva śrī-sanat-kumāroktau—


    **yasya nārāyaṇī mudrā dehaṁ śaṅkhādi-cihnitam |**


    **dhātrī-phala-kṛtā mālā tulasī-kāṣṭha-sambhavā ||293||**


    **dvādaśākṣara-mantrais tu niyuktāni kalevare |**


    **āyudhāni ca viprasya mat-samaḥ sa ca vaiṣṇavaḥ ||294||**

kiṁ ca—


    **yasya nārāyaṇī mudrā dehe śaṅkhādi cihnitā |**


    **sarvāṅgaṁ cihnitaṁ yasya sastrair nārāyaṇodbhavaiḥ |**


    **praveśo nāsti pāpasya kavacaṁ tasya vaiṣṇavam ||295||**

anyatra ca—


    **ebhir bhāgavataiś cihnaiḥ kali-kāle dvijātayaḥ |**


    **bhavanti martya-loke te śāpānugraha-kārakāḥ ||296||**


### atha mudrā-dhāraṇa-vidhiḥ

gautamīye—


    **cakraṁ ca dakṣiṇe bāhau śaṅkhaṁ vāme’pi dakṣiṇe |**


    **gadāṁ vāme gadādhastāt punaś cakraṁ ca dhārayet ||297||**


    **śaṅkhopari tathā padmaṁ punaḥ padmaṁ ca dakṣiṇe |**


    **khaḍgaṁ vakṣasi cāpaṁ ca sa-śaraṁ śīrṣṇi dhārayet ||298||**

dakṣiṇe’pi śaṅkhaṁ dhārayet, yadyapi dakṣiṇe tu bhuje vipro vibhṛyād vai sudarśanam ity ādi vacanena vāme śaṅkhasya dhāraṇam uktaṁ, tathāpi śaṅkhoddhāre tu yat proktam ity ādi-likhita-vacanānusāreṇa dakṣiṇe’pi punaḥ śaṅkha-dhāraṇādhikaṁ likhitam |

khaḍgasya vakṣasi saśara-cāpasya mūrdhni dhāraṇam |


    lalāṭe ca gadā dhāryā mūrdhni cāpa-śaraṁ tathā | 


    nandakaś caiva hṛn-madhye śaṅkha-cakre bhuja-dvaye | 

iti sapta-mudrā-dhāraṇaṁ vārāha-vacanānusāreṇa likhitam | kintu nija-rucy-anusāreṇa sarvāṇi sarvatraiva dhārayed ity agre svayaṁ lekhyam eveti dik ||297-298||


    **iti pañcāyudhāny ādau dhārayed vaiṣṇavo janaḥ |**


    **matsyaṁ ca dakṣiṇe haste kūrmaṁ vāma-kare tathā ||299||**

śaṅkha-cakre gadā khaḍgaś cāpaś cety etāni pañcāyudhāni ||299||

tathā coktaṁ—


    **dakṣiṇe tu bhuje vipro vibhṛṣād vai sudarśanam |**


    **matsyaṁ padmaṁ cāpare’tha śaṅkhaṁ padmaṁ gadās tathā ||300|| **iti |

matsyaṁ padmaṁ ca dakṣiṇe athānantaram apare vāme pāṇau śaṅkhādikaṁ vibhṛyāt ||300||

**sāmpradāyika-śiṣṭānām ācārāc ca yathāruci |**

**śaṅkha-cakrādi-cihnāni sarveṣv aṅgeṣu dhārayet ||301||**

lakṣaṇāni veṇu-prabhṛtīni, yac ca pañcāyudhetara-bhagavac-cihnānāṁ dhāraṇaṁ niṣiddhaṁ tathā ca pādmottara-khaṇḍe—

	anyair na dāhayed gātraṁ brāhmaṇo hari-lāñchanāt |

	śaṅkha-cakra-gadā-padma-śārṅgād anyair harer api || iti |

tat tu taptamudrādi-viṣayam ||301||

**bhaktyā nijeṣṭa-devasya dhārayel lakṣaṇāny api ||302||**

**cakra-śaṅkhau ca dhāryate saṁmiśrāv eva kaiścana ||303||**

yadyapi nitya-pārṣadasya bhāgavata-pravarasya śrī-śaṅkhasya mudrā-dhāraṇe kathañcid api doṣo na ghaṭeta, tathāpi tan-nāda-srasta-patnī-garbhasya kasyacid brāhmaṇasya śāpa-satyatārtham asura-yonau pāycajanya-saṁjñayāvatīrṇasya śaṅkhasya tasyāsuratvam udbhāvya kaiścid vaiṣṇavais tac-cihnaṁ kevalaṁ pṛthaṅ na dhāryata iti tan-mataṁ likhati cakra-śaṅkhau ceti ||303||

**śrī-gopī-candanenaivaṁ cakrādīni  budho’nvaham |**

**dhārayec chayanādau tu taptāni kila tāni hi ||304||**

tāni cakrādīni tu taptāni vahnau vidhivat santapya śayana-dvādaśyāṁ ādi-śabdād utthānādi-dvādaśīṣu ca dhārayet | ato’tra nitya-karma-likhane tad-vidhy-ādikaṁ na likhitam iti bhāvaḥ | kileti tatra śruti-smṛti-vākya-prāmāṇyaṁ bodhayati ||304||


### atha cakrādīnāṁ lakṣaṇāni

**dvādaśāraṁ tu ṣaṭ-koṇaṁ valayatraya-saṁyutam |**

**cakraṁ syād dakṣiṇāvartaṁ śaṅkhaṁ ca śrī-hareḥ smṛtaḥ ||305||**

**gadā-padmādikaṁ loka-siddham eva mataṁ budhaiḥ |**

**mudrā vā bhagavan-nāmāṅkitā vāṣṭākṣarādibhiḥ ||306||**

+++loka-siddham eva | yathā loke dṛśyate tadākāram evety arthaḥ | bhagavan-nāmnā kṛṣṇa-rāmety ādinā aṣṭākṣara-mantrādibhir vāṅkitā | ādi-śabdena pañcākṣarādi ||306||


### atha mālādi-dhāraṇam

**tataḥ kṛṣṇārpitā mālā dhārayet tulasī-dalaiḥ |**

**padmākṣais tulasī-kāṣṭhaiḥ phalair dhātryāś ca nirmitāḥ ||307||**

tulasī-dalādibhir nirmitā mālāḥ kṛṣṇārpitāḥ satīr dhārayet ||307||

**dhārayet tulasī-kāṣṭha-bhūṣaṇāni ca vaiṣṇavaḥ |**

**mastake karṇayor bāhvoḥ karayoś ca yathā-ruci ||308||**


### atha mālā-dhāraṇa-vidhiḥ

skānde—


    **sannivedyaiva haraye tulasī-kāṣṭha-sambhavām |**


    **mālāṁ paścāt svayaṁ dhatte sa vai bhāgavatottamaḥ ||309||**


    **haraye nārpayed yas tu tulasī-kāṣṭha-sambhavām |**


    **mālāṁ dhatte svayaṁ mūḍhaḥ sa yāti narakaṁ dhruvam ||310||**


    **kṣālitāṁ pañca-gavyena mūla-mantreṇa mantritām |**


    **gāyatryā cāṣta kṛtvā vai mantritāṁ dhūpayec ca tām |**


    **vidhivat parayā bhaktyā sadyo-jātena pūjayet ||311||**


    **tulasī-kāṣṭha-sambhūte māle kṛṣṇa-jana-priye |**


    **bibharmi tvām ahaṁ kaṇṭhe kuru māṁ kṛṣṇa-vallabham ||312||**


    **yathā tvaṁ vallabhā viṣṇor nityaṁ viṣṇu-jana-priyā |**


    **tathā māṁ kuru deveśi nityaṁ viṣṇu-jana-priyam ||313||**


    **dāne lā-dhātur uddiṣṭo lāsi māṁ hari-vallabhe |**


    **bhaktebhyaś ca samastebhyas tena mālā nigadyase ||314||**


    **evaṁ samprārthya vidhivan mālāṁ kṛṣṇa-gale’rpitām |**


    **dhārayed vaiṣṇavo yo vai sa gacched vaiṣṇavaṁ padam ||315||**

tatraiva kārttika-prasaṅge—


    **dhātrī-phala-kṛtāṁ mālāṁ kaṇṭhasthāṁ yo vahen na hi |**


    **vaiṣṇavo na sa vijñeyo viṣṇu-pūjā-rato yadi ||316||**

yadi yadyapi ||316||

gāruḍe—


    **dhārayanti na ye mālāṁ haitukāḥ pāpa-buddhayaḥ |**


    **narakān na nivartante dagdhāḥ kopāgninā hareḥ ||317||**

haitukā hetu-vāda-niṣṭhāḥ ||317||

ata eva skānde—


    **na jahyāt tulasī-mālāṁ dhātrī-mālāṁ viśeṣataḥ |**


    **mahā-pātaka-saṁhantrīṁ dharma-kāmārtha-dāyinīm ||318||**

na jahyāt, nityatvāt dhātrī-mālāṁ ca | nityatve’pi phalaṁ darśayati | viśeṣataḥ samyaktayety artaḥ | yad vā, viśeṣato dhātrī-mālāṁ na jahyād iti tan-nityatvaṁ nitarām abhipretam ||318||


### atha mālā-dhāraṇa-māhātmyam

agastya-saṁhitāyām—


    **nirmālya-tulasī-mālā-yukto yaś cārcayed dharim |**


    **yad yat karoti tat sarvam ananta-phaladaṁ bhavet ||319||**

nirmālyaṁ bhagavac-cheṣaḥ, tad-rūpā yā tulasī-mālā tayā yuktaḥ san ||319||

nāradīye—


    **ye kaṇṭha-lagna-tulasī-nalinākṣa-mālā**


    **ye vā lalāṭa-phalke lasad ūrdhva-puṇḍrāḥ |**


    **ye bāhu-mūla-paricihnita-śaṅkha-cakrās **


    **te vaiṣṇavā bhuvanam āśu pavitrayanti ||320||**

lasat śrī-hari-mandiratayā śobhamānam ūrdhva-puṇḍraṁ yeṣāṁ te ||320||

kiṁ ca—


    **bhuja-yugam api cihnair aṅkitaṁ yasya viṣṇoḥ **


    **parama-puruṣa-nāmnāṁ kīrtanaṁ yasya vāci |**


    **ṛjutaram api puṇḍraṁ mastake yasya kaṇṭhe**


    **sarasija-maṇi-mālā yasya tasyāsmi dāsaḥ ||321||**

viṣṇoś cihnaiḥ yasya vāci nāmnāṁ kīrtanam ity atra dṛṣṭāntatvena jñeyam | evam anyatrāpy ūhyam ||321||

viṣṇu-dharmottare śrī-bhagavad-uktau—


    **tulasī-kāṣṭha-mālāṁ ca kaṇṭha-sthāṁ vahate tu yaḥ |**


    **apy aśauco’py anācāro mām evaiti na saṁśayaḥ ||322||**

skānde—


    **dhātrī-phala-kṛtā mālā tulasī-kāṣṭha-sambhavā |**


    **dṛśyate yasya dehe tu sa vai bhāgavatottamaḥ ||323||**

tulasī-kāṣṭha-sambhavā ca ||323||


    **tulasī-dalajāṁ mālāṁ kaṇṭhasthāṁ vahate tu yaḥ |**


    **viṣṇūttīrṇā viśeṣeṇa sa namasyo divaukasām ||324||**


    **tulasī-dalajā mālā dhātrī-phala-kṛtāpi ca |**


    **dadāti pāpināṁ muktiṁ kiṁ punar viṣṇu-sevinām ||325||**

tatraiva kārttika-prasaṅge—


    **yaḥ punas tulasī-mālāṁ kṛtvā kaṇṭhe janārdanam |**


    **pūjayet puṇyam āpnoti pratipuṣpaṁ gavāyutam ||326||**

gavāyudham | ayuta-saṅkhya-godāna-phalam ity arthaḥ ||326||


    **yāval luṭhati kaṇṭha-sthā dhātrī-mālā narasya hi |**


    **tāvat tasya śarīre tu prītyā luṭhati keśavaḥ ||327||**


    **spṛśec ca yāni lomāni dhātrī-mālā kalau nṛṇām |**


    **tāvad varṣa-sahasrāṇi vasate keśavālaye ||328||**


    **yāvad dināni vahate dhātrī-mālāṁ kalau naraḥ |**


    **tāvad-yuga-sahasrāṇi vaikuṇṭhe vasatir bhavet ||329||**


    **mālā-yugmaṁ vahed yas tu dhātrī-tulasi-saṁbhavam |**


    **vahate kaṇṭha-deśe tu kalpa-koṭi-ṁ divaṁ vaset ||330||**

tulasī-sambhavam iti hrasvatvam ārṣam ||330||

gāruḍe ca mārkaṇḍeyoktau—


    **tulasī-dalajāṁ mālāṁ kṛṣṇottīrṇā vahet tu yaḥ |**


    **patre patre’śvamedhānāṁ daśānāṁ labhate phalam ||331||**


    **tulasī-kāṣṭha-sambhūtāṁ yo mālāṁ vahate naraḥ |**


    **phalaṁ yacchati daitāriḥ pratyahaṁ dvārakodbhavam ||332||**

dvārakodbhavaṁ dvārakā-nivāsajaṁ phalaṁ tasmai prayacchati ||332||


    **nivedya viṣṇave mālāṁ tulasī-kāṣṭha-sambhavam |**


    **vahate yo naro bhaktyā tasya vai nāsti pātakam ||333||**


    **sadā prītamanās tasya kṛṣṇa devakī-nandanaḥ |**


    **tulasī-kāṣṭha-sambhūtāṁ yo mālāṁ vahate naraḥ |**


    **prāyaścittaṁ na tasyāsti nāśaucaṁ tasya vigrahe ||334||**


    **tulasī-kāṣṭha-sambhūtāṁ śiraso yasya bhūṣaṇam |**


    **bāhvoḥ kare ca martyasya dehe tasya sadā hariḥ ||335||**


    **tulasī-kāṣṭha-mālābhir bhūṣitaḥ puṇyam ācaret |**


    **pitṝṇāṁ devatānāṁ ca kṛtaṁ koṭi-guṇaṁ kalau ||336||**

puṇyaṁ puṇya-karma | pitṝṇāṁ devatānāṁ ca tat-sambandhi karma kṛtaṁ koṭi-guṇaṁ bhavet viśeṣataḥ kalau ||336||


    **tulasī-kāṣṭha-mālāṁ tu preta-rājasya dūtakāḥ |**


    **dṛṣṭvā naśyanti dūreṇa vātoddhūtaṁ yathā dalam ||337||**

naśyanti adṛśyā bhavanti | palāyanta ity arthaḥ ||337|| \



    **tulasī-kāṣṭha-mālābhir bhūṣito bhramate yadi |**


    **duḥsvapnaṁ durnimittaṁ ca na bhayaṁ śastrajaṁ kvacit ||338||**


### atha gṛhe sandhyopāsana-vidhiḥ

**sandhyopāsty-ādikaṁ karma tataḥ kuryāt yathā-vidhi |**

**kṛṣṇa-pādodakenaiva tatra devādi-tarpaṇam ||339||**

pūrvaṁ bahis tīrtha-snāne sandhyopāsanādikaṁ likhitam | idānīṁ gṛha-viṣayakaṁ tal likhati—sandhyeti | tatra tasmin karmaṇi ||339||

**śirasā viṣṇu-nirmālyaṁ pādodenāpi tarpaṇam |**

**pitṝṇāṁ devatānāṁ ca vaiṣṇavais tu samaṁ matam ||340||**

viṣṇu-nirmālyaṁ tad-vahanam ity arthaḥ |  tad dvayaṁ samaṁ tulyaṁ matam ||340||

sandhyopāstau ca vaśiṣṭha-vacanam—


    **gṛhe tv eka-guṇā sandhyā goṣṭhe daśa-guṇā smṛtā |**


    **śata-sāhasrikā nadyām anantā viṣṇu-sannidhau ||341||**


### atha śrī-guru-pūjā

**pūjayiṣyaṁs tataḥ kṛṣṇam ādau sannihitaṁ gurum |**

**praṇamya pūjayed bhaktyā dattvā kiṁcid upāayanam ||342||**

smṛti-mahārṇave—


    **rikta-pāṇir na paśyeta rājānaṁ bhiṣajaṁ gurum |**


    **nopāyana-karaḥ putraṁ śiṣyaṁ bhṛtyaṁ nirīkṣayet ||343||**

paśyeta paśyet | nirīkṣayet svārthe in nirīkṣayet ||343||

kiṁ ca, śrī-bhagavad-uktau—


    **prathamaṁ tu guruṁ pūjya tataś caiva mamārcanam |**


    **kurvan siddhim avāpnoti hy anyathā niṣphalaṁ bhavet ||344||**

evaṁ kiñcid upāyanaṁ dattvety atra pramāṇa-vacanaṁ saṅgṛhyādhunā sannihitaṁ santaṁ gurum ādau pūjayed iti śrī-bhagavad-vacanādinā pramāṇayati—prathamam iti dvābhyām | pūjya pūjayitvā ||344||

śrī-nāradena ca—


    **gurau sannihite yas tu pūjayed anyam agrataḥ |**


    **sa durgatim avāpnoti pūjanaṁ tasya niṣphalam ||345||**

śrutiṣu [śvet.u. 6.23]


    **yasya deve parā bhaktiḥ yathā deve tathā gurau |**


    **tasyaite kathitā hy arthāḥ prakāśante mahātmanaḥ ||346||**

arthāḥ puruṣārthāḥ ||346||

ekādaśa-skandhe [11.17.27] śrī-bhagavad-uktau—


    **ācāryaṁ māṁ vijānīyān nāvamanyeta karhicit |**


    **na martya-buddhyāsūyeta sarva-deva-mayo guruḥ ||347||**

nāsūyeta mā doṣa-dṛṣṭiṁ kuryāt ||347||

daśama-skandhe [bhā.pu. 10.80.34] ca—


    nāham ijyā-prajātibhyāṁ tapasopaśamena ca |


    tuṣyeyaṁ sarva-bhūtātmā guru-śuśrūṣayā yathā ||348||

ijyā yajño gārhasthya-dharmaḥ | prajātiḥ prakṛṣṭa-janma upanayanam, tena brahmacāri-dharma upalakṣyate, tābhyām |  tathā tapasā vāṇaprastha-dharmeṇa | upaśamena yati-dharmeṇa  vā | ahaṁ parameśvaras tathā na tuṣyeyaṁ, yathā sarva-bhūtātmāpi guru-śuśrūṣayā ||348||

saptama-skandhe [bhā.pu. 7.15.26]—


    **yasya sākṣād bhagavati jñāna-dīpa-prade gurau |**


    **martyāsad-dhīḥ śrutaṁ tasya sarvaṁ kuñjara-śaucavat ||349||**

gurv-abhaktyā paramānarthoktyā guru-bhaktim eva draḍhayati—yasyeti | sākṣād bhūte martyāsad-dhīḥ martya iti asad-buddhiḥ | śrutaṁ śāstrābhyāsaḥ | kuñjara-śaucavat vyartham evety arthaḥ ||349||

**anyatrāpi—**


    **sādhakasya gurau bhaktiṁ mandīkurvanti devatāḥ |**


    **yan no’tītya vrajed viṣṇuṁ śiṣyo bhaktyā gurau dhruvan ||350||**

manu-smṛtau [2.153]—


    **ajño bhavati vai bālaḥ pitā bhavati mantradaḥ |**


    **ajñaṁ hi bālam ity āhuḥ pitety eva tu mantradam ||351||**

kiṁ ca—


    **	gurur brahmā gurur viṣṇur gurur devo maheśvaraḥ |**


    **	gurur eva paraṁ brahma tasmāt sampūjayet sadā ||352||**

sampūjayet gurum eva ||352||

vāmana-kalpe—


    **yo mantraḥ sa guruḥ sākṣāt yo guruḥ sa hariḥ smṛtaḥ |**


    **gurur yasya bhavet tuṣṭas tasya tuṣṭo hariḥ svayam | \
guroḥ samāsane naiva na caivoccāsane vaset ||353||**

viṣṇu-rahasye—


    **tasmāt sarva-prayatnena yathā-vidhi tathā gurum |**


    **abhedenārcayet yas tu sa mukti-phalam āpnuyāt ||354||**

viṣṇu-dharme śrī-bhāgavate ca hariścandrasya—


    **guru-suśrūṣaṇaṁ nāma sarva-dharmottamottamam |**


    **tasmād dharmāt paro dharmaḥ pavitraṁ naiva vidyate ||355||**


    **kāma-krodhādikaṁ yad yad ātmano’niṣṭa-kāraṇam |**


    **etat sarvaṁ gurau bhaktyā puruṣo hy añjasā jayet ||356||**

pādme—


    **pitur ādhikya-bhāvena ye’rcayanti guruṁ sadā |**


    **bhavanty atithayo loke brahmaṇas te viśāṁ vara ||357||**

tatraiva devahūti-stutau—


    **bhaktir yathā harau me’sti tadvan niṣṭhā gurau yadi |**


    **mamāsti tena satyena svaṁ darśayatu me hariḥ ||358||**

aditya-purāṇe—


    **avidyo vā sa-vidyo vā gurur eva janārdanaḥ |**


    **mārgastho vāpy amārga-stho gurur eva sadā gatiḥ ||359||**

anyatra ca—


    **harau ruṣṭe gurus trātā gurau ruṣṭe na kaścana |**


    **tasmāt sarva-prayatnena gurum eva prasādayet ||360||**

brahma-vaivarte—


    **api ghnantaḥ śapanto vā viruddhā api ye krudhāḥ |**


    **guravaḥ pūjanīyās te gṛhaṁ natvā nayeta tān ||361||**

gurava iti bahu-vacanaṁ gauraveṇa  | yad vā, prasaṅgād anyeṣām api gurūṇāṁ saṅgrahārtham | te coktāḥ kaurme—

	upādhyāyaḥ pitā jyeṣṭha-bhrātā caiva mahīpatiḥ |


    mātulaḥ śvaśuraḥ sūto mātāmaha-pitāmahau |


    varṇa-jyeṣṭhaḥ pitṛvyaś ca sarve te guravaḥ smṛtāḥ |


    gurūṇām api sarveṣāṁ pūjyāḥ pañca viśeṣataḥ |


    teṣām ādyās trayaḥ śreṣṭhās teṣāṁ mātā supūjitā ||

kiṁ ca—


    yo bhāvayati yā sūte yena vidyopadiśyate |


    jyeṣṭho bhrātā ca bhartā ca pañcaite guravaḥ smṛtāḥ ||


    ātmanaḥ sarva-yatnena prāṇa-tyāgena vā punaḥ |


    pūjanīyā viśeṣeṇa pañcaite bhūtim icchatā || iti ||361||

	


    **tat ślāghyaṁ janma dhanyaṁ tat dinaṁ puṇyātha nāḍikā |**


    **yasyāṁ guruṁ praṇamate samupāsya tu bhaktitaḥ ||362||**


    **upadeṣṭāram āmnāyāgataṁ pariharanti ye |**


    **tān mṛtān api kravyādāḥ kṛtaghnān nopabhuñjate ||363||**

guru-tyāgena paramānarthaṁ darśayan guru-māhātmyam eva draḍhayati—upadeṣṭāram iti tribhiḥ | āmnāyāgataṁ kula-kramāgataṁ veda-vihitaṁ vā ||363||


    **bodhaḥ kaluṣitas tena daurātmyaṁ prakaṭīkṛtam |**


    **gurur yena parityaktas tena tyaktaḥ purā hariḥ ||364||**

bodhaḥ jñānaṁ vidyā vā ||364||

anyatra ca—


    **pratipadya guruṁ yas tu mohād vipratipadyate |**


    **sa kalpa-koṭiṁ narake pacyate puruṣādhamaḥ ||365||**

guruṁ pratipadya, gurutvena svīkṛtya ||365||

pañcarātre—


    **avaiṣṇavopadiṣṭena mantreṇa nirayaṁ vrajet |**


    **punaś ca vidhinā samyag grāhayed vaiṣṇavād guroḥ ||366||**

mārgastho vāpy amārgastha ity anena upadeṣṭāram ity ādinā ca kathañcid api gurur na tyājyaḥ iti likhitam | adhunā tatra mohād avaiṣṇavo guruḥ kṛtaś cet tarhi sa parityājya iti prasaṅgāt pūrvatrāpavādaṁ likhati—avaiṣṇaveti | grāhayed iti svārthe in mantraṁ gṛhṇīyād ity arthaḥ |  yad vā, sādhu-janas tādṛśaṁ janaṁ kṛpayā mantraṁ grāhayed ity arthaḥ | vaiṣṇavāt prāyo brāhmaṇād eveti jñeyaṁ, pūrvaṁ guru-lakṣaṇe tathā likhanāt ||366||


### atha śrī-guru-bhakti-phalam

agastya-saṁhitāyāṁ—


    **ye gurv-ājñāṁ na kurvanti pāpiṣṭhāḥ puruṣādhamāḥ |**


    **na teṣāṁ naraka-kleśa-nistāro muni-sattama ||367||**


    **yaiḥ śiṣyaiḥ śaśvad ārādhyā guravo hy avamānitāḥ |**


    **putra-mitra-kalatrādi-sampadbhyaḥ pracyutā hi te ||368||**


    **adhikṣipya guruṁ mohāt paruṣaṁ pravadanti ye |**


    **śūkaratvaṁ bhavaty eva teṣāṁ janma-śateṣv api ||369||**


    **ye guru-drohiṇo mūḍhāḥ satataṁ pāpa-kāriṇaḥ |**


    **teṣāṁ ca yāvat sukṛtaṁ duṣkṛtaṁ syān na saṁśayaḥ ||370||**

śrī-guru-bhakter dārḍhyāyaiva tad-abhaktānāṁ durgati-doṣān likhati—ye gurv-ājñām ity ādinā | ata eva satataṁ pāpa-kāriṇo bhavanti ||367-370||


    **ataḥ prāg gurum abhyarcya kṛṣṇa-bhāvena buddhimān |**


    **try-avarān asamān kuryāt praṇāmān daṇḍa-pātavat ||371||**

ata eva kaurme śrī-vyāsa-gītāyām—


    **vyatyasta pāṇinā kāryam upasaṅgrahaṇaṁ guroḥ |**


    **savyena savyaḥ spraṣṭavyo dakṣiṇena tu dakṣiṇaḥ ||372|| **iti |

trayo’varā antyā yeṣu tān tribhyo’nyūnān ity arthaḥ |  asamān ayugmnān | upasaṁgrahaṇaṁ śrī-pada-dvaya-dhāraṇam | tat-prakāram evāha—savyeneti | nija-savya-pāṇinā guroḥ savya-pāda ity arthaḥ |  evam agre’pi ||371-372||

**atha śrī-guru-pādānāṁ prāpyānujñāṁ ca sādhakaḥ |**

**prāk saṁskṛtaṁ harer gehaṁ pravekṣyan pāduke tyajet ||373||**

śrī-guru-pādānām iti gauraveṇa bahutvam | sādhakaḥ śrī-bhagavad-ārādhakaḥ | pravekṣyan praveśaṁ kariṣyan praveśāt pūrvam evety arthaḥ | parivarjayet agny-āgārādibhyo dūratas tyajed ity arthaḥ ||373||

tathā cāpastamba—


    **agny-āgāre gavāṁ goṣṭhe deva-brāhmaṇa-sannidhau |**


    **jape bhojana-kāle ca pāduke parivarjayet ||374|| iti |**

**tataḥ śrī-bhagavat-pūjā-mandirasyāṅganaṁ gataḥ |**

**prakṣālya hastau pādau ca dvi-rācamanam ācaret ||375||**

tathā ca mārkaṇḍeye—


    **devārcanādi-kāryāṇi tathā gurv-abhivādanam |**


    **kurvīta samyag ācamya tadvad eva bhuji-kriyām ||376|| iti ||**

samyag ācamyeti dvir ācamanaṁ bodhayati | tathaiva samyaktvāt ||376||

iti śrī-gopāla-bhaṭṭa-vilikhite śrī-bhagavad-bhakti-vilāse

śrī-vaiṣṇavālaṅkāro nāma

caturtho vilāsaḥ

||4||
