+++
title = "19_pratiShThA"
+++

**ekonaviṁśa-vilāsaḥ**

**prātiṣṭhikaḥ**

**śrīśrīkṛṣṇāya namaḥ**


    **śrīcaitanyaṁ praviṣṭo'smi śaraṇaṁ suṣṭhu yena hi | **


    **āviṣṭo yāti duṣṭo'pi pratiṣṭhāṁ sadabhiṣṭutām ||1||**

jīyāc caitanya-devo'sau yat pādābja-rasaṁ spṛśan |  \
nityaṁ citraṁ phalaty eva manoratha-mahādrumaḥ ||

śrī-mūrti-pratiṣṭhā-vidhiṁ likhan tat-susiddhaye para-guru-rūpaṁ bhagavantaṁ śaraṇaṁ yāti—śrī-caitanyam iti | hi yasmād yena śrī-caitanyena āviṣṭaḥ hṛdyākrāntaḥ san duṣṭo'pi janaḥ sadbhir abhiṣṭutāṁ pratiṣṭhāṁ yāti | ato'tyayogyo'pi hṛdi tat-preraṇayā likhann ahaṁ samyag etal likhitum arhāmīti bhāvaḥ ||1||

**atha śrīmūrtipratiṣṭhā**


    **pratiṣṭhayaiva bhagavadāvirbhāvo viśeṣataḥ | **


    **pratimāsu tatastāsāṁ pratiṣṭhāṁ vidhinācaret ||2|| **

yadyapi śrī-mūrtyāvirbhāveṇaiva sarva-lokeṣu sākṣād ākārādi-sphūrtyā bhagavad-āvirbhāvo vṛtta eva, tathāpi vidhinā pratiṣṭhayaiva pratimāsu viśeṣato bhagavata āvirbhāvaḥ syāt, tatas tasmād dhetos tāsāṁ pratimānāṁ śāstrokta-prakāreṇa pratiṣṭhām ācared ityarthaḥ ||2|| 

tathā coktamekādaśaskandhe śrībhagavatā (27.13)—

**pratiṣṭhā jīvamandiram ||3||**

** iti |**

etad eva śrī-bhagavad-uktayā pramāṇayati—pratiṣṭheti | pratiṣṭhā yā, yadvā, pratiṣṭhā bhavati cet tarhi jīvayati jagac cetayatīti jīvaḥ paramātmāhaṁ tasya mandiram adhiṣṭhānaṁ bhavati | evaṁ pratiṣṭhāyā nityatvam abhipretam ||3||

**atha pratiṣṭhālakṣaṇam**

śrīhayaśīrṣapañcarātre—


    **paramātmā harirdevastacchaktiḥ śrīrihoditā | **


    **śrīrdevī prakṛtiḥ proktā keśavaḥ puruṣaḥ smṛtaḥ ||4||**


    **na viṣṇunā vinā devī na hariḥ padmajāṁ vinā | **


    **arcāmūrtiḥ smṛtaḥ kṛṣṇaḥ piṇḍikā kamalālayā |**


    **tayoryo vidhinā yogaḥ sā pratiṣṭhā prakīrtitā ||5||**

piṇḍikopari śrīmūrteḥ prakarṣeṇa sthiteḥ pratiṣṭheti niruktayā tal-lakṣaṇam āha—paramātmeti sārdha-dvayena | artha-viśeṣas tu śrī-vaiṣṇavānāṁ hṛdaya-gamya eveti kiṁ tad vistāraṇa-śrameṇa ? kevalam atropayuktam eva lekhyam ||4-5||

**atha śrīmūrtipratiṣṭhāmāhātmyam**

mātsye ṛṣaya ūcuḥ—


    **kriyāyogaḥ kathaṁ sidhyedgṛhasthādiṣu parvadā | **


    **jñānayogasahasrāddhi karmayogo viśiṣyate ||6||**


    ** **

śrīsūta uvāca—


    **kriyāyogaṁ pravakṣyāmi devatārcānukīrtanam | **


    **bhuktimuktipradaṁ yasmānnānyalokeṣu vidyate ||7||**


    ** **

devatānāṁ, yadvā, devatāyāḥ parama-pūjyasya bhagavato'rcā pūjā pratimā vā anukīrtanaṁ ca, dvandvaikyam, tad-rūpaṁ kriyā-yogaṁ pravakṣyāmi | tatra hetuḥ—yasmād devatārcānukīrtanād anyat kiñcid bhukti-mukti-pradaṁ nāsti ||7||


    **pratiṣṭhāyāḥ surāṇāñca devatārcānukīrtanāt | **


    **devayajñotsavāccāpi bandhanena vimucyate ||8||**


    ** **

surāṇām iti bahutvaṁ śrī-śivādy-apekṣayā, bhagavataḥ parama-gauravāpekṣayā vā | pratiṣṭhetyādi prathamānta-pāṭhe saiva devatārcānukīrtanaṁ, saiva deva-yajñotsavaś ca, yena devatārcānukīrtanena deva-yajñotsavena ca karma-bandhāj jano mukto bhavati ||8||

viṣṇudharme—


    **sthāpitāṁ pratimāṁ viṣṇoḥ samyak sampūjya mānavaḥ |**


    **yaṁ yaṁ prārthayate kāmaṁ taṁ taṁ prāpnotyanuttamam ||9||**


    **yathoktavidhinā devaṁ pratiṣṭhāpya janārdanam | **


    **akṣayaṁ lokamāpnoti viṣṇoramitatejasaḥ ||10||**


    ** **

skānde—


    **yāvaddināni loke'smin sthāpayet pratimāṁ hareḥ | **


    **tāvadyugasahasrāṇi viṣṇuloke mahīyate ||11||**


    **akṣayo bhavate tāvadyāvadāhūtasaṁplavam | **


    **yenārcā sthāpitā viṣṇoḥ saptalokasya nāyaka ||12||**


    **pratiṣṭhā śaṅkarādīnāṁ devānāṁ brahmanandana | **


    **kṛtā tena na sandehaḥ satyokta tava nārada ||13||**


    ** **

vaiṣṇavānāṁ viṣṇu-parivārāṇāṁ śaṅkarādīnāṁ, he sapta-lokasya nāyaka, nārada ! nāradeti vā pāṭhaḥ, tataś ca sapta-lokasya viśeṣataḥ śaṅkarādīnāṁ ca pratiṣṭhā tena kṛtety anvayaḥ ||12-13||


    **pitṛṇāmaryamādīnāṁ vāsavādidivaukasām | **


    **kṛtā tena mahāprītiḥ sthāpayitvā janārdanam ||14||**


    **yaḥ sthāpayati devarṣe devaṁ madhunisūdanam | **


    **tasya sambhāṣaṇādeva pāpaṁ yāti daśābdikam ||15||**


    ** **


    **ye nirīkṣanti nandanti pratiṣṭhāṁ keśavasya hi | **


    **te vasanti harerloke yugānāmekaviṁśatim ||16||**


    ** **


    **prayāge yat phalaṁ proktaṁ māghamāse tu snānataḥ | **


    **gayāyāṁ piṇḍadānena pitṛpakṣe ca nārada ||17||**


    ** **


    **kārttike puṣkare proktaṁ kurukṣetre ravigṛhe | **


    **dvārakāyāṁ ca vaiśākhe prabhāse ca śaśigrahe ||18||**


    ** **


    **siddheśvare śivarātrau kṣetra caiva tu hāṭake | **


    **śuklatīrthe tu revāyāṁ gaṅgāsāgarasaṅgame ||19||**


    **aśvamedhādibhiryajñairvratairdvādaśi-saṁjñakaiḥ | kapilākoṭibhirdattairhemabhāraśatairapi ||20||**


    ** **


    **cāndrāyaṇaiśca pārākaiḥ kṛtairyatphalamāpnuyāt | **


    **pratiṣṭhāpya harerarcāṁ puṇyamāpnoti nārada ||21||**


    ** **


    **tasmāt kaliyuge ghore viśeṣeṇa narottamaiḥ | **


    **sthāpanīyā harerarcāṁ pitṛṇāṁ muktimicchatā ||22||**


    **anyakṛte ca prāsāde pratimāṁ sthāpayettu yaḥ | **


    **kulāyutaśatairyukto vasate viṣṇuveśmani ||23||**


    ** **


    **sa dhanyaḥ sa kulīnaśca pitṛṇāṁ bhavate sutaḥ | **


    **kārayitvā harerdhiṣṇyaṁ yaḥ sthāpayati keśavam ||24||**


    **harasya viṣṇorbhānorvā prāsāde cāpi nārada | **


    **sthāpayitvā harerarcāṁ mukhyaṁ puṇyamavāpnuyāt ||25||**

mukhyam iti—prāsādaṁ svayaṁ nirmāya tatra harer arcā-sthāpanena yat puṇyaṁ tad ityarthaḥ ||25||

śrīhayaśīrṣapañcarātre pratiṣṭhāvidhyante—


    **yo viṣṇuṁ sthāpayeddevaṁ sarvadevanamaskṛtam | **


    **sthāpitaṁ tena sarvaṁ syājjagat sthāvarajaṅgamam ||26||**


    **atītān daśapūrvaṁśca tathaivānāgatān daśa | **


    **ātmānaṁ saparīvāraṁ viṣṇulokaṁ nayennaraḥ ||27||**


    **koṭijanmagataṁ pāpaṁ svalpakaṁ yadi vā guru |**


    **tat sarvaṁ bhasmasāt kuryāt saṁsthāpya madhughātinam ||28||**


    ** **

tathaiva bhaviṣye—


    **evaṁ yaḥ kurute rājan praniṣṭhāṁ devacakriṇaḥ | **


    **sarvapāpavinirmuktaḥ sarva bhūṣaṇabhūṣitaḥ ||29||**


    ** **


    **vimānena vicitreṇa trisaptakulajaiḥ saha | **


    **pūjāṁ samprāpya mahatīmindralokādiṣu kramāt |**


    **sabāndhavaṁ sukhaṁ prāpya viṣṇuloke mahīyate ||30||**


    ** **

nārasiṁhe—


    **pratiṣṭhāṁ narasiṁhasya yaḥ karoti yathāvidhi | **


    **niṣkāmo naraśārdūla dehabandhāt pramucyate ||31||**


    ** **


    **sakāmo narasiṁhasya paraṁ prāpya ca modate | **


    **manvantarāṇyanekāni labdhasaukhyo vimucyate ||32||**


    ** **


    **narasiṁhaṁ pratiṣṭhāpya yaḥ pūnāmācarennaraḥ | **


    **tasya kāmāḥ prasidhyanti putrapautrādayo bhuvi | 33||**


    ** **


    **vidhivat sthāpayedyastu kārayitvā janārdanam | **


    **na jātu nirgamastasya viṣṇulokāt kathañcana ||34||**

gautamīye—


    **goṣṭhe vā śailaśṛṅge vā puṇyāraṇye nadīnaṭe | **


    **prāsāde sthāpayet kṛṣṇaṁ tīrthakoṭiphalaṁ labhet ||35||**


    **koṭikomihājñānāt koṭitīrthaparijbhrāmāt | **


    **tat phalaṁ labhate bhaktyā saṁpratiṣṭhāpya keśavam ||36||**


    ** **


    **sadā mantrakoṭijapādyat phalaṁ puruṣo labhet |**


    **tat phalaṁ samavāpnoti saṁsthāpya puruṣottamam ||37||**


    ** **


    **koṭiyajñena yat puṇyaṁ puṇyāraṇyaniṣevaṇāt | **


    **tat phalaṁ labhate martyastadvat saṁsthāpya keśavam ||38||**


    **yāvajjanma harernāmagrahaṇe yat phalaṁ labhet | **


    **tat phalaṁ samavāpnoti saṁsthāpya puruṣottamam ||39||**

**atha pratiṣṭhākālaḥ**

mātsye—


    **caitre vā phālgune vāpi jyaiṣṭhe vā mādhave tathā | **


    **māghe vā sarvadevānāṁ pratiṣṭhā śubhadā bhavet ||40||**


    **prāpya pakṣaṁ śubhaṁ śuklamatīte cottarāyaṇe | **


    **pañcamī ca dvitīyā ca tṛtīyā saptamī tathā ||41||**


    ** **

atīte cottarāyaṇa iti makara-saṅkrāntau vyatītāyām ityarthaḥ | dakṣiṇāyane pratiṣṭhā-niṣedhāt ||41|| 


    **daśamī paurṇamāsī ca tathā śreṣṭhā trayodaśī | **


                                                                                                        **āsu pratiṣṭhā vidhivat kṛtvā bahuphalā bhavet ||42||**


                                                                                                        **āṣāḍhe dve tathā mūlamuttarātrayameva ca | **


                                                                                                        **jyeṣṭhāśravaṇarohiṇyaḥ pūrvabhādrapadā tathā ||43||**


                                                                                                        ** **


                                                                                                        **hastāśvinī revatī ca puṣyā mṛgaśirastathā | **


                                                                                                        **anurādhā tathā svātī pratiṣṭhādiṣu śasyate ||44||**


                                                                                                        **budho bṛhaspatiḥ śukrastraya ete śubhābahāḥ | **


                                                                                                        **ebhiinirīkṣitaṁ lagnaṁ nakṣatrañca praśasyate ||45||**


                                                                                                        ** **


                                                                                                        **grahatārābalaṁ labdhvā grahapūjāṁ vidhāya ca | **


                                                                                                        **nimittaṁ śakunaṁ labdhvā varjayitvādbhutādikam ||46||**

adbhutaṁ bhūkampādi, ādi-śabdena grahaṇādi ||46||


    **śubhe yoge śubhe sthāne krūragrahavivarjite | **


    **lagne ṛkṣe ca kurvīta pratiṣṭhādikamuktavat ||47||**


    ** **


    **ayane viṣuve tadvat ṣaḍaśītimukhe tathā | **


    **eteṣu sthāpanaṁ kāryaṁ vidhidṛṣṭena karmaṇā ||48||**


    ** **


    **prājāpatye tu śayanaṁ śvete tūtthāpanaṁ tathā | **


    **muhūrte sthāpanaṁ kuryāttathā brāhme vicakṣaṇaḥ ||49||**

hayaśīrṣapañcarātre—


    **uttarāśāśrite bhānau śuklapakṣe sureśvara | **


    **kṛṣṇapakṣāntima-tryaṁśādṛte suragaṇārcita ||50||**


    ** **

bhānau uttarāśāṁ diśam āśrite, uttarāyaṇe satītyarthaḥ | kṛṣṇapakṣe'pi śubha-yoga-bāhulye kārayet, kintu tatra trayodaśī-caturdaśy-amāvasyā varjjayed ityāha—kṛṣṇeti ||50||


    **śuklasyādyaṁ parityajya pratiṣṭhāṁ kārayedbudhaḥ | **


    **māghe māsi phālgune vā caitra-vaiśākhayorapi ||51||**


    **jyaiṣṭhe māsyathavāṣāḍhe suyogakaraṇānvite | **


    **pratipacca dvitīyā ca tṛtīyā pañcamī tathā ||52||**


    ** **


    **saptamī daśamī caiva dvādaśī ca trayodaśī | **


    **aṣṭamī paurṇamāsī ca pratiṣṭhāyāṁ suśobhanāḥ ||53||**


    ** **


    **guruḥ somo budhaḥ śakraḥ pratiṣṭhāyāṁ śubhāvahāḥ | **


    **meṣo vṛṣo'tha mithunaḥ karkaṭo vṛścikastathā ||54||**


    ** **


    **siṁhaḥ kanyā ca satataṁ vijñeyāḥ śāntikārakāḥ | **


    **uttarāsu tathā mūle raudre puṣye'tha śasyate ||55||**


    ** **


    **vaiṣṇave cānarādhe ca revatyāṁ rohiṇīṣu ca | **


    **aśvinyāmatha citrāyāṁ bharaṇyāṁ ca punarvasau ||56||**


    ** **


    **pratiṣṭhāṁ kārayedvidvān nakṣatre mṛgaśīrṣake | **


    **ayane viṣuve caiva ṣaḍaśītimukhe tathā ||57||**


    **mitraṁ paramamitrañca sampatkṣemañca sādhakam | **


    **tārāpañcakametacca pratiṣṭhāyāṁ praśasyate ||58||**


    ** **


    **garaṁ viṣṭiñca kintughnaṁ śākunañca catuṣpadam | **


    **varjayet suprayatnena pratiṣṭhāyāṁ sureśvara ||59||**


    ** **


    **viṣkumbhamatigaṇḍañca śūlaṁ parighameva ca | **


    **gaṇḍa vyāghātakaṁ caiva vaidhṛtiṁ vajrameva ca ||60||**


    ** **


    **vyatīpātaṁ harṣaṇañca yogānetān vivarjayet | **


    **na śastaṁ grahaṇe nityaṁ tathā vai dakṣiṇāyaṇe ||61||**


    **lagne tu susthire kāryaṁ sthirāṁśe surasattama | **


    **kartuścopacayopete muhūrte śobhane dvija ||62||**


    ** **


    **maitre vairāja-sāvitre śvete vā vāsave śive | **


    **abhijidrohiṇīnāñca muhūrte padmasambhave ||63||**


    **gāndharve vā sthāpayīta hariṁ suragaṇārcitam |**


    **ādityasya balaṁ labdhvā lagnaṁ śubhanirīkṣitam ||64||**


    ** **


    **candratārābalaṁ prāpya sthāpayet puruṣottamam | **


    **sugrahe ca sunakṣatre kuryattatrādhivāsanam ||65||**


    ** **

bhaviṣye—


    **harau supte na kartavyaṁ devārcāsthāpanaṁ budhaḥ | **


    **kartavyaṁ tu vibuddhe tu haṁse cāpyuttaraṁ gate ||66||**


    ** sarvakāmasamṛddhyarthaṁ sthāpayeduttarāyaṇe | **


    **varjayet sarvayatnena mantraviddakṣiṇāyanam ||67||**


    ** **

devīpurāṇe—


    **siṁhasaṁsthaṁ guruṁ śukraṁ sarvārambheṣu varjayet | **


    **prārabdhaṁ na ca sidhyeta mahābhayakaraṁ bhavet ||68||**


    ** **


    **putrabhrātṛkalatrāṇi hanyācchīghraṁ na saṁśayaḥ | **


    **kārako vrajate nāśaṁ santānaṁ kṣīyate'cirāt ||69||**


    ** **


    **devārāmataḍāgeṣu prapodyāna-graheṣu ca | **


    **siṁhasthaṁ makarasthaṁ ca guruṁ yatnena varjayet ||70||**

**atha pratiṣṭhāsthānam**

tatraiva—


    **siddhakṣetraṁ saraḥ puṇyavanaṁ ramyaṁ nadītaṭam | **


    **prāsādo nirmitaḥ śaktyā manoramagṛhādi ca ||71||**


    ** **

hayaśīrṣapañcarātre—


    **atha viṅniyamopetaṁ devatāsthāpanaṁ śubham |**


    **puro diśi yathā devāḥ sthāpyāḥ śṛṇu tathā mama ||72||**


    ** **


    **nagaragrāmamadhye tu brahmaṇaḥ sthānamuttamam | **


    **ākhaṇḍalasya sūryasya pūrveṇāyatanaṁ śubham ||73||**


    ** **


    **svadiggataṁ kṛśānostu mātṛṇāñcaiva dakṣiṇe | **


    **bhūtānāmālayastasmin dharmarājālyaḥ śubhaḥ ||74||**


    **caṇḍikāyāḥ pitṛṇāñca daityānāṁ nairṛte bhavet | **


    **pracetasaḥ samudrasya sindhūnāṁ paścime bhavet ||75||**


    **phaṇināṁ cava vāyavyāṁ vāyoḥ sthānantu tacchubham | **


    **yakṣādhipasya skandasya udīcyāṁ sthānamucyate ||76||**


    ** **


    **viṣṇoḥ sthānaṁ tu sarvatra kālabhedena bhidyate |**


    **nagarābhimukhāḥ sarve sthāpitāḥ śubhadā nṛṇām ||77||**


    ** **


    **ajñānādvā pramādādvā kṛtā yadi parāṅmukhāḥ | **


    **tadā śāstrādibhirvidvānupāyamimamācaret ||78||**


    **tadvarṇabhūṣaṇopetaṁ tadrūpāyudhalakṣaṇam | **


    **purasyābhimukhaṁ bhittau ta devaṁ tatra saṁlikhet ||79||**


    ** **

kiñca—


    **digviśeṣeṇa me sthānaṁ śṛṇu me surasattama | **


    **grāmamadhye'thavāraṇye nadīnāṁ saṅgame tathā ||80||**


    ** **


    **nagarasya samantācca sarvatrāhaṁ pratiṣṭhitaḥ | **


    **bhuktimuktipradaṁ puṁsāṁ viśeṣaṁ śṛṇu cāparam ||81||**


    **aindryāṁ praśastaṁ vijñeyamāgneyāṁ parivarjitam | **


    **yāmyāṁ praśāntaye śastaṁ nairṛtyāṁ bhayadaṁ bhaveta ||82||**

kāla-bhedena bhidyata iti yad-uktaṁ, tad eva darśayati—aindryām ityādinā sārdha-dvayena ||82||


    **dravyādīnāṁ prasiddhyarthaṁ vāruṇyāṁ rājyasiddhaye | **


    **vāyavyāṁ varjayedyatnāt kauveryāṁ puṣṭivardhanam |**


    **aiśānyāṁ yajanaṁ śreṣṭhaṁ sarvasampatkaraṁ nṛṇām ||83||**

**atha pratiṣṭhādhikārī**

devīpurāṇe—

**varṇāśramavibhāgena devāḥ sthāpyā hi nānyathā ||84|| **

varṇāśrama-vibhāgenaiva devāḥ sthāpyāḥ, kenacid varṇena kenacid āśramādinā ca kaścid devaḥ sthāpyaḥ, na ca sarvair eva sarva ityarthaḥ | śrī-viṣṇus tu sarvair eva sthāpya ityāha—cāturvarṇair iti ||84||

kiñca—

**cāturvarṇaistathā viṣṇuḥ pratiṣṭhāpyaḥ sukhārthibhiḥ ||85||**

**atha sthāpakādi-lakṣaṇaṁ mūrtipānāñca lakṣaṇam**

tatraiva—


    **pañcarātrārthakuśalo mantratantrāvadhārakaḥ | **


    **sthāpane sarvadā śasto brahmacārī ca śāntiyuk ||86||**

tantram anuṣṭhāna-prakāraḥ ||86||


    **anyathā kalahodvegaṁ kuryānnityaṁ mahābhayam | **


    **yajamāne nṛpe rāṣṭre sthāpake ca nirāgame ||87||**


    ** **

sthāpake pratiṣṭhācārye, nirāgame śāstrānabhijñe sati, etac ca anyathetyasya vivaraṇam | yadvā, yajamānādiṣu tādṛśe sthāpake ca kalahādi-mahābhayaṁ kuryād ityarthaḥ ||87||

kiñca mātsye—


    **ataḥparaṁ pravakṣyāmi mūrtipānāṁ tu lakṣaṇam | **


    **sthāpakasya samāsena lakṣaṇaṁ śṛṇuta dvijāḥ ||88||**


    ** **


    **sarvāvayavasampūrṇo vedamantraviśāradaḥ| **


    **purāṇavettā tattvajño dambhalobhavivarjitaḥ ||89||**


    ** **


    **kṛṣṇasāravare deśe ya utpannaḥ śubhākṛtiḥ | **


    **śaucācāraparo nityaṁ pāṣaṇḍakulaniṣpṛhaḥ ||90||**


    ** **

kṛṣṇa-sāro hariṇas tena vare śreṣṭhe; cāreti pāṭhe kṛṣṇaḥ kṛṣṇa-sāras tasya cāraś caraṇaṁ tena vare ||90||


    **samaḥ śatrau ca mitre ca brahmopendraharapriyaḥ | **


    **ūhāpohārthatattvajño vāstuśāstrasya pāragaḥ |**


    **ācāryastu bhavennityaṁ sarvadoṣavivarjitaḥ ||91||**


    ** **


    **mūrtipāstadvidhāścaiva kulīnā ṛjavastathā | **


    **dvātriṁśat ṣoḍaśāthāpi aṣṭau vā śrutipāragāḥ |**


    **jyeṣṭha-madhya-kaniṣṭhāstu mūrtipāḥ parikīrtitāḥ ||92||**


    ** **

śrīhayaśīrṣapañcarātre ca—


    **kartumicchati yaḥ puṇyaṁ mana mūrtipratiṣṭhayā | **


    **anveṣaṇīyastvācāryastena lakṣaṇasaṁyutaḥ ||93||**


    **saṁśuddhabrahmayonistu pralayotpattisaṁsthitim | **


    **yo vetti kulajo dhīmānācāryatvaṁ hi so'rhati ||94||**


    ** **

kulajaḥ, pitṛ-mātṛ-kula-dvayasya pralayaṁ maraṇam, utpattiṁ janma, saṁsthitiṁ ca jīvanaṁ yo vetti; anyathā kulācārājñānādi-doṣa-prasakteḥ ||94||


    **sammataḥ sarvavarṇānāṁ pañcarātraviśāradaḥ |**


    **krodhalobhavinirmukto mātsaryadoṣa-varjitaḥ ||95||**


    ** **


    **kṣayāpasmārarahitaḥ kuṣṭharoga-vivarjitaḥ | **


    **anyūnānatiriktāṅgo yuvā lakṣaṇalakṣitaḥ ||96||**


    ** **


    **ananyadevatābhaktaḥ śūdrānnaparivarjitaḥ | **


    **brāhmaṇānāmalābhe tu kṣatriyo vaiśyaśūdrayoḥ ||97||**


    ** **


    **kṣatriyāṇāmalābhe tu vaiśyaḥ śūdrasya kalpitaḥ | **


    **kadācidapi śūdrastu naivācāryatvamarhati ||98||**


    ** **

ka-kārāṣṭakaṁ ca kuṣṭhī, kunakhī, kuṇḍaḥ, kāka-svaraḥ, klībaḥ, kātaraḥ, krodhana, kutsita iti svayam evābhivyañjayitavyam ||98||


    **gṛhasthaṁ brahmacaryasthaṁ kakārāṣṭakavarjitam | **


    **guruṁ kurvīta satatamupavāsavrate ratam |**


    **ṛjusvabhāvaṁ madhurasmitapūrvābhibhāṣiṇam ||99||**

kiñca—


    **sarvatra vyatiriktantu ātmānaṁ vetti yo dvijaḥ | **


    **sarvalakṣaṇahīno'pi sa gururnātra saṁśayaḥ ||100||**

adhunā sthāpakasya lakṣaṇa-viśeṣam āha—sarvatreti caturbhiḥ | vyatiriktaṁ dehādi-bhinna, sarvair uktair lakṣaṇair hīno'pi ||100||


    **api pāpasamācāraḥ sarvalakṣaṇavarjitaḥ | **


    **deśikaḥ sa tu vijñeyaḥ sasārārṇavatārakaḥ ||101||**


    ** **


    **pañcarātraprabuddhastu siddhāntārthasya tattvavit | **


    **sarvalakṣaṇahīno'pi ācāryaḥ sa viśiṣyate ||102||**

pañcarātre śāstre prabuddhaḥ abhijñaḥ ||102|| 


    **yasya viṣṇau parā bhaktiryathā viṣṇau tathā gurau | **


                                                 **sa eva sthāpako jñeyaḥ satyametadvadāmi te ||103||**

kiñca—


    **yena tantreṇa prārabdhā pratiṣṭhā guruṇā bhavet | **


    **tattantrapāragāḥ śastāḥ mūrtipāśchinnasaṁśayā ||104||**


    **ṣaḍaṅgaviduṣaḥ sarve mantrabrāhmaṇapāragāḥ | **


    **evaṁvidhairvaiṣṇavaistu pratiṣṭhāmārabhedguruḥ ||105||**

mūrtipānāṁ lakṣaṇam āha—yeneti dvābhyām | ṣaḍaṅgeṣu viduṣaḥ vidvāṁsaḥ, brāhmaṇaṁ veda-bhāga-viśeṣaḥ ||104-105||

**atha sthāpakatve varjanīyāḥ**

tatraiva—


    **śaivaḥ sauro naiṣṭhikaśca nagnaḥ saṅkarajo'śuciḥ | **


    **vṛddhaḥ kutsitamūrtiryo mahāpātakacihnitaḥ ||106||**

ukta-lakṣaṇācāryālābhe tad-anya-varaṇe'pi śaivādayo'vaśyaṁ vā ityāha—śaiva ityādinā deśika ityantena ||106||


    **kuṣṭhī ca kunakhī śvitrī niṣṭhīvī ghargharasvaraḥ |**


    **arvudī gaṇḍavī vyaṅgī garvito vadhirastathā ||107||**


    ** **

śvitraṁ śveta-kuṣṭhaṁ tadvān, niṣṭhīvī niṣṭhīvanaśīlaḥ, arbudaṁ māṁsa-granthi-rūpo roga-viśeṣas tadvān, gāṇḍavaś ca gala-roga-viśeṣaḥ, tadvān ||107||


    **tantravidveṣikaścaiva paradroharatastathā | **


    **kuṇḍaḥ kākasvaraḥ klīvaḥ kātaraḥ krodhanastathā ||108||**

amṛte bhartari jārajaḥ kuṇḍaḥ ||108||


    **punarbhūśca svayambhūśca golako nāstikastathā | **


    **jaḍo'tigauraḥ khalvīṭo hīnāṅgaḥ sthūla eva ca ||109||**


    ** **

punarbhūḥ dvirūḍhā strīḥ, atra tat-suto jñeyaḥ; svayambhūḥ kānīnaḥ, mṛte bhartari jārajo golakaḥ, khalvīṭaḥ keśa-rahita-mastaka-madhyaḥ ||109||


    **atikṛṣṇo'dhṛṇaḥ pāpī kṛśo hrasvo'lasastathā |**


    **vyāpanno'saṁskṛtaścaiva udvigno dīna eva ca ||110||**


    ** **

vyāpanna āpad-grastaḥ ||110|| 


    **vratopavāsahīnaśca vṛṣalīpatireva ca | **


                                 **paṇyaraṅgopajaivī ca paṇyastrī-pāradārikaḥ ||111||**


                                 ** **


                                 **ācāryaputrakādīnāṁ vidveṣṭā parasevakaḥ | **


                                 **bhojakaḥ suvakaścaiva vyasanī piśunī gadī ||112||**


                                 ** **

bhojakaḥ devānnabhojī, sevakaḥ anna-mātrārtha-deva-sevā-paraḥ, gadī sadā roga-yuktaḥ ||112|| 


    **atirrogī bhiṣak caiva sāhasī samayacyutaḥ | **


                                                                                                **dvijātigurudevānāṁ nindakaḥ pāpakastathā ||113||**

tatrāpyatirogī ||113||


    **piṅgākṣo dhūmravarṇākṣo viḍālākṣastathaiva ca | **


    **matsarī gaṇḍamālī ca vakavṛttiratastathā ||114||**


    **upāyadeśahīnaśca kakkhaṭaḥ kutsitavrataḥ | **


    **nirdayaścaiva niḥsattvo naipuṇyaparivarjitaḥ |**


    **pratiṣṭhātantrakiñcijjño'vedavedāṅgapāragaḥ ||115||**


    ** **

upāyo nija-vṛttiḥ sva-deśaś ca tābhyāṁ hīnaḥ, pratiṣṭhā-tantrasya kiñcid eva, na ca sāmagrayaṁ jānātīti tathā, na veda-vedāṅgānāṁ pāragas teṣām api kiñcid eva jānātītyarthaḥ ||115||


    **varjayīta prayatnena sarvajñamapi nāstikam ||116||**

nāstikaṁ pāṣaṇḍinam ||116||


    **paravākyapramāṇajño brāhmaṇo vedapāragaḥ | **


    **rañjitaḥ paśuśāstreṇa nācaryeta sa deśikaḥ ||117||**

pareṣāṁ vākyasya pramāṇāni prāmāṇyāpādakāni vacanādīni jānātīti tathā | tādṛśo'pi veda-pārago'pi adhīta-veda-cutuṣṭayo'pi paśu-śāstreṇa pāṣaṇḍa-śāstreṇa rañjito yaḥ, sa ācāryo na kriyeta; yadvā, para-vākyam eva nātma-vākyam ajñatayā pramāṇaṁ jānātīti tathā saḥ, yataḥ aveda-pāragaḥ vedārthānabhijñaḥ anadhīta-vedo vā; ataḥ paśu-śāstreṇa rañjitaḥ | anyat samānam ||117||


    **yadyetairvarjitairviṣṇoḥ sthāpana kriyate kvacit | **


    **asādhakaṁ bhuktimuktyorniṣphalaṁ tanna saṁśayaḥ ||118||**

**atha pratiṣṭhāvidhyabhijñasya pratiṣṭhānācaraṇe doṣaḥ**

tatraiva—


    **nābhiṣekaṁ tu yaḥ kuryāt pratiṣṭhālobhamohitaḥ |**


    **sa vāti narakaṁ ghoraṁ saha śiṣyairna saṁśayaḥ ||119||**


    ** **

pratiṣṭhā svayaṁ paurohityādi-vidyathā ityādi-rūpā loke khyātis tasyāṁ lobhaḥ, yadvā, pratiṣṭhākarmaṇi adhika-prāptau yo lobhas tena mohitaḥ san | abhiṣeka-pradhānāṁ pratiṣṭhāṁ yo na kuryāt ||119||


    **idānīmacalāyāstu śrīmūrteḥ prāgvilikhyate | **


    **pratiṣṭhāvidhirākṛṣya śāstrataḥ sādhusammataḥ ||120||**

pratiṣṭhā ca śrī-mūrteś calācalatva-bhedena dvividhā | tatredānīm acalāyāḥ pratiṣṭhā-vidhi-vistāreṇa likhyate—prāg iti | acalāpratiṣṭhāyā mukhyatvāt tasyā vidhi-jñānena calāyā api prāyaḥ pratiṣṭhā-vidhi-vijñānāc ca | śāstrataḥ purāṇāgamādibhya ākṛṣya tat-tad-vacanāni krameṇaikatra saṁgṛhya sādhūnāṁ sammata iti sāmpradāyika-tat-tat-paddhatikāra-śiṣṭa-gaṇa-sammatyaiva likhyata ityarthaḥ ||120||

**atha sthiramūrtipratiṣṭhārambhaḥ**


    **susnātaḥ śuklavastraḥ san kṛtakṛtyaḥ śubhakṣaṇe | **


    **tithyṛkṣadaivate vighneśvaraṁ mātṛśca pūjayet ||121||**

kṛtāni nitya-karmāṇi yena saḥ, tithim ṛkṣaṁ ca nakṣatraṁ ca tayor devate | pūjanaṁ ca praṇavādi-namo'ntaiś caturthyantair nāma-mantrairakṣata-gandha-pūṣpādi-dravyaiś ca | prayogaḥ—oṁ gauryai namaḥ ityādi ||121||

**atha ṣoḍaśa mātaraḥ**


    **gaurī padmā śacī medhā sāvitrī vijayā jayā | **


    **devasenā svadhā svāhā mātaro lokamātaraḥ |**


    **dhṛtiḥ puṣṭiśca tuṣṭiśca śāntiḥ svakuladevatā ||122||**


    ** iti |**

**athācāpyādivaraṇam**


    **vṛddhiśrāddhaṁ tataḥ kṛtvā vidhivadvṛṇuyādbudhaḥ | **


    **ācāryaṁ madhuparkādidānenātha samarcayet ||123||**

vṛddhi-śrāddhaṁ nāndī-śrāddhaṁ, tacca pratiṣṭhāṅgam | vidhivad iti amukagotraḥ amuka-nāmāham,amuka-gotram amuka-nāmānaṁ tvāṁ bhagavad-bhakti-kāmo bhagavan-mūrti-pratiṣṭhārtham ācāryatvena vṛṇe, sa ca vṛto'smīti prabrūyād iti | evam ādi-vidhi-yuktaṁ yat syāt | ādi-śabdāt yathā-śakti vastrālaṅkārādi | atha varaṇānantaraṁ madhu-parkādi-dānenaiva, kiṁvā pādyārghyācamanīyādibhiḥ samyag arcayet ||123||


    **evaṁ brahmacatuṣkañca tathā hotṛcatuṣṭayam | **


    **dvārajāpi-catuṣkañca pañcamaṁ garbhajāpinam ||124||**


    ** **

evaṁ likhita-prakāreṇa brahmādīṁś ca vṛṇuyāt | etair ācāryādibhis tu puṇyāhaṁ svastyādikaṁ ca vācayet ||124|| 


    **tathā mūrtidharaṁ caikaṁ purāṇastutipāṭhakam | **


                                                                                                                 **sarvān sampūjya puṇyāhaṁ svastyādyetaistu vācayet ||125||**

**atha maṇḍapādinirmāṇam**


    **mitaṁ ṣoḍaśabhirhastaiḥ kiṁvā dvādaśabhiśca taiḥ | **


    **daśabhirvā prakurvīta maṇḍapaṁ samalaṅkṛtam ||126||**

kiṁvetyādi-vikalpaś ca śakty-anusāreṇa prāsāda-pradeśānusāreṇa vā | tacca śrī-hayaśīrṣa-pañcarātra-vacanato vyaktaṁ bhāvi | yadyapi—


    daśāṣṭa-hastaṁ hīnaṁ tu madhyaṁ dvādaśa-ṣoḍaśam | 


    viṁśa-hastaṁ caturviṁśa-m uttamasyoditaṁ dvija || 

iti hayaśīrṣa-pañcarātroktaṁ, tathā bhaviṣya-purāṇādy-anusāreṇa śiṣṭācārataḥ sādhu-paddhatikāra-varga-sammatyā likhitam—mitaṁ ṣoḍaśabhiḥ ityādi | evam anyatrāpy agre boddhavyam | samyag alaṅkṛtaṁ puṣpadāmavitānapallavādibhir bhūṣitaṁ, tad-viśeṣaśca bhaviṣya-purāṇādi-vacanato'gre vyakto bhāvī ||126||


    **saptadhānyāṅkuropetaṁ nadīmṛdvālukācitam | **


    **toraṇādiyutaṁ divyaṁ śaṅkhabheryādināditam ||127||**


    ** **

tathā ca bhaviṣye—


    **prāsādānnātidūre tu kuryānmaṇḍapamagrataḥ | **


    **daśadvādaśahastaṁ vā parikṣiptaṁ samantataḥ ||128||**


    ** **

svalikhitārthaṁ pramāṇayan bhaviṣya-purāṇādi-vacanāni saṁgṛhṇāti—prāsādād ityādi | evam agre'pi sarvatra jñeyam | agrataḥ pūrvādiśi ādau vā samantataḥ sarvataḥ parikṣiptam ||128||


    **caturbhistoraṇairyukta puṣpadāmābhiśobhitam | **


    **plakṣoḍumbaramaśvatthaṁ vaṭaḥ pūrvāditaḥ kramāt ||129||**


    ** **


    **hastaṁ praveśayedbhūmau dṛśya hastacatuṣṭayam | **


    **sūpaliptaṁ susamṛṣṭaṁ caturdvāreṇa saṁyutam ||130||**


    ** **

catus toraṇāny evāha—plakṣeti; plakṣādikaṁ tad-bhumi-madhye hasta-mātraṁ praveśayet | upari ca hasta-catuṣṭayaṁ dṛśyaṁ kuryād ityarthaḥ | punaḥ prastutaṁ maṇḍapam eva viśinaṣṭi—sūpaliptam iti sārdhena | sūpalipta ityādi-saptamy-anta-pāṭhe ca sthaṇḍilasyopari ityasya viśeṣaṇāni saptamy-antāni ||129-130|| 


    **sthaṇḍilasyopari kṣipta samantāṭupaśobhitam | **


                                                                                                                                                                                                                                                                                                                    **nadītīramṛdā yuktaṁ bālukāyāñca kāritam ||131||**

kṣiptaṁ nyastaṁ vinirmitam ityarthaḥ | sthaṇḍileṣu parikṣipta iti vā pāṭhaḥ | tataś ca sthaṇḍile kāritam ityarthaḥ ||131|| 

mātsye—


    **prāsādasyottare vāpi pūrva vā maṇḍapo bhavet ||132||**


    ** **


    **hastān ṣoḍaśa kurvīta daśa dvādaśa vā punaḥ | **


    **madhye vedikayā yuktaḥ parikṣiptaḥ samantataḥ ||133||**


    ** **


    **sapta pañca caturvāpi karān kurvīta vedikām | **


    **caturbhistoraṇairyukto maṇḍapaḥ syāccaturmukhaḥ ||134||**

caturmukhaś caturdvāraḥ ||134||


    **plakṣaṁ dvāraṁ bhavet pūrvaṁ yāmyamauḍumbaraṁ bhavet | paścādaśvatthaghaṭitaṁ naiyagrodhaṁ tathottaram ||135||**


    **bhūmau hastapraviṣṭāni caturhastāni cocchraye | **


    **śobhanaṁ bhūtalaṁ tatra liptañca gomayāmbhasā |**


    **vastrairnānāvidhaistadvat puṣpapallavaśobhitam ||136||**

hayaśīrṣapañcarātre ca—


    **prāsādaṁ veṣṭayitvā tu kuryādaguptataraṁ budhaḥ | **


    **kṛtvā guptaṁ tataḥ paścādyāgamaṇḍapamārabhet ||137||**


    **garbhasūtraṁ tu niḥsāryaṁ prāsādasyāgrato guruḥ | **


    **kṛtvā bhūmiṁ tu niḥśalyāṁ maṇḍapaṁ sūtrayettataḥ ||138||**


    **hīnastu maṇḍapaḥ kāryo hīne tvāyatane sadā | **


    **uttame tūttamaḥ kāryo madhyame madhyamastathā ||139||**


    **daśāṣṭahastaṁ hīnaṁ tu madhyaṁ dvādaśaṣoḍaśam | **


    **viṁśahastaṁ caturviṁśamuttamasyottama dvija ||140||**


    ** **


    **caturhastādimānānāṁ prāsādanāṁ yathākramam | **


    **maṇḍapānaṣṭahastādīn kalpayeddvedavṛddhitaḥ ||141||**


    ** **

veda-vṛddhitaḥ caturhasta-vṛddhi-krameṇa, aṣṭa-haste prāsāde dvādaśa-hasta-maṇḍapaṁ, dvādaśa haste ca ṣoḍaśa-hastam ity evaṁ kalpayed ityarthaḥ ||141||


    **samavṛttaṁ caturdvāraṁ catustoraṇabhūṣitam | **


    **vicitrastambhavinyāsaṁ racanācaritaṁ śubham |**


    **dhūpanirgamanopetaṁ maṇḍapaṁ kārayedbudhaḥ ||142||**


    ** **

kiñca tatraiva—


    **maṇḍapaṁ maṇḍayedārdraśākhābhistu samantataḥ | **


    **vimalena vitānena patākābhiśca bhūṣayet ||143||**


    ** **


    **darpaṇaiścāmarairghaṇṭaiḥ stambhām vastrairvibhūṣayet | kalasairghaṇṭikābhiśca sādhārairgaṇḍukaistathā ||144||**

ghaṇṭaiḥ bṛhad-ghaṇṭābhiḥ, ghaṇṭikābhiḥ svalpa-ghaṇṭābhiḥ ||144||


    **maṇḍapaṁ bhūṣayitvaivaṁ jāhnavovālukāṁ śubhām | **


    **bāhyadeśeṣu vikireta pañcagavyena prokṣayet ||145||**

kiñca—


    **aśvatthoḍumbarau caiva nyagrodhaḥ plakṣaḥ eva ca | **


    **toraṇārtheṣu kathitāḥ pūrvādiṣu yayākramam ||146||**


    **ekahastaṁ khanedbhūmau caturhastaṁ tathocchraye | dvihastāntaramanyo'nyaṁ toraṇaṁ samprakalpayet ||147||**


    **tiryak phalakamānaṁ syāt stambhānāmarddhamānataḥ |**


    **śailāḥ pṛthivīmantreṇa sthāpyāḥ pūjyāstu toraṇāḥ ||148||**


    ** śuklavastrayugacchannān darbhakiñjalkasaṁyutān | **


    **puṣpamālāparikṣiptān toraṇān parikalpayet ||149||**


    **vṛttaṁ vā caturasraṁ vā dviṣaṭkāṣṭhāṅgulaṁ tu vā |**


    **ṣaṭcaturvāṅgulaṁ kāryaṁ toraṇaṁ nirvraṇaṁ bhavet ||150||**

dviṣaṭ dvādaśa, kāṣṭhā daśa vā, veṣṭane aṅgulāni yasya tat | ṣaṭ-catvāri vā aṅgulāni yasya tat | vā-śabda-vyavadhānenāpi samāsādikam ārṣam | vikalpaś ca pūrvokta-maṇḍapamānāpekṣayā ||150||


    **toraṇastambhamūleṣu kalasān maṅgalāṅkurān | **


    **pradadyādupariṣṭāttu kuryācakraṁ sudarśanam |**


    **kalasaṁ varddhamānaṁ vā vasubhāgena kalpayet ||151||**


    ** **

upariṣṭāt toraṇopari, tat-tat-prasaṅgād vardhamānaṁ svalpa-ghaṭaṁ, vasu-bhāgena toraṇasyāṣṭamāṁśena ||151|| 

kiñca—


    **navena citravarṇena vitānaṁ kārayecchubham | **


    **athavā śuklavarṇena madhye jalajabhūṣitam ||152||**


    ** **

vimalena vitānena ityuktaṁ, tadeva viśinaṣṭi—naveneti sārdha-dvābhyām, vastreṇeti śeṣaḥ ||152|| 


    **uttamādhamamadhyaṁ tu pramāṇaṁ cāsya kīrtyate| **


                                                                                                   **maṇḍapasya pramāṇantu jyeṣṭhaṁ tasya vitānakam |**


                                                                                                   **madhyamaṁ vedikāmātraṁ kaniṣṭhaṁ maṇḍalasya tu ||153||**

**atha tatra vedyādinirmāṇam**


    **tanmaṇḍapasya madhye tu vedīṁ hastocchuritāṁ samām | **


    **pañcahastamitāṁ divyāṁ caturasrāṁ prakalpayet ||154||**


    ** **

samāṁ—pārśvādāv ekarūpām ||154||


    **aiśānyāṁ hastamātrāñca grahavedīṁ samācaret | **


    **tathā kuṇḍacatuṣkañca vedyāḥ prācyādidikṣu hi ||155||**


    **tacca hastamitaṁ yonivaktrāḍhyaṁ satrimekhalam | caturasrārddhaśītāṁśuvartulābjākṛti kramāt ||156||**

kramād iti prācyāṁ caturasraṁ, dakṣiṇasyām ardha-candrākāraṁ, paścimāyāṁ vartulam, udīcyāṁ ca padmākāram ityarthaḥ ||156||


    **dīkṣāvidhau purālekhi kuṇḍalakṣaṇamatra tu | **


    **caturdikṣu tyajedvedīmaṅgulāni trayodaśa ||157||**


    ** **

atra pratiṣṭhāvidhau tu caturdikṣu trayodaśāṅgulāni vedīṁ parityajet, tāvat pradeśaṁ vedyāḥ paritas tyaktvā kuṇḍāni kūryād ityarthaḥ | tathā ca mātsye—vedī-bhittiṁ parityajya trayodaśabhir aṅgulaiḥ iti ||157||


    **ācāryakuṇḍaṁ kuryācca grahavedyāstu dakṣiṇe | **


    **hastamātrāvaṭaṁ tacca caturasraṁ sulakṣaṇam ||158||**


    ** **

tathā ca tavaiva—


    **tribhāgenārddhabhāgena kuryādvedīṁ suśobhanām | **


    **hastamātrocchritā kāryā madhye samyagvyavasthitā ||159||**

tribhāgena maṇḍapasya tṛtīyāṁśena, ardha-bhāgena vā parimitām ||159 || 

kiñca—


    **catuṣkoṇaṁ bhavet kuṇḍaṁ pūrvasyāṁ diśi sarvadā | **


    **arddhacandraṁ bhavedyāmyāṁ vāruṇyāṁ vartulaṁ bhavet | padmābhamuttare bhāge kuṇḍaṁ syāddvijasattama ||160||**


    ** iti |**

**atha kumbhasthāpanam**


    **yajamānaḥ sapatnīkaḥ putrapautrasamanvitaḥ | **


    **ṛtvigbhiḥ sahitaḥ paścāddvāreṇa praviśettataḥ ||161||**

tato yajamānaḥ patnyādi-sahitaḥ paścima-dvāreṇa taṁ maṇḍapaṁ praviśet ||161|| 


    **nyasettasya caturdvārṣu dvau dvau kumbhau yavopari | **


                                                                                 **jalapūrṇau svarṇagau pallavādiyutau śubhau ||162||**

nyased yajamāno gurur vā | tasya—maṇḍapasya ||162||

tathā ca mātsye—


    **kṛtvaivaṁ maṇḍapaṁ pūrṇaṁ caturdvāreṣu vinyaset | **


    **avraṇān kalasānaṣṭau jalakāñcanagarbhitān ||163||**


    ** **


    **cūtapallavasaṁcchannān sitavastrayugānvitān | **


    **srakcandanaphalopetān candanodakapūritān ||164||**


    ** **

bhaviṣye—


    **akālān kalasānaṣṭau caturdvāreṣu sthāpayet | **


    **antaḥkāñcanasaṁyuktān phalapuṣpairalaṅkṛtān ||165||**

akālān—kṛṣṇa-varṇetarān ||165|| 


    **ahatairyugalairvastrairgrīvāyāṁ tu niveśitaiḥ | **


                                   **candanāgurutoyena pūrayitvā yathākramam ||166||**


                                   ** **

ahatair navaiḥ ||166||

kiñca hayaśīrṣapañcarātre—


    **śātakumbhamayān kuryādrājatān śuklajānatha | **


    **jalāḍhakaprapūrāṁśca lohajān kārayeddṛḍhān ||167||**


    **mṛnmayān kalasān vāpi pakvavimbopamān śubhān |**


    **aṣṭatriṁśādhikaśatapalapūrvāṁstu mṛnmayān ||168||**


    ** **


    **āraktāt sphoṭarahitān kālamaṇḍalavarjitān | **


    **āhṛtya kalasān vastrapūtatoyena pūrayet |**


    **sahiraṇyān vastrayugmabaddhakaṇṭhānniveśayet ||169||**

atheti vikalpe, śuklajān, tāmramayān, sphoṭa-rahitān niśchidrān, kālena śyāmena maṇḍalena vindunā āvartena vā varjitān ||167-169||

**atha snānamaṇḍapādinirmāṇam**


    **kuryāduttaratastasmādadhivāsanamaṇḍapāt | **


    **caturhastaṁ caturdvārakoṇaṁ snapanamaṇḍapam ||170||**

catvāri dvārāṇi koṇāśca yasya tam ||170||


    **tatreṣṭakābhiḥ pakvābhiḥ dvitrihastāñca vedikām |**


    **vidadhyādbhūtalaṁ vātha sakalaṁ bālukāmayam ||171||**


    ** **

athavā snāna-maṇḍapasya bhūtalaṁ sakalam eva bālukāmayaṁ vidadhyāt | yadyapi bhaviṣya-matsya-purāṇayor dhvaja-patakādhirohaṇānantaram eva snāna-maṇḍapa-nirmāṇameva likhitaṁ, tathāpi hayaśīrṣa-pañcarātroktānusāreṇa nirmāṇa-prasaṅge'smin likhitam ||171||

tathā ca bhaviṣye—


    **evaṁ suśobhanaṁ kṛtvā maṇḍapaṁ tu sutoraṇam | **


    **tasyaivottarapārśve ca kartavyaḥ snānamaṇḍapaḥ |**


    **suśobhanaṁ tu kartavyaṁ sthaṇḍilaṁ vālukāmayam ||172||**


    ** **

mātsye—


    **evaṁ satoraṇaṁ kṛtvā adhivāsanamaṇḍapam | **


    **tasyāpyuttarataḥ kuryāt snānamaṇḍapamuttamam |**


    **tadarddhena tribhāgena caturbhāgena vā punaḥ ||173||**


    ** **

tasya adhivāsa-maṇḍapasya ardhena tṛtīyena bhāgena vā caturthena vā parimitam ||173||

hayaśīrṣapañcarātre—


    **snānārthaṁ kalasārthañca snānadravyārthameva ca | jalanirgamanopetamarddhena snānamaṇḍapam ||174||**


    ** **

snānārtham ekaṁ, snāna-kalasārthaṁ caikaṁ, snāna-dravyārthaṁ caikam evaṁ maṇḍapa-trayaṁ kuryāt, tadeva vivicyāha—jaleti sārdhena ||174||


    **aiśānyāṁ kalasārthañca tasmāddakṣiṇagocare | **


    **pūrvasyāṁ maṇḍapaṁ kuryādyāgadravyārthamāyatam ||175||**


    ** iti |**

snāna-dravyam eva yāga-dravyaṁ, snānasyaivātra prādhānyāt ||175||

**atha dhvajapatākāsthāpanam**


    **atha vādyādibhirdivyairvicitrairmaṅgalasvanaiḥ | **


    **kṛtvā mahotsavaṁ nyaset patākā vidhivadguruḥ ||176||**

**atha tadviśeṣaḥ**

bhaviṣye—


    **pūrvaṇendrāyudhākārāmāgneyāmagnisannibhām |**


    **kṛṣṇāñcaiva tu yāmyāyāṁ nairṛtyāṁ tu tathaiva ca ||177||**


    ** indragopanibhākārāṁ vāruṇyāṁ caiva dāpayet | **


    **śirīṣapuṣpapratimāṁ vāyavyāṁ viniveśayet |**


    **kauveryāṁ pītavarṇāṁ tu aiśānyāṁ pāṇḍurā bhavet ||178||**

mātsye—


    **dhvajādiropaṇaṁ kāryaṁ maṇḍapasya samantataḥ | **


    **dhvajāṁśca lokapālānāṁ sarvadikṣu niveśayet |**


    **patākā jaladākārā madhye syānmaṇḍapasya tu ||179||**


    ** **

matsya-purāṇe dhvaja-patākayor abhedābhiprāyeṇa dhvajābhiropaṇam ityādy uktvā paścāt patākā jaladākārety uktam | tat-tad-viśeṣaś ca hayaśīrṣa-pañcarātrato vyakto bhāvī ||179|| 

hayaśīrṣapañcarātre—


    **pañcahastapramāṇaṁ tu dhvajaṁ kuryādvicakṣaṇaḥ | **


    **vaipulyaṁ cāsya kurvīta ṣoḍaśāṅgulasaṁmitam |**


    **saptahastocchritaṁ cāsya daṇḍaṁ kuryāt surottama ||180||**


    ** **


    **saptahastāstato dīrghā vistṛtā dvādaśāṅgulāḥ | **


    **dvipañcahastadaṇḍeṣu patākāstu niveśayet ||181||**

dvipañcadaśa, yadvā, dvau pañca cetyevaṁ sapta tāvad dhasta-pramāṇa-daṇḍeṣu, evaṁ patākāyā dhvaja-daṇḍa-sāmyam uktaṁ syāt ||181||


    **vāhyadeśe maṇḍapasya toraṇābhyantare tathā | **


    **aṣṭau dhvajāḥ sthāpanīyāḥ pūrvādikramayogataḥ ||182||**


    **aruṇo'gninibhaścaiva kṛṣṇaḥ śuklo'tha pītakaḥ | **


    **raktavarṇastathā śvetaḥ sarvavarṇastathaiva ca ||183||**

**atha dhvajādyarpaṇam lokapālapūjāvidhiśca**

hayaśīrṣapañcarātre—


    **kumudaḥ kumudākhyaśca puṇḍarīko'tha vāmanaḥ | **


    **śaṅkukarṇaḥ sarvanetraḥ sumukhaḥ supratiṣṭitaḥ |**


    **ityate viṣṇulokasya dikpālagaṇanāyakāḥ ||184||**

nyaset patākā vidhivad guruḥ iti likhitam; tad evābhivyañjayati—kumuda ityādinā ||184|| 


    **koṭisaṁkhyaguṇairyuktā pūjanīyā yathāviśi ||185||**


                                                                                           ** **

yathādiśīti pūrvādy-aṣṭadikṣu krameṇa kumudādayo'ṣṭa pūjanīyā ityarthaḥ ||185|| 

mātsye—


    **gandhapuṣpādikaṁ kuryāt svaiḥ svairmantrairanukramāt | **


    **baliñca lokapālebhyaḥ svasvamātrairnivedayet |**


    **ūrddhve tu brahmaṇe deyastvadhastāccheṣavāsukeḥ ||186||**


    ** **

vāsukeḥ anantasya, śeṣavāsuker iti pāṭhe'pi arthas tu sa eva ||186||


    **saṁhitāyāntu ye mantrāstaddaivatyāḥ śrutau smṛtāḥ |**


    **taiḥ pūjā lokapālānāṁ kartavyā hi samantataḥ ||187||**


    ** **

hayaśīrṣapañcarātre—


    **oṁ āyāhīndra mahārājādhirāja vajrahasta svabalavāhanāvṛta ihāgacchāgaccha tiṣṭha tiṣṭha pūrvadvāramabhirakṣa rakṣetyāvāhya**


    **oṁ trātāramindramityanenārghyaṁ dattvā gandhādibhirarcayet ||188||**


    **oṁ āyāhi citrabhāno mahārājādhirāja śaktihasta svabalavāhanāvṛta ihāgacchāgaccha tiṣṭha tiṣṭha āgneyīṁ diśaṁ rakṣa rakṣetyāvāhya **


    **oṁ agnirmūrddhā diva ityanenārghyaṁ dattvā gandhādibhirarcayet ||189||**


    **oṁ āyāhi yama mahārājādhirāja daṇḍahasta svabalavāhanāvṛta raktāntāyalalocana ihāgacchāgaccha tiṣṭha tiṣṭha dakṣiṇadvāramabhirakṣa rakṣetyāvāhya **


    **oṁ vaivasvataṁ saṁyamanamityanenārghyaṁ dattvā gandhādibhirarcayet ||190||**


    **oṁ āyāhi nairṛta mahārājādhirāja svabalavāhanāvṛta khaḍgahasta mahāvala ihāgacchāgaccha tiṣṭha tiṣṭha nairṛtīṁ diśamabhirakṣa rakṣetyāvāhya oṁ eṣa te nirṛte ityanenārghyaṁ dattvā gandhādibhirarcayet ||191||**


    **oṁ āyāhi varuṇa mahārājādhirāja pāśahasta svabalavāhanāvṛta ihāgacchāgaccha tiṣṭha tiṣṭha paścimadvāramabhirakṣa rakṣetyāvāhya**


    **oṁ uru hi rājā varuṇaścakāretyanenārghyaṁ dattvā gandhādibhirarcayet ||192||**


    **oṁ āyāhi pavana mahārājādhirāja dhvajahasta svabalavāhanāvṛta ihāgacchāgaccha tiṣṭha tiṣṭha vāyavīṁ diśamabhirakṣa rakṣetyāvāhya**


    **oṁ vāta ā vātu bheṣajamityanenārghyaṁ dattvā gandhādibhirarcayet ||193||**


    **oṁ āyāhi soma mahārājādhirāja śaṅkhahasta svabalāhanāvṛta ihāgacchāgaccha tiṣṭha tiṣṭha uttaradvāramabhirakṣa rakṣetyāvāhya **


    **oṁ somaṁ rājānamityanenārghyaṁ dattvā gandhādibhirarcayet |**


    **||194||**


    **oṁ āyāhīśāna mahārājādhirāja śūlahasta svabalavāhanāvṛta ihāgacchāgacma tiṣṭha tiṣṭha aiśānīṁ diśamabhirakṣa rakṣetyāvāhya**


    **oṁ īśānāya namasyetyanenārghyaṁ dattvā gandhādibhirarcayet |**


    **||195||**


    **oṁ āyāhi caturmukha sarvalokādhipate sruksruvahasta svabalavāhanāvṛta ihāgacchāgaccha tiṣṭha tiṣṭha ūrddhvāṁ viśamabhirakṣa rakṣetyāvāhya **


    **oṁ hiraṇyagarbhaḥ samavartatāna ityanenārghyaṁ dattvā gandhādibhirarcayet ||196||**


    **oṁ āyāhi ananta mahārājādhirāja svabalavāhanāvṛta lāṅgalahasta ihāgacchāgaccha tiṣṭha tiṣṭha adhodiśamabhirakṣa rakṣetyāvāhya**


    **oṁ namo'stu sarpebhya ityanenārghyaṁ dattvā gandhādibhirarcayet ||197||**

**atha pratiṣṭhākarmārambhaḥ**


    **dravyāṇi parvāṇyāhṛtya kṛtvā kṛṣṇārcanādikam |**


    **vedyāmālikhya cakrādi śayyādi racayettataḥ ||198||**


    ** **

dravyāṇi pūjā-pakaraṇādīni, vedyām adhivāsana maṇḍa-pāntar nirmitāyām | ādi-śabdair gṛhītam agre vyaktaṁ bhaviṣyati ||198||

tathā ca tatraiva—


    **pāṣaṇḍān nāstikān sarvān devabrāhmaṇadūṣakān | **


    **dīkṣāvahiṣkṛtān sarvān hetuvādaratāṁstathā |**


    **nivārya prārabhet karma vaiṣṇavairdīkṣitaiḥ saha ||199||**


    ** **


    **āhṛtya sarvadravyāṇi sruksruvāṁ viṣṭarāṇi ca | **


    **yajñapātrāṇi sarvāṇi jāpya yatnena deśikaḥ ||200||**


    ** **


    **śvetavastraparīdhānaḥ soḍaṇīṣaścandanokṣitaḥ | **


    **aṅgulīyakahastaśca sarvālaṅkārabhūṣitaḥ ||201||**


    **ātmānaṁ viṣṇuvat pūjya gandhapuṣpādibhirguruḥ |**


    **dhyātvā devaṁ viṣṇurūpaṁ mantrātmakamayo śuciḥ ||202||**


    ** **


    **hariāpraṇamya vijñāpya mūrtipānapi pūjayet | **


    **sitaiḥ puṣpairvastrayugmairaṅgulīyairathāṅgadaiḥ ||203||**


    ** **


    **nipuṇaiḥ śilpibhiḥ sārddhaṁ tataḥ karma samācaret | **


    **pañcagavyena satkṛtya śodhya kumbhān vicakṣaṇaḥ |**


    **snāpayenmūrtipān paścāt kumbhe kumbhe tu deśikaḥ ||204||**

kiñca—


    **vrīhīnāhṛtya deveśaṁ vāsudevena cārcayet | **


    **kṣipecca nārasiṁhena pātālamuṣalena tu ||205||**


    **siddhārthakān kṣipedhyāyan siṁhamantreṇa mantrayet |**


    **rakṣoghnān pañcagavyena prokṣayedbhūmimādarāt ||206||**


    ** **

vāsudevenetyādayo mantrāḥ ||205-206||


    **tatastāmramayaṁ kumbhaṁ mṛṇmayaṁ vā navaṁ dṛḍham | **


    **jalapūrṇaṁ sthāpayitvā saraṅgakarakāyutam |**


    **aiśānyāmarcayettasmin sāṅgaṁ gandhādinā harim ||207||**


    ** **


    **astramantreṇa karakāṁ śatavārāṁstamarcayet | **


    **taddhārācchinnayā siñcenmaṇḍapaṁ taṁ pradakṣiṇam ||208||**

tam adhivāsārtha-nirmitaṁ maṇḍapam ||208||


    **kumbhaṁ taṁ pṛṣṭhato nītvā kumbhamantreṇa deśikaḥ |**


    **vrīhīn saṁskṛtya sarvāṁstu kumbhaṁ tatropari nyaset ||209||**


    ** **


    **punaḥ sampūjayedviṣṇuṁ kalaseṣu samāhitaḥ | **


    **vastrayugmena kalasamekena karakāṁ budhaḥ |**


    **chādayitvā tato gṛhya karaṇīṁ maṇḍalīṁ nayet ||210||**


    ** **


    **caturasraṁ caturdvāraṁ cakrābjaṁ ṣoḍaśārakam | **


    **pañcavarṇena cūrṇena dvādaśāramathāpi vā ||211||**


    ** **

cakrābja-saṁjñaṁ maṇḍapam, tacca ṣoḍaśāraṁ dvādaśāraṁ vā cakram aṣṭadala-padma-garbhaṁ tad-bahiścaturasraṁ caturdvāraṁ likhed iti jñeyam ||211||


    **vedyāmevaṁ likhitvā ca maṇḍape pūrvadakṣiṇe | **


    **caturhastaṁ catuṣkoṇaṁ madhye paṅkajabhūṣitam |**


    **caturdvāraṁ tu cūrṇena svastikaṁ maṇḍalaṁ likhet ||212||**


    ** **


    **tasyorddhvaṁ nyasya paryaṅkaṁ kuśān saṁstārayettataḥ |**


    **yoge yogeti mantreṇa gandhatoyena prokṣayet ||213||**


    ** **


    **tūlikāṁ vinyasettatra divyapaṭṭāṁśukānvitām | **


    **upādhānadvayaṁ kṛtvā pārśve geṇḍukameva ca |**


    **kapoladhāraṇaṁ kṛtvā kuryādūrddhvaṁ vitānakam ||214||**


    **puṣpamālāparikṣiptaṁ muktāhāropaśobhitam | **


    **kuryāt puṣpagṛhaṁ hṛdyaṁ malayāgurudhūpitam ||215||**


    ** **


    **vidyādhipāstu sampūjyāḥ śaktyā dikṣu vidikṣu ca | **


    **viṣṇurmadhunihā caiva tathaiva ca trivikramaḥ |**


    **vāmanaścāpi dikṣvete pūrvādyāsu vyavasthitāḥ ||216||**


    ** **


    **śrīdharaḥ śrīhṛṣīkeśaḥ padmanābhastathaiva ca | **


    **dāmodaraśca sampūjya āgneyādivyavasthitāḥ ||217||**


    **evamarcya tataḥ paścādaiśānyāṁ snānamaṇḍape | **


    **catuḥstambhayute ramye tanmadhye vedikā śubhā ||218||**


    **caturasrā caturdikṣu jalanirgamanānvitā | **


    **kṣīrivṛkṣodbhavaṁ pīṭhaṁ madhye tatra niveśayet ||219||**

tasya snāna-maṇḍapasya madhye yā vedikāsti, tatra tasyāṁ pīṭhaṁ niveśayet ||218-219||

**atha kalasādhivāsanam**

tatraiva—


    **snānadravyāṇi sarvāṇi samānīya vicakṣaṇaḥ | **


    **nikṣipya snānakumbheṣu kumbhāṁstānadhivāsayet ||220||**


    ** **

kalasādhivāsanādikaṁ matsya-bhaviṣyānuktam api bhagavatā śrī-hayaśīrṣeṇoktatvād upayuktatayā atra likhyate—snānetyādinā | śāta-kumbhamayān ityādinā kumbha-lakṣaṇaṁ coktam evāsti | siddha-dravyāṇi cāgre svayameva vaktavyāni vaṭyoḍumbare nyasyed ityādinā ||220||


    **ratnāni ca caturdikṣu siddhadravyānvitāḥ śubhāḥ |**


    **kalasāḥ sthāpanīyāstu abhiṣekārthamādarāt ||221||**


    ** **


    **vaṭoḍumbarakāśvattha-campakāśoka-śrīdrumān | **


    **palāśārjunaplakṣāṁśca kadambakulāmrajān |**


    **pallavāṁstu samānīya pūrvaṁkumbhe vinikṣipet ||222||**


    ** **


    **padmakaṁ rocanāṁ dūrvāṁī darbhapiñjalameva ca | **


    **jātipuṣpaṁ kundapuṣpaṁ candanaṁ raktacandanaṁ |**


    **tamālaṁ tagaraṁ caiva vañjulaṁ dakṣiṇe nyaset ||223||**


    ** **


    **suvarṇaṁ rajataṁ caiva kūladvayamṛdaṁ tathā | **


    **nadyāḥ samudragāminyā viśeṣājjāhnavījalam |**


    **gomayañca yavān śālīn tilāṁścaiva pare nyaset ||224||**


    ** **

pare paścima-kumbhe ||224|| 


    **viṣṇuparṇīṁ śyāmalatāṁ bhṛṅgarājaṁ śatāvarīm | **


                               **guḍucīṁ sahadevīñca vinyasecca mahauṣadhīḥ ||225||**


                               ** **

viṣṇu-parṇyādyāś ca uttare nyased iti jñeyam ||225||


    **phalānyudakayuktāni āgneyyāṁ vinyasedghaṭe | **


    **pañcagavyantu nairṛtyāṁ kumbhe kṛtvābhimantritam ||226||**

phalāni badarādīni āmra-rasādīni vā ||226|| 


    **vaṭāśvatthapalāśānāṁ bilvasyoḍumbarasya ca | **


                                               **kaṣāyodakasaṁyuktaṁ vāyavyāṁ kalasaṁ nyaset ||227||**


                                               **kumārīmamṛtāñcaiva śatamūlīṁ śatāvarīm | **


                                               **sahadevīṁ vacāṁ siṁhīṁ balāṁ brāhmīṁ sulakṣaṇām |**


                                               **aiśānyāmapare kumbhe maṅgalākhye niveśayet ||228||**


                                               ** **


                                               **valmīkamṛttikāṁ saptasthānotthāmapare nyaset | **


                                               **jāhnavībālukātoyaṁ vinyasedapare ghaṭe ||229||**


                                               ** **


                                               **varāha-vṛṣanāgendra-viṣāṇoddhṛtamṛttikām | **


                                               **kūladvayamṛdaṁ nadyāṁ vinyasedapare ghaṭe ||230||**


                                               ** **


                                               **mṛttikāṁ padmamūlasya kuśasyāpyapare ghaṭe | **


                                               **tīrthaparvatamṛdbhistu yuktamapyapare ghaṭe ||231||**


                                               **nāgakeśarapuṣpañca kāśmīramapare ghaṭe | **


                                               **candanāgurukarpūraiḥ pūritaṁ cāparaṁ nyaset ||232||**


                                               ** **


                                               **vaidūryaṁ vidrumaṁ muktāṁ sphāṭikaṁ vajrameva ca | **


                                               **etānyekatra nikṣiptvā sthāpayeddevasattama ||233||**


                                               ** **

ekatra ekasmin ghaṭe ||233||


    **nadīnadataḍāgānāṁ salilairaparaṁ nyaset | **


    **ekāśītipade cānyān maṇḍape kalasānnyaset ||234||**


    **pūritān gandhatoyena dhānyasthāṁstāstu mantrayet | **


    **śrīsūktena samastena sarvāneva sakṛt sakṛt ||235||**

**athārghyadravyādi-sthāpanam**

tatraiva—


    **kalasānadhivāsyaivamarghyādīn viniveśayet ||236||**


    ** **


    **yavaṁ siddhārthakaṁ gandhaṁ kuśāgraṁ cākṣataṁ tathā | **


    **tilān phalaṁ tathā puṣpamarghyārthaṁ pūrvato nyaset ||237||**


    **padmaṁ śyāmalatāṁ dūrvāṁ viṣṇupaṇīṁ tathā kuśān | **


    **pādyārthaṁ dakṣiṇe bhāge sthāpayeddeśikottamaḥ ||238||**


    **sthāpayet paścime bhāge madhuparkaṁ susaṁvṛtam | **


    **kakkolakaṁ lavaṅgañca tathā jātīphalaṁ śubham |**


    **uttare sthāpayedbhāge dravyamācamanāya tu ||239||**


    ** **


    **āgneyyāṁ sthāpayet pātraṁ pūrṇaṁ dūrvākṣitairbudhaḥ | **


    **nīrājanāthaṁ deveśa devadevasya sarvadā ||240||**


    ** **


    **nairṛtyāmudakaṁ gandhayuktaṁ snānāya vinyaset | **


    **udvartanāya vāyavyāṁ gandhapiṣṭaṁ niveśayet ||241||**


    **nyasedāmalakaṁ pātre murāmāṁsīyutaṁ śubham | **


    **sahadevīṁ sadābhadrāṁ kuśāgrāṁ rajanīṁ tathā ||242||**


    **aiśānyāṁ vinyaset pātre śirīṣaṁ sūryavaṇinīm | **


    **nirmañchanāya devasya sthāpakaḥ susamāhitaḥ ||243||**


    **aṣṭau dikṣu nyasedvidvān lauhayaṣṭipradīpakān ||244||**


    ** **


    **śaṅkhaicakrañca śrīvatsaṁ kaustubhaṁ paṅkajādikam | **


    **hemādripātre kṛtvātha gomayenātha vā punaḥ ||245||**


    **nīrājanāya devasya tathā vai puṣpajātayaḥ | **

**sthāpanīyāstathā cānye māṅgalyāḥ snānacoditāḥ ||246||**

**atha śrīmūrteḥ snānamaṇḍape praveśanam**


    **śilpiśālāṁ tato gatvā gītavādyādinisvanaiḥ | **


    **ānayedbhagavanmūrti saha piṇḍikayā tataḥ ||247||**

tataḥ śilpi-śālātaḥ, śrī-mūrtiṁ piṇḍikā-sahitāmānayet ||247||


    **atha viṁśatikumbhādbhiḥ snānamaṇḍapato vahiḥ | **


    **snāpayitvā parīkṣeta śrīmūrti tāṁ vicakṣaṇaḥ ||248||**


    ** **

viṁśati-kumbha-jalena snāna-maṇḍapād bahiḥ snāpayitveti keṣāṁcit satāṁ mataṁ likhitam ||248||


    **athavā śilpiśālāyāṁ snāpayitvā yathāvidhi |**


    **praveśayet piṇḍikāyāṁ tāṁ vipraiḥ snānamaṇḍapam ||249||**


    ** **

śrī-hayaśīrṣa-bhagavanmataṁ likhati— athaveti | tacca agre tad-vacanato vyaktaṁ bhāvi, vipraiḥ kṛtvā tāṁ bhagavan-mūrtiṁ piṇḍikā-sahitāṁ snāna-maṇḍapaṁ praveśayet ||249||

tathā ca bhaviṣye—


    **ācāryo mūrtipaiścaiva ṛtvigbhiḥ saha saṁyutaiḥ | **


    **viṣṇuvratadharaiḥ śāntaiḥ viṣṇuśāstrānurañjitaiḥ ||250||**


    ** alolupairahīnāṅgairāryadeśasamudbhavaḥ | **


    **viṣṇubhaktiparairdhīrairviprairbhāgavataiḥ saha ||251||**


    ** **


    **dvātriṁśadbhiḥ ṣoḍaśabhiḥ aṣṭābhistu krameṇa tu | **


    **ānayitvā tu deveśaṁ sthāpayet snānamaṇḍape ||252||**

aṣṭābhis tv ityatra tu-śabdo vārthe | tataśca vikalpo mūkhya-kalpāśaktāv alpa-saṅkhya-brāhmaṇa-varaṇānusāreṇa śrī-mūrty-anusāreṇa vā jñeyaḥ | krameṇānīya, na tu haṭhād ekadaiva vegenetyarthaḥ ||252||

hayaśīrṣapañcarātre—


    **atra saṁjvālayedvahniṁ vaiṣṇavaṁ vidhinā guruḥ | **


    **aiśānyāṁ gurukuṇḍe tu prāṅmukhodaṅmukho'pi vā ||253||**

vaiṣṇavaṁ maṇḍapa-madhye śayyāyāṁ śrī-viṣṇu-lakṣmyoḥ saṅgamādretorūpo'gnir udbhūta iti bhāvanayā janito yas taṁ, etad viśeṣaś ca dīkṣā-vidhau pūrvaṁ likhito'sti | prāṅ-mukhaḥ udaṅ-mukho vā, visarga-lope'pi sandhir ārṣaḥ ||253||


    **tatraiva homayedviṣṇuṁ gāyatryā dhṛtamādarāt | **


    **aṣṭottaraśataṁ hutvā sampātavidhinā sudhīḥ ||254||**


    **sampātājyena kalasān prokṣya deśikasattamaḥ | **


    **liptāyāṁ kāruśālāyāmupatiṣṭheta sayataḥ ||255||**


    ** **

kāruḥ—śilpī ||255||


    **brāhmaṇavaiṣṇavaiḥ sārddhaṁ mūrtipaiḥ śilpibhiḥ saha | **


    **mahatā brahmaghoṣeṇa sahāyairbalavattaraiḥ ||256||**


    **|**


    **kāhalaśaṅkhaśabdaiśca bherīmurajanisvanaiḥ | **


    **vīṇāveṇusvanairhṛdyadivyayantrasvanaistathā |**


    **ācāryaḥ prāṅmukho bhūtvā kuryāt kautukabandhanam ||257||**


    ** **

kautukaṁ—maṅgala-sūtram ||257|| 


    **vaiṣṇave sipiviṣṭeti gaurasiddhārthakena tu | **


                                   **ūrṇāmayena sūtreṇa nimbādūrvānvitena ca |**


                                   **dukūlavastrairbaddhvā tu dakṣiṇe badhnīyāt kare ||258||**


                                   ** **


                                   **deśikasyāpi kartavyaṁ kare kautukabandhanam ||259||**


                                   ** **


                                   **tato vikalpya devāstraṁ taṇḍulaiḥ pañcaraṅgakaiḥ |**


                                   **tanmadhye pratimāṁ sthāpya snāpya caiva yathāvidhi ||260||**


                                   ** **

devāstraṁ cakraṁ, vikalpya viracayya ||260|| 


    **vastrayugmena saṁchādya pūjya gandhādinā tu tām | **


                                                **cāmaraistālavṛttaiśca vījayenmaṅgalānvitām ||261||**

maṅgalāni dadhi-dūrvādīni, tair anvitāṁ, tāni nivedyetyarthaḥ | tathā ca mātsye—maṅgalāni nivedyāni ityādi, taccāgre māṅgalye lekhyam | maṅgalānvitam iti klībaika-vacanānta-pāṭho'pi, tataśca kriyā-viśeṣaṇam , arthaśca sa eva ||261||


    **erakāyāṁ niveśyātha pratimāṁ saṁstavettataḥ ||262||**

erakā tṛṇa-viśeṣaḥ, tan-mayās taraṇe śrī-mūrtiṁ sthāpayitvā samyak stavet stuvīta ||262||

**atha tatra stavaḥ**


    **namaste'rce sureśāni praṇīte viśvakarmaṇā | **


    **prabhāvitāśeṣajagaddhātri tubhyaṁ namo namaḥ ||263||**


    **tvayi sampūjayāmīśaṁ nārāyaṇamanāmayam | **


    **rahitā śilpidoṣaistvamṛddhiyuktā sadā bhava | **


    **evaṁ vijñāpya pratimāṁ nayettāṁ snānamaṇḍapam ||264||**


    ** iti |**

stutimevāha—namaste iti dvābhyām | prakarṣeṇa bhāvitasya svayam evotpāditasya aśeṣa-jagato dhātri dhāraṇa-poṣaṇa-kartri | yadvā, prabhāvitaṁ prabhāva-yuktaṁ kṛtam aśeṣaṁ yayā, sā cāsau jagad-dhātrī ca, tat sambodhanam ||263-64||

**atha śilpiparitoṣaṇam**


    **tataḥ saparivārāṁśca śrīmūrtyāvirvidhāyinaḥ |**


    **śilpino'bhyarcya vividhairdravyairvāvayaiśca toṣayet ||265||**


    ** **

vākyaiśca paścāt vividhaiḥ kṣamadhvam ityādi-rūpaiḥ ||265|| 

tathā ca bhaviṣye—


    **tato viṣṇuṁ samānīya sudhautaṁ suparīkṣitam | **


    **śilpinaḥ pūjayet paścādvastrālaṅkaraṇādibhiḥ |**


    **anye ca pūjanīyāśca ye cātra paricārakāḥ ||266||**


    ** **

mātsye—


    **ānīya liṅgamarcāṁ vā śilpinaḥ pūjayedbudhaḥ | **


    **vastrābharaṇaratnaiśca ye ca tatparicārakāḥ |**


    **kṣamadhvamiti tān brūyādyajamāno hyataḥparam ||267||**


    ** **

hayaśīrṣapañcarātre—


    **pūjayitvā tu pratimāṁ śilpinaṁ toṣayettataḥ | **


    **gandhapuṣpādibhirvipraṁtoṣayet kaṭakādibhiḥ ||268||**

pūjayitveti śilpi-śālāyāṁ pūjānantarameva śilpi-toṣaṇam abhipretam ||268||


    **sarve'tha karmiṇastasyāstasmin kāle pṛthak pṛthak | **


    **kṣamāpayota tān sarvān priyapraśnena sarvathā ||269||**


    ** iti |**

**atha snapanam**


    **kuśādyāstaraṇe nyasya pīṭhe vā snāpayettataḥ | **


    **divyavādyādinā pañcakāṣāyasalilādibhiḥ ||270||**

kuśaiḥ, ādi-śabdāt komala-vaṁśa-dalādibhir yadāstaraṇaṁ śayyāviśeṣas tasmin nyasya śrī-mūrtim | etacca prāg-agrair darbha-vaṁśais tu rājan divya-jalaiḥ śubhaiḥ ityādinādhivāsana-maṇḍapāntar yat śayyāviracaṇaṁ bhaviṣyoktaṁ, tad-anusāreṇa keṣāṁcic chiṣṭānāṁ sammataṁ likhitam | bhadra-pīṭhe veti ca hayaśīrṣoktānusāreṇa | atra ca yathātma-sampradāyameva vyavahartavyam, evam anyatrāpy ūhyam | divyena vādyena, ādi-śabdād gītena nṛtyena veda-ghoṣa-nāma-saṅkīrtanādinā ca | pañcakaṣāyāśca vaṭāśvattha-palāśa-bilvoḍumbarāstaiḥ saṁskṛta-jalena | ādi-śabdāt pañca-gavyādi | etac cāgre vyaktameva bhāvi ||270||

tathā ca bhaviṣye—


    **snapanaṁ tu tataḥ kāryaṁ divyamaṅgalanāditam | yathānurūpairvividhairvādatrāninadaiḥ śubhaiḥ |**


    **kāṣāyaiḥ pañcagavyaiśca tīrthavalmīkamṛjjalaiḥ ||271||**

kāṣāyaiḥ pañca-kaṣāya-jalaiḥ, pañca-gavyais tīrtha-jalair valmīka-mṛj-jalaiś cety evaṁ caturbhiḥ ||271|| 

**atha tatra mantrāḥ**


    **samudrajyeṣṭhā salilasya madhyād-yā āpo divyā uta vā śravanti | **


    **yāsāṁ rājā varuṇo yāti madhye yāsu rājā varuṇo yāsu somaḥ ||272||**


    ** iti |**

samudra-jyeṣṭhā ityādi-caturmantraiḥ krameṇa snapanamiti jñeyam ||272|| 

mātsye—


    **tato liṅgamathārcāṁ vā nītvā snapanamaṇḍapam | **


    **gītamaṅgalaśabdena snapanaṁ tatra kārayet ||273||**


    **pañcagavyaiḥ kaṣāyeṇa mṛdbhirbhasmodakena ca | **


    **śaucaṁ tatra prakurvīta vedamantracatuṣṭayāt ||274||**


    ** **

pañca-gavyaḥ pañca-kaṣāyaiś ca tīrthādi-mṛdbhiḥ bhasmodakena cety evaṁ caturbhiḥ | samudra-jyeṣṭhā ityādi-veda-mantra-catuṣṭayāt krameṇa snapanaṁ kārayet ||274||

hayaśīrṣapañcarātre—


    **dhriyamāṇa-vitānena brahmaghoṣeṇa tāṁ budhaḥ | **


    **tatra pīṭhe samāropya bhadraṁ karṇeti kīrtayan |**


    **snāpayecchuddhatoyena śuddhavatyā tu deśikaḥ ||275||**


    ** **

śuddhavatyā mantreṇa ||275||


    **snāpitā gandhatoyena śilpidopairvimucyate | **


    **mantrairgandhādinābhyarca cchādayecchuddhavāsasā ||276||**

**atha netronmīlanam**


    **tataśvonmīlayennetre tanmantreṇa vicakṣaṇaḥ | **


    **tayośca jyotirutkīrya śubhāṁ dṛṣṭiṁ prakalpayet ||277||**

utkīrya ujjvālya dṛṣṭi-bhedān jñātvā dṛṣṭiṁ śubhāṁ prakalpayed ityarthaḥ ||277|| 

tathā ca mātsye—

**devaṁ prastaraṇe kṛtvā netre jyotiḥ prakalpayet ||278||**

** **

hayaśīrṣapañcarātre ca—


    **yajamānastato bhaktyā deśikaṁ paritoṣayet | **


    **kāṁsyadohāṁ vastrakaṇṭhāṁ tāmrapṛṣṭhāṁ payasvinīm ||279||**


    **raupyāṅghriṁ svarṇaśṛṅgīṁ tāṁ suśīlāṁ taruṇīṁ śubhām | **


    **praṇamya vidhinā dhenuṁ dadyādvāgbhiḥ kṣamāpayet ||280||**


    ** **


    **avadhārya jagacchāntiṁ netre conmīlayedbudhaḥ |**


    **citraṁ deveti mantreṇa jyotirdevasya cotkiret ||281||**


    ** **


    **agnijyotītimantreṇa jñātvā dṛṣṭiṁ prakalpayet | **


    **dṛṣṭibhedāṁstu sakalān varṇayiṣye tavopari ||282||**


    **tathā ca tatraiva lepyārcāsthāpanaprasaṅge—**


    **citraṁ deveti-mantreṇa somyāṁ dṛṣṭiṁ tu kārayet ||283||**


    ** **


    **dṛṣṭayo bahudhā nāṭyaśāstreṣu parikīrtitāḥ | **


    **kiṁ tvatroddeśato vakṣye dṛṣṭīnāṁ lakṣaṇaṁ dvija ||284||**


    **hasitā ghūrṇitā kṣiptā tathāntarvedanāturā | **


    **vidiṣṭa lajjitā krūrā prasannā madanāturā ||285||**

hasitāghūrṇitādīnām avalokana-bhedeneṣad avāntara-bhedaḥ kalpayitavyaḥ ||285||


    **lajjitā kampitā tṛptā dīnāntarnihitā tathā |**


    **viśālāntaravikṣiptā ūrddhvakṣiptā suvarṇitā ||286||**


    ** **


    **pārśvāvalokinī cādhaḥkṣiptā nāsāgragocarā | **


    **samāvalokinī krāntā yogadṛṣṭistathā śubhā ||287||**


    **vībhatsā karuṇālokā īṣatkṣiptā ca kekarā | **


    **vibhrāntā lūlitā cāntaḥkopaharṣasamanvitā | **


    **evaṁ jñātvā dṛṣṭibheden pratimāsu prayojayet ||288||**


    ** iti |**

**atha netrābhyañjanam**

tatraiva—


    **tataḥ śuklāni puṣpāṇi ghṛtasiddhārthakaṁ tathā | **


    **dūrvā kuśāgraṁ devasya dadyācchirasi deśikaḥ |**


    **paṭhan rakṣohanaṁ sarvamantramātharvaṇaṁ tathā ||289||**


    ** **


    **raupyaṁ bhājanamādāya madhuratrayasaṁyutam | **


    **madhuvāteti mantreṇa mantrayitvāṣṭadhā punaḥ ||290||**


    ** **


    **śalākayā suvarṇasya netre cābhyañjayedguruḥ | **


    **hiraṇyagarbhamantreṇa imaṁ me iti kīrtayet ||291||**

**athārghyārpaṇādi**


    **samarpya cārghyaṁ devāya yā divyā āpa ityataḥ | **


    **indrādibhyo baliṁ dadyāt siddhārthaghṛtapāyasaiḥ ||292||**

**athārghyadravyāṇi**

mātsye—


    **dadhyakṣatakuśāgrāṇi kṣīraṁ dūrvāṁ tathā madhu | **


    **yavāḥ siddhārthakāstadvadaṣṭāṅgo'rghyaḥ phalaiḥ saha ||293||**


    ** iti |**

akṣatāścātra khaṇḍa-taṇḍulāḥ, bhaviṣyoktārghya-dravyāṇi ca pūrvaṁ nitya-pūjāyām arghya-prasaṅge likhitāni santi | bhaviṣya-hayaśīrṣoktārghya-dravya-bhedaś ca phalādi-bhedaṁ kalpayitvā soḍhavyaḥ, evam anyatrāpi ||293||

**atha māṅgalyācaraṇāmaṅgalanivāraṇañca**


    **devaṁ puṣpairalaṅkṛtya dhūpayitvā praṇamya ca |**


    **paridhāpya ca vastre dve brāhmaṇān svasti vācayet ||294||**


    ** **


    **tebhyo'tha dakṣiṇāṁ dattvā homācāryāya gāmapi | **


    **āvāhya mantrayeddevaṁ namo bhagavate iti ||295||**


    **vilikhan kāccanenātha śrīmūrtiṁ maṅgalāni tu | kārayedgītavādyādaunyamāṅgalyañca vārayet ||296||**

tathā ca bhaviṣye—


    **arghyaṁ dattvā namaskṛtya ārcayitvā yathākramam | **


    **dattvā saguggulaṁ dhūpaṁ devadevasya dhīmataḥ |**


    **pracchādya vastrayugmena tataḥ kāryaṁ tu lakṣaṇam ||297||**


    ** **

lakṣaṇaṁ kāñcanena likhanādi, tacca śrīvatsa-lakṣaṇādi ||297||

mātsye—


    **sarvatastu baliṁ dattvā siddhārthaghṛtapāyasam | **


    **śuklapuṣpairalaṅkṛtya ghṛtagugguladhūṣitam |**


    **vipreṇa vācanaṁ kuryāt dattvā śaktyā ca dakṣiṇām ||298||**


    ** **


    **gāmekāṁ kanakaṁ tadvat sthāpakāya nivedayet | **


    **lakṣaṇaṁ kārayedbhaktyā mantreṇānena vai dvijaḥ ||299||**

**tatra mantraḥ**


    **oṁ namo bhagavate tubhyaṁ śivāya haraye namaḥ | **


    **hiraṇyaretase viṣṇo viṣṇurūpāya te namaḥ ||300||**


    **magtro'yaṁ sarvadevānāṁ netrajyotiḥsvapi smṛtaḥ | **


    **evamāmantrya deveśaṁ kāñcanena vilekhayet ||301||**


    ** **


    **maṅgalāni nivedyāni brahmaghoṣañca gītakam | **


    **ṛddhyarthaṁ kārayedvidvānamāṅgalyanivāraṇam ||302||**

**atha punarviśeṣataḥ snapanam**


    **hastamātramite bhadrapīṭhe kṣīritarūdbhave | **


    **vinyasya snāpayeddevaṁ pañcagavyādibhistataḥ ||303||**


    ** **

kṣīritaravaḥ kṣīra-yukta-vṛkṣā uḍumbarādayas tad-udbhave ||303||

mātsye—


    **gajāśvarathyāvalmīkavarāhotkhātamaṇḍalāt | **


    **agnyāgārāttathā tīrthādhradādgomaṇḍalādapi |**


    **kumbheṣu mṛttikāṁ dadyāduddhṛtāsīti mantravit ||304||**


    ** **


    **śanno devītyapāṁ mantra āpo hiṣṭheti yā ṛcaḥ |**


    **sāvitryādāya gomūtraṁ gandhadvāreti gomayam ||305||**


    ** **

mantravid ityuktam; tan-mantrān evābhivyañjayati—śanna iti | apāṁ mantro yaḥ, yāś ca āpo hiṣṭhety ṛcaḥ, ta eva snāne mantrā ityarthaḥ | atra pañca-gavya-pañca-kaṣāyeṇetyādi-pūrva-likhita-mātsya-vacanāt pañca-gavyādibhiś caturbhiḥ samudra-jyeṣṭhā ityādi-mantra-catuṣṭayena yathākramaṁ pūrvavadādau snapanamiti keṣāñcit satāṁ matam | anyānapi darśayati—sāvitryādinā ||304-305||


    **āpyāyasveti ca kṣīraṁ dadhikrāvṇeti vai dadhi | **


    **tejo'sīti ghṛtaṁ tadvaddevasya tveti codakam |**


    **kuśamiśraṁ japedvidvāna pañcagavyaṁ bhavettataḥ ||306||**


    ** **

kuśa-miśram udakaṁ ca devasya tveti japed abhimantrayet ||306|| 


    **snāpyātha pañcagavyena dadhnā śuddhena vai tataḥ | **


                                                                   **dadhikrāvṇeti mantreṇa kartavyamabhimantraṇam ||307||**

atha japānantaraṁ, pañca-gavyena snāpayitvā pañcāmṛta-snapanam āha—dadhnetyādi ||307|| 


    **āpyāyasveti payasā tejo'sīti ghṛtena ca | **


                                                                                          **madhuvāteti madhunā tataḥ puṣpodakena ca |**


                                                                                          **sarasvatyai bhaiṣajyena kāryaṁ tasyābhimantraṇam ||308||**

atra ca śarkarāsthāne puṣpodakaṁ jñeyam | tatra sarasvatyai bhaiṣajyeneti mantraḥ | eva sarvatrohyam ||308||


    **hiraṇyākṣeti mantreṇa snāpayedratnavāriṇā | **


    **kūśāmbhasā tataḥ snānaṁ devasya tveti kārayet ||309||**


    **phalodakena ca snānamagna āyāhi kārayet | **


    **tatastu gandhatoyena sāvitryā cābhimantrayet ||310||**


    **tato ghaṭasahasreṇa sahasrārddhena vā puna | **


    **tasyāpyarddhena vā kuryādathavāṣṭaśatena vā ||311||**


    ** **

aṣṭa-śatena—aṣṭottara-śatenetyarthaḥ | krameṇa saṅkhyānukteḥ ||311|| 


    **catuḥṣaṣṭyā tadarddhena tadarddhenāthavā punaḥ | **


                                                                        **caturbhirathavā kuryādghaṭa nāmapi vittavān ||312||**


                                                                        **sauvarṇai rājatairvāpi tāmrairvā rītikodbhavaiḥ |**


                                                                        **kāṁsyairvā pārthivairvāpi snapanaṁ śaktito bhavet ||313||**


                                                                        ** **

rītikaṁ—pittalam ||313||


    **sahadevī vacā vyāghrī balā cātibalā tathā | **


    **śaṅkhapuṣpī tathā siṁhī aṣṭamī ca suvarcalā |**


    **mahauṣadhyaṣṭakaṁ hyetanmahāsnāneṣu yojayet ||314||**

sahadevyādy-oṣadhy-aṣṭakaṁ yavād vrīhy-aṣṭakaṁ ca tathā kumbheṣu mṛttikādikaṁ dadyād iti pūrvokta-gajasthānādi-mṛttikāṣṭakaṁ cokteṣu kumbheṣu nikṣipya sarvatra snāne niyojayed ityarthaḥ | tatra vyāghrī kṣudra-vārtākuḥ, siṁhī kaṇṭakārikā, śāṭayaḥ śālayaḥ, priyaṅgavaḥ kaṅgavaḥ, vrīhayaḥ ṣaṣṭikāḥ ||314||


    **yavagodhūmanīvāratilaśyāmākśāṭayaḥ | **


    **priyaṅgavo brīhayaśca snāneṣu parikalpayet ||315||**


    ** **

bhaviṣye—


    **pañcagavyaṁ dadhi kṣīraṁ tathā madhu dhṛtaṁ nṛpa | **


    **ratnavāri kuśāmbhaśca phalagandhādikaṁ tathā ||316||**


    ** **


    **upasnānaiḥ kaṣāyaiśca divyauṣadhibhireva ca | **


    **valmīkāt parvata grācca sarastīrthādghradādgajāt |**


    **agnyāgārāttu gṛhṇīyādaṣṭamīñca catuṣpathāt ||317||**


    ** **

pañca-gavyādikaṁ kaṣāyādibhiḥ saha gṛhṇīyād ity uttareṇānvayaḥ | upasnānaiḥ snānopayuktair ityarthaḥ, aṣṭamīṁ mṛttikāmiti śeṣaḥ ||316-317||


    **uddhṛtāsīta matreṇa mardayettu samālabhet | **


    **upamāniketi prathamaṁ mantroṇānena lepayet ||318||**

lepayen mṛdaiva ||318||


    **snānamantrāṁstataścānyān vakṣyāmi te mahīpate | **


    **gāyatryā caiva gomūtraṁ gandhadvāreti gomayam ||319||**


    ** **


    **āpyāyasveti ca kṣīraṁ dadhikrāvṇeti vai dadhi | **


    **tejo'si śukramityājyaṁ devasya tvā kuśodakam ||320||**


    ** **


    **ebhistu pañcabhirmantraiḥ prathamaṁ snāpayeddharim | **


    **dvitīye dadhikrāvṇeti dadhnā ca snānamācaret ||321||**


    ** **


    **āpyāyasvetimantreṇa kṣīreṇa snāpayedbudhaḥ |**


    **tejo'sīti tataḥ paścāddhṛtena snānamācaret ||322||**


    ** **


    **tadante madhunā snānaṁ madhuvātā ṛtāyate | **


    **ratnavāri tataḥ paścāddhariṇyākṣeti mantrayet ||323||**


    **kuśāmbhasā tataḥ snānaṁ devasya tveti mantrayet | **


    **phalodakaistataḥ snānaṁ agna āyāhi vītaye ||324||**


    ** **


    **dadyātu gandhatoyāni sāvitryā tvabhimantrayet |**


    **kārayecca mahāsnānaṁ tataḥ snānādanantaram ||325||**


    ** **


    **kalasānāṁ sahasreṇa kuryāt pañcaśatena vā | **


    **athavā tasya sārddhena tathā cāṣṭaśatena vā ||326||**


    **catuḥṣaṣṭyā tadarddhena ṣoḍaśairaṣṭabhistathā | **


    **yathālābhaṁ yathākālaṁ yathāvibhavamātmanaḥ ||327||**


    ** **


    **akālamūlaiḥ kalasaiḥ supakvaiḥ sudṛḍhairnavaḥ | **


    **rājataistāmrasauvarṇaiḥ kāṁsyaraitikapārthivaiḥ ||328||**


    ** **


    **balā cātibalā caiva śaṅkhapuṣpī suvarcalā | **


    **sahadevī ca siṁhī va vacā vyāghrī tathaiva ca | **


    **oṣadhīnāṁ gaṇenaivaṁ snāpayeddevamacyutam ||329||**


    ** iti |**

**atha viśeṣāntaram**

tatraiva—


    **phalodasnapanāt paścāt cūrṇairudvartya śobhanaiḥ |**


    **snāpayitvā kaduṣṇādbhiḥ snāpayet śītavāriṇā ||330||**


    ** **

śaubhanaiḥ yavādi-sambhavaiḥ sugandhi-dravyayutaiḥ ||330|| 


    **candanādyairvilipyātha śuklamālyāmbarādinā | **


                                                              **bhūṣayitvopavītaṁ ca dantakāṣṭhaṁ tathārpayet ||331||**

candanena, ādya-śabdāt kuṅkumādibhiś ca miśritair vilipya, yajñopavītañca śaklamevārpayeta, tatheti samuccaye ||331||


    **tataśca kārayet snāna sugandhisalilādinā | **


    **ityevamatra vijñeyo viśeṣaḥ śiṣṭasammataḥ ||332||**

tataḥ dantakāṣṭhārpaṇād anantaraṁ tu dadyāt tu gandhatoyāni ityādinā phalodaka-snānānantaraṁ yat sugandhi-salilādinā snānam uktaṁ, tat kārayed ityarthaḥ | sugandhi-salilañca tagara-muktaka-hrīverāguru-turuṣka-candana-karpūra-kuṅkuma-mṛgamadaiḥ parama-sugandhi-dravyaiḥ saṁskṛtaṁ jalam ||332||

tathā ca hayaśīrṣapañcarātre—


    **ghṛtenābhyañjayet paścāt paṭhan ghṛtavatīṁ budhaḥ | masūracūrṇanodvartedato deveti kīrtayat ||333||**


    ** **

paścāt netrābhyañjanād anantaraṁ, śalākayā suvarṇasya ityādi-ślokasya ghṛtenetyādi-pāṭhāt ||333||


    **kṣālayeduṣṇatoyena sapta te agneti deśikaḥ | **


    **candanenānulipyeta drupadādiva itṛyacā ||334||**


    ** **


    **nādeyaiḥ snāpayettoyairāpo hiṣṭheti deśikaḥ | **


    **snāpayedratnatoyena pāvamānībhireva ca ||335||**


    ** **


    **samudraṁ gaccha mantreṇa snāpayeccandanodakaiḥ | **


    **nāgakeśaratoyena śrīśca tetyabhiṣecayet ||336||**


    ** **


    **gāyattryā padmatoyena pañcamṛttikayā tataḥ | **


    **hiraṇyavarṇāḥ śucaya iti mantreṇa secayet ||337||**


    ** **

padma-toyena padma-mūla-mṛj-jalena, evam anyatrāpi pūrvoktānusāreṇohyam | pañca-mṛttikāḥ tīrthādi-sthāna-pañcaka-mṛdaḥ, tābhiśca hiraṇyetyādi-mantreṇābhiṣecayet | mṛttikayety eka-vacanāntam ārṣam ||337||


    **imaṁ meti ca mantreṇa snāpayet sikatājalaiḥ | **


    **valmīkatoyana hariṁ tadviṣṇoriti snāpayet ||338||**


    **yā oṣadhīti mantreṇa snānamoṣadhimaṅgalam | **


    **yajñayajñeti mantreṇa dadyāt kāṣāyajaṁ jalam ||339||**

oṣadhibhir maṅgalaṁ yat tat snānam ||339||


    **payaḥ pṛthivyā mantreṇa pañcagavyena snāpayet | **


    **yāḥ phalinīriti hariṁ phalatoyena secayet ||340||**


    ** **


    **viśvataścakṣurityuktvottarakumbhena secayen | **


    **mūrdhānaṁ divamantreṇa kuryādudvartanaṁ hareḥ ||341||**


    ** **


    **dhātrīphalaṁ murāmāṁsīyutaṁ śirasi snāpayet | **


    **mānastoketi mantreṇa tato gandhodakai punaḥ ||342||**


    **gandhadvāreti-mantreṇa tataḥ snapanamācaret | **


    **ekāśīti-padanyaratairghaṭairmalayabhūṣitaiḥ |**


    **idamāpeti mantreṇa sarvairevābhiṣecayet ||343||**


    ** iti | **


    **athavā pañcakāṣāya-jalādisnapanaṁ sakṛt | **


    **kāryamanyacca sakalaṁ tathā likhitameva tat ||344||**

pūrvaṁ śilpi-paritoṣaṇānantaraṁ kuśādyās taraṇe nyasyetyādinā snapanaṁ likhitaṁ, punaś cādhūnā viśeṣataḥ snapanam etal-likhitam ityevaṁ vāra-dvayaṁ snapanaṁ keṣāñcit satāṁ paddhatikārāṇāṁ sammatyālekhi | tatra mātsye—tato liṅgam athārcāṁ vā ityādinā snapanam ekam evoktvā tad-anantaram eva gandha-vastrārpaṇaṁ, tataścotthāpanādikam uktam | athātaḥ sampravakṣyāmi deva-snapanam uttamam ityādinā cānte kevala-snapana-vidhir vivecya vistareṇa darśitaḥ | bhaviṣye ca— ānayitvā tu deveśam ityādinā, tathānte ca yathā kuryāt tacca saṁkṣepataḥ śṛṇu ityādinā ca prāyas tathaivoktam evam ekam eva snapanaṁ gamyate, tathā bhagavatā śrī-hayaśīrṣṇāpi śilpi-śālāyāṁ śuddha-toya-mātra-snapanam uktvā netrābhyañjanād anantaraṁ ghṛtenābhyañjayet paścāt ityādinā snapanam evameva vivṛtyoktam ity evamādikaṁ prakriyā-gauravañca vicārya pūrva-likhitaṁ keṣāñcit paddhatikārāṇāṁ pakṣaṁ nirasyanniva pakṣāntaraṁ likhati—athaveti | pañcakaṣāya-pañcagavyādibhiḥ snapanaṁ yat, tat sakṛt ekavāram eva kāryaṁ, na tu pūrva-snapanābhāvena tad-anantara-likhita-kṛtyam api na vāryam, api tu tat sarvaṁ kartavyam eveti likhati—anyacceti | tat pūrva-likhitaṁ śrī-netronmīlanādikam ||344|| 

**atha snapanamāhātmyam**

tatraiva—


    **eṣa sādhāraṇaḥ proktaḥ snapanasya vidhirmayā | **


    **ya evaṁ vidhivat kuryāttasya puṇyaphalaṁ śṛṇu ||345||**


    **yāvanti jalabindūni mama gātro niveśayet | **


    **tāvadvarṣasahasrāṇi svargaloke mahīyate ||346||**

svarga-loke mahīyate iti vaikaṇṭha-lokaṁ gacchan pathi indrādibhir bhaktayā viśramayya ciram abhyarcyate ityarthaḥ ||346||

**atha śrīmūrtyutthāpanam**


    **tataśca vidhivadvidvān sampūjya vāhanādibhiḥ | **


    **autthāpanika-mantreṇa devamutthāpayecchanaiḥ ||347||**

autthāpanikena utthāpana-sambandhinā mantreṇa, evam agre'pi ||347|| 

mātsye—


    **evaṁ snāpya tato devaṁ pūjya gandhānulepanaiḥ | **


    **pracchādya vastrayugmena abhivastretyudoharan |**


    **utthāpayettato devamuttiṣṭha brahmaṇaspate ||348||**


    ** **

bhaviṣye hayaśīrṣe ca—


    **āvāhayettato viṣṇuṁ śuklasphaṭikasannibham | **


    **ehyehi bhagavan viṣṇo lokānugrahakāraka |**


    **yajñabhāgaṁ gṛhāṇemaṁ vāsudeva namo namaḥ ||349||**


    ** **


    **anenāvāhya deveśaṁ kuryāt kautukamocanam |**


    **muñcāmi tveti mantreṇa deśikasyāpi mocayet ||350||**


    ** **

snapanānantaram utthāpana-pūrva-kṛtyam āha—āvāhyetyādinā uccared ity antena | sarvaṁ spaṣṭārthameva ||350||


    **hiraṇmayeti mantreṇa arghyaṁ devāya dāpayet | **


    **ato deveti-sūktena pādyaṁ kṛṣṇāya mantritam |**


    **madhūvāteti mantreṇa madhuparkaṁ nivedayet ||351||**


    ** **


    **mayi gṛhṇāti mantreṇa dadyādācamanaṁ budhaḥ | **


    **akṣannamīmadanteti kireddūrvākṣitaṁ budhaḥ ||352||**


    **nimmañchanaṁ tataḥ kuryāt kāṇḍāt kāṇḍeti deśikaḥ |**


    **gandhaṁ gandhavatītyevamunnayāmīti mālyakam ||353||**


    ** **


    **idaṁ viṣṇviti mantreṇa dadyādyajñopavītakam | **


    **bṛhaspateti-mantreṇa vastrayugme pradāpayet ||354||**


    **vedāhamekaṁ puruṣamuttarīyaṁ nivedayet | **


    **sakalīkaraṇaṁ kuryāt paṭhan vratamahāvratam ||355||**


    ** **


    **oṣadhayaḥ saṁvadante sapuṣpakaraṇaṁ tataḥ | **


    **dhūrasīti paṭhan bhaktyā dhūpaṁ dadyāt saguggulam ||356||**


    ** **


    **vibhrāḍiti sūktena añjanaṁ tu pradāpayet | **


    **yuñjantīti ca mantreṇa rocanātilakaṁ tathā ||357||**


    **dadyāt puṣpāṇi mālyāni dīrghāyuṣṭveti mantravit |**


    **indracchatreti mantreṇa śvetaṁ chatraṁ pradāpayet ||358||**


    ** **


    **ādarśaṁ tu virājena vikarṇena tu cāmaram | **


    **rathāntareṇābharaṇaṁ vyajanaṁ vāyudaivataiḥ ||359||**


    **muñcāmi tveti sūktena puṣpamālārcanaṁ tataḥ |**


    **tataḥ stuvīta govindaṁ mantrairvedādibhirvibhum ||360||**


    ** **


    **tathā puruṣasūktena bṛhatsāmnā surottama | **


    **śaśikarṇīti navabhiḥ sūktaiḥ suragaṇārcitam ||361||**


    ** **


    **śāntātīyena ca stūyādguhyopaniṣadaistathā | **


    **sarvametat samaṁ kuryāt piṇḍikāyāmapi dvija ||362||**

piṇḍikāyāmapīti ca yathā bhagavan-mūrteḥ snapanāvāhanādikaṁ kuryāt tathā piṇḍikāyā api snapanāvāhanādika kuryād ityarthaḥ | etac cāgre piṇḍikāśodhane lekhyam eva, utthāpanaṁ ca uttiṣṭheti samutthāpyety agre lekhya-vākyād uddiṣṭameva | taccaikapāda-mātratvād atra na likhitam ||362||


    **devasyotthānasamaye sauparṇaṁ sarvamuccaret ||363||**

**atha adhivāsamaṇḍape praveśaḥ**


    **mahatānekavādyena patākādivibhūṣitam | **


    **yānamārohayeddevamārohaṇika-mantrataḥ ||364||**


    ** **


    **ānīya toraṇābhyāsamadhivāsanamaṇḍapam | **


    **prāveśanika-mantreṇa sukha devaṁ praveśayet ||365||**


    ** **

paścima-dvāreṇa devaṁ praveśayed iti satāṁ matam, piṇḍikāmapi śrī-mūrtyā saha ratham āropyādhivāsana-maṇḍapaṁ praveśayed iti, tathāvidhe pare sthāne ityādi śrī-hayaśīrṣokteḥ | agre piṇḍikāśodhane lekhyānusāreṇa draṣṭavyam | tathā tatraivaikasmin maṇḍapāntaḥpradeśe niveśya tasyā adhivāsādikaṁ ca boddhavyam ||365||

tathā ca tatraiva—


    **uttiṣṭheti samutthāpya kuryādbrahmaratheśubhe | **


    **śākunena tu sūktena maṇḍape sannidhāpayet ||366||**


    ** **

brahmarathe brāhmaṇa-vāhya-śivikādiyāne ||366|| 

bhaviṣye—


    **rathe tiṣṭheti mantreṇa rathamārohayet prabhum | **


    **śaṅkhandundubhinirghoṣaiḥ patākābhiralaṅkṛtam ||367||**


    **āropya sadṛśe yāne ānayettoraṇāntikam | **


    **praveśayettato devaṁ sthāpakaḥ śaṁsitavrataḥ ||368||**


    ** **

mātsye—


    **rathe brahmarathe vāpi dhṛtaṁ śilpigaṇena ca | **


    **āropya cālayedvidvānākṛṣṭena praveśayet ||369||**

**śrīmūrtisthāpanaprakāraḥ**

padme—


    **kṛtvā prāglikhitairdarbhaiḥ prāgagnervaṁśapallavaiḥ | **


    **puṣpairvāstaraṇaṁ kṛtvā vastreṇācchādayedguruḥ ||370||**


    **prāṅmukhaṁ sthāpayitvāsmin devaṁ kuryāt pradakṣiṇam | **


    **nidrākumbhaṁ śirodeśe nyaseddatvopadhānakam ||371||**


    ** **

asmin vastrācchāditās taraṇe ||371||


    **madhvājyāktāṁśca siddhārthān dattvā gātrāṇi saṁspṛśan | **


    **gandhapuṣpaiḥ samabhyarcya dadyāt pratisaraṁ sitam ||372| **

gātrāṇi saṁspṛśan devasya dakṣiṇa-pārśve upaviṣṭaḥ agre lekhyena oṁ āpyāyasvetyādi-mantra-dvayena devasyāṅgānyālabhamānaḥ san deva-haste pratisaraṁ sūtra-viśeṣaṁ dadyāt ||372||


    **devaṁ cācchādya sadvastraiśchatrādīni nidhāya ca | **


    **prajvālya caturo dīpān nyaset kumbhāṁśca pādayoḥ ||373||**

ādi-śabdāt cāmara-vyajanādīni, tāni cāgre vyaktāni bhaviṣyanti | śiṣṭācārataḥ sāyaṁ dvāreṣu ca caturo dīpān pradīpaṁ ca, pañca-gavya-tīrthodaka-pūrṇa-kumbhāṁśca caturaḥ pādayoḥ deva-pādāntike nyasyet dhārayet ||373||


    **kṣīrādikaṁ nivedyātha bhakṣyapeyādibhiḥ śubhaiḥ | **


    **maṇḍapaṁ tat prapūryātha sarvato vitaredbalim ||374||**

tathā kṣīramādi-śabdena ghṛtaṁ madhu ca, oṁ abhi tvā śūra no numaḥ iti-mantreṇa deva-pāda-nikaṭa-sthāne nivedya, tat adhivāsa-maṇḍapaṁ baliṁ ca sarvato bhūvi dadyāt | sandhyāyāṁ madhya-rātre uṣasi ca daśa-dikṣu śakrādibhyaḥ bhagavān prīyatām ityabhidhāya mātṛ-vighnagaṇebhyaś ca pratyekaṁ puṣpākṣata-miśra-baliṁ dadyād iti śiṣṭācārato jñeyam ||374|| 

hayaśīrṣe—


    **puṣpopaśobhite sthāne candrātapavibhūṣite | **


    **muktāhārairlambamāne dīpamālopaśobhite ||375||**


    ** **

maṇḍape sannidhāpayed ityuktaṁ, tad-anantara-kṛtyam āha—puṣpopaśobhita ityādinā sthāne iti maṇḍapāntara-vedikāyām iti boddhavyam ||375|| 


    **bhakṣyabhojyairanekaiśca sāndrapallavaśobhite | **


                                                                                                                                            **divyaparyaṅkanyastāyāṁ tūlikāyāṁ surottama |**


                                                                                                                                            **ato deveti mantreṇa śayyāyāṁ sthāpayeddharim ||376||**


                                                                                                                                            ** **


                                                                                                                                            **tathāvidhe pare snāne piṇḍikāṁ sanniveśayet | **


                                                                                                                                            **śrāyantīyena sūktena śrīsūktena niveśayet ||377||**

piṇḍikāṁ sanniveśayed ityuktaṁ, tacca kena mantreṇetyāha— śrāyantīyeneti ||377|| 


    **nidrākhyaṁ kalasaṁ ratnagarbhavastrayugānvitam | **


                                                                                    **khaṇḍakādyairanekaiśca pūrayecca samantataḥ ||378||**


                                                                                    ** **

bhaviṣye—


    **prāgagrairdarbhavaṁśaiśca rājan divyadalaiḥ śubhaiḥ | **


    **puṣpaiśca racayecchayāṁ komalairdivyapallavaiḥ ||379||**


    ** **

darbhair vaṁśaiśca ||379|| 


    **upariṣṭācca śayyāyā deyaṁ prastaraṇaṁ śubham | **


                              **dukūlaṁ paṭṭasaṁchannakārpāsaṁ cāpyasambhave ||380||**

prastaraṇam ācchādanam ||380|| 


    **pradakṣiṇaṁ tataḥ kuryāt sthāpakaḥ prayataḥ śuciḥ ||381||**


                                  ** **


                                  **prāṅmukhantu tataḥ kṛtvā bhadrapīṭhe susaṁsthite | **


                                  **pūrayitvāmbhasā svapnakalasaṁ cāpyalaṅkṛtam ||382||**

pūrayitvā maṇḍapam ||382||


    **sapuṣpaṁ sākṣataṁ kṛtvā śirodeśe tu dāpayet | **


    **śirodevīti mantreṇa mātaraḥ śuddhayantu ca ||383||**


    ** **

bhadra-pīṭhopari devasya śiro-deśe nidrākumbhaṁ dāpayet, tatra mantra-dvayaṁ śirodevītyādi ||383|| 


    **tataḥ śironnate bhūya upadhānasamanvite | **


                                                                                                      **śayane kārayeddevaṁ vidhidṛṣṭena karmaṇā ||384||**

śira unnataṁ yasmāt tasmin, sandhir ārṣaḥ, tat-prakāramevāha—upadhānena śubhaṁ yathā syāt tathānvite ||384|| 


    **madhunā sarpiṣābhyajya dadyāt siddhārthakān śubhān |**


                                                                                                                **sthitvā ca dakṣiṇe pārśva mantraṁ ca samudāharet ||385||**


                                                                                                                ** **

śubhān gaura-varṇān siddhārthān eva madhu-sarpibhyām abhyajya abhyukṣya ||385|| 


    **āpyāyasveti mantreṇa yāte rudre śiveti ca | **


                                                                                   **sarvāṅgañca samālabhya dadyāt puṣpaṁ narādhipa |**


                                                                                   **śvetān pratisarān dadyānmantreṇaiva narādhipa ||386||**


                                                                                   ** **

sarvāṅgaṁ devasya gātrāṇi, samyak ālabhya spṛṣṭvā ||386|| 


    **bṛhaspataye tvā mahyaṁ mantreṇa pariveṣṭayet | **


                                                             **dukūlapaṭṭakārpāsaistathā valkajaromajaiḥ |**


                                                             **citrapaṭṭairvicitraiśca chādayeta samantataḥ ||387||**


                                                             ** **

bṛhaspataye iti mantreṇa dukūlapaṭṭādibhir devam ācchādayet ||387||


    **cāmaraṁ vyajanaṁ chatraṁ vitānañca suśobhanam | **


    **darpaṇaṁ pārśvataḥ sthāpya ratnānyoṣadhayastathā |**


    **gṛhopakaraṇeścānyaiḥ samantāt parivārayet ||388||**


    ** **

devasya pārśvataś chatrādikaṁ sthāpanīyam ||388|| 


    **bhakṣyabhojyānnapānaiśca ṣaḍvidhaiśca viśeṣataḥ | **


                                                     **samantāt kārayaittatra maṇḍapañca suśobhanam ||389||**


                                                     **prakīrṇaścāprakīrṇaśca dātavyo devasannidhau | **


                                                     **tryambakaṁ yajāmaheti sarvametaddhi kārayet ||390||**

prakīrya yo balir dīyate, sa prakīrṇa odanādiḥ, tad-itaraś cāprakīrṇaḥ ||390||

mātsye—


    **tataḥ prāstīryaṁ śayyāyāṁ sthāpayecchanakairbhuvi |**


    **kuśeṣvāstīrya puṣpāṇi dāpayet prāṅmukhaṁ tataḥ ||391||**


    ** **


    **tatastu nidrākalasaṁ vastrakāñcanasaṁyutam | **


    **śirobhāge tu devasya japanneva nidhāpayet |**


    **āpo devīti-mantreṇa āpo'smānmātaro'pi ca ||392||**


    ** **


    **tato dukūlapaṭṭaiścācchādya netropadhānakam | **


    **dadyācchirasi devasya kauśeyaṁ vā vicakṣaṇaḥ ||393||**


    **madhunā sarpiṣābhyajya devaṁ siddhārthakaistataḥ | **


    **āpyāyaraveti mantreṇa yāta rudre śiveti ca ||394||**


    **upaviśyārcayeddevaṁ gandhapuṣpaiḥ samantataḥ | **


    **sitaṁ pratisaraṁ dadyādvārhaspatyeti mantrataḥ ||395||**


    ** **


    **dukūlapaṭṭaiḥ kārpāsairnānācitrairathāpi vā | **


    **ācchādya devaṁ sarvatra chatraṁ cāmaradarpaṇam |**


    **pārśvaṁ tu sthāpayettatra vitānaṁ puṣpasaṁyutam ||396||**


    ** ratnānyoṣadhayastadvadgṛhopakaraṇāni ca | **


    **bhājanāni vicitrāṇi śayanānyāsanāni ca |**


    **abhi tvā śūra mantreṇa yathā vibhavato nyaset ||397||**


    ** **


    **kṣīraṁ kṣaudraṁ ghṛtaṁ tadvadbhakṣya bhojyañca pāyasam |**


    **ṣaḍvidhaiśca rasaistadvat samantāt paripūrayet ||398||**


    ** **


    **baliṁ dadyāt prayatnena mantreṇānena bhūriśaḥ | **


    **tryambakaṁ yajāmaha iti sarvataḥ śanakairbhuvi ||399||**

baliṁ sarvato bhuvi śanakair dadyāt ||399||

**atha śrīmūrtyadhivāsanam**


    **bhūtaśuddhiṁ tataḥ kṛtvā nyāsajātaṁ vidhāya ca | **


    **dhyātvā tattvaṁ paraṁ kuryāt sajīvakaraṇaṁ budhaḥ ||400||**


    **pūjayecca tato devaṁ sāṅgaṁ saparivārakam | **


    **tattadviśeṣo vijñeyo'śvaśiraḥpañcarātrataḥ ||401||**

tasya tasya bhūta-śuddhikaraṇāder viśeṣaśca aśva-śirsaḥ śrī-hayaśīrṣasya pañcarātrato vistareṇa jñeyaḥ | tatraikatraiva vyaktatvād atra ca grantha-vistara-bhayān na likhyata iti bhāvaḥ | yadyapi mātsya-bhaviṣyayor bhūta-śuddhayādikam etad atra viśiṣya noktam asti, tathāpi bhagavac-chrī-hayaśīrṣokti-prāmāṇyenātra likhitam ||401||

**atha brāhmaṇasthāpanam**


    **ācāryaḥ sthāpayedvidvān mūrtipāṁstatra maṇḍape | **


    **caturo brahmaṇo hotṛnṛtvijo jāpinastathā ||402||**

evaṁ śrī-hayaśīrṣānuktam api brāhmaṇa-sthāpanādi mātsya-bhaviṣyokti-prāmāṇyena śiṣṭācārādṛtatvād agre lekhyam, evam anyatrāpy ūhyam | tatheti hotrādīṁś catura evetyarthaḥ ||402||


    **rakṣakāṁśca caturdvārṣu caturaḥ sthāpayedbudhaḥ | **


    **eka puruṣasūktasya jāpakaṁ maṇḍapāntare ||403||**

puruṣa-sūkta-jāpakaṁ caikaṁ maṇḍapābhyantare sthāpayet ||403||


    **ācāryeṇa samāviṣṭāḥ svasvasthāne sthitāśca te |**


    **svasvaprayojanaṁ kuryaḥ śiṣṭācārānusārataḥ ||404||**


    ** **

śiṣṭācārānusārata iti japa-homādau matsya-purāṇādi-vacanair mantrādi-bhedato virodhe nija-sat-sampradāya-vyavahāro'nusartavya ityarthaḥ | evaṁ sarvatraiva jñeyam ||404||

mātsye—


    **mūrtipān sthāpayettatra sarvadikṣu vicakṣaṇaḥ | **


    **caturo dvārapālāṁśca dvāreṣu viniveśayet ||405||**

sarvāsu aṣṭasu dikṣu, tathā ca bhaviṣye—mūrtipān sthāpayet paścād diśāsu vidiśāsu ca iti | samānārthatvāt tad etad ardha-padyaṁ na saṁgṛhītam; evam anyatrāpi jñeyam ||405|| 

**atha dvāreṣu japaniyamaḥ**

mātsye—


    **śrīsūktaṁ pāvamānaṁ tu somasūktaṁ sumaṅgalam | **


    **tathā ca śāntikādhyāyamindrasūktaṁ tathaiva ca |**


    **rakṣodhnañca tathā sūktaṁ pūrvato bahvṛco japet ||406||**

śrī-sūktādikaṁ pūrvataḥ pūrva-dvāri bahv-ṛco japed iti sārdhenānvayaḥ | tatra śrī-sūktaṁ—hiraṇya-varṇāṁ hariṇīm ityādi, pāvamānam—ādiṣṭayām ādiṣṭayā ityādi , soma-sūktaṁ— tvaṁ somamaha ityādi , sumaṅgalaṁ—kali-hrada-januṣām ityādi, śāntikādhyāyaṁ—śakro, indrāgnī ityādi, indra-sūktaṁ—yo jāta eva ityādi, rakṣoghna-sūktaṁ ca—kva nu apājaḥ ityādi ||406||


    **rudrān puruṣasūktañca ślokādhyāyaṁ sasukriyam | **


    **tathaiva maṇḍalādhyāyamadhvaryurdakṣiṇe japet ||407||**


    ** **

rudrān—namaste rudra ityādi, puruṣa-sūktaṁ—sahasra-śīrṣā ityādi, ślokādhyāyaṁ deva savitaḥ ityādi, sasūkriyaṁ—ṛtaṁ vācaṁ prapadya ityādi, maṇḍalādhyāyañca—ādityo vā eṣa etanmaṇḍalam ityādi tattirīyake prasiddham ||407||


    **vāmadevya bṛhatsāma jyeṣṭhaṁ sāma rathantaram | **


    **tathā puruṣasūktañca rudrasūkta saśāntikam |**


    **bhārūṇḍāni ca sāmāni chandogaḥ paścime japet ||408||**


    ** **

vāmadevyaṁ kayā naścitram ityasyām ṛci gītaṁ sāma, bṛhat-sāme—tvāmiddhi havāmahe ityasyāṁ gītam, jyeṣṭha-sāma—mūrdhānaṁ divo aratim ityasyāṁ gītam, rathantaraṁ —abhi tvā śūra no numa ityasyāṁ gītam, rudra-sūktaṁ—saṁhitā ārorājatattvovarga ājyadohāni deva-vratāni ca ityetat | saśāntikaṁ śāntikādhyāya-sahitam | bhārūṇḍāni sāmāni ca ilaṁ stomaḥ ityādīni ||408||


    **atharvāṅgirasaṁ tadvannīlarudraṁ tathaiva ca | **


    **tathāparājitāṁ devīṁ madhusūktaṁ saraudrakam |**


    **tathaiva śāntikādhyāyamadhvaryuścottare japet ||409||**


    ** **

ātharvaṇaṁ sūktaṁ—doṣāgāyetyādi, āṅgirasaṁ sūktam— aṅgiraso janmānītyādi, nīla-rudraṁ— jaletyādi, aparājitāṁ devīṁ— parivartamānetyādi , madhu-sūktaṁ — madhuvātā ṛtāyata ityādi , rudra-sūktaṁ—bhavā sarve mṛḍatamāniyātam ityādi ||409||

bhaviṣye—


    **śrīsūktaṁ pāvamānañca tāmyaṁ dāmyañca vājinam | **


    **vṛṣāka pañca maitrañca bavṛcaḥ paścime japet ||410||**

tāmya-sūktaṁ—nāsadāsīd iti sapta-rcam | dāmya-sūktaṁ—somā rudrā iti caturṛcaṁ, vājisūktaṁ—catustriṁśadvājina iti, vṛṣākapi—vihisotorasṛkṣatetyādi, maitra-sūktaṁ—mitrojanān pāyayatīti navarcam ||410||


    **devavrataṁ puruṣagatiṁ jyeṣṭhasāma rathantaram | **


    **bhārūṇḍāni ca sāmāni vāmadevyaṁ tathaiva ca |**


    **uttarāṁ diśamāsthāya chandogastajjapet sadā ||411||**


    ** **

deva-vratam — adhikapatāyītyādi puruṣa-gatiṁ — puruṣa-sūktam ||411|| 


    **rudrān puruṣasūktañca ślokādhyāya sasūkriyām |**


                                                                        **brāhmaṇa maitramaindrañca adhvaryuḥ pūrvato japet ||412||**

brahma-sūktaṁ—ābrahmanniti, maitra-sūktaṁ—mitrasya carṣaṇīghṛta iti, indra-sūktam—āśuḥ śiśāna ityādi ||412||


    **atharvāṅgirasañcaiva śivasūktaṁ tathaiva ca | **


    **nīlarudrañca vai mantramatharvā dakṣiṇe japet ||413||**


    ** **

atharvāṅgirasam ātharvaṇa-sūktam āṅgirasa-sūktaṁ ca ||413|| 


    **viṣṇukalpaṁ pariṣadaṁ pañcarātrānugāminam | **


                                                               **stotramantraviśvātha paṭheyurdakṣiṇe sadā ||414||**


                                                               ** **

pañcarātrānuga–vaiṣṇava-stotraṁ mantraṁ ca vidantīti te tathā ||414||


    **madhye puruṣasūktañca prajapedgarbhajāpakaḥ | **


    **japeyuḥ śāntikādhyāyaṁ dvārṣu te jāpakāḥ punaḥ ||415||**

madhye prāsādābhyantare maṇḍapa-madhye vā | punariti athācāryeṇa tu punaśca japetetyādiṣṭāś catvāraste dvāra-jāpakāś caturdvareṣu punaḥ śāntikādhyāyaṁ japeyur ityarthaḥ ||415||

**atha homaḥ**


    **brahmādīṁstatra cācāryo yathāsthānaṁ niveśya tān | **


    **homaṁ kuryānnije kuṇḍe te ca kuryuryathāvidhi ||416||**

tatra maṇḍapābhyantare, brahmādīn caturo brahmaṇo hotṝṁś ca, yathā-sthānaṁ sva-sva-kuṇḍe yathocitaṁ niveśya upaveśya | ācāryaśca devaśiraḥ-sthānavarti-nija-kuṇḍa-samīpa-sthaḥ tatra homaṁ yathāvidhi kuryāt | te ca brahmādayo yathāvidhi homaṁ kuryuḥ | vidhiścāyam—sarva eva sva-sva-gṛhya-vidhināgni-sthāpana-brahmopaveśanādi-kuśaṇḍikāṁ kṛtvā sruk-sruva-pūrṇa-pātra-praṇītājya-sthālī-samidājya-tila-yava-kuśa-barhi-vidhyādikaṁ ca kuṇḍeṣu kalpayeyuḥ | tataḥ sthāpako graha-vedyāṁ graha-yajñokta-vidhinā tat-tan-mantreṇa sūryādi-dvātriṁśad-devatāḥ saṁsthāpya yathā-vihitaṁ puṣpanaivedyādibhiḥ sampūjya nija-kuṇḍe'gnisthāpanādi-kuśaṇḍikāṁ kṛtvā āghārāvājya-bhāgādikaṁ hutvā palāśoḍumbarāśvatthāpā-mārgaśamī-samidhāṁ pratyekaṁ prathamaṁ mahāvyāhṛtibhir āhuti-catuṣṭayam | tataḥ śanna indrāgnī bhavatāmarobhir ityādibhiḥ śāntikais tribhir āhuti-trayam | tataḥ oṁ puṣṭir nava tvā oṁ mayaskānau amīvahā iti, oṁ tryambakaṁ yajāmaha ityetais tribhiḥ pauṣṭikarāhuti-trayam | evam āvṛtti-krameṇaikaikaṁ sahasraṁ hutvā yathā-kramaṁ devasya pādayor nābhau madhye vakṣasi śirasi ca spṛśet | tathā hotāro'pi sva-sva-gṛhyokta-vidhinā āghārāvājya-bhāgādikaṁ ca hutvā nava-graha-samidhām aṣṭottara-śatam aṣṭāviṁśatim aṣṭau vā grahebhyo hutvā atha indrādi-lokapālebhyo hutvā tathā vasudhādy-aṣṭamūrtibhyo mūrty-adhidevebhyaśca sārvādibhyas tat-tad-vaidika-mantrair homaṁ kuryur ityādi | eṣa cāgre bhaviṣyādi-vacanato vyakto bhāvī ||416||

**atha tadviśeṣaḥ**

bhaviṣye—


    **śiraḥsthāne tu kṛṣṇasya ācāryo homamācaret | **


    **śāntikaiḥ pauṣṭikaiścāpi mantrairyāhṛtibhistathā ||417||**


    **palāśoḍumbarāśvatthamapāmārgaṁ śamīṁ tathā | **


    **sahasramekaṁ hutvā ca viṣṇupādau spṛśettataḥ ||418||**


    ** **


    **dvitīya tu tato hutvā samidbhistāvadeva tu | **


    **madhye tu saṁspṛśeddevaṁ mūrdhna caivaṁ krameṇa tu ||419||**


    ** homayeyustataḥ sarve mūrtipāḥ svadigāśritāḥ | **


    **anantādi-śivāntāśca aṣṭau ye cakravartinaḥ |**


    **teṣāṁ mantraiśca hotavyā japtavyāśca yathākramam ||420||**


    ** **

ananta ādir yeṣāṁ śivaś cānte yeṣāṁ te cāmī ca te, anantaḥ sūkṣmo'parājita eka-netra eka-mūrtis trimūrtiḥ śrī-kaṇṭhaḥ śivaś ceti | te sva-sva-mantrair nāmabhir vā hotavyāḥ, teṣāṁ mantrāśca japtavyāḥ ||420||

mātsye—


    **śiraḥsthāne tu devasya sthāpako homamācaret |**


    **śāntikaiḥ pauṣṭikastadvanmantrairvyāhṛtipūrvakaiḥ ||421||**


    ** palāśoḍumbarāśvatthamapāmārgaṁ śamīṁ tathā | **


    **hutvā sahasramekaikaṁ devaṁ pāde tu saṁspṛśet ||422||**


    **tato homasahasreṇa hutvā hutvā tatastataḥ | **


    **nābhimadhyaṁ tathā vakṣaḥ śiraścāpyālabhet punaḥ ||423||**

kiñca—


    **mūrtipā lokapālebhyo mūrtibhyaḥ kramaśastataḥ | **


    **tathā mūrtyadhidevebhyo homaṁ kuryuḥ samantataḥ ||424||**

**atha mūrtisaṁjñakadevāḥ**


    **vasudhā vasuretāśca yajamāno divākaraḥ | **


    **jalaṁ vāyustathā soma ākāśaṁ cāṣṭamaṁ matam |**


    **devasya mūrtayo hyaṣṭāvetāḥ kuṇḍeṣu saṁsmaret ||425||**

**tatra mūrtīnāmadhipāḥ**


    **etāsāmadhipān vakṣye yairviprā mūrtipā matāḥ | **


    **pṛthivīṁ pātti sarvastu paśupaścāgnimeva tu |**


    **yajamānaṁ tathaivogro rudraścādityameva ca ||426||**


    ** **


    **bhavo jalaṁ sadā pāti vāyumīśāna eva ca | **


    **mahādevastathā candraṁ bhīmaścākāśameva ca ||427||**


    **sarvadevapratiṣṭhāsu mūrtipā hyeta eva tu | **


    **etebhyo vaidikairmantrairyathāsvaṁ homamācaret ||428||**


    ** **

yathā-svaṁ yathā-kramaṁ, yathā-svaṁ homam ācared ityanenācāryo'pi tat-tad-dhomaṁ kuryād ityarthaḥ ||428|| 

hayaśīrṣe ca—


    **kṛtvāgniṁ vaiṣṇavairmantraiḥ kuryācchāntyudakaṁ budhaḥ |**


    **tat siktvā pratimāmūrdhna vahnipraṇayanaṁ kuru ||429||**


    ** **


    **dakṣiṇe'gnibhūtamiti kuṇḍe'gniṁ praṇayedbudhaḥ | **


    **agnimayī tu pūrve tu kuṇḍe'gniṁ praṇayedbudhaḥ ||430||**

agnibhūtam iti-mantreṇa dakṣiṇe kuṇḍe agniṁ praṇayet, agnimayīti mantreṇa ||430|| 


    **uttare praṇayedagniṁ agnimagniṁ tu dhīmahi | **


                                                                                     **agnipraṇayane mantrastvamagne tviti paścime ||431||**

‘agnim agniṁ tu dhīmahi’ iti mantreṇa ||431||


    **palāśasamidhānāṁ tu vṛtāktānāṁ mahānale | **


    **aṣṭottarasahasraṁ tu kuṇḍe kuṇḍe tu homayet ||432||**


    ** **


    **vedādimantrairdeveśa tato brīhīṁstu homayet | **


    **tilānāṁ ghṛtayuktānāṁ kuṇḍe kuṇḍe tu mūrtipāḥ ||433||**


    **sahasraikaṁ vyāhṛtibhirjuhuyuḥ sājyamakṣatam | **


    **mūlamantreṇa juhuyuḥ svāhāntena surottama |**


    **aṣṭottarasahasraṁ tu kuṇḍe kuṇḍe yathāvidhi ||434||**


    ** **


    **ghṛtahomamidaṁ proktaṁ śāntihomamataḥ śṛṇu | **


    **madhuratritayenātha juhuyāddvādaśakṣaraiḥ |**


    **pādau nābhiṁ hṛcchiraśca spṛśedbuddhvā yathākramam ||435||**


    **ghṛtaṁ dadhi payaścaiva mākṣikaṁ deśikaḥ svayam | **


    **pratilomaṁ spṛśeccāpi hutvā tu madhuratrayam ||436||**

pratilomaṁ śira-ādikrameṇetyarthaḥ ||436|| 


    **śatamaṣṭottaraṁ hutvā viṣṇuṁ śirasi saṁspṛśet | **


                                              **tathaiva hutvā pañcāśat hṛdaye saṁspṛśeddharim ||437||**

tadevābhivyañjayan tatra tatra homa-saṅkhyām āha—śatamiti dvābhyām ||437||


    **tato'ṣṭāviṁśati hutvā nābhideśe hariṁ spṛśet | **


    **aṣṭāvaṣṭau tato hutvā pādāṅguṣṭhau tu saṁspṛśet ||438||**

**atha śāntighaṭodakasvānādi**


    **devaṁ śāntighaṭasthena sampātāhutipāthavā | **


    **saṁsnāpya dattvā vastrādīnadhivāsaṁ samāpayet ||439||**


    ** **

sampātāhuter yat pātho jalaṁ tena, tat-sādhana-prakāraś cāgre mātsya-vacanato vyakto bhāvī | sampātāhuti-jalaṁ ca śānti-ghaṭe devasya sthāpanānantaraṁ snānārthaṁ kiñcid avaśiṣṭaṁ kāryam iti, tasyānte snāpayet tena sampātāhuti-vāriṇā iti snāpanānantaram agre lekhya-bhaviṣyānusāreṇa jñeyam ||439||

tathā ca bhaviṣye—


    **śāntitoyaghaṭaṁ gṛhya sampātāhutijaṁ tathā | **


    **tena pādau tu devasya śiraḥ prakṣālya yatnataḥ ||440||**


    **sthitañca snāpayettatra sampātāhutivāriṇā | **


    **punaḥ pracchādayeccaivaṁ dhūpaṁ dadyāt saguggulum ||441||**


    **nivedya ca haviṣyānna tathā modakasaṁyutam |**


    **brāhmaṇān pūjayet pūrvaṁ śeṣānanyāṁśca kāmataḥ ||442||**


    ** **


    **rātrau mahotsavaḥ kāryaḥ śaḥkhabheryādinisvanaiḥ | **


    **gāyanairnartanaiścaiva brahmaghoṣaistathaiva ca ||443||**


    **purato vaiṣṇavān dharmān śrāvayedvācakastathā | **


    **trirātramekarātraṁ vā kuryāttatrādhivāsanam ||444||**

mātsye—


    **tataḥ śāntighaṭaṁ kuryāt pratikūṇḍeṣu sarvataḥ | **


    **śatānte vā sahasrānte strukpūrṇāhutiriṣyate ||445||**


    ** **


    **samāpyāhutirmūrddhvasthaḥ praśāntātmā vinikṣipet |**


    **āhutīnāṁ tu sampātaṁ pūrṇakumbheṣu vinyaset ||446||**


    ** mūlamadhyottamāṅgeṣu devaṁ tenāvasecayet | **


    **sthitañca snāpayettena sampātāhutivāriṇā ||447||**


    ** **


    **pratiyāmeṣu dhūpaṁ ca naivedyaṁ candanodakam | **


    **punaḥ punaḥ prakurvīta homaḥ kāryaḥ punaḥ punaḥ ||448||**


    ** **


    **punaḥ punaśca dātavyā yajamānena dakṣiṇā | **


    **sitavastraiśca te sarve pūjanīyāḥ samantataḥ ||449||**


    ** **

ṛtvigbhyo dakṣiṇā dātavyā, te cācāryādayaḥ sarve punaḥ punaḥ pūjanīyāḥ ||449|| 


    **vicitrahemakaṭakairmasūtrāṅgurīyakaiḥ | **


                                                                                  **vāsobhiḥ śayanīyaiśca pratiyāmeṣu śaktitaḥ ||450||**

ityevaṁ pratiyāmaṁ yathoktaṁ homādi-deva-pūjānto vidhirāvartanīya ityarthaḥ ||450|| 


    **bhojanaṁ cāpi dātavyaṁ yāvat syādadhivāsanam | **


                                                                                       **trisandhyaṁ balayo deyā bhūtebhyaḥ sarvato diśam ||451||**


                                                                                       ** **


                                                                                       **brāhmaṇān bhojayet pūrvaṁ śeṣān varṇāstu kāmataḥ | **


                                                                                       **rātrau mahotsavaḥ kāryo nṛtyagītakamaṅgalaiḥ ||452||**


                                                                                       ** **


                                                                                       **trirātramekarātraṁ vā pañcarātramathāpi vā | **


                                                                                       **saptarātramatho kuryāt kvacit sadyo'dhivāsanam ||453||**

kvacit sadyo'dhivāsanamiti cala-mūrty-abhiprāyeṇa deśa-kālādy-apekṣayā ||453||

hayaśīrṣapañcarātre ca—


    **yāgamaṇḍapamāsādya dakṣiṇadvāragocare | **


    **uttarābhimukhāḥ sthāpyāścatasro dhenavo'nagha ||454||**


    ** **

hayaśīrṣa-devena ca śānti-ghaṭa-toya-snapanādikaṁ homa-prasaṅgata eva nirdiṣṭam | adhivāsana-śeṣa-kṛtyam anyac ca kecid āhuḥ—yāgetyādinā | anyat spaṣṭārtham eva ||454||


    **gaṅgeti prathamā khyātā dvitīyā yamuneti ca | **


    **godāvarī tṛtīyā ca caturthī tu sarasvatī ||455||**


    **dohanaṁ viṣṇugāyatryā kṛtvā paścāccaruṁ śrapet |**


    **gāyatryā homayeccaiva gāyatryaiva baliṁ haret ||456||**


    ** **


    **bhojayedbrāhmaṇaṁ caiva maṇḍapāduttare dvija | **


    **pāyasenājyayuktena śarkarāmiśritena ca ||457||**


    ** **


    **māsādhipānāṁ tuṣṭyarthaṁ dadyāt kanakadakṣiṇām | **


    **gāśca tāṁstān samuddiśya ekaikāya nivedayet |**


    **devāsurādīnuddiśya kuryādvalinivedanam ||458||**


    ** **


    **adhivāsyaiva deveśaṁ kuryājjāgaramādarāt | **


    **maṅgalerbrahmaghoṣaiśca jayaśabdaravaistathā ||459||**


    **puṇyāhaśabdairvipulairgītavāditranisvanaiḥ | **


    **śaṅkhaghoḥena mahatā vīṇāveṇuraveṇa ca | **


    **kolāhalaiśca bheryādyaiḥ kuryājjāgaraṇaṁ hareḥ ||460||**


    ** ityadhivāsanam |**

**atha adhivāsana-māhātmyam**

tatraiva—


    **yastvevaṁ vidhinā bhaktyā kuryāddevādhivāsanam | **


    **sa sarvatīrthayajñānāṁ dānānāṁ tapasāṁ tathā ||461||**


    **phalaṁ śataguṇaṁ prāpya viṣṇorloke mahīyate | **


    **āhūtasaplavaṁ yāvaddevavattatra modate ||462||**

**atha prāsādādergartanirmāṇādi**


    **prātaḥ prāsādagartaṁ tu puṣpādbhiḥ prokṣya sarvataḥ | **


    **niścitya madhyamaiśānyāṁ gartaṁ kṛtvārpayecchilām ||463||**

gartasyādho brahma-śilāṁ nyaset ||463||

tathā ca bhaviṣye—


    **adhivāsya tato viṣṇuṁ śvabhraṁ kuryāt samāhitaḥ |**


    **prāsādasyānurūpeṇa pratimāyāśca bhārata ||464||**


    ** **


    **prāsādaṁ prokṣya sarvatra mantrapūtena vāriṇā | **


    **pātayet pakṣasūtrāṇi dvārasūtraṁ tathaiva ca ||465||**


    ** **

mantreṇa oṁ sarasvatyai bhaiṣajyena tu iti mantreṇa pūtaṁ yat tena | pakṣa-sūtrāṇi pārśva-sūtrāṇi ||465|| 


    **tato madhyaṁ samaṁ gṛhya kartavyaṁ sthiramādarāt | **


                                                                                                             **kuryāt śvamra-pramāṇena kṛṣṇasyādbhutakarmaṇaḥ |**


                                                                                                             **śvabhrādhastānnyaset pūrvaṁ śilāṁ brahmātmikāṁ śubhām ||466||**


                                                                                                             ** **

mātsye—


    **kṛtvādhivāsaṁ devānāṁ śvabhraṁ kuryāt samāhitaḥ |**


    **prāsādārcānurūpeṇa mānālliṅgasya vā punaḥ ||467||**


    ** **


    **puṣpodakeṇa prāsādaṁ prokṣya mantrayutena tu | **


    **pātayet pakṣasūtrāṇi dvārasūtraṁ tathaiva ca ||468||**


    ** **


    **āśrayet kiñcidaiśānī madhyaṁ kṛtvā diśaṁ budhaḥ | **


    **aiśānīmāśritaṁ devaṁ pūjayanti divaukasaḥ ||469||**


    **āyurārogyaphaladamathavottaramāśritam | **


    **śubhaṁ syādaśubhaṁ proktamanyathā sthāpanaṁ budhaiḥ |**


    **adhaḥ kūrmaśilā proktā sadā brahmaśilādhikā ||470||**


    ** **

śubhamapi sthāpanaman yathā ukta-prakāra-vyatirekeṇāśubhaṁ syād iti budhaiḥ proktam ||470||

hayaśīrṣapañcarātre—


    **adhivāsya vidhānena devadevaṁ hariṁ prabhum | **


    **piṇḍikāsthāpanārthāya gartāgāraṁ viśedguruḥ ||471||**


    **yādṛśaṁ gartaṁgehaṁ tu kṛtaṁ suragaṇārcitam | **


    **saṁvibhajya prakūrvīta saptabhāgaṁ vicakṣaṇaḥ |**


    **punaśca saptadhā kṛtvā sthānabhāgaṁ prakalpayet ||472||**


    ** **


    **brahmabhāgaṁ bhavenmadhyaṁ devaṁ syāttadanantaram | **


    **tṛtīyaṁ mānuṣaṁ bhāgaṁ paiśācaṁ tu caturthakam ||473||**


    **dvibhujaṁ dhyānayogasthaṁ niviṣṭaṁ sthitameva ca |**


    **caturbhujaṁ vā brāhme tu bhāge saṁsthāpayeddharim ||474||**


    **brāhmabhāgaṁ parityajya kiñcidāśritya vā dvijaḥ | **


    **sadaiva sthāpayeddevaṁ devamānuṣabhāgayoḥ ||475||**


    **devamānuṣabhāgābhyāṁ śayanaṁ parikalpayet | **


    **dāravīṁ mṛnmayīṁ mūrtiṁ devasthāne niveśayet ||476||**


    ** **


    **mānuṣaṁ kiñcidāśritya āsīnaṁ sthāpayeddharim | **


    **narasiṁhaṁ varāhañca devabhāge niyojayet ||477||**


    ** **


    **vighneśamambikāṁ devīṁ mātṛrbhūtagaṇaṁ tathā | **


    **ādityādīn hareranyānevamādīṁstathā parān |**


    **paiśāce sthāpayen sthāne nātra kāryā vicāraṇā ||478||**


    ** **


    **svasthānavarjitāḥ sarve bhayaduḥkhāmayapradāḥ | **


    **tasmāt sarveṇa yatnena svasthāne viniveśayet ||479||**

**atha piṇḍikāśodhanam**


    **śrīmūrtyā saha piṇḍīṁ ca sthāpayitvābhipūjya |**


    **rathena maṇḍapaṁ nītvā saṁsthāpya punararcayet ||480||**


    ** **

pūrvaṁ sākṣād alikhitaṁ piṇḍikā-sthāpanādikaṁ piṇḍikā-śodhana-prasaṅge'tra likhati—śrī-mūrtyā saheti | rathena śrī-mūrty-adhirohitayānena, asambhave anyena vā ||480||

mātsye—


    **tataḥ prakṣālitāṁ kṛtvā pañcagavyena piṇḍikām | **


    **kaṣāyatoyena pūnarmantrayūktena sarvataḥ |**


    **devabhāryāṁśrayaṁ mantraṁ piṇḍikāsu niyojayot ||481||**

hayaśīrṣe—

**śriyaḥ sūktenārcayīta pratyūcaṁ piṇḍikāmapi ||482||**

**atha prāsāde śrīmūrtivijayaḥ**


    **prāgvat śrīmūrtimutthāpya yāne cāropya maṇḍapāt |**


    **prādakṣiṇyena sānandaṁ nayet prāsādamaṇḍapam ||483||**


    ** **

prādakṣiṇyena nagarasya grāmāder vā pradakṣiṇa-krameṇa, sānandaṁ gīta-vādyādi-mahotsavenetyarthaḥ, prāsade tad-agrato yan-maṇḍapaṁ tat ||483||

tathā ca mātsye—


    **tata utthāpya deveśaṁ uttiṣṭha brahmaṇaspate | **


    **ānīya garbhabhavanaṁ pīṭhānte sthāpayedbudhaḥ ||484||**


    ** **

bhaviṣye—


    **tataścotthāpayeddevaṁ mantreṇānena bhūmipa | **


    **uttiṣṭha brahmaṇaspate brahmaghoṣaiśca puṣkalaiḥ |**


    **puṇyāhajayaghoṣaśca śaṅkhabheryādinisvanaiḥ ||485||**


    ** **


    **rathaṁ cālaṅkṛtaṁ kṛtvā tasmiṁścāropayecchanaiḥ | **


    **rathe tiṣṭheti mantreṇa rathasthaṁ kārayeddharim ||486||**


    **grāmaṁ vā nagaraṁ vāpi śanaiḥ kuryāt pradakṣiṇam |**


    **puṣpairgandhaistathānnādyaiḥ śakaṭaṁ pūrayecchubhaiḥ ||487||**

śakaṭaṁ tad-rathameva ||487||


    **śaṅkhabherīninādaiśca patākābhirdhvajaistathā | **


    **cāmaraiśca vitānaiśca kalasaiḥ padmaśobhitaiḥ ||485||**


    ** **


    **dīpadarpaṇasaṁyuktairgītamaṅgalanāditaiḥ | **


    **baliṁ prakṣipyamāṇantu śanairgacchet pradakṣiṇam ||489||**

**atha ratnādinyāsaḥ**


    **arghyapādyādikaṁ dattvā tatra viśramya ca kṣaṇam | **


    **tasyāṁ brahmaśilāyāṁ tu nyasedratnādi mantrataḥ ||490||**

tatra maṇḍape kṣaṇaṁ viśramya, tasyāṁ gartādhonyastāyāṁ, mantratas tat-tan-mantraiḥ, ratna-nyāsa-vidhi-kramaśca matsya-purāṇādi-vacanato'gre vyakto bhavatyeva ||490||

bhaviṣye—


    **ānīya maṇḍape paścādarghyaṁ pādyaṁ ca dāpayet | **


    **tasmin muhūrte viśramya ratnanyāsaṁ tu kārayet ||491||**


    **sarvavījāni dhātūṁśca ratnānyoṣadhayastathā | **


    **kāñcanaṁ padmarāgañca pāradena samanvitam ||492||**


    ** **


    **padmaḥ kūrmaśca pṛthivī garuḍaścānupūrvaśaḥ | **


    **brahmasthāne tu dātavyā mantrapūtā yathāvidhi ||493||**

padmādayaśca svarṇa-nirmitāḥ agre lekhya-śrī-hayaśīrṣoktayā jñeyāḥ ||493|| 


    **bījaṁ gāḍhaṁ na kurvīta samūlāṁstān prapātayet | **


                                                                              **bīje gāḍhe mahādoṣo vyādhidoṣabhayaṁ bhavet |**


                                                                              **bījakānāmalābhe tu svarṇaṁ sarvatra vinyaset ||494||**


                                                                              ** **

bījaṁ gāḍhaṁ kaṭhinam ityarthaḥ jātāv ekatvam ||494|| 

mātsye—


    **arghyapādyādikaṁ tatra madhuparkaṁ prayojayet | tato muhūrtaṁ viśramya ratnanyāsaṁ samācaret ||495||**


    ** **

tatra—garbha-bhavane, prayojayet — samarpayet ||495||


    **vajraṁ mauktikavaidūryaṁ śaṅkhaṁ  sphaṭikameva ca | puṣparāgendranīlañca nīlaṁ pūrvāditaḥ kramāt ||496||**

vajrādy-aṣṭakam aṣṭadikṣu pūrva-diśam ārabhya krameṇa agre lekhya-tat-tan-mantrair vinyaset | evam agre'pi jñeyam | tatra prayogaḥ—


    indras tu mahasā dīptaḥ sarva-devādhipo mahān | 


    dambholi-hastaḥ sattvāḍhayas tasmai nityaṁ namo namaḥ || 

oṁ indrāya namaḥ ityādi | pañcarātrānusāreṇa cāgre lekhya-tantrokta mantraireva | tatra vajraṁ hīrakam ||496||


    **tālakañca śilā-vajramañjanaṁ śyāmameva ca | **


    **kākṣīṁ kāśīsamākṣikaṁ gairikañcāditaḥ kramāt ||497||**

tālakaṁ haritālakaṁ, śilā manaḥśilā, vajraṁ vajrābhrakaṁ, śyāma-mañjanaṁ sauvīrāñjanam, kākṣīṁ saurāṣṭra-mṛttikām, kāśīsaṁ sīsaṁ, mākṣikaṁ suvarṇa-mākṣikam ||497||


    **godhūmañca yavaṁ tadvattilamudgaṁ tathaiva ca | **


    **nīvāramatha śyāmākaṁ sarṣapaṁ brīhimeva ca ||498||**


    ** **


    **nyaset krameṇa pūrvādau candanaṁ raktacandanam | **


    **aguruṁ cāñjanaṁ caiva uśīrañca tataḥ param |**


    **vaiṣṇavīṁ sahadevīñca lakṣaṇāñca tataḥ param ||499||**

vrīhiṁ dhānyam, añjanaṁ kṛṣṇāguruṁ, vaiṣṇavīṁ viṣṇu-krāntām ||498-499||


    **svalokapālanāmnā tu nyasedoṅkārapūrvakam ||500||**


    ** **


    **sarvabījāni dhātuṁśca ratnānyoṣadhayastathā | **


    **brahmasthāne tu dātavyāḥ saṁhatāḥ syuḥ parasparam ||501||**

evaṁ sarvāṇi bījāni, sarvān dhātūn, sarvāṇi ratnāni, sarvā oṣadhīśca krameṇa nyaset | brahma-sthāne ca madhye bījādayaḥ parasparaṁ saṁhatā militā dātavyāḥ ||501||


    **kāñcanaṁ padmarāgañca pāradaṁ padmameva ca | **


    **kūrmaṁ dharāṁ vṛṣaṁ tadvanyasyet pūrvāditaḥ kramāt ||502||**

pūnaḥ kāñcanam ayaskānta-loham iti yāvat ||502||


    **mūlakaṁ vidrumaṁ tāmraṁ kāṁsyaṁ caivārakūṭakam | **


    **rajataṁ vimalaṁ puṣpaṁ lohaṁ cānukrameṇa tu ||503||**


    ** **

vimalaṁ trividhaṁ—hema-vimalaṁ, tāra-vimalaṁ, kāṁsya-vimalamiti prasiddham; puṣpaṁ loha-viśeṣaṁ, yatra paṅkajākārā vindavo vartante | lohābhāve kāñcana dhātum, oṣadhyabhāve saha-devīṁ dadyāditi jñeyam | etacca sarvam agre hayaśīrṣa-pañcarātra-vacanato vivṛtaṁ bhāvi | tatra kvacid virodhaśca phala-bhedādi kalpanayā pariharaṇīya iti likhitameveti dik | anyat sugamam ||503||


    **kāñcanaṁ haritālañca sarvābhāve vinikṣipet | **


    **dadyādvījauṣadhisthāne sahadevīṁ yavānapi ||504||**


    ** **

hayaśīrṣapañcarātre—


    **napuṁsakaśilāyāntu ratnanyāsaṁ samācaret | **


    **vastrābharaṇagandhādyaiḥ pūrvavadbhūṣito guruḥ ||505||**


    ** **


    **hutvāhutiśataṁ vipra nārasiṁhena vā punaḥ | **


    **tenaivāmantrya ratnādīn piṇḍikāṁ śvabhrake nyaset |**


    **guggulaṁ drāvayitvātha garbhe tu viniveśayet ||506||**


    ** **


    **ratnādīnāṁ tu nyastānāṁ niścalīkaraṇāya tu | **


    **tato niveśayettāṁstu diśāsu vidiśāsu ca ||507||**


    **prathamāvaraṇe brīhīn ratnānyapi dvitīyake | **


    **tṛtīye vinyaseddhātūn lohañcāpi caturthake ||508||**


    ** **


    **pratyāvaraṇagarbhe tu pañcamāvaraṇe dvija | **


    **candanādīṁśca viprendraścāṣṭadikṣu niveśayet |**


    **ekaikaṁ dikṣu vinyasya madhye caivāparaṁ nyaset ||509||**


    ** **


    **aindryāñca candanaṁ nyasyamāgneyāṁ raktacandanam |**


    **kṛtṇāguruṁ dakṣiṇasyāṁ nirṛtyāmaparāgurum ||510||**


    ** **


    **uśīraṁ paścime bhāge viṣṇukrāntāmathāpare | **


    **sahadevīmūdīcyāṁ tu lakṣaṇāmīśagocare |**


    **brāhmīṁ suvarcalāṁ madhye vṛddhiṁ brāhme niveśayait ||511||**


    ** dhānyamaindryāṁ niveśyātha āgneyāṁ tu kulatthakam |**


    **yavān dakṣiṇabhāge tu godhūmaṁ nairṛte nyaset ||512||**


    ** **


    **tilāṁstu paścime dadyānnīvāraṁ vāyugocare | **


    **mudgamuttarato dadyānniṣpāvamīśagocare |**


    **madhye siddhārthakaṁ dadyādratnanyāsaṁ samācaret ||513||**


    ** **


    **vajraṁ tu pūrvato dadyādāgneyāṁ mauktikaṁ tathā |**


    **vaidūryaṁ dakṣiṇe dadyācchaṅkhaṁ nirṛtigocare ||514||**


    ** **


    **sphaṭikaṁ vāruṇe dadyāt padmarāgaṁ tu vāyave | **


    **uttare candrakāntaṁ tu aiśānyāmindranīlakam |**


    **padmarāgaṁ nyasenmadhye yathāvaddvijasattama ||515||**


    ** **


    **haritālaṁ nyaset pūrve āgneyāṁ tu manaḥśilām | **


    **añjanaṁ dakṣiṇe dadyānmākṣikaṁ brahmagocare ||516||**


    ** **


    **saurāṣṭrīṁ vāruṇe dradyādvāyavyā gairikaṁ tathā | **


    **sīsaṁ caivottare dadyādeśānyāṁ gandhakaṁ tathā | **


    **pāradaṁ tu nyasenmadhye yathāvattridaśeśvara ||517||**


    **hiraṇyaṁ pūrvato dadyādāgneyāṁ tāramuttamam | **


    **āyasaṁ dakṣiṇe nyasya nairṛtyāṁ trapuṣaṁ tathā ||518||**


    **paścime vinyasedghoṣaṁ nāraṁ vāyavyagocare | **


    **sihlakaṁ cottare nyasya śulvamīśānagocare ||519||**


    **padmaṁ kūrmaṁ tathānantaṁ pṛthvīṁ madhye niveśayet | **


    **sumeruñca suraśreṣṭha sarvametaddhiraṇmayam ||520||**


    ** **


    **eṣāmekatamaṁ madhye nyaset sarvāṇyathāpi vā | **


    **namo hiraṇyamantreṇa brahmasthāne niveśayet ||521||**

kiñca—


    **oṣadhīnāmalābhe tu viṣṇukrāntāṁ viśāmpate | **


    **bījānāmapyalābhe tu yavaṁ sarvatra dāpayet ||522||**


    **alābhe sarvaratnānāṁ muktā sarvatra śasyate | **


    **alābhe sarvadhātunāṁ haritālaṁ vinikṣipet | **


    **alābhe sarvalohānāṁ kāñcanāni pradāpayet || 523||**

**atha ratnanyāsamantraḥ**

bhaviṣye—


    **indrastu mahasā dīptaḥ sarvadevādhipo mahān | **


    **dambholihastaḥ sattvāṭyastasmai nityaṁ namo namaḥ ||524||**


    ** iti pūrvadiśi | **


    **āgneyaḥ puruṣo dīptaḥ sarvadevamanyo'vyayaḥ | dhūmaketuranādhṛṣyastasmai nityaṁ namo namaḥ ||525||**


    ** iti āgneyām | **


    **yamaścotpalavarṇābhaḥ puruṣo daṇḍadhṛṅmahān | **


    **dharmasākṣī viśuddhātmā tasmai nityaṁ namo namaḥ ||526||**


    ** iti dakṣiṇasyām | **


    **nairṛtaḥ puruṣaḥ kṛṣṇaḥ sarvarakṣo'dhipo mahān | **


    **khaḍgahasto mahāsattvastasmai nityaṁ namo namaḥ ||527||**


    ** iti nairṛtyām |**


    **varuṇaḥ sabala dhīmān puruṣo nimnagādhipaḥ | **


    **pāśahasto mahābāhustasmai nityaṁ namo namaḥ ||528||**


    ** iti paścimadiśi | **


    **vāyurvai śyāmavarṇo'yaṁ sarvagandhavahaḥ śuciḥ | **


    **puruṣo dhvajahastaśca tasmai nityaṁ namo namaḥ ||529||**


    ** iti vāyavyām | **


    **ātreyaḥ puruṣaḥ saumyaḥ sarvauṣadhisamanvitaḥ | **


    **nakṣatrādhipatiḥ somastasmai nityaṁ namo namaḥ ||530||**


    ** iti udīcyām | **


    **īśānaḥ puruṣaḥ śukraḥ sarvavidyādhipastathā | **


    **śūlahasto virūpākṣastasmai nityaṁ namo namaḥ ||531||**


    ** iti aiśānyām | **


    **padmayoniśca tanmūrtirvedavyāsaḥ pitāmahaḥ | **


    **yajñādhyakṣaśca satataṁ tasmai nityaṁ namo namaḥ ||532||**


    ** iti ūrddhve | **


    **yo'sāvanantarūpeṇa brahmāṇḍaṁ sacarācaram | **


    **puṣpavaddhārayenmūrdhin tasmai nityaṁ namo namaḥ | 533||**


    ** iti adhaḥ |**

**mātsye ca prāyaḥ sarvamevameva |**

kiñca—


    **oṁkārapūrvikā hyete nyāse balinivedane | **


    **mantrāḥ syuḥ sarvadevānāṁ vṛddhiputraphalapradāḥ | 534||**


    ** **

hayaśīrṣapañcarātre ca—

**digīśānāṁ tu mantreṇa ratnādīn viniveśayet ||535||**

tadyathā—


    **oṁ śakraḥ surapatiḥ śrīmān sahasranayanojjvalaḥ | **


    **yaṣṭā yaḥ kratumukhyānāṁ namastasmai mahātmane |**


    **oṁ trātāramiti mantreṇa sānnidhyaṁ tatra kārayet ||536||**


    ** iti pūrvasyām | **


    **oṁ ajaḥ sarvagataḥ śaktiryasya chāyeva rājate | **


    **havyakavyavaho yo vai namastasmai mahātmane |**


    **oṁ agna āyāhi mantreṇa sānnidhyaṁ tasya kārayet ||537||**


    ** iti āgneyām | **


    **oṁ kṛṣṇāñjananibho raudrā daṇḍapāṇiḥ sragujjvalaḥ | **


    **sarvapretādhipo devo namastasmai mahātmane |**


    **sānnidhyakaraṇe tasya mantrastvasi yamaḥ smṛtaḥ ||538||**


    ** iti dakṣiṇasyām | **


    **oṁ ghoradaṁṣṭrākarālastu khaḍgapāṇiḥ subhairavaḥ | **


    **rākṣasādhipatirdevo namastasmai mahātmane |**


    **sānnidhyārthaṁ tasya mantra eṣa te nirṛte smṛtaḥ ||539||**


    ** iti nairṛtyām | **


    **oṁ saptasāgaradehastu pāśapāṇirbhahādyutiḥ | **


    **yādasāṁ patireko yo namastasmai mahātmane |**


    **tasyālabhanamantrastu padmanadyaḥ sarasvatī ||540||**


    ** iti paścimāyām | **


    **oṁ saptasurānugā yasya yonirgītā manīṣibhiḥ | **


    **aśarīreti vikhyāto namastasmai mahātmane |**


    **mantrastasyāpi sānnidhye vāta āvātu bheṣajam ||541||**


    ** iti vāyavyām | **


    **oṁ dhanādhipo hrasvamūrtirgadāhasto nṛvāhanaḥ | **


    **uttarāśādhipaḥ śrīmān namastasmai mahātmane |**


    **somaṁ rājeti mantro'yaṁ tasya sānnidhyakārakaḥ ||542||**


    ** iti udīcyām | **


    **oṁ vidyādhipo vṛṣārūḍha śūlapāṇirmahābalaḥ | **


    **trailokyavanditaḥ śrīmān namastasmai mahātmane |**


    **īśāvāsyeti mantreṇa tatsānnidhyaṁ prakalpayet ||543||**


    ** iti aiśānyām |**


    **oṁ ya imāṁ sakalāṁ pṛthvīṁ saptasāgarabhūṣitām | **


    **vibharti mālā-pratimāṁ namastasmai mahātmane |**


    **namo'stu sarpamantreṇa sānnidhyaṁ tasya kalpayet ||544||**


    ** iti adhaḥ | **


    **oṁ brahmā caturmukhaḥ svāmī sarvalokapitāmahaḥ | **


    **kamaṇḍaludharaḥ śrīmānnamastasmai mahātmane | **


    **brahmā deveti mantreṇa sānnidhyaṁ tasya kalpayet ||545||**


    ** iti ūrddhve |**

**atha kāmaviśeṣeṇa dravyaviśeṣanyāsaḥ**

bhaviṣye—


    **kṣīravṛkṣatvacaṁ puṣpamaṣṭamaṅgalasaṁyutam | **


    **śrīkāmastu nyaset samyagdeśavṛddhikaraṁ śubham ||546||**


    ** **


    **pāradaṁ ghṛtagodhūmān dūrvāṁ rocanayā saha | **


    **gośṛṅgamṛttikāñcaiva kūrcena saha nikṣipet |**


    **sthitasya tasya devasya śriyo vṛddhiḥ sadā bhavet ||547||**


    ** **

sthitasya tat-tad-ravyoparyavasthite satītyarthaḥ ||547||


    **kṛśaraṁ kāñcanaṁ caiva padmena saha vinyaset | **


    **sthitasya tasya devasya cāturvarṇyahitaṁ bhavet |**


    **catuṣpādāśca vardhante daubhāgyañca praṇaśyati ||548||**


    ** **


    **lākṣā madhu ghṛtañcaiva śamī cāśvatthameva ca | **


    **vedyā saha ca dātavyā yajñotsavakarāstathā ||549||**


    **mṛttikā parvatasyātha hradādādāya mṛttathā | **


    **yathākrameṇa dātavyā rāṣṭravṛddhikarī nṛpa ||550||**


    **kāñcanaṁ sarvabījāni medinyā saha vinyaset |**


    **sthitasya tasya kṛṣṇasya rājā prajā ca vardhate ||551||**


    ** **


    **brahmasthāne ca vinyasya sarvakāmārthadaṁ śubham | **


    **na bhayaṁ na ca durbhikṣaṁ tattaddravye vyavasthite ||552||**


    ** iti | **

śrīhayaśīrṣadevena ratnānyāsādanantaram—

**vṛtte śāntyambuseke tu prāsāde vijayo mataḥ ||553||**

** **

yathā hayaśīrṣe—


    **ratnānyāsavidhiṁ kṛtvā pratiṣṭhāmārabhedguruḥ ||554||**


    ** **

evaṁ matsya-bhaviṣya-purāṇoktayanusāriṇāṁ satāṁ mate prathamaṁ prāsāde śrī-mūrter vijayas tato ratnādi-nyāsa iti likhitam | śrī-hayaśīrṣa-mate ca tad-viparītam ityullikhan tatraiva paramapi kṛtya-viśeṣaṁ likhati—ratna-nyāsam ityādinā nivedayed ityantena ||554||


    **saśalākairdarbhapiñjaiḥ sahadevīsamanvitaiḥ | **


    **mahākṣataistu satkṛtya pañcagavyena śodhayet |**


    **prokṣayedgandhatoyena nadītīrthodakena ca ||555||**


    ** **


    **homārthe sthaṇḍilaṁ kuryāt sikatābhiḥ samantataḥ |**


    **sārddhaṁ hastapramāṇantu caturasraṁ suśobhanam ||556||**


    ** **


    **aṣṭadikṣu yathānyāyaṁ kalasānapi pūjayet | **


    **mantreṇāṣṭākṣareṇaiva pūjādikramayogataḥ ||557||**


    ** **


    **ānīya saṁskṛtaṁ vahniṁ tvamagne prayatetyucā | **


    **palāśasamidhānāṁ tu ghṛtāktānāṁ sureśvara ||558||**


    ** **


    **śataṁ vātha sahasrāṁ vā gāyatryā viṣṇusaṁjñayā | **


    **juhuyācca śataṁ dadyādājyamaṣṭākṣareṇa tu ||559||**


    ** **


    **pūrṇāhutiṁ śāntitoyaṁ kuryāttatra vicakṣaṇaḥ | **


    **kalaseṣūdakaṁ gṛhya tāmrapātre niveśayet ||560||**


    ** **


    **mantrayecchatavārāṁstu mūlamantreṇa deśikaḥ | **


    **secayeddecatāmūrdhni śrīśca tetyanayā'nagha ||561||**


    ** **


    **brahmayānena coddhṛtya uttiṣṭha brahmaṇaspate | **


    **tvaṁ viṣṇoritimantreṇa prāsādābhimukhaṁ nayet ||562||**


    **śivikāyāṁ hariṁ sthāpya rathe vātha suyantritam | **


    **bhrāmayīta puraṁ sarvamathavāyatanaṁ svakam ||563||**

suyantritaṁ sāvadhānaṁ rathena saha saṁyojitam ityarthaḥ | anyat sugamam ||563||


    **pradakṣiśena deveśaṁ sarvaśobhāsamanvitam | **


    **tato maṅgalaghoṣaiśca gītairmadhuranisvanaiḥ ||564||**


    ** **


    **stuvadbhirmāgadhaiḥ sūtairvādyairnānāvidhaiḥ śubhaiḥ | **


    **gāyadbhrbrāhmaṇaiḥ sāma śaṅkhākāreṇa sarvaśaḥ ||565||**


    ** patākābhirvicitrābhirdhvajairnānāvidhaiḥ śubhaiḥ | **


    **devadevaṁ mahādevaṁ hariṁ sarvajagadgurum ||566||**


    ** saṁsārārṇavasantārapotabhūtaṁ sureśvaram | **


    **kartṛṇāṁ sthapatīnāñca śilpināṁ puravāsinām ||567||**


    **sthāpakānāñca bhṛtyānāṁ pāvakaṁ puṇyavarddhakam | **


    **bhrāmya prāsādābhimukhaṁ kṛtvā devaṁ niveśayet ||568||**

**atha tatra maṅgalasnapanam**


    **erakāyāṁ tu saṁsthāpya snapayenmaṅgalānvitam ||569||**


    ** catasro'vidhavāstatra divyamantrābhimantritāḥ |**


    **savyāpasavyasūtreṇa veṣṭya spṛśya kuśena tu ||570||**


    ** **


    **ācāryeṇābhyanujñātā ghaṭairmalayabhūṣitaḥ | **


    **snapayanti hariṁ bhaktyā aṣṭamaṅgalasaṁyutam ||571||**


    **tato gandhādinābhyarcya mūlamantreṇa deśikaḥ |**


    **śuklavastreṇa saṁchādya aṣṭāṅgārghyāṁ nivedayet ||572||**


    ** **


    **evaṁ kramo bahuvidhaḥ kṛtyañca vividhaṁ bhavet | **


    **pratimāyāṁ budhaiścātra kāryaṁ svagurusammatam ||573||**

nanvevaṁ kṛtye krame ca purāṇāgamādi-vacanato virodhāpattyā kathaṁ vyavahartavyam ? atra likhati— evamiti | nija-guru-sampradāyācārānusāreṇa tatra tatra vyavahāraḥ kartavya ityarthaḥ | evaṁ sarvatraivohyam | sarvatra vividha-virodha-darśanāt punaḥ punareva likhyate ity unneyam ||573||

**atha gartalepanādi**


    **pāyasenopalipyādau gartamācchādya vāsasā |**


    **agnyādibhyastu juhuyāt siddhyarthaṁ tasya dakṣiṇe ||574||**


    ** **

tathā ca mātsye—


    **nyāsaṁ kṛtvā tu ratnānāṁ pāyasenānulepitam | **


    **paṭenācchādayecchvabhrāṁ śubalenopari dhārayan ||575||**

bhaviṣye ca—


    **ratnanyāse kṛte paścāt pāyasenopalepayet | **


    **paṭena mahatā paścācchklenopari chādayet ||576||**


    ** **

kiñca—


    **śvabhrasya dakṣiṇe pārśve sarṣapān juhuyādbudhaḥ | **


    **agnaye brahmaṇe caiva rudrāya caiva viṣṇave | **


    **skandāya gaṇarājāya gaṇamātṛbhya eva ca ||577||**

kebhyo juhuyāt ? tāneva nirdiśati | atra prayogaḥ—oṁ agnaye svāhā, oṁ brahmaṇe svāhetyādi ||577|| 

**ayendrādibalidānam**


    **dadyāt śrīmūrtimutthāpya śakrādibhyo baliṁ budhaḥ | **


    **tattannāmnā caturthyantanamo'ntapraṇavādinā ||578||**

indrādibhyaś ca pāyasavaliṁ tat-tan-nāma-mantreṇa dadyāt; tatra prayogaḥ—oṁ indrāya nama ityādi ||578||

tathā ca tatraiva—


    **indrādīn lokapālāṁśca ādityāṁśca vasuṁstathā | **


    **viśvedevāṁstathā sarvān svanāmnā copalakṣitān | **


    **oṁkārādyānnamo'ntāṁśca kṛtvotthāpya baliṁ haret ||579||**

**atha prāsādāntaḥ śrīmūrtipraveśanam**


    **devaṁ gobālarajvā'bhiveṣṭya svastyabhivācayet | **


    **ācāryo vidhivattañca prāsādāntaḥ praveśayet ||580||**

**atha tadvidhiviśeṣaḥ**

tatraiva—


    **utthitaṁ tatra deveśaṁ bālarajvā hi daṇḍavat | **


    **tataḥ suyantritaṁ kṛtvā brāhmaṇān svasti vācya ca |**


    **jīvadānaṁ tataḥ kṛtvā devadevaṁ samutkṣipet ||581||**


    ** **

daṇḍavad-vālarajvā suyantritaṁ kṛtvā ‘yat tu’ ityādi-jīva-sūktena jīva-dānaṁ kṛtvā ||581||


    **sthāpakaḥ sthāpayeddevaṁ mūrtipairbalavattaraiḥ | **


    **puṇyāha-jayaśabdaiśca brahmaghoṣaiśca puṣkalaiḥ ||582||**


    ** **


    **ācāryastvagrato gacchedarghyahastaḥ samāhitaḥ | **


    **pṛṣṭhato yajamānastu bhaktyā devantu saṁspṛśan |**


    **putrabhrātṛkalatraiśca bandhubhiḥ pariveṣṭitaḥ ||583||**


    **sarve'nyo'nyamasaṁlagnā dhyāyamānā janārdanam | **


    **dvāradeśe samānīya arghyaṁ tasmai nivedayet ||584||**

sarve'nyo'nyam asaṁlagnāḥ santo gaccheyur iti śeṣaḥ | dvāradeśe ca sarva-gandha-jalaiḥ dvāri santiṣṭhate namaḥ iti devaṁ snāpayet, tato'rghyaṁ nivedayed iti keṣāñcin matam ||584||


    **tataḥ praveśayeddevaṁ na drutaṁ na vilambitam | tiryagūrddhvamadhaścaivamaspṛśantaṁ praveśayet ||585||**


    ** **

hayaśīrṣapañcarātre ca—


    **pāśena yantritaṁ kṛtvā tato deveti cālayet | **


    **advārabandhe prāsāde dvāreṇaiva praveśayet ||586||**


    ** **


    **dvārabandhe kṛte devamākāśena praveśayet | **


    **dvārabandhe kṛte cāpi aspṛśantaṁ praveśayet | **


    **devasya tveti mantreṇa tiryagūrddhvamadhastathā ||587||**

**atha piṇḍikānyāsādi**


    **pādyaṁ dattvā piṇḍikāñca vinyasya vidhinā ca tām |**


    **prakṣālyābhyarcya tadgartaṁ pāyasenopalepayet ||588||**


    ** **

vidhineti—pratipadasīti mantreṇa piṇḍikāṁ vinyasya pañca-gavyena kaṣāyodakena ca prakṣālya, lakṣmī-mantreṇābhyarcyeti | pūrvam adhivāse prakṣālanādikam asyāpi likhitaṁ, idānīṁ ca prāsādāntaḥsthāpana iti bhedaḥ ||588||

bhaviṣye—


    **viṣṇupīṭhaṁ nyaset paścādarghyaṁ dattvā samāhitaḥ | kapilākṣīrasaṁsnigdhaṁ paramānnaṁ tu saṁskṛtam |**


    **kapilājyena saṁmiśraṁ taiḥ śvabhramupalepayet ||589||**


    ** **

hayaśīrṣe—


    **ratnanyāsamimaṁ kṛtvā napuṁsakaśilātale | **


    **nyaset pādaśilāṁ tatra strīliṅgairupalakṣitām ||590||**


    **tatra sampūjayedvidvān piṇḍikāṁ śaktirūpiṇīm | **


    **saha raṅgeṇa vastreṇācchādya gandhādinārcayet ||591||**


    ** **


    **puṣpairmūlaiḥ phalairhṛdyaiḥ sitayā cārdrakeṇa ca | **


    **abhyarcya vinyasedvidvān lakṣmībījaṁ samāhitaḥ ||592||**


    ** **


    **kṛtvaiva piṇḍikākarma tadurddhvaṁ pratimāṁ nyaset | **


    **prāsādānāṁ tu sarveṣāṁ pratimābīja ucyate ||593||**


    ** **


    **pratimānāṁ tu sarvāsāṁ pādapīṭhaḥ śilāmayaḥ | **


    **tasmāt sarvaprayatnena pīṭhorddhvaṁ pratimāṁ nyaset ||594||**

pīṭhasyordhvam upari ||594||

**atha śrīmūrtisthāpanam**


    **gandhapuṣpādinābhyarcya vividhairmaṅgalasvanaiḥ |**


    **gītādibhiśca tāṁ mūrti sthāpayet piṇḍikopari ||595||**


    ** **

mātsye—


    **tata utthāpya deveśamiṣṭāṁśe tu śubhājane | **


    **dhruvā dyauriti mantreṇa śvabhropari niveśayet ||596||**


    ** **

iṣṭe sthāpana-yogye aṁśe pradeśa-bhāge, tatra ca subhājane sat-pātre piṇḍikoparītyarthaḥ ||596|| 

bhaviṣye ca—


    **sthāpayettamasaṁlagnamadrutañcāvilambitam | **


    **puṇyāha-jayaśabdaiśca brahmaghoṣaiśca puṣkalaiḥ | \
śaṅkhabherīninādaiśca gītavāditranisvanaiḥ ||597||**


    ** **

hayaśīrṣapañcarātre—


    **piṇḍikorddhvaṁ tato devaṁ yantrito dhārayet kṣaṇam |**


    **tataḥ śaṅkhaghaṭītoyairdevajñān lagnamādiśet ||598||**


    ** **

ādiśet pṛcched ityarthaḥ ||598||


    **jñātvā samyaksthiraṁ lagnamalagnaṁ vā niveśayet | **


    **piṇḍikāyāṁ suraśreṣṭha mantreṇānena deśikaḥ |**


    **oṁ trailokyavikrāntāya trivikramāya namo namaḥ ||599||**


    ** iti | **


    **saṁsthāpya piṇḍikāyāntu sthiraṁ kuryādvicakṣaṇaḥ | **


    **dhruvā dyauriti mantreṇa viśvataścakṣurityapi ||600||**


    ** iti |**

**atha śrīmūrtisthāpanānantarakṛtyāmi**


    **tataḥ svārṇādinā devaṁ saṁsthāpyārghyaṁ pradāya ca | **


    **dhūpādi dattvāvahito mahāmantraṁ japedguruḥ ||601||**

ādi-śabdāt madhusarpiṣā, tathā purā śānti-ghaṭanyastāvaśiṣṭampātāhuti-jalena ca, avahitaḥ niḥśabdatādyāpādanena sāvadhānaḥ san mahāmantraṁ dvādaśākṣaraṁ japet ||601||

bhaviṣye—


    **sthitamātraṁ suvarṇena snāpayedatha sarpiṣā | **


    **tasyānte snāpayettena sampātāhutivāriṇā ||602||**


    ** **

tena pūrvaṁ śānti-ghaṭanyastena ||602|| 


    **arghyaṁ dattvā namaskṛtya arcayitvā yathāvidhi | **


                                           **sakṛtaṁ guggulaṁ dadyānniḥśabdaṁ kārayettataḥ ||603||**

arpayitveti pāṭhe ādau mantreṇāṟghyaṁ visṛjya paścāt tena arghyaṁ kṛtvā, yadvā, arpayitvā arcayitvetyevārthaḥ ||603||


    **aiśāne tu diśābhāge sthitastūṣṇīṁ susaṁyataḥ | **


    **uccārayenmahāmantraṁ dvādaśākṣaramadrutam |**


    **tena vai japyamānena vidheracchidratā bhavet ||604||**


    ** **

vidheḥ—karmaṇaḥ ||604|| 


    **mantrahīno vidhiryaśca aṅgahīnaśca yo bhavet | **


                           **hīno vai dakṣiṇābhiśca na praśastaḥ kadācana |**


                           **eṣa guhyavidhiḥ proktaḥ saṁhitokto mayā tava ||605||**

chidratāmeva darśayati—mantra-hīna iti ||605|| 

**atha mantrai śrīmadaṅgālabhanam**


    **oṁ yajjāgrata ityādyairmantraiḥ ṣaḍbhiḥ kramāt spṛśet |**


    **devasya dakṣiṇaṁ pārsvaṁ vāmaṁ pṛṣṭhaṁ śiraḥ padau ||606||**


    ** **

agre lekhyaiḥ ṣaḍbhir mantraḥ krameṇa devasya dakṣiṇapārśvādi-sthāna-ṣaṭkaṁ spṛśet ||606||

bhaviṣye—


    **adhunā vaidikaṁ vakṣye vidhiṁ sāmānyayogataḥ |**


    **etābhirṛgbhiḥ ṣaḍbhiśca viṣṇuṁ sarvatra saṁspṛśet ||607||**


    ** **


    **dakṣiṇaṁ paścimaṁ caiva uttaraṁ pūrvameva ca | **


    **mūrdhni mule ca yatnena saṁspṛśet prayato budhaḥ ||608||**

**atha mantrāḥ**


    **oṁ yajjāgrato dūramudaiti daivam ||609||**


    ** iti | **


    **oṁ yena karmaṇyapaso manīṣiṇe yajña ||610||**


    ** iti | **


    **oṁ yat prajñānāmṛtaceto dhṛtiśca ||611||**


    ** iti | **


    **oṁ yenedambhūtaṁ bhuvanaṁ bhaviṣyat ||612||**


    ** iti | **


    **oṁ yasminnṛcaḥ sāmayajuṁṣi yasmin ||613||**


    ** iti |**


    **oṁ sukhārathiraścātivayanmanuṣyān ||614||**


    ** iti | **

mātsye—


    **devadhyānaikacetāstu mantrānetānudīrayet ||615||**


    ** **


    **oṁ yajjāgrato dūramudaiti iti tato virāḍajāyata iti sahasraśīrṣā puruṣa iti abhi tvāśūra no numa iti | **


    **oṁ puruṣa evedaṁ sarvamiti oṁ yenedaṁ bhūtaṁ bhuvanamiti oṁ na tvā vā anya iti ||616||**


    **sarvasvenān pratiṣṭhāsu japtvā mantrān punaḥ punaḥ | **


    **catuṣkṛtvaḥ spṛśedadbhirmūle madhye śirasyapi ||617||**


    ** iti |**

**atha japavidhiviśeṣaḥ**


    **devamūrdhni karaṁ nyasya devaṁ dhyāyan japedguruḥ | sūktānyathātmatattvañca bhāvayitvā paṭhenmanūn ||618||**

sūktāni deva-vratādīni japet, ātma-tattvaṁ ‘bhagavad-dāso'smi’ ityevaṁ dhyātvā ||618|| 

tatraiva—


    **tataḥ sthirīkṛtasyāsya hastaṁ dattvā tu mastake | **


    **dhyātvā paramasadbhāvaṁ devadevantu niṣkalam ||619||**


    **devavrataṁ tathā sāma rudrasūktaṁ tathā paṭhet | **


    **ātmānamīśvaraṁ dhyātvā nānābharaṇabhūṣitam |**


    **yasya devasya yadrupaṁ taddhyāne saṁsmaret sadā ||620||**

ātmānaṁ sarvāntaryāmiṇam ||620||

**atha mantrāśca**

tatraiva—


    **atasīpuṣpasaṅkāśaṁ śaṅkhacakragadādharaṁ | **


    **saṁsthāpayāmi deveśaṁ devo bhūtvā janārdanam ||621||**


    ** **

devaḥ devasyādhīno dāsa ityarthaḥ ||621|| 

kiñca—


    **vedamantrāṁstathā mantrān rudrasya sthāpane japet |**


    **viṣṇostu vaiṣṇavāṁstadvadbrāhmāṁśca brāhmaṇo budhaḥ ||622||**


    ** **


    **saurāḥ sūryasya japtavyāstathānyeṣu tadāśrayāḥ | **


    **vedamantrapratiṣṭhā tu yasmādānandadāyinī ||623||**

veda-mantra-jape hetum āha—vedeti | ato vaidika-mantra-pradhānair eva pratiṣṭhā kāryeti bhāvaḥ ||622-623|| 

kiñca—


    **sthāpayedyastu deveśaṁ pradhānantaṁ prakalpayet | **


    **tasya pārśve sthitānanyān smarettatparivāravat ||624||**

parivāravat smaret, parivārān jānīyāt ||624||

hayaśīrṣapañcarātre—


    **pañcagavyena taṁ snāpya kṣālya gandhodakena tu | **


    **pūjayet sakalīkṛtya sāṅgaṁ sāvaraṇaṁ harim ||625||**

śrī-hayaśīrṣa-devena ca saṁsthāpya piṇḍikāyāṁ tu iti padyena piṇḍikāyāṁ sthirīkaraṇam uktvā tad-anantarakṛtyaṁ yad-uktaṁ, tal-likhati—pañca-gavyetyādinā | anyat sugamam | tatra dhyānādāv artha-viśeṣaśca śrī-bhāgavatānāṁ hṛdaya-vedya eva ||625||


    **dhyāyetta paramātmānaṁ niṣkalaṁ nirmalaṁ vibhum ||626||**


    ** **


    **gaganaṁ tasya mūrtistu pṛthivī tasya piṇḍikā | **


    **kalpayedvigrahaṁ tasya taijasaiḥ paramāṇubhiḥ ||627||**


    ** **


    **tejomayaṁ tato dhyāyecchaṅkhacakragadādharam | **


    **mantramūrtiṁ tataḥ kuryānmūlamantreṇa vai harim ||628||**


    ** **


    **sthite sati sthitinyāsamāsīne sṛṣṭisaṁjñitam | **


    **śayite saṁhṛtinyāsaṁ yānasthe sarvameva ca ||629||**


    **evaṁ nyāsavidhiṁ kṛtvā dhyāyedviṣṇuṁ sureśvaram | **


    **hṛttāmarasa-madhyasthaṁ sarvakarmairkasākṣiṇam |**


    **kṣetrajñaṁ citsvabhāvantamaṇīyāṁsamaṇorapi ||630||**


    ** **


    **adoṣaparamarṣyādīn pratimāyāṁ niveśayet | **


    **sajīvakaraṇaṁ kṛtvā praṇavena nirodhayet ||631||**


    ** **


    **sānnidhyakaraṇārthāya hṛdayaṁ spṛśya deśikaḥ | **


    **pauruṣantu japet sūktaṁ dhyāyeddevaṁ sureśvaram ||632||**


    **japettathāparaṁ mantramimaṁ guhyaṁ sanātanam ||633||**


    ** **


    **oṁ namastubhyaṁ sureśāya santoṣavibhavātmane | **


    **jñānavijñānarūpāya brahmātejo'nuśāline ||634||**


    ** **


    **guṇānukrāntaveśāya puruṣāya mahātmane | **


    **akṣayāya purāṇāya viṣṇo sannihito bhava ||635||**


    ** **


    **yacca te paramaṁ tattvaṁ yacca jñānamayaṁ vapuḥ | **


    **tat sarvamekato līnamasmin dehe vibudhyatām ||636||**


    **anena sannidhokṛtya devaṁ devārisūdanam | **


    **brahmādiparivārāṁstu svanāmnā sthāpayettataḥ ||637||**


    **āyudhānyasya mantraistu namo'ntaiḥ sthāpayedbudhaḥ | **


    **tataḥ sandarśayet paścāt svakāṁ mudrāṁ pṛthak pṛthak | **


    **sānnidhyantu pṛthak kuryāt praṇavena plutena tu ||638||**

**atha mahāpūjā**


    **kṛṣṇe nyasya guruścittaṁ mantrairāvāhanādikam | **


    **kṛtvā tu snāpayedgītādinā pañcāmṛtādibhiḥ ||639||**

mantrair agre lekhyaiḥ—oṁ āgacchetyādibhiḥ, anyaiś copayuktair āvāhanam, ādi-śabdena dhyānādi ca kṛtvā gītena, ādi-śabdāt gīta-nṛtya-veda-ghoṣādinā ca | ityādi sarvam agre vyaktaṁ bhāvyeva ||639||

tathā ca bhaviṣye—


    **paścādāvāhanaṁ kuryāddevadevasṇa śārṅgiṇaḥ | **


    **dhyātvā paramasadbhāvaṁ caturbṛhaṁ caturbhujam ||640||**


    ** **


    **tatra sandhāya cittaṁ tu niścalaṁ kurunandana | **


    **āvāhanaṁ tataḥ kuryānmunibhirmantrasaṁyutaiḥ ||641||**

**tatra mantraḥ**


    **oṁ āgacchāgaccha bhagavannanugrāhaya janārdana |**


    **śāśvataḥ puruṣaḥ pūjāṁ pratigṛhṇātu namo namaḥ ||642||**


    ** **


    **oṁ svāgataṁ bhagavate sagaṇāya saparivārāya | **


    **pratigṛhṇātu bhagavān mantrapūtamidamarghyaṁ pādyamācamanīyaṁ caitadāsanaṁ brahmaṇā vihitaṁ svayam ||643||**


    ** **

mātsye—


    **tataḥ puṇyāhaghoṣeṇa brahmaghoṣaiśca puṣkalaiḥ | **


    **snāpayīta tato devaṁ dadhikṣīraghṛtena ca |**


    **madhuśarkarayā tadvat puṇyagandhodakena tu ||644||**


    ** **

tataḥ sthāpanānantaram, atra ca snapanānantaraṁ keṣāñcin matam idam—oṁ yaj-jāgrato dūram ityādi-mantrān japtvā trikṛtvo mūle madhye śirasi punar devam abhispṛśet, sarvāsu pratiṣṭhāsu etān mantrān japtvā punaḥ punariti pūrva-likhita-mātsya-vacanāt | tato devāgre'gnim ādhāya paristīrya gāyatryā vaiṣṇavena ca mantreṇa catasṛbhir āhutibhir ekaikaṁ jātakarma-nāmakaraṇa-niṣkrāmaṇānnaprāśana-cūḍākaraṇopanayanādikāṁ kriyāṁ kuryāt | tataś caturdikṣu oṁ trātāram ityādi-caturmantraḥ krameṇājyāhutiṁ dattvā vidhivat yāgaṁ kṛtvā sviṣṭikṛtaṁ juhuyāt ||644||


    **kṛtvāthodvartanaṁ dattvā vastrādi vidhivadbudhaḥ | **


    **natvā pradakṣiṇīkṛtya stutvā cābhyarthayet prabhum ||645||**

atha pañcāmṛtādi-snapanānantaraṁ devasyodvartanaṁ sugandhi-cūrṇaiḥ kṛtvā, vastram, ādi-śabdāt gandha-puṣpādi | vidhivad-budha iti—yathā yena mantreṇa yad-dātum upayujyate, tathā tena tad-dattvetyarthaḥ | evamagre'pi boddhavyam | stuty-arcanayoḥ prakāra-viśeṣaś cāgre vyakto bhāvī ||645||

bhaviṣye—


    **tataḥ pūjāṁ prakurvīta saṁhitoktāntu mantravit | candanāgurukarpūrakuṅkumādyaiśca lepayed ||646||**


    ** **


    **nārāyaṇeti mantreṇa vastrairdhūpaiśca yojayet | **


    **evaṁ supūjitaṁ kṛtvā devadevaṁ janārdanam |**


    **praṇamya daṇḍavadbhūmau śanairgacchet pradakṣiṇam ||647||**


    ** **


    **punarāgatya purato vijñaptavyo janārdanaḥ | **


    **sukṛtaṁ duṣkṛtaṁ vāpi jñānato'jñānato'pi vā |**


    **tat sarvamātmanā sārddhaṁ mayā tubhyaṁ niveditam ||648||**

kiñca—


    **śāntiṁ bhavan kurvatha lokanātho rājñaśca rāṣṭrasya ca brāhmaṇānām | sabālavṛddhasya gavāñca śāntiṁ kanyāsu sarvāsu pativratāsu ||649||**


    ** naśyantu rogā atha ītayaśca bhavantu sarve sukhitāśca bhūtāḥ |**


    **śākeṣu brīhiṣvatha karṣakāṇāṁ subhikṣakālaṁ kuru padmanābha ||650||**


    ** **

hayaśīrṣe—


    **kṛtvāṣṭāṅga-namaskāraṁ praṇamyāñjalimudrayā | **


    **sānnidhyakaraṇāccātha ṛtvigbhiḥ sahito guruḥ ||651||**

śrī-hayaśīrṣa-devena ca piṇḍikāyāṁ devasya sthāpanānantaraṁ pañca-gavyādi-snapanaṁ dhyānādika sannidhīkaraṇaṁ coktavā parivāra-sthāpanānantaraṁ bhagavat-sānnidhya-lakṣaṇāny uktvā tataḥ praṇāmādikam uktam | tatra ca snapanādi-sannidhīkaraṇāntaṁ pūrvaṁ likhitameva, idānīṁ cātra praṇāmādi-prasaṅge sānnidhya-lakṣaṇāny-alikhitvā tad-uktaṁ praṇāmādikam evādau likhati—kṛtvetyādinā, sānnidhyakaraṇād atha anantarañca ||651||


    **stūyādupaniṣanmantrairṛgyajuḥsāmasambhavaiḥ | **


    **āvaśyakaṁ paṭhet sarvaṁ pañcopaniṣadastathā |**


    **stutvā stotraiśca paurāṇairjapedaṣṭākṣaraṁ tataḥ ||652||**

āvaśyakaṁ nitya-pāṭhyaṁ, pratiṣṭhāyām avaśyaṁ paṭhanīyaṁ vā puruṣa-sūktādi | anyat sugamam ||652||


    **japtvāṣṭākṣaramantraṁ tu nirgatya dvārasasthitau | **


    **caṇḍapracaṇḍau dvārasthau nirgatyābhyarcayedguruḥ ||653||**


    **agramaṇḍapamāsādya garuḍa sthāpya pūjayet | **


    **digīśānatha digdevān sthāpya sampūjya deśikaḥ ||654||**


    **viṣvaksenantu saṁsthāpya mūlamantreṇa pūjayeta | **


    **tathā śaṅkhañca cakrañca pūjayenmantravittamaḥ |**


    **viṣṇupārṣadadevāṁśca sarvebhyo bali hiret ||655||**


    ** **


    **evaṁ kṛtvā guruḥ samyak śuklāmbaradharaḥ śuciḥ | **


    **śatamaṣṭottaraṁ japtvā devaṁ tamabhivādayet ||656||**


    **praṇāmamudrayā paścādaṣṭāṅgaṁ praṇipatya ca |**


    **nṛtyaṁ gītañca vādyañca nāṭyañcāpi prakārayet ||657||**


    ** iti | **


    **yadvā sthāpanataḥ paścādvarṇādisnapana prabhoḥ | **


    **dhyānaṁ japāṅgālabhanaṁ pūjāthāvaraṇārcanam ||658||**

evañca sthāpanānantaramādau dvādaśākṣara-japaḥ, tato mantraiḥ śrīmad-aṅgālabhanaṁ, tatraiva kiñcid dhyānaṁ, tan-mantra-japa-viśeṣaḥ, tatraiva dhyāna-viśeṣaśca, tato hayaśīrṣa-devokta-pūjādi ca, tataḥ punar mahāpūjāyāṁ dhyānādy-āvāhanādi, pañcāmṛtādi-snapanaṁ, vastrādi-samarpaṇaṁ, tataḥ praṇāmādi ca likhitam | itthaṁ vāraṁ vāraṁ japa-dhyāna-pūjādikaṁ prāptam | tatra ca mātsye—tataḥ sthirīkṛtasyāsya ityādinā sthānānantaraṁ deva-mūrdhni hasta-nyāsa-pūrvakaṁ dhyānam uktaṁ, tato deva-vratādi-sūktānāṁ mantrāṇāṁ ca pāṭhaḥ, tataḥ pañcāmṛtādi-snapanaṁ, tato mantraiḥ śrīmad-aṅgālabhanam | bhaviṣye ca—sthita-mātraṁ suvarṇa ityādinā sthāpanānantaraṁ suvarṇādi-snānaṁ, tato dvādaśākṣara-japaḥ, tato vaidika-ṣaḍ-mantraiḥ śrīmad-aṅgālabhanam, āvāhanādinā pūjanaṁ tu sthāpanāt pūrvam evoktam | kevalam ante snapana-vidhyuktānantaraṁ, tataḥ pūjāṁ prakurvīta ityādinā pūjā-namaskārādikam uktam | śrī-hayaśīrṣa-pañcarātre ca—pañca-gavyena taṁ snāpya ityādinā sthāpanānantaraṁ snapanaṁ, sakalīkaraṇa-pūrvakaṁ pūjanaṁ, dhyānaṁ, nyāsa-japādinā sannidhīkaraṇañcoktam | evaṁ japa-dhyāna-pūjādau paunaḥpunyaṁ kriyālāghavaṁ cālocya pūrva-likhitaṁ keṣāñcit paddhatikārāṇāṁ sammataṁ pakṣaṁ nirasya pakṣāntaraṁ likhati—yadveti | atha deva-pūjānantaram, āvaraṇānāṁ brahmādi-parivārāṇām arcanam | tatra ca bhaviṣyoktānusāreṇa sthāpanānantaraṁ svarṇādi-snapanam | tato mātsyottānusāreṇa dhyānaṁ, tataśca tad-dvayoktānusāreṇa mantra-japaḥ, mantraiḥ śrīmad-aṅgālabhañca | tataśca bhaviṣye snapana-vidhyantoktānusāreṇa śrī-hayaśīrṣa-devoktānusāreṇa ca āvāhanādinā sakalīkaraṇādinā ca pūjanam | tato mātsya-hayaśīrṣoktānusāreṇa parivāra-pūjanam ity evam apaunaḥpunyaṁ jñeyam ||658||


    **yadvā'ṅgālabhanāt paścāt sakalīkaraṇādikam | **


    **kuryācchīhayaśīrṣoktaṁ parivārārcanaṁ tataḥ ||659||**

evaṁ śrīmadaṅgālabhanānantaraṁ pūjā likhitā | tatra ca mātsye, bhaviṣye ca snapanānantaraṁ śrīmad-aṅgālabhanam evoktaṁ, na ca pūjanam | śrīmadaṅgālabhanānantaraṁ ca mātsye ācāryādi-pūjanam uktvā tatastu madhunā deva prathame'hani lepayet ityādinā dināntarakṛtyam evoktam, bhaviṣye ca dināntarakṛtyam eva | hayaśīrṣa-pañcarātre'pi pūjanaṁ dhūpa-dīpa-naivedyādi-samarpaṇena viśeṣato vivicya noktaṁ, kintu kevalaṁ pūjayed ityevoktaṁ, paścāc ca sakalīkaraṇādi-sannidhīkaraṇānta-mātrakṛtyam uktam | sānnidhya-lakṣaṇoktyanantaraṁ ca praṇāmādikam eva, ityevaṁ vicārya mahā-pūjā-śabdollikhitaṁ pūjā-viśeṣaṁ tyājayanniva pūrva-likhita-pakṣa eva pakṣāntaraṁ likhati—yadveti | sakalīkaraṇam, ādi-śabdāt dhyāyet taṁ paramātmānam ityādinā pañcarātroktāni dhyāna-nyāsa-japa-sannidhīkaraṇāni ca | nanu mātsya-bhaviṣya-purāṇayoḥ śrīmadaṅgālabhanānantaraṁ tat kiñcinnāsti, tatra likhati—hayaśīrṣoktam iti | ato mātsya-bhaviṣyoktam atikramya śrī-hayaśīrṣa-devoktānusāreṇa, evaṁ sarvatra prāyo vyavahartavyamiti bhāvaḥ | mātsye śrī-rudrasya pratiṣṭhā-prādhānyāt, bhaviṣye saṁkṣepoktariti dik | etac cāgre svayameva vyaktaṁ lekhyam | tataḥ sannidhīkaraṇānantarameva parivārāṇām arcanam iti samānam eva ||659||

**atha tatra śrībhagavatsānnidhyalakṣaṇāni**

hayaśīrṣe—


    **tasminneva muhūrte tu harṣo vābhayameva ca | **


    **cakṣurbhramo vibhramo vā trāso vā jāyate yadi ||660||**

abhayaṁ bhayābhāvaḥ, cakṣuṣo bhramaḥ, anyasminn anyadarśanaṁ, vibhramo bhrānti-viśeṣaḥ ||660|| \



    **vyāmohaḥ paramoho vā stanitaṁ paramaṁ tathā | **


    **aśratānāṁ śrutirvā syādgātrāṇāṁ vātha vepathuḥ ||661||**


    ** **

vyāmoho mauḍhaya-viśeṣaḥ, paramoho mūrcchā ||661|| 


    **vairāgyaṁ netrayorvā syāddarpaḥ kandarpa eva vā |**


                                                      **paramo vismayo vātha divyo vā śrūyate dhvaniḥ ||662||**


                                                      ** **

netrayor vairāgyaṁ vaivarṇya-daśane nirvedo vā ||662|| 


    **divyavāditraghoṣo vā gandharvanagarasya vā | **


                                                          **darśanaṁ jāyate kāle tasmin suragaṇārcite ||663||**

tasmin kāle sthāpana-samaye ||663||


    **narā nāyaryo'tha dṛśyante gāyantyo'pyatha harṣitāḥ | **


    **nanditūryaravo vāpi śrūyate chandasāṁ dhvaniḥ ||664||**


    ** **


    **divyagandhā rasā vāpi ekasyāpi bhavanti hi | **


    **liṅgairetairvijānīyāttatra sannihitaṁ harim ||665||**

ekasyaiva dravyasya divyā bahavo gandhā rasā vā bhavanti yadi | tatra prāsāde, tasyāṁ vā pratimāyām | anyat sugamam ||665||


    **prabhāvairaviśeṣeṇa jvalantīva ca dṛśyate | **


    **sphūrantīva ca dṛśyeta pratimā ca viśeṣataḥ ||666||**


    ** **


    **sphuranniva janaḥ kaścit smayamāna iva kvacit | **


    **vīkṣyamāṇo janastatra prahṛṣṭa iva lakṣyate |**


    **etaistu lakṣaṇairjñeyastatra sannihito hariḥ ||667||**


    ** **


    **viśeṣādathavā paśyeccakracāpopamaṁ kvacit | **


    **chaviṁ vajraprabhāṁ paśyet padmarāgaprabhāṁ tathā ||668||**


    **saudāminīprabhāṁ paśyet pratimāyāṁ kvacidyadi |**


    **etairlṅgaistu boddhavyastatra sannihito hariḥ ||669||**


    ** **


    **badhirā iva kecittu mūkā iva tathāpare | **


    **vibhrāntā iva kecicca jaḍā iva tathāpare ||670||**


    ** **


    **dhāvanta iva kecittu patanta iva cāpare | **


    **nṛtyanta iva cāpyanye mattā iva tathā yadi ||671||**


    ** **


    **citrasthā iva kecittu vivaśā iva kecana | **


    **bhavanti tatra conmattāḥ pramattā iva cāpare | **


    **liṅgairetaistu boddhavyastatra sannihito hariḥ ||672||**

**athācāryādisammānanam**


    **sanmānayedathācāryaṁ śaktyā vastrādinā tataḥ |**


    **mūrtipaṁścāparān viprān vaiṣṇavāṁścāparānapi ||673||**


    ** **

śaktyā svaśaktayānusāreṇa yathāvibhavam ityarthaḥ | aparān dīnāndhādīnapi tatrāgatān ||673|| 

mātsye—


    **sthāpite tu tato deve yajamānaḥ samūrtipam | **


    **ācāryaṁ pūjayedbhaktyā vastrālaṅkārabhūṣaṇaiḥ |**


    **dīnāndhakṛpaṇāṁstadvadye cānye samupasthitāḥ ||674||**

dīnā daridrāḥ, kṛpaṇā rāgādi-duḥkhitāḥ, ye cānye'ntyajādayas tān api ||674||

bhaviṣye—


    **tataḥ sampūjayedbhaktyā sthāpakaṁ vidhivannṛpa | **


    **bhūmidānādibhirdānairgodānaiśca mahīpate |**


    **yathā sa tuṣyate rājaṁstathā kāryaṁ prayatnataḥ ||675||**


    ** **

bhaviṣye ca sarvānte proktam apy acāryādi-sammānanaṁ yathā-prasaṅgam atra likhati—tata iti tribhiḥ ||675||


    **yathāśaktyānusāreṇa pūjyāścāpi dvijātayaḥ | **


    **dīnāndhakṛpaṇānāñca pūjā kāryā prayatnataḥ |**


    **gaṇāṁśca nartakāṁścaiva yathāśakti prapūjayet ||676||**


    ** **

hayaśīrṣe—


    **maṇḍale kamale vāpi sthāpayitvā guruṁ yajet | **


    **priyaprāśnaiḥ kṣamāpyainaṁ viṣṇuvat pūjayedbudhaḥ |**


    **pādayoḥ praṇipatyātha dakṣiṇāñca nivedayet ||677||**


    ** **

maṇḍale—sarvatobhadrādau | yadyapi yāgopayogi-dravyāṇi sarvāṇyasmai nivedayet ityādinā dānānantaram evāśeṣa-yāgopakaraṇa-dravyārpaṇam api śrī-hayaśīrṣa-devena prasaṅgād ekatraivoktaṁ, tathāpi tatra pṛthakkṛtya mātsyoktānusāreṇa punar ācārya-sammānane'gre lekhyam, caturthīkarmādi-śeṣakṛtya samāpti-padena yāga-dravya-sāmagrayāḥ siddheḥ ||677||


    **ācārya-dakṣiṇāṁ dadyānnagaraṁ grāmameva ca | **


    **suvarṇaṁ rajataṁ vastraṁ gāñcaiva samalaṅkṛtām |**


    **dakṣiṇāṁ vidhivaddattvā dadyādābharaṇādikam ||678||**


    ** **


    **ācāryadakṣiṇārddhantu pradadyādbrahmadakṣiṇām | **


    **mūrtipān pūjayet paścādgovastrābharaṇairdvija ||679||**


    ** **


    **sarvāṁstu pūjayettatra vaiṣṇavānāgatān dvijān |**


    **bhojayedbrāhmaṇān bhaktyā atyādaramatandritaḥ ||680||**

vaiṣṇavān viprān sampūjayet, anyāṁśca brāhmaṇān, tad-anantarameva tān bhojayed ityarthaḥ ||680||

kiñca—


    **yajñaḥ supuṣkalaḥ sarvaḥ kartavyo dharmalipsayā | **


    **mantrahīno guruṁ hanyādrāṣṭamanyena varjitaḥ |**


    **dharmañca yajamānañca hanyāddakṣiṇayā vinā ||681||**


    ** iti | **

dakṣiṇādikaṁ cāvaśyameva deyam ityāha—yajña iti sārdhena | sarvo yajñaḥ supuṣkalaḥ sampūrṇa eva kartavyaḥ, anyathā ca paramānartha evetyāha—mantreti ||681||


    **athavā sthāpanāt paścāddhyānādyāvāhanādi ca |**


    **pañcāmṛtādinā svārṇādinānyasnapanaṁ tataḥ ||682||**


    ** **


    **vastrādidānairvidhivat pūjā-mantrajapādikam | **


    **natiḥ pradakṣiṇā yācñā gurvādyarcetyayaṁ kramaḥ ||683||**

evaṁ likhitasyāsya pratiṣṭhā-vidhi-kramasya pūrva-likhita-nitya-pūjā-vidhi-krameṇa virodhāśaṅkya pūrva-sūcita-krame pakṣāntaraṁ likhati—athaveti | ādi-śabdair gṛhītāni pūrva-likhitānusāreṇonnayāni | evaṁ krama-likhanena vidhirapi darśita eva | tataśca pūrva-likhite dvitīya-pakṣe parityaktam api pūjanaṁ prāsādāntaḥ piṇḍikopari sthāpana-rūpe mukhya-kṛtye asminn avaśyam evāpekṣyam iti tad atra likhitam iti jñeyam | etac cākhilaṁ pūrva-likhita-mātsyādi-vacanārtha-vicāraṇe prāyaḥ paryavasyaty eva | yatra ca yatra ca virudhyeta, tatra ca tatra ca granthāntareṇa sahaikavākyatārthaṁ vacana-paurvāparyādi-vicāreṇābhijñair virodhaḥ pariharaṇīya eva | sarvatraiva tathātvād iti dik ||682-683||

**atha śrīmūrtisthiratāpādanam**


    **mūrtiṁ ca cālayejjātu yatnāt susthiratāṁ nayet |**


    **tasyāṁ pracalitāyāñca kuryāt svastyanādikam ||684||**


    ** **

mūrtim ityādi, tataḥ param ityantaṁ sugamam eva ||684||

tathā ca mātsye—


    **sthiraṁ na cālayeddevamanyathā pāpabhāgbhavet | **


    **pūjayet sikatābhiśca niśchidraṁ sarvato bhavet ||685||**


    **lokapālasya digbhāge yasya sañcalate vibhuḥ | **


    **tasya lokapateḥ śāntirdeyāścemāśca dakṣiṇāḥ ||686||**


    **indrāya vāraṇaṁ dadyāt kāñcanaṁ vālpavittavān | **


    **agneḥ suvarṇameṣañca yamasya mahiṣaṁ tathā ||687||**


    **ajaṁ sakāñcanaṁ dadyānnirṛtiṁ rākṣasaṁ prati | **


    **varaṇaṁ prati muktāni saśuktīni pradāpayet ||688||**


    ** **


    **rītikāṁ vāyave dadyādvastrayugmena saṁyutām | **


    **somāya dhenurdātavyā rājatastu vṛṣaḥ śive ||689||**


    ** **


    **yasyāṁ yasyāntu calate śāntiḥ syāttatra tatra tu | **


    **anyathā tu bhavedghoraṁ bhayaṁ kulavināśanam |**


    **acalaṁ kārayettasmāt sikatābhiḥ sureśvaram ||690||**


    ** **

bhaviṣye—


    **sthiraṁ na cālayeddevaṁ kadācidapi piṇḍataḥ | hanyādvicālito'jñānāttasmāttaṁ na vicālayet ||691||**


    ** **


    **yāṁ yāṁ diśaṁ caleddevastāṁ tāṁ śāntintu kārayet |**


    **anyathā tu bhavedghoraṁ bhayaṁ kulavināśanam ||692||**


    ** **


    **yathā na calate devastathā vadhnīta piṇḍikām | **


    **śīghrameva tu kartavyaṁ na vilambet kadācana | **


    **pratimāṁ susthirāṁ kuryānnorddhvadṛṣṭiṁ kadācana ||693||**

**atha dināntarotsavaḥ**


    **rātrau gītādikaṁ kurvan divase ca mahārcanam |**


    **mahotsavenāharekaṁ śaktyā vā katicinnayet ||694||**


    ** **

bhaviṣye—


    **trirātraṁ saptarātraṁ vā daśarātramathāpi vā | **


    **puṇyāha-jayaghoṣaiśca kuryāddevamahotsavam ||695||**

kiñca—


    **rātrau mahotsavaṁ kuryācchaṅkhabheryādinisvanaiḥ | **


    **ekarātraṁ trirātraṁ vā saptarātramathāpi vā |**


    **tasmādviṣṇuḥ sadāyāti ityeṣā phalasampradā ||696||**


    ** **

mātsye—


    **rātrau dine ca gītādyaiḥ puṇyāha-jayamaṅgalaiḥ | **


    **tri pañca sapta daśa vā dināni sthānamahotsavaḥ ||697||**

**atha tatra kṛtyaviśeṣeṇa phalaviśeṣaḥ**

mātsye—


    **tatastu madhunā devaṁ prathame'hani snapayet | **


    **haridrayātha siddhārthairdvitīye'hani tattvataḥ ||698||**


    ** **


    **candanena yavaistadvat tṛtīye'hani lepayet | **


    **manaḥśilāpriyaṅgubhyāṁ caturthe'hani lepayet ||699||**


    ** **


    **saubhāgyaṁ śubhadaṁ yasmāt lepanaṁ vyādhināśanam | **


    **manaḥprītikaraṁ nṛṇāmetadvedavido viduḥ ||700||**


    ** **


    **kṛṣṇajinaṁ tilāṁstadvat pañcame'hni nivedayet | **


    **ṣaṣṭhe tu saghṛtaṁ dadyāccandanaṁ padmakeśaram ||701||**


    ** **


    **rocanāṁ nāgapuṣpañca saptame'hani dāpayet | **


    **yatra sadyo'dhivāsaśca tatra sarvaṁ nivedayet ||702||**

bhaviṣye—


    **madhūvāteti madhunā abhyaṅgaṁ prathame'hani | **


    **puṇyadaṁ sarvarogāṇāṁ sarvanāśāya tat prabhoḥ ||703||**


    ** haridrāsarṣapaiścaiva dvitīye'hani lepayet | **


    **pittarogabhayañcaiva na bhavettu kadācana ||704||**


    ** **


    **taṇḍulena yavaiścaiva tṛtīye'hani lepayet | **


    **śiro'rtimakṣirogañca karṇaśūlañca nāśayet ||705||**


    ** **


    **manaḥśilāṁ priyaṅguñca caturthe'hani lepayet | **


    **saubhāgyaṁ yena satataṁ yajamānasya vardhate ||706||**


    ** **


    **kṛṣṇājinaṁ tilāṁścaiva pañcame'hani dāpayet | **


    **pitarastasya tṛpyanti yāvajjīvaṁ sukhapradāḥ ||707||**


    **surabhiṁ candanañcaiva saghṛtaṁ padmakeśaram | **


    **ṣaṣṭhe'hani ca dātavyaṁ śatrudoṣavināśanam ||708||**


    ** **


    **rocanāṁ nāgapuṣpañca saptame'hani dāpayet | **


    **kṣemaṁ gobahulaṁ cāpi dhanadhānyaṁ vivardhate ||709||**


    ** **


    **evaṁ saptāhamabhyaṅgaṁ kāpilena ghṛtena tu | **


    **dadyādvibhavataḥ śaktyā yadīcchecchriyamātmanaḥ ||710||**


    ** **


    **dīpā ghṛtena dātavyāścatvāraśca pradakṣiṇāḥ | **


    **saptāhaṁ mantrayuktāśca vibhavena tataḥ param ||711||**

**atha caturthīkarma**


    **caturthe ca dine prāpte caturthīkarma kārayan | **


    **arghyaṁ samarpya deveśaṁ prāgvat snapanamācaret ||712||**

prāgvad iti—snapana-maṇḍape likhita-snāna-vidhy-anusāreṇa ityarthaḥ | tathā hi—gītavādyādi-mahotsave valmīkādi-mṛttikādibhir uddhṛtāsīti mantreṇa devaṁ vilipya pañca-gavyādinā tat-tan-mantreṇa snāpayitvā yathāśakti sampāditair nikṣiptāṣṭamūrtikauṣadhi-vrīhikaiḥ kalasais tat-tan-mantreṇa snāpayed iti ||712||


    **punaśca dattvāṣṭāṅgārghyaṁ gomayasvastikādibhiḥ | **


    **devaṁ nīrājya gandhādibhardadyādācamanaṁ budhaḥ ||713||**

gomayakṛtaiḥ svastikādibhir devaṁ nīrājya, ādi-śabdena gomayakṛta-padmakādi-saptapañca-varṇaudanādi ca | etaccāgre viśeṣato vyaktaṁ bhāvi ||713||


    **tato vastrayuṣaṁ dattvā divyaṁ dattvānulepanam | **


    **puṣpādi dhūpadīpādi tattanmantreṇa cārpayet ||714||**

tat-tan-mantreṇa vastrādy-arpaṇa-mantreṇa, sa cāgre vyakto bhāvī ||714|| 


    **itthaṁ sampūjya vidhivaddaṇḍavattaṁ praṇamya ca | **


                                                                            **vijñāpayan muhurbhaktyā tattat padyaṁ prakīrtayet ||715||**

tat-tat-pūrva-likhitaṁ ‘sukṛtaṁ duṣkṛta vāpi’ ityādi prakīrtayet, bhaktyā baddhāñjaliḥ san paṭhet ||715||

mātsye—


    **caturtha'hni mahāsnānaṁ caturthīkarma kārayet | **


    **dakṣiṇā ca punastadvaddeyā tatrāpi śaktitaḥ ||716||**

kiñca—


    **svastikaṁ padmakaṁ śaṅkamutpalaṁ kamalaṁ tathā | **


    **śrīvatsaṁ darpaṇaṁ tadvannandyāvartamathāṣṭakam |**


    **etāni gomayaiḥ kuryanmṛdā vā śubhayā tataḥ ||717||**


    ** **

caturthī-karmaṇi mātsyoktaṁ snapana-vidhiṁ pūrva-likhitatvāt tato'nyaṁ viśeṣameva likhati—svastikam ityādinā ||717||


    **pañcavarṇaudanaṁ tadvat pañcavarṇarajastathā | **


    **dūrvā kṛṣṇatilaṁ tadvannīrājanavidhirmataḥ ||718||**


    ** **

‘nīrājana-vidhir mataḥ’ iti gomayena mṛdā vā viracitaiḥ svastikādibhis tathā pañca-varṇaudanaiḥ pañca-varṇa-taṇḍula-cūrṇādibhiśca devaṁ nīrājayed ityarthaḥ ||718|| 


    **evaṁ nīrājanaṁ kṛtvā dadyādācamanaṁ budhaḥ | **


                                                                                                                                                                       **mandākinyāstu yadvāri sarvapāpaharaṁ śubham ||719||**


                                                                                                                                                                       **tato vastrayugaṁ dadyānmantreṇānena yatnataḥ | **


                                                                                                                                                                       **devasūtrasamāyukte yajamānasamanvite |**


                                                                                                                                                                       **sarvavarṇaiḥ śubhe deva vāsasī navanirmite ||720||**


                                                                                                                                                                       ** **

mantram evāha—devasūtreti | yajamāna iti vastrārpaṇādau sa eva karteti śiṣṭa-sammatyā jñeyam | evamagre'pi ||720||


    **tataśca candanaṁ dadyāt samaṁ karpūrakuṅkumaiḥ | imamuccārayenmantraṁ darbhapāṇiḥ prayatnataḥ ||721||**


    **śarīrante na jānāmi ceṣṭāṁ naiva ca naiva ca |**


    **mayā niveditān gandhān pratigṛhya vilipyatām ||722||**


    ** **

kiñca—


    **catvāriṁśattato dīpān dadyāccaiva pradakṣiṇām | **


    **tvaṁ sūryacandrajyotīṣa vidyudagnistathaiva ca | **


    **tvameva sarvajyotīṣi dīpo'yaṁ pratigṛhyatām ||723||**

dīpāparṇe mantraśca—tvaṁ sūryetyādi, pūṣpa-dhūpādy-arpaṇa-mantreṣu ca pūrvato viśeṣābhāvāt kevalam imam ityādy-avalikhitam ||723||

**athāvabṛthasnānam**

hayaśirṣe—


    **ataḥparaṁ pravakṣyāmi devasyāvabhṛthaṁ tava ||724||**

śrī-mātsyokta-caturthīkarmaiva pratiṣṭhā-karma-samāptau kriyamāṇatvād avabhṛthamiti śrī-hayaśīrṣa-devena yad-uktaṁ, taccaturthī-karma-prasaṅgata eva likhati— ataḥparam ityādi ||724|| 


    **śodhayedgomayairvipra yāgasthānaṁ tu sarvataḥ | **


                                                                                                                                                                                          **siktvā gandhodakenātha pañcagavyena śodhayet ||725||**


                                                                                                                                                                                          **vikiraiḥ śodhyedbhūmiṁ vitānena vibhūṣayet | **


                                                                                                                                                                                          **puṣpadāmairadhaścorddhvaṁ pārśvataścāpi śodhayet ||726||**

vikiraiḥ— aṅkūrādibhiḥ ||726|| 


    **juhuyādvaiṣṇave vahnau ghṛtamaṣṭottara śatam | **


                                  **viṣṇornuketi mantreṇa samidhau'ṣṭhaśataṁ tathā ||727||**


                                  **vidyāmālikhya vidhinā ekāśītipadaṁ budhaḥ | **


                                  **vaiṣṇavaṁ kalasaṁ madhye ājighreti niveśayet ||728||**

ekāśītipada-likhana-vidhiścāgre prāsādādi-nirmāṇa-prasaṅge suvyakto bhāvī | madhyam ekāśītipadāntaḥ ||728||


    **ekāśītipade kumbhān śrīsūktena niveśayet | **


    **śanno devīti mantreṇa kalasānabhimantrayet ||729||**


    **kalase vinyaset pañcagavyaṁ mantrarviśeṣataḥ | **


    **phalaṁ puṣpaṁ nyasettatra drāvitaṁ kadalījalam |**


    **mantrayīta dvayaṁ caitadyāḥ phalinīti sattamaḥ ||730||**


    ** **

tatreti, kalase ekasmin phala-puṣpa-jala-manyasmiṁśca kadalī-phala-jalamiti boddhavyam | agre snapane tayoḥ pṛthag ukteḥ | etan-nyasta-phala-puṣpa-jalaṁ nyasta-kadalī-phala-jalañceti kalasa-dvayam ||730|| 


    **aikṣavañca rasaṁ vidvān yā divyati niveśayet | **


                                                                                                                                                                                                                **mantratoyaṁ nyasenmadhye navakānāṁ surottama ||731||**

navakānāṁ padānāṁ madhye ||731||


    **tarat sa ityucā vidvān vastrapūta samāhitaḥ | **


    **nadīnadataḍāgotthaiḥ śeṣastoyaiḥ prapūrayet ||732||**

śeṣān — kalasān ||732||


    **aparājitena mantreṇa sarvānevābhimantrayet | **


    **navena śuklavastreṇa sarvānevābhimantrayet ||733||**


    **gāyatrīṁ vaiṣṇavīṁ japtvā mūlamantraṁ śataṁ japet |**


    **japtvā dhyāyan hari samyak praviśyābhyantaraṁ śuciḥ | **


    **kṛṣṇo'sīti ca nirmālyaṁ viṣvavasenāya nikṣipet ||734||**


    **arghyaṁ dattvā śuddhavatyā śuddhatoyena secayet | agnirmūrdhetyuṣṇajalaiḥ snāpya snānaṁ samācaret ||735||**


    **gomūtreṇa hariṁ kṣālya gomayena vilepayet | **


    **kṣīreṇa snāpayet paścāddadhinā tadanantaram ||736||**


    ** **


    **ghṛtena snāpya vidhinā dhūpaṁ dadyāt sa guggulam |**


    **prakṣālya koṣṇatoyena phalatoyena secayet ||737||**


    ** **


    **snāpayet kadalītoyaistatastvikṣurasena ca | **


    **yairmantrairmantryettoyaṁ tairmantraiḥ snāpayeddharim ||738||**


    ** **

ukta-gomūtrādi-snāna-mantrānuddiśati—yair iti ||738|| 


    **pañcanadyetyūcā paścānnadīnadataḍāgajaiḥ | **


                                                         **snāpayitvā vidhānena vastrayugmamupāharet ||739||**


                                                         ** **


                                                         **kārpāsaṁ paṭṭasūtraṁ vā kauśeyaṁ vātha bhūṣitam | **


                                                         **bṛhaspateti mantreṇa paridhāpyārcayet kramāt ||740||**

bhūṣitaṁ gandha-pūṣpādibhir alaṅkṛtaṁ santam arcayet ||740|| 


    **gandhādibhiḥ samabhyarcya pārṣadān pūjayettataḥ | **


                                                                **nivedayīta naivedyaṁ bhakṣyabhojyaṁ supuṣkalam ||741||**

tato bhagavad-arcanānantaraṁ gandhādibhiḥ krameṇa pārṣadān samabhyarcya vidhivat pūjayet ||741|| 


    **peyaṁ cūṣya tathā lehyaṁ prabhūtaṁ dvijasattama | **


                                                                                                    **baliṁ vinikṣipet paścāddiśāsu vidiśāsu ca ||742||**

prabhūtaṁ—pracuram ||742|| 


    **oṁ namaḥ pārṣadebhyo'tha baliṁ pīṭhe vinikṣipet ||743||**


                              ** **


                              **tataḥ pradakṣiṇīkṛtya maṇḍalaṁ brāhmaṇena tu | **


                              **praviśya bhavanaṁ bhūyaḥ sarvamāvaśyakaṁ paṭhet ||744||**


                              ** **


                              **paurāṇaiśca stavaiḥ stutvā mahāpuruṣapūrvakaiḥ | **


                              **daṇḍavat praṇamet paścānnṛtyagītādi kārayet ||745||**


                              ** \
dadyāt suvarṇaṁ gāṁ vastraṁ dakṣiṇāṁ deśikāya tu | **


    **vaiṣṇavān pūjya śaktyā tu brāhmaṇebhyaśca dakṣiṇām |**


    **ācāryaṁ toṣya yatnena sandhyāyāṁ balimāharet ||746||**


    ** balikarmavidhiścāyaṁ hayaśīrṣe ca vistarāt | **


    **ukto'tivyaktamekatra jñeyastat pañcarātrataḥ ||747||**

balim āhared iti, bali-dāna-vidhir apekṣitas tatra likhati— balīti | tasya hayaśīrṣa-pañcarātrato vistareṇa suvyaktam ekatraivoktayā sujñeyatvād atra ca grantha-vistāra-bhayān na likhatīti bhāvaḥ ||746-747||

**atha homasamādhānam**


    **svasvagṛhyoktavidhinā samupādhāya pāvakam | **


    **paryukṣya triyāhṛtibhirdadyādāhutikaṁ budhaḥ ||748||**

mātsyādy-anuktamapi homa-samādhānaṁ yuktatvāc chiṣṭa-sammatyā likhati—svasveti | pāvakameva paryukṣya ||748|| 


    **tāreṇāthāgnimabhyukṣya gāyatryāhutipañcakam |**


                                                                                                                 **hutvaikavaiṣṇavenaiva juhuyādvārapañcakam ||749||**


                                                                                                                 ** **

evaṁ likhita-prakāreṇa ekena vaidika-vaiṣṇavena vāra-pañcakaṁ juhuyāt ||749|| 


    **tato vyāhṛtibhirhutvā dvādaśākṣaramantrataḥ | **


                                                                                 **hutvā pūrṇa hutiṁ vidvān kuśakuṇḍīṁ samāpayet ||750||**

tad-anantaraṁ vyāhṛtibhiḥ sakṛt hutvā dvādaśākṣara-mantreṇa pūrṇāhutiṁ hutvā ||750|| 

**atha yajamānābhiṣekaḥ**


    **ābhiṣecanikairmantraiḥ śāntikumbhāmbhasā tataḥ |**


    **ācārya dyā dvijāḥ kuryuryajamānābhiṣecanam ||751||**


    ** **

bhaviṣye cābhiṣeka-mantrāścāgre vyaktā bhaviṣyanti ||751|| 

mātsye—


    **anena vidhinā kṛtvā saptarātramahotsavam | **


    **devakumbhaistataḥ kuryādyajamānābhiṣecanam ||752||**

devasya kumbhaḥ, devo yaiḥ snāpitaḥ, taireva prasāda-rūpaiḥ kalasair ityarthaḥ ||752||


    **caturbhiraṣṭabhirvāpi dvābhyāmekena vā punaḥ | **


    **sapañcaratnakanakaiḥ sitavastrāvaveṣṭitaiḥ ||753||**


    ** **


    **devasya tveti mantreṇa sāmnā cātharvaṇena ca | **


    **abhiṣeke ime mantrā navagrahamakhe smṛtāḥ ||754||**

ābhiṣecanika-sāmnātharvaṇena ca mantreṇa | nava-graha-makhe mantrāśca–surāstvām abhiṣiñcantu ityādayaḥ | taiśca yajamānābhiṣecanaṁ kuryād iti pūrveṇaivānvayaḥ ||754||

hayaśīrṣapañcarātre ca—


    **prāṅmukhaṁ yajamānantu snāpayitvā yathāvidhi | **


    **phalaṁ samarpayettasmai parituṣṭamanā guruḥ ||755||**

phalaṁ kiñcin maṅgalātmakaṁ phalaṁ puṇyaṁ vā pratiṣṭhita-devaṁ vā ||755|| 

**atha punarācāryādisammānanam**


    **yajamāno'bhiṣiktaḥ san devamabhyarcya śaktitaḥ |**


    **ācāryaṁ pūjayitvāsmai pratiṣṭhādravyamarpayet ||756||**


    ** **

śaktitaḥ nija-śakty-anusāreṇācāryaṁ pūjayitvā vastra-bhūṣaṇa-dānādinā sammānya, asmai cācāryāya ||756|| 

mātsye—


    **sitāmbaradharaḥ snātvā devaṁ sampūjya yatnataḥ | **


    **sthāpakaṁ pūjayedbhaktyā vastrālaṅkārabhūṣaṇaiḥ ||757||**


    **yajñabhāṇḍāni sarvāṇi maṇḍapopaskarādikam | **


    **yaccāsya dayitaṁ gehe tadācāryāya dāpayet |**


    **suprasanne gurau yasmāttṛpyanti sarvadevatāḥ ||758||**


    ** **

yaccācāryasya dayitaṁ sva-gṛhe tiṣṭhet tadapi dadyāt ||758|| 

hayaśīrse—


    **yāgopayogidravyāṇi sarvāṇyasmai nivedayet | **


    **snānīyamaṇḍapopetaṁ sarvopaskaraṇādikam |**


    **mūlayajñagṛhaṁ dadyādācāryāya tathāparam ||759||**


    ** **

tathāparaṁ param api kalasādi-maṇḍapam ||759||


    **tataḥ pratiṣṭhāṁ kurvīta dvāraprāsādayorbudhaḥ | **


    **vijñāya śrīhayagrīvapañcarātrācca tadvidhim ||760||**

śrī-hayaśīrṣa-devena pratiṣṭhā-pañcakākhyāne bali-dāna-paṭalānantaraṁ dvāra-prāsādayoḥ pratiṣṭhā-prakāraścokto'sti | sa ca bali-dāna-vidhis tenaiva suvyaktam ekatraiva vistareṇa darśito'stīti sujñeyatvād grantha-vistarabhayāc ca taṁ pūrvavad-alikhitvā samāsena darśayati—tata iti | kurvīteti dvārasya prāsādasya ca pratiṣṭhāyā āvaśyakatvaṁ darśitam | nanu tarhi tat-tad-vidhi-likhyatāṁ, tatra likhati—vijñāyeti | tasyā dvāra-prāsāda-pratiṣṭhāyā vidhiṁ, tatra dvāra-pratiṣṭhā prathamam ekena paṭalenaivoktā'sti | prāsāda-pratiṣṭhā ca hṛt-pratiṣṭhā-paṭale, yataḥ prāsāda-pratiṣṭhaiva hṛt-pratiṣṭheti | tathā ca tatraiva—


    ataḥparaṁ pravakṣyāmi pratiṣṭhāṁ veda-nirmitām | 


    prāsādasya mahābhāga hṛt-pratiṣṭheti viśrutām || iti ||760||

tatraiva—


    **ataḥparaṁ pravakṣyāmi dhvajāropaṇamuttamam | **


    **yat kṛtvā puruṣaḥ samyak samagraṁ phalamāpnuyāt ||761||**

yadyapi dhvajāropaṇasya vidhirapi tenaikatraiva vistāreṇa suvyaktam ukto'sti, tathāpi tasya māhātmya-viśeṣāt parama-nityatvācca taṁ viśeṣato likhati—ataḥparam ityādinā | samagraṁ sampūrṇaṁ, pratiṣṭhā-prāsāda-nirmāṇādi-phalaṁ samyak prāpnuyāt ||761||


    **yātudhānā guhyakāśca kuṣmāṇḍāḥ khecarāstathā | **


    **vighnayantyamaraśreṣṭha dhvajahīnaṁ surālayam ||762||**


    **dhvajena rahite vipre prāsāde tu vṛthā bhavet |**


    **pūjāhomādikaṁ sarvaṁ japādyaṁ yat kṛtaṁ budhaiḥ ||763||**


    ** **


    **rakṣaṇena vinā yadvat kṣetraṁ naśyeta kṣetriṇām | **


    **dhvajaṁ vinā devagṛha tathā naśyeta sarvathā ||764||**


    ** **


    **rudrasya pārṣadāḥ krūrāḥ kuṣmāṇḍādyāśca ye smṛtāḥ | **


    **pūjādikantu gṛhṇanti daivaṁ dṛṣṭvā na rakṣitam ||765||**

daivaṁ deva-gṛhaṁ na rakṣitaṁ, dhvajāropaṇenārakṣitaṁ dṛṣṭvā | yadvā, daivaṁ devoddeśena kṛtamapi pūjādikaṁ gṛhṇanti, balād ācchidya bhuñjate | vighnanti iti pāṭhe vighnayanti, na gṛhṇantīti vā pāṭhaḥ | tataśca ye viṣṇupārṣadāḥ, ye ca kuṣmāṇḍādyāḥ krūrāste'pi na svīkurvanti | anyat samānam | dvitīya-pāṭhaścāyaṁ cintyaḥ ||765||


    **dṛṣṭvā dhvajaṁ tu devasya jvalajjvalanavarcasam | **


    **naśyanti tadbhiyaivārkaraśmikṣiptaṁ tamo yathā ||766||**


    **prāsādavimbadravyāṇāṁ yāvantaḥ paramāṇavaḥ | **


    **tāvadvarṣasahasrāṇi tatkartā viṣṇulokabhāk |**


    **etat puṇyaṁ koṭiguṇaṁ bhavedāropite dhvaje ||767||**


    ** **

bimbaṁ śrī-mūrtiṁ, prāsāda-bimbayoḥ śilādi-dravyāṇām ||767||


    **kūṣmāṇḍavedīvimbānāṁ bhramaṇādvāyunānagha | **


    **kaṇṭhasya veṣṭanājjñeyaṁ phalaṁ koṭiguṇaṁ bhavet ||768||**


    ** **


    **dhvajaṁ niveśayeddaṇḍe diśāsu vidiśāsu ca | **


    **sūtrātmānaṁ vijānīhi dhvajadaṇḍaṁ vyavasthitam |**


    **cicchaktiṁ viddhi tasyaiva dhvajarūpāṁ calānanām ||769||**


    ** **

daṇḍaṁ prāsādoparitana-bhāga-viśeṣas tasmin ||769|| 


    **patākāṁ prakṛtiṁ viddhi daṇḍaṁ puruṣavigraham | **


                                                       **prāsādaṁ vāsudevasya mūrtibhūtaṁ nibodha me ||770||**


                                                       ** **

mūrti-bhūtaṁ vigraha-svarūpam, yadvā, puruṣa-rūpaṁ me matto nibodha śṛṇu ||770|| 


    **dhāraṇāddharaṇīṁ viddhi ākāśaṁ śuṣirātmakam | **


                                                                                    **tejastatpādanaṁ viddhi vāyusparśagataṁ tathā ||771||**

etadeva pañca-bhūtamayatvādi vivicya darśayati—dhāraṇāditi sārdhaiḥ ṣaḍbhiḥ ||771|| 


    **pāṣāṇādiṣveva jalaṁ pārthivaṁ pṛthivīguṇam |**


                                                                                       **pratiśabdottaraṁ śabdaṁ sparśa syāt karkaśātmakam ||772||**


                                                                                       ** **


                                                                                       **śuklādikaṁ bhavedrūpaṁ rasamātmanidarśanam | **


                                                                                       **dhūpādigandho gandhastu vāggītādiṣu saṁsthitā ||773||**


                                                                                       ** **


                                                                                       **śukanāsā smṛtā nāsā bāhū bhadrakarau smṛtau | **


                                                                                       **śirastvaṇḍaṁ nigaditaṁ kalasaṁ mūrdhajaṁ smṛtam ||774||**


                                                                                       **kaṇṭhaṁ kaṇṭhamiti jñeyaṁ skandhaṁ vedī nigadyate | **


                                                                                       **pāyūpasthe praṇāle tu tvak sudhā parikīrtitā ||775||**


                                                                                       **mukhaṁ dvāraṁ bhavedasya pratimā jīva ucyate | **


                                                                                       **tacchaktiṁ piṇḍikāṁ viddhi prakṛtiñca tadākṛtim ||776||**


                                                                                       **niścalatvaṁ tu garbho'sya adhiṣṭhātāsya keśavaḥ | **


                                                                                       **evameṣa hariḥ sākṣāt prāsādatvena saṁsthitaḥ ||777||**


                                                                                       **jaṅghānte'sya śivo jñeyastvaṁ skandhānte vyavasthitaḥ |**


                                                                                       **ūrddhvabhāge sthito viṣṇurevametadavasthitam ||778||**


                                                                                       ** **

tvaṁ—brahmā ||778||


    **evaṁ sthitasya caitasya prāsādasya yathāvidhi | **


    **pratiṣṭhāṁ dhvajarūpeṇa śṛṇu me sāmprataṁ sphuṭam ||779||**


    **pūrve devāsure yuddhe vijayārthaṁ tadāmaraiḥ | **


    **kṛtvā lakṣmāṇi hyupari vāhanānyāyudhāni ca |**


    **jitaṁ daityabalaṁ sarvaṁ tadādau dhvajasaṁsthitiḥ ||780||**


    ** **

tadādau tata ārabhyetyarthaḥ | dhvajasya saṁsthitiḥ pravṛttiḥ ||780|| 


    **aṇḍorddhvaṁ kalasaṁ nyasya tadūrddhvaṁ vinyaseddhvajam |**


                                                                         **vimbārddhamānaṁ cakraṁ tu tribhāgenātha kārayet ||781||**

atheti vikalpe, bimba-tṛtīya-bhāgena kārayet | anyat sugamam ||781||


    **dvātriṁśadaṅgulaṁ jyeṣṭhaṁ kaniṣṭhaṁ tvaṣṭahānitaḥ | **


    **pratimāturyabhāgena kārayedvā sudarśanam ||782||**


    ** **


    **lohajaṁ śailajaṁ vāpi kārayeccihnapūrvakam | **


    **aṣṭāraṁ dvādaśāraṁ vā madhye mūrtisamanvitam |**


    **nārasiṁhena raudreṇa viśvarūpeṇa vā punaḥ ||783||**


    **dvārasya dairghyādviguṇaṁ daṇḍaṁ vā parikalpayet ||784||**


    ** dhvajayaṣṭirdevagṛhe aiśānyāṁ diśi deśikaiḥ | **


    **vāyavye sthāpanīyā vā sāmprataṁ dhvaja ucyate ||785||**


    ** paṭṭakārpāsakṣaumādyairdhvaja kuryāt suśobhanam | **


    **ekavarṇaṁ vicitraṁ vā ghaṇṭācāmarabhūṣitam ||786||**


    **kiṅkiṇījālikopetaṁ varhipatravibhūṣitam | **


    **śuklādivarṇairviprādiḥ kramādvā kārayeddhvajam ||787||**


    **daṇḍāgrāt dharaṇīṁ yāvaddhastaikaṁ vistareṇa tu | **


    **mahādhvajantu vikhyātaṁ sarvakāmapradaṁ śubham ||788||**


    **tūryāṁśahīnā vikhyātā dhvajāsuragaṇārcitā | **


    **dhvajikārddhena vijñayā patākā mānavarjitā ||789||**


    **vistāreṇa dhvajā kāryā viśatyaṅgulasammitā |**


    **ṣoḍaśāṅgulamānena dhvajikā vistarāt smṛtā ||790||**


    ** **


    **adhivāsya vidhānena cakraṁ daṇḍaṁ dhvajaṁ tathā | **


    **devavat sakalaṁ kṛtvā maṇḍapasnapanādikam ||791||**


    **netronmīlanakaṁ kṛtvā pūrvoktaṁ sarvamācaret | **


    **adhivāsayeta vidhinā śayyāyāṁ sthāpya deśikaḥ ||792||**


    **tataḥ sahasraśīrṣeti sūktaṁ cakre nyasedbudhaḥ | **


    **tathā saudarśanaṁ mantraṁ manastattvaṁ niveśayet ||793||**


    ** mano'nurūpeṇāsyaiva sajīvakaraṇaṁ smṛtam | **


    **areṣu mūrtayo nyasyāḥ keśavādyāḥ surottama ||794||**


    ** **


    **nābhyakṣa-pradhinemīṣu nyasettattvāni deśikaḥ | **


    **nārasiṁha viśvarūpamakṣamadhye niveśayet ||795||**


    ** **


    **sakalaṁ vinyaseddaṇḍe sūtrātmānaṁ sajīvakam | **


    **niṣkalaṁ paramātmānaṁ dhvaje dhyāyan nyaseddharim |**


    **tacchaktivyāpinīṁ dhyāyeddhvajārūpāñcalānanām ||796||**


    ** **


    **tato maṇḍapamadhye tu snāpya pujya yathāvidhi | **


    **pūrvoktena vidhānena homaṁ kuṇḍeṣu kārayet ||797||**


    **tataḥ prabhātasamaye mūrtipaiḥ saha deśikaḥ | **


    **kalase svarṇasakalaṁ nyastvā ratnāni pañca ca ||798||**


    ** sthāpayeccakramantreṇa svarṇacakramadhastataḥ | **


    **pāradena tu saṁplāvya netrapaṭṭena sthāpayet ||799||**


    ** **


    **tato niveśayeccakraṁ dvādaśāraṁ sudarśanam | **


    **durnirīkṣyaṁ surairdaityairbhramadvāhnisphuliṅgakam ||800||**


    **tanmadhye cintayeddevaṁ nṛsiṁhaṁ daityanirdalam | sphūratsaudāminījihvaṁ jvalajjvalanakesaram ||801||**


    **dīptākanayanaṁ candrakoṭibhāsvaradaṁṣṭriṇam | **


    **taptasya tapanīyasya sadṛśaṁ puruṣānanam |**


    **sarvaduṣṭaharaṁ devaṁ duṣprekṣyaṁ devadānavaiḥ ||502||**


    ** **


    **sarvavarṇāntavījena caturdaśayutena ca | **


    **bindunālaṅkṛtenādau praṇavenāplutena ca |**


    **ante praṇatiyuktena sthāpayedduṣṭanāśanam ||803||**


    ** **


    **tato dhvajaṁ gṛhītvā tu yajamānaḥ sabāndhavaḥ | **


    **pradakṣiṇaṁ tu kurvīta tūryamaṅgalanisvanaiḥ ||804||**


    **tato niveśayeddaṇḍaṁ mantreṇāṣṭākṣareṇa tu | **


    **muñcāmi tveti sūktena dhvajaṁ muñcedvicakṣaṇaḥ ||805||**


    ** **


    **dadhibhaktayute pātre dhvajasyāgraṁ niveśayet | **


    **dhruvādyena phaḍantena dhvaja mantreṇa pūjayet ||806||**


    ** **


    **śirasyādhāya tat pātraṁ nārāyaṇamanusmaran | **


    **muktamātre dhvaje dadyājjīvamācāryasattamaḥ ||807||**


    **prabhinnaṁ kuñjaraṁ dadyāvaśvaṁ vā lakṣaṇānvitam | **


    **dāsaṁ vā peśalaṁ vāpi dāsīṁ bālasavarjitām |**


    **mahāśṛṅgīṁ pradadyāttu grāmañca gurutuṣṭaye ||808||**


    ** **


    **ācāryaṁ bhojayitvā tu mūrtipān pūjayedbudhaḥ | **


    **suvarṇavastradānena vaiṣṇavānapi pūjayet ||809||**


    **anivāritamannādaṁ sarvavaṇeṣu kārayet | **


    **tato nṛtyañca vādyañca baliṁ dadyāttathā punaḥ ||810||**


    ** **


    **kuryādyo devasadane dhvajaṁ vidhividhānataḥ | **


    **tasya syādakṣayo loko vaiṣṇavo nātra saṁśaya ||811||**


    **kadācidyadi mānuṣyalokamāyāti svecchayā | **


    **tathā sarveṣu bhūteṣu dhvajībhūtaḥ prakāśate ||812||**


    **ādhārabhūtaṁ sarveṣāṁ bandhūnāṁ dhanināṁ tathā | **


    **tasmāt sarvaprayatnena dhvajaṁ kuryāt surālaye ||813||**


    **dhvaje yaṣṭipradānena vapuṣmān jāyate naraḥ |**


    **dhvajamānena cāpnoti lokaṁ śakrasya durlabham ||814||**


    ** iti | **


    **atha lakṣmyāḥ suparṇādi-parivāragaṇasya ca | **


    **pratiṣṭhāṁ hayaśīrṣoktasuvyaktavidhinācaret ||815||**

hayaśīrṣoktena suvyaktena vidhineti, tad-uktaṁ pañcarātre tad-vidhir atyanta-sphuṭatayā vartata iti tal-likhana-vistareṇālamiti pūrvavad-abhiprāyaḥ ||815||


    **sarvāmetāṁ pratiṣṭhāñca vipreṇa viduṣā satā | **


    **gṛhiṇā vaiṣṇavenaiva kārayennetareṇa tu ||816||**


    ** **

viduṣā pratiṣṭhāvidhy-abhijñena, satā suśīlena, na tu itareṇa likhitād anyena kārayet | yadyapi pūrvam ācārya-lakṣaṇa-likhanenaitad bodhitamevāsti, tathāpi tad-anyathātve mahān doṣa-sañcayaḥ syād iti tad-dārḍhayārthimeva likhitam iti dik ||816||

tathā ca mātsye—


    **naitadviśīlena na dāmbhikena na liṅginā sthāpanamatra kāryām | **


    **vipreṇa kāryaṁ śrutipārageṇa gṛhasthadharmābhiratena nityam ||817||**


    **pāṣaṇḍinaṁ yastu karotu buddhyā vihāya viprān śrutidharmayuktān | **


    **guruṁ pratiṣṭhādiṣu tacca nūnaṁ kulakṣayaḥ syādacirāya pūrvam ||818||**

pāṣaṇḍi-lakṣaṇañca pādmottara-khaṇḍe śrīmahādevenoktam—


    ye'nya-devaṁ paratvena vadantya-jñāna-mohitāḥ | 


    nārāyaṇāj jagannāthatve vai pāṣaṇḍinaḥ smṛtāḥ || 


    śaṅkha-cakrordhvapuṇḍrādi-cihnaiḥ priyatamair hareḥ | 


    rahitā ye dvijā devi te vai pāṣaṇḍinaḥ smṛtāḥ || 

ityādi | pūrvam acireṇa kulakṣayaḥ syāt ||818||


    **sthānaṁ piśācaiḥ parigṛhyate tadapūjyatāṁ yātyacireṇa loke | **


    **vipraiḥ kṛtaṁ yacchubhadaṁ kule sthāttata pūjyatāṁ yāti cirañca kālam ||819||**


    ** iti |**

tat śrī-mūrti-sthāpana-sambandhi-sthānam | sthāpita-śrī-mūrtiḥ sthāpako vā loke apūjyatāṁ yāti | yat sthāpanaṁ vipraiḥ kṛtvā kṛtam ||819||

**atha calaśrīmūrtipratiṣṭhā**


    **calamūrteśca vividhāḥ pratiṣṭhāvidhayaḥ smṛtāḥ | **


    **teṣvādau śrīhayagrīvadevokto likhyate vidhi ||820||**

apyarthe cakāraḥ, yathā sthira-mūrteḥ pratiṣṭhāvidhayo bahu-prakārās tathā cala-mūrter api smṛtā abhijñaiḥ | ādāviti paścād anyo'pi lekhya ityarthaḥ ||820||

hayaśīrṣe ca—


    **acalaśca calaścaiva dvividho viṣṇurucyate | **


    **acalo hyādipuruṣaḥ prādurbhāvagatañcalaḥ ||821||**


    ** **

ādi-puruṣaḥ paramātmā parameśvaro bhagavān śrī-vāsudevaḥ acalaḥ, sarva-vyāpakatvāt | prādurbhāva-gatā līlayā svīkṛta-janmā, calaḥ bhakta-vātsalyādi-līlayā itastataḥ paribhramaṇāt ||821|| 


    **prāsāde hyacalastadvadgṛheṣu ca calācalaḥ | **


                                                                                                                                                                                              **sabhāmaṭhastho hyacalo gṛhasthānāṁ maṭhe calaḥ ||822||**


                                                                                                                                                                                              ** **

evaṁ yathāsau dvividhaḥ, tathā tat-pratimāpi dvividhā ityāha—prāsāda iti ||822||


    **cale ratnādivinyāsaḥ piṇḍikāyojanādikam | **


    **yato na vidyate tasmāt piṇḍikā tasya nedṛśī |**


    **ato viśeṣādvakṣyāmi calānāṁ yādṛśo vidhiḥ ||823||**


    ** **


    **prativimbāhataṁ śastrairutkīrṇaṁ pākajaṁ tathā | **


    **trividhañca samuddiṣṭaṁ viṣṇurūpaṁ vicakṣaṇaiḥ ||824||**


    **prativimbāhataṁ pūjyaṁ tāvatkālaṁ tu pārthivam | **


    **na tatra kaścit saṁskāraḥ kevalaṁ tattvayojanam |**


    **pūjanānte visargaśca punarneṣṭaṁ tadarcanam ||825||**


    ** **

pārthivaṁ pratibimbāhataṁ chāyāvat sthaṇḍile'ṅkitā śrī-mūrtiḥ | tāvat kālaṁ sadya eva, na tu kālāntareṇa punaḥ pūjyam ||825||


    **śastrotkīrṇaṁ bahuvidhaṁ śilāratnādibhedataḥ | **


    **dāravaṁ śailajaṁ rūpaṁ prāsāde sthāpayet param ||826||**


    **ratnajaṁ nirmitaṁ śastraiḥ piṇḍikāsahitaṁ śubham | **


    **piṇḍikārahitaṁ vāpi tadevaṁ dvividhaṁ punaḥ ||827||**


    **ratnajasya tu rūpasya piṇḍikā dhātavī smṛtā | **


    **śailī tu śailajasyeṣṭā ratnajasya tu neṣyate ||828||**

piṇḍikā-mahitaṁ piṇḍikā-rahitaṁ veti tat, ratnajameva tad-vividham | rūpasya śrī-mūrteḥ ||827-828||


    **piṇḍikāsahitaṁ kāryaṁ calaṁ ratnādinirmitam | **


    **pākajaṁ dhātujaṁ vimbaṁ piṇḍikāsahitaṁ tu tat ||829||**


    ** **


    **teṣāṁ pratiṣṭhāṁ vakṣyāmi saṁkṣepādvedanirmitām ||830||**


    **daśahastaparīmāṇaṁ maṇḍapaṁ kārayecchubham | **


    **kuryāt pañcakarāṁ vedīṁ tadvat kuṇḍāni kārayet ||831||**

tadvat pūrvavat ||831|| 


    **toraṇadhvajakumbhānāī sthāpanaṁ pūrvavat smṛtam | **


                           **viṣṇukumbhaṁ tathā sthāpya lokapān pūrvavadyajet ||832||**


                           **sarvatobhadrakaṁ vedyāṁ likhedujjvalavarṇakaiḥ |**


                           **vaiṣṇavāgniṁ tathā kuryādyāmye śayyāṁ tu pātayet ||633||**


                           ** **


                           **aiśānyāṁ bhadrapīṭhaṁ tu nyasya kumbhaṁ tu vinyaset | **


                           **sarvauṣadhiyutān sarvānaṣṭāśītipade tathā ||834||**


                           **athottare maṇḍapasya snānavedyāṁ tu paścime | **


                           **bhūmiṁ pralipya tatrādau taṇḍulaiḥ pañcavarṇakaiḥ ||835||**


                           **caturasraṁ vilikhyādau svastikaṁ kalpayedguruḥ | **


                           **tanmadhye pīṭhakaṁ nyasya pratimāṁ tatra vinyaset ||836||**


                           **śaṅkhatūryaravaistadvat pañcagavyādinā snapet | **


                           **puṣpagandhādibhiḥ pūjya cchādayecchuklavāsasā ||837||**

snapet snāpayet, ādi-śabdena pañcāmṛta-pañcakaṣāyāṣṭa-mṛttikā-jalādi ||837|| 


    **utthāpya tvabhiṣekārthaṁ ninayet snānamaṇḍapam | śaṅkhapuṇyāhaghoṣeṇa snānapīṭhe niveśayet ||838||**


                                                                                **avadhārya jagacchāntiṁ toṣayet karmiṇastathā | **


                                                                                **deśikasya tadā dadyāt pūrvavattaruṇīṁ śubhām |**


                                                                                **saputrāṁ vastrasaṁyuktāṁ hemaśṛṅgīṁ sadakṣiṇām ||839||**


                                                                                ** **

jagacchāntim avadhāryeti svasti-vācanādikaṁ kṛtvetyarthaḥ ||839|| 


    **tato vedādimantraistāmālabheddeśikottamaḥ | **


                                                                     **pauruṣeṇa tu sūktena mūlabījena cālayet ||840||**


                                                                     ** **

tāṁ pratimām ālabhet spṛśet ||840||


    **kautukaṁ mūlabījena tatkare tvadhiropayet | **


    **citraṁ deveti mantreṇa netre conmīlayedguruḥ ||841||**


    **haimayābhyañjayennetre ślakṣṇayā tu śalākayā | **


    **ghṛtena madhunā tanmadhuvāteti deśikaḥ ||842||**


    ** **


    **tataḥ śuddhena toyena snāpya mantraiḥ samālabhet | **


    **vedādyena ca sūktena caturbhirmūrtipaiḥ saha ||843||**


    ** **


    **ato deveti cāvāhya vāsudevaṁ jagadgurum | **


    **viśuddhasphaṭikābhāsaṁ himakundendusannibham ||844||**


    ** **


    **kiraṇaiḥ śītalaiḥ saumyaiḥ prīṇayantañcarācaram | **


    **lāvaṇyāmṛtatoyena siñcantamiva sarvataḥ ||845||**


    **sunābhaṁ vārijaṁ padmaṁ dhārayantaṁ gadāṁ śubhām | **


    **bhūṣitaṁ mālayā tadvaddīpitaṁ maṇikāñcanaiḥ |**


    **śrī-puṣṭi-garuḍādyaistu samantāt parivāritam ||846||**


    ** **


    **evaṁ dhyātvā tataḥ kumbhairabhiṣiñcet samantataḥ |**


    **āpo hiṣṭheti mantreṇa kumbhenāsecayedguruḥ ||847||**


    ** **


    **samudraṁ gaccha mantreṇa dakṣiṇenābhiṣecayet | **


    **somarājeti mantreṇa uttareṇābhiṣecayet ||848||**


    ** **


    **ghṛtenābhyañjayeddevaṁ tejo'sīti tato guruḥ | **


    **drupadeti samudvartya dadyādāmalakaṁ śubham ||849||**


    **yāḥ phaṇinīti mantreṇa phalairnīrājayet prabhum |**


    **kāṇḍāt kāṇḍeti mantreṇa hariṁ nirmāñchayet punaḥ ||850||**


    ** **


    **phalatoyena siñceta gāyatryā deśikottamaḥ | **


    **tadviṣṇoriti mantreṇa pañcagavyena secayet ||851||**


    **kāṣāyeṇa tu toyena varuṇasyeti secayet | **


    **sumaṅgalīti mantreṇa vidvānoṣadhivāriṇā ||852||**


    ** **


    **mūrdhānaṁ divamantreṇa valmīkenābhiṣecayet | **


    **imaṁ meti ca mantreṇa snāpayet sikatājalaiḥ ||853||**


    **devo varāha mantreṇa mṛttoyenābhiṣecayet | **


    **secayet padmamṛttoyaiḥ śanno devīti deśikaḥ ||854||**


    **ṛtaṁ cetyādi-sūktena tīrthamṛtkumbhavāriṇā | **


    **nāgakeśaratoyena śrīśca tetyabhiṣecayet ||855||**


    ** **


    **candanodakakumbhena pāvamānyābhiṣecayet | **


    **plavasāmnā tataḥ pañcaratnatauyena secayet ||856||**


    ** **


    **pañca nadyetyucā devaṁ nadīnadataḍāgajaiḥ | **


    **yāsāṁ rājeti mantreṇa ekāśītighaṭairharim |**


    **snāpayedarcayeddhaktyā pratidravyaṁ samāhitaḥ ||857||**


    ** **


    **agna āyeti mantreṇa devamuñcodakena tu | **


    **śuddhatoyena deveśaṁ śuddhavatyābhiṣecayet ||858||**


    **ato'rcayet sureśānaṁ jitanta iti deśikaḥ ||859||**


    ** **


    **pādyantu mūlamantreṇa madhuparkantathaiva ca | **


    **snānīyamathavācāmaṁ gāyatryā vinivedayet ||860||**


    ** **


    **surāsureti yugmaṁ tu dadyāttadvat pavitrakam | **


    **vedāhamityuttarīyaṁ rocanāṁ praṇavena tu ||861||**


    ** **

yugmaṁ— paridhānottarīya-vastra-dvayam | pavitrakaṁ— yajñopavītam | rocanāṁ— gorocanātilakam ||861|| 


    **añjanamañjatetyevaṁ gandhaṁ gandhavatīti ca | **


                                                                                                        **puṣpavatyā tathā puṣpaṁ dhūpaṁ dhūrasi cetyūcā ||862||**


                                                                                                        ** **


                                                                                                        **tejo'sīti tathā dīpamagnirmūrdheti prāpaṇam | **


                                                                                                        **indracchatreti vai cchatraṁ vikarṇena tu cāmaram ||863||**

prāpaṇaṁ—naivedyam ||863||


    **ājyadohena cādarśaṁ bāta āveti vījayet |**


    **tvamindreti dhvajaṁ dadyāt patākāmomiti smaran ||864||**


    ** **


    **devavratena sāmnā tu dadyādābharaṇādikam | **


    **stūyāt puruṣasūktena sākalyena janārdanam ||865||**


    ** **


    **dīrghāyuṣyeti sampūjya kireddūrvākṣataṁ budhaḥ | **


    **vā oṣadhīti mantreṇa puṣpāṇi vikiredguruḥ ||866||**


    **punarbṛhadrathaiḥ stutvā cakrasāmnā janārdanam | **


    **śivasaṅkalpasūktena śākunena janārdanam |**


    **uttiṣṭheti samutthāpya śayyāyāṁ viniveśayet ||867||**

śākunena sūktena ||867||


    **aparājita-mantreṇa dhyāyet sakalaniṣkalam |**


    **vyāpinantu punarghyātvā tattvāni viniyojayet ||868||**


    ** **

sakalaḥ saguṇaścāsau niṣkalo nirguṇaśca, tam ||868|| 


    **sakalīkaraṇaṁ kṛtvā pūrvoktavidhinā hareḥ | **


                                                        **tataḥ sahasraśīrṣeti pratyūcaṁ pūjayedbudhaḥ ||869||**


                                                        ** **


                                                        **gandhapuṣpādibhiḥ samyaṅnaivedyādi nivedayet | **


                                                        **ato deveti sūktena gṛhopakaraṇāni ca ||870||**


                                                        ** **


                                                        **nidrākalasavinyāsaṁ kṛtvā pūjyastu maṇḍale | **


                                                        **sarvatobhadrake devo gandhapuṣpādibhiḥ kramāt ||871||**

sarvatobhadra-maṇḍale devaḥ pūjyaḥ ||871||


    **prabhūtairyājñikairdravyairhemapuṣpaiḥ samujjvalaiḥ | **


    **vaiṣṇave maṇḍale paścājjvālayedvaiṣṇavānalam ||872||**


    ** **


    **nayanmantraistu taṁ paścāt kumbheṣu dvijasattamaḥ | **


    **juhuyācca śataṁ sāṣṭaṁ palāśasamidhā dvija ||873||**

tam—analam ||873||


    **tilāṁśca juhuyādājyairvaiṣṇavaṁ prapaceccarum | **


    **tilataṇḍuladugdhaistu ghṛtenāghārya sādhayet ||874||**


    **avatāryābhighāryava mantrairebhistu homayet ||875||**


    ** **


    **viṣṇave śipiviṣṭhāya viṣṇave nirguṇeti ca | **


    **idaṁ viṣṇviti mantreṇa tadviṣṇoriti deśikaḥ ||876||**


    **irāvatīti mantreṇa tvaṁ viṣṇoriti caiva hi | **


    **pratadviṣṇviti mantreṇa viṣṇornuketi caiva hi ||877||**


    **tathā puruṣasūktena samyak ṣoḍaśa āhutīḥ | **


    **caruṁ hutvā punaḥ paścānmantrairebhistu homayet ||878||**

**tatra homamantrāḥ**


    **oṁ viṣṇave svāhā | oṁ puruṣottamāya svāhā | oṁ trailokyamohanāya svāhā | oṁ vaikuṇṭhāya svāhā | oṁ lakṣmīpataye svāhā | oṁ lakṣmīnivāsāya svāhā | oṁ hṛṣīkeśāya svāhā | oṁ namo nārāyaṇāya svāhā | oṁ brahmaṇe svāhā ||879||**


    ** **


    **hutvā vyāhṛtibhiḥ pūrvaṁ gāyatryā homayedguruḥ | **


    **evaṁ hutvā tu juhuyāccakrādīnāṁ yathākramam ||880||**


    **lakṣmyādīnāṁ tato hutvā grahāṇāṁ homayettataḥ |**


    **lokeśānāṁ tu nāgānāṁ homayettadanantaram ||881||**


    ** **


    **nārāyaṇāya hutvā tu dadyāt pūrṇahutiṁ budhaḥ | **


    **tato vibhajya vidvāṁstu dadyāt kanakadakṣiṇām ||882||**


    **brahmaghoṣādinā devaṁ samutthāpya vicakṣaṇaḥ | **


    **tato maṇḍalamadhye tu sthāpayitvārcayet punaḥ |**


    **pratyūcaṁ nijasūktena gandhapuṣpādibhiḥ kramāt ||883||**


    ** **

nija-sūktena sahasra-śīrṣādinā ||883|| 


    **sānnidhyaṁ pūrvavat kṛtvā sajīvakaraṇaṁ guruḥ | **


                                          **praṇavena nirudhyātha dhyāyet sakala-niṣkalam ||884||**


                                          **piṇḍikāyojanīyādi manasaiva vicintayet |**


                                          **nyāsaṁ kṛtvārcayet paścāt pūrvavadvidhinā guruḥ ||885||**


                                          ** **

manasaiva cintayet, na tu pūrvavat sākṣād brahma-śilādi-nyāsenetyarthaḥ ||885|| 


    **baliṁ dadyāttu bhūtebhyaḥ pārṣadebhyañca deśikaḥ | **


                                                                                   **praṇipatya tato dadyāddakṣiṇāṁ guruve sudhīḥ ||886||**


                                                                                   ** **


                                                                                   **suvarṇasahitaṁ pātraṁ tilaiḥ pūrṇaṁ sayugmakam | **


                                                                                   **dhenuṁ svalaṅkṛtāṁ dadyāddhemaśṛṅgīṁ tu dakṣiṇām |**


                                                                                   **brahmaṇe kanakaṁ dadyānmūrtipebhyastathaiva ca ||887||**


                                                                                   ** **

sayugmakaṁ—vastra-dvayam hitam ||887|| 


    **aśvatthapatre kṛtvā tu deśikaṁ kārukantathā | **


                                          **caruṁ samprāśayeddantairaspṛśan praṇavena tu ||888||**


                                          **tāṁ rātriṁ vaiṣṇavaiḥ sārddhaṁ jāgrattiṣṭhedatandritaḥ ||889||**


                                          **prabhātasamaye snātvā devamutthāpya yatnataḥ | **


                                          **bhadrapīṭhe samāropya snāpayedacchavāriṇā ||890||**


                                          ** **

yatnataḥ brahmaghoṣādinā, acchena—nirmalena ||890|| 


    **ekāśītighaṭairdevaṁ mūlamantreṇa secayet | **


                                                       **vaiṣṇavena tu kumbhena aindrādikalasaistathā ||891||**


                                                       ** **


                                                       **secayet phalatoyena pañcagavyādinā tathā | **


                                                       **sugandhena tathājyena snāpya gandhādinārcayet |**


                                                       **pauruṣeṇa tu sūktena pratyūcaṁ candanādibhiḥ ||892||**


                                                       ** **


                                                       **sitayugmena saṁveṣṭya dhūpayitvā gṛhaṁ nayet | **


                                                       **brahmaghoṣādinā samyagviniveśyārcayet sudhīḥ ||893||**

sita-yugmena—śukla-vastra-dvayena ||893||


    **dakṣiṇāṁ deśike dadyāt kanakraṁ chatrameva ca | **


    **brāhmaṇān bhojayitvātha svayaṁ bhuñjīta vāgyataḥ ||894||**


    **sabhṛtyabandhuvargaṁ tu dīnānāthāṁstu bhojayet ||895||**

**atha calaśrīmūrtipratiṣṭhāmāhātmyam**

tatraiva—


    **yasya gehe sadā tiṣṭhet mūrtirdevasya cakriṇaṇaḥ |**


    **na tatra mārī daurbhāgyaṁ na vālakṣmīrna duṣkṛtam ||896||**


    ** **


    **anenaiva vidhānena saṁskṛtya pratimāṁ hareḥ | **


    **viṣṇulokamavāpnoti punarāvṛttidurlabham ||897||**


    ** iti | **

yadyapi mūrtiriti pratimāmiti ca sāmānyato nirdeśaḥ, tathāpi cala-mūrti-pratiṣṭhāyā uktatvād atraiva likhitam ||896-897||


    **adhunā calamūrterhi pratiṣṭhāyāḥ paro vidhiḥ | **


    **likhyate paddhatiśreṇī-dṛṣṭitaḥ sammataḥ satām ||898||**

evaṁ hayaśīrṣoktañcala-śrī-mūrti-pratiṣṭhāvidhiṁ likhitvā idānīṁ tataḥ saṁkṣiptaṁ baudhāyanādi-śiṣṭa-varga-sammataṁ sat-sāmpradāyika-bahula-paddhatyanusāreṇa paramapi likhati— adhuneti | evārthe hi-śabdaḥ , cala-mūrter evānyo'pi pratiṣṭhā-vidhiḥ śrī-kṛṣṇadevācārya-sammataḥ | tathā ca śrī-kṛṣṇadevācārya-paddhatau—


    baudhāyanādi-sanmūlās traivikramyādipaddhatīḥ | 


    vīkṣya vakṣyāmi viṣṇvādi-calārcā-sthāpane vidhim || iti ||898||

**atha baudhāyanādyuktacalaśrīmūrtipratiṣṭhāvidhiḥ**


    **sthiramūrtipratiṣṭhānusāreṇātrāpi vaiṣṇavaiḥ | **


    **pratiṣṭhāvidhirunneyo viṁśeṣo'nyaśca likhyate ||899||**

tatra ca maṇḍapa-nirmāṇādi-prakāra-viśeṣaḥ snapanādau mantrādikañca prāyaḥ pūrva-likhita-sthira-mūrti-pratiṣṭhā-vidhivad-vijñeyamiti likhati—sthireti ||899||

**atha tatra maṇḍapādinirmāṇavidhiḥ**


    **prāsādato diśi prācyāmudīcyāṁ vātha maṇḍapam |**


    **aiśānyāṁ vācaret sthāne'dūre'ṅgārādivarjite ||900||**


    ** **

prāsādo'tra bhagavad-āvāsālayaḥ, tasmāt, aṅgāreṇa ādi-śabdāt tṛṣāsthyādinā ca rahite, adūre'natidūre anati-nikaṭe cetyarthaḥ | maṇḍapam ācaret racayet ||900||


    **daśahastaṁ caturdvāraṁ caturasraṁ samaṁ śubham | catustoraṇasaṁyuktaṁ sapatākañca pūrvavat ||901||**

pūrvavad iti sthira-mūrti-pratiṣṭhāyāṁ toraṇa-patākā-sthāpanādi-vidhir yathā pūrvaṁ likhito'sti tathaivetyarthaḥ | yadyapi maṇḍapa-pārimāṇādikamapi pūrva-likhanād vijñātaṁ syādeva, tathāpi tadeva smārayatātra likhitamaśaktāvantyapakṣaṁ cāṅgīkurvatā kiñcid viśeṣaṁ darśayatā tal-likhitam | evamagre'py ūhyam ||901||


    **tasmiṁśca vidhivat kuryāt sayonyāsyastrimekhalam | **


    **āgneyāṁ kuṇḍamāśāyāṁ caturasraṁ karonmitam ||902||**


    ** **

tasmin maṇḍape yonirāsyañca vaktraṁ tisro mekhalāśca taiḥ sahitam āgneyyām āśāyāṁ diśi vidhi-yuktaṁ yathā syāt tathā kūryāt | tad-vidhiśca pūrvaṁ dīkṣā-vidhau vistārya likhito'sti| karonmitam eka-hasta-parimitam ||902||


    **prācyāṁ vedīṁ karocchāyavistārāṁ caturasrikām | **


    **aiśānyāṁ sthānamekañca devasya snapanocitam ||903||**

karaḥ eka-hasta-pramāṇa ucchrāyo vistāraśca yasyāstām | snapanocitam iti deva-snapanasya tad-upakaraṇa-sthāpanasya copayuktam ityarthaḥ ||903||

**atha tatra maṇḍalavidhiḥ**


    **maṇḍapasya ca nairṛtyāṁ vidhivadvāstu maṇḍalam | **


    **madhye ca devatārcārthaṁ sarvatobhadramālikhet ||904||**

vāstu-maṇḍalaṁ caivaṁ pūrvottaragābhir navanavabhī rekhābhiś catuḥṣaṣṭipadaṁ maṇḍalaṁ vidhāya tatra bahiścatuṣkoṇeṣu koṇāt tiryag rekhā dattvāṣṭābaddhapadāni caturdikṣu caturviṁśatipadāni madhye rekhādvaya-mārjjanena catuṣpadam ekam, tathā tat-prācyādi-caturdikṣu catvāri catuṣya catuṣpadāni, taccatuṣkoṇeṣu madhyavarti-rekhā-dvayamārjanenāṣṭau dvipadāni kuryāt | evaṁ pañca-catvāriṁśad-devatā-sthānāni bhavanti | devatāścaitāḥ—madhyama-catuṣpade brahmā, tat-prāgādi-catuṣpadeṣu krameṇa āpa-sāvitra-jayarudrāḥ, koṇa-stheṣvaṣṭasu dvipadeṣu īśāna-koṇādi-krameṇa aryama-savitṛ-vivasvadvibudhādhipa-mitrarājayakṣma-pṛthvī-dharāpa-vatsakāḥ | tathā ca mātsye— ‘dvātriṁśad bāhyataḥ pūjyāḥ pūjyāścāntas trayodaśa’, tathā—īśāna-koṇādiṣu surān pūjayecca vidhānataḥ, tathā—


    īśānādi-catuṣkoṇa-saṁsthitān pūjayed budhaḥ | 


    āpaścaivātha sāvitro jayo rudras tathaiva ca || 


    madhye catuṣpade brahmā tasyāṣṭau ca samīpagāḥ | 


    aryamā savitā caiva vivasvān vibudhādhipaḥ || 


    mitro'tha rājayakṣmā ca tathā pṛthvī-dharaḥ kramāt | 


    aṣṭamaścāpavatsas tu parito brahmaṇaḥ smṛtāḥ || iti | 

bāhya-dvātriṁśat-padeṣu ca īśānādi-krameṇaiva dvitīyardha-padataḥ śikhyādayo dvātriṁśad devatāḥ | tathā ca tatraiva—


    śikhī caivātha parjanyo jayantaḥ kuliśāyudhaḥ | 


    sūrya satyo vṛṣaścaiva ākāśo vāyureva ca || 


    pūṣā ca vitathaścaiva gṛhakṣatayamāv ubhau | 


    gandharvo bhṛṅga-rājaśca mṛgaḥ pitṛgaṇas tathā || 


    dauvāriko'tha sugrīvaḥ puṣpadanto jalādhipaḥ | 


    asuraḥ śoṣapāpau ca rogo'hirmukhya eva ca | 


    bhallāṭaḥ somasarpau ca aditiśca ditis tathā || iti | 

evaṁ sarvāḥ pañca-catvāriṁśad-devatā vāstu-maṇḍale | tad-bahir-īśānādi-krameṇa tu bakī skandā vidārī aryamā pūtanā jambhakā pāpa-rākṣasī lipicchā cetyaṣṭau devatāḥ iti | evam ayaṁ catuḥ-ṣaṣṭi-pada-maṇḍala-devatā-sthāna-vibhāgo hayaśīrṣa-pañcarātrasyānusārī, na tu mātsya-purāṇasya | etacca sarvam agre prāsāda-nirmāṇe'vaśya-lekhyatvād atra vistārya na likhitaṁ, tatraiva viśeṣato vyaktaṁ bhāvi | etacca vāstu-maṇḍala vividha-raṅga-śāli-piṣṭa-pūritaṁ kāryam | maṇḍapa-madhye ca maṇḍala-devatā-pūjārthaṁ sarvatobhadrākhyaṁ maṇḍalaṁ kuryāt | tacca suprasiddhameva ||904||


    **sakarṇikañca tanmadhye padmaṁ viracayettathā | **


    **svastikaṁ cottare kṛtvā tatra śayyāṁ niveśayet ||905||**

tasya sarvatobhadrasya madhye ca karṇikā-sahitaṁ padmaṁ tatheti vidhivad viracayet | tan-maṇḍala-devatāścaitāḥ—madhye brahmā, maṇḍala-prānte pūrvādy-aṣṭadikṣu krameṇa indrādayo'ṣṭaloka-pālāḥ, īśendrādy-antarālāṣṭake ca vasavo rudrā ādityā aśvinau pitaro nāgāḥ skando vṛṣaścetyaṣṭau | īśānādi-padma-daleṣv aṣṭasu krameṇa dakṣo viṣṇur durgā svadhākāro mṛtyu-rogaḥ sa-samudrāḥ sarito maruto gaṇa-patiścetyaṣṭau | padma-karṇikāyāścādhaḥ pṛthivī, upari meruḥ, tad-upari sthāpya-devatāḥ | maṇḍalasya bāhyataḥ prāgādi-dikpālānām āyudhāni vāhanāni ca, tad-bāhye ca gautama-bharadvāja-viśvāmitra-kaśyapa-jamadagni-vaśiṣṭhādayaḥ saptarṣayaḥ | tato bahir-navagrahāḥ, tataśca vahnyādy-aṣṭasu krameṇa aindrī, kaumārī, brāhmī, vārāhī, cāmuṇḍā, vaiṣṇavī, māheśvarī, vaināyakī cetyaṣṭau śaktaya iti | uttare tat-sarvatobhadra-maṇḍalād uttarataḥ svastikaṁ maṇḍalaṁ ca kṛtvā tad-upari śayyāṁ sthāpayet ||905||

**atha brāhmaṇavaraṇādividhiḥ**


    **yajamānaśca pūrvedyuḥ pratiṣṭhāyāḥ samācaret | **


    **puṇyāhavācanaṁ vipraimaṇḍapasthāpanaṁ tathā ||906||**

evaṁ maṇḍapa-racanādikaṁ likhitvā puṇyāhavācanādi-pūrvakam ācāryādivaraṇaṁ yajamānasya kṛtya-viśeṣaṁ likhati—yajamānaśceti pañcabhiḥ | pratiṣṭhā-samayāt pūrvedyuḥ pūrva-divase vipraiḥ kṛtvā puṇyāhavācanaṁ maṇḍapa-pratiṣṭhāṁ ca samyag ācaret ||906||


    **maṇḍapasya ca vāyavyāṁ mātṛrgandhādinārcayet | **


    **praṇavādinamo'ntaiśca nāmabhirvidhivadbudhaḥ ||907||**

gandhena, ādi-śabdāt akṣata-puṣpādibhiśca mātṝḥ pūjayet | mātṛ-pūjane mantrān likhati—praṇavādīti | mātaraś ca ṣoḍaśa pūrvam acala-mūrti-pratiṣṭhārambhe likhitā eva | prayogaḥ— ‘oṁ gauryai namaḥ’ ityādi | vidhivad iti, sarvatraivāgre'py anuvartanīyam ||907||


    **nāndīśrāddhaṁ tataḥ kṛtvā sadvipraṁ vṛṇuyādgurum |**


    **madhuparkādinābhyarcyaṁ dattvā vastrādi śaktitaḥ ||908||**


    ** **


    **tadarddhadānādbrahmāṇaṁ purāṇastutipāṭhakam | **


    **sūktajāpakamapyevaṁ trīn viprān vṛṇuyāt parān ||909||**

sad-vipraṁ pūrva-likhita-lakṣaṇaṁ brāhmaṇam | madhu-parkeṇa, ādi-śabdāt āsana-pādyārghyādinā ca sampūjya śaktitaḥ yathāvibhavaṁ vastrādikaṁ dattvā, ādi-śabdena bhūṣaṇādi | guru-varaṇa-vidhiśca pūrvameva likhito'sti | amukagotraḥ amukaśarmāham amuka-gotrāmuka-śarmāṇaṁ tvāṁ pratiṣṭhācāryatvena vṛṇe | sa ca vṛto'smīti prabrūyād ityādi-rūpaḥ | tathā madhuparkādi-pūjāpuraḥsaraṁ guru-sampradānaka-vastrādy-ardhadānena brahmāṇaṁ vṛṇuyāt | purāṇa-stuti-pāṭhaka-sūkta-jāpakau ca madhuparkādinā tathaivābhyarcya tad-ardha-dānena yathāvibhavaṁ vā vastrādi-dānena vṛṇuyād ityādi-rūpaśca ||908-909|| 


    **toraṇāni tato'bhyarcya dvārāṇyuttaratastathā | **


                                                                                                                                                                                                                                                                                                                                                                                                                                                                                                                                                                                                                 **pūrvavadvṛprāṁścaturo dvārajāpakān ||910||**

tad-anantaraṁ ca uttarata uttaramārabhya ‘toraṇāya namaḥ’ iti krameṇa toraṇāni, tathā dvārāṇi catvāri ‘śriyai namaḥ’ ityabhyarcya | pūrvavad yathāśakti madhuparkavāso'laṅkārādi-dānenetyarthaḥ ||910||

**atha vāstudevapūjādividhiḥ**


    **ācāryo maṇḍape'bhyetya prāṇāyāmān vidhāya ca | **


    **āpohiṣṭheti darbhodairyāgasyābhyukṣayedbhuvam ||911||**


    ** **

pratiṣṭhā-maṇḍape abhyetya āgatya, yāgasya bhuvaṁ deva-pūjā-sthalam ||911|| 


    **vikīrya sarṣapān śuklān rakṣāṁ kṛtvā ca mantrataḥ | **


                                                                               **vidhivat pūjayedvāstudevatā vāstumaṇḍale ||912||**

vidhivad iti, praṇavādi-namo'nta-nāma-mantraiḥ ṣoḍaśopacāraiḥ pratyekaṁ pūjayed ityarthaḥ ||912||

**atha tatra mantraḥ**

**devā āyāntu jātudhānāstvapayāntu viṣṇo devayajanaṁ rakṣasva ||913||**

** iti | **

mantrata iti likhitaṁ, tam eva mantraṁ likhati—devā ityādi ||913|| 


    **īśānādikrameṇātha kuśapuṣpayutākṣataiḥ | **


                                                                      **śikhyādidevatābhyaśca viśeṣavalimarpayet ||914||**

śikhī vāstu-maṇḍapasyeśānakoṇārdha-padavartī | tad-ādi sarva-devatābhyo'gre lekhya-tat-tad-vihita-dravyāsambhave puṣpādibhir viśeṣavaliṁ dadyāt ||914||


    **āgatya kuṇḍapārśve tu homaṁ kuryādyathāvidhi | **


    **tatrāvaśyaṁ pratidravyaṁ homānte pratimāṁ spṛśet ||915||**

yathāvidhīti agniṁ pratiṣṭhāpyānvādhāya gokṣīre nīrase caruṁ sthāpya-devatākaṁ srapayitvājya-bhāgānte palāśoḍumbarāśvattha-nyagrodhāpāmārga-samidbhiḥ pratyekam aṣṭottara-śatam aṣṭottara-sahasram aṣṭāviṁśatiṁ vā lokapālānuddiśya tat-tan-mantra-vyāhṛtibhir vā jūhayāt | tāvat saṅkhyakamājyahomaṁ sthāpya-devatā-liṅgakena mantreṇa kṛtvā samittilājyānāṁ pratidravyaṁ tenaiva mantreṇa daśa daśahutīr dattvā agnir yajurbhir ityanuvākaṁ japtvā sthāpya-devatā-mantreṇaiva caror daśa-prādhānāhutīr dattvā caru-śeṣeṇa yadasya karmaṇa iti sviṣṭa-kṛte juhuyāt | ‘yathāśakti sthāpya-devatā-mantram āvartya brahma-visarjanāntaṁ kuryāt’ iti vidhir jñeyaḥ ||915||

**atha snapanavidhiḥ**


    **ācāryāya varaṁ dattvā nijaśaktyanusārataḥ | **


    **viprān gandhādinābhyarcya puṇyāhaṁ vācayet punaḥ ||916||**


    ** **

yajamāna-kṛtyaṁ likhati—varam ācāryāpekṣitaṁ vastrālaṅkārādi nija-śakty-anusāreṇa dattvā ||916||


    **tataśca yajamānānumodito'rcāṁ viśodhayan |**


    **ācāryaḥ praṇipatyādau devaṁ samprārthayedidam ||917||**


    ** **

taduktam—


    **svāgataṁ devadeveśa viśvarūpa namo'stu te |**


    **śuddhe'pi tvadadhiṣṭhāne śuddhiṁ kurmaḥ kṣamasva mām ||918||**


    ** iti | **


    **tataśca navapīṭhopaveśitāṁ pratimāṁ guruḥ | **


    **mṛdbhirdvādaśakṛtvastāṁ saṁśodhya kṣālayejjalaiḥ ||919||**


    ** **


    **pañcagavyaistathā pañcāmṛtaistanmantrato budhaḥ | **


    **saṁsnāpya haviṣābhyajya cūrṇairudvartayecchubhaiḥ ||920||**

**atha tanmantrāḥ**


    **pañcagavyasnapane payaḥ pṛthivyāmiti kṣīrādicatuḥsnapane pūrvadeva śarkarāsnapane ca āyaṁ gauriti ||921||**


    **koṣṇodakena prakṣālya sugandhenānulipya ca |**


    **tataḥ saṁsravakumbhādbhiḥ saṁsnāpya praṇamecca tām ||922||**

samyak sravati jalāni bahula-cchidratayeti saṁsravaḥ, tādṛśa kumbhasya jalena ‘śanno devīḥ’ iti mantreṇa saṁsnāpya tāṁ pratimāṁ praṇamet ||922||


    **abhiṣiñcedarcitaistu catuṣkumbhaiḥ sapallavaiḥ | **


    **samudrajyeṣṭhā ityādi caturmantraiḥ parairapi ||923||**


    ** **

arcitair gandhākṣatādibhiḥ pūjitaiḥ, paraiḥ ākalaseṣu dhāvatītyādibhir anyaiśca kalasa-liṅgetimantrais tām abhiṣiñcet ||923||


    **padmāntaḥ svastikaprānte pīṭhe coḍumbare śubhe | **


    **anyakṣīradrumīye vā śrīmūrtimupaveśayet ||924||**

śubhe trihasta-dairghya-tad-ardha-vistāreṇa yathāsambhavaṁ parimāṇādinā vā sundare ||924|| 


    **athāṣṭau sthāpayet kumbhān aṣṭadikṣvambupūritān ||925||**


                                                                                              ** **

aṣṭadikṣu śrī-mūrteḥ prācyādiṣu ||925|| 


    **teṣvādye saṅgamakroḍotkhātavalmīkamṛttikām | **


                                           **aśvahastinadītīradvayamṛtsnāñca nikṣipet ||926||**

teṣu kumbheṣu madhye ya ādyaḥ prācī-sthāpita-kumbhas tasmin saṅgamādi-sthāna-saptaka-mṛttikāṁ nikṣipet ||926||


    **dvitīye'śvatthacūtādipallavāśmantakatvacam | **


    **anyeṣu ca kramāt ṣaṭsu paritrān prastravodakam |**


    **śāntivāryatha gandhodamakṣatān kusumāni ca ||927||**


    ** **

aśvatthacūtayoḥ, ādi-śabdād arjunādīnāñca pallavān aśmantakatvacañca nikṣipet | anyeṣu ṣaṭsu kumbheṣu pavitrādi-ṣaḍ-dravyāṇi krameṇa nikṣipet ||927||


    **sthāpayet sartvigācāryastaiḥ kumbhairaṣṭamantrataḥ | **


    **āpo hiṣṭheti tritayaṁ hiraṇyeti catuṣṭayam | **


    **tathaiva pavamānetyādyanuvākaṁ paro manuḥ ||928||**

tair aṣṭabhiḥ kumbhaiḥ | aṣṭa mantrān eva likhati—āpa iti | hiraṇyeti—hiraṇya-varṇāḥ śucayaḥ pāvakā iti ṛk-catuṣṭayam | pavamānaṁ suvarjana ityanuvākañca ||928||

**atha vastrādyarpaṇavidhiḥ**


    **abhivastreti vastre dve āhate paridhāpya ca | **


    **dattvopavītaṁ gandhādyairupacāraiśca pūjayet ||929||**


    ** **

yajñopavītaṁ ca abhivastretyanenaiva mantreṇa dattvā ||929|| 


    **hiraṇyagarbha ityādīnaṣṭau mantrān japan śubhaiḥ | **


                                                                **kuryānnīrājanaṁ piṣṭamayairdīpairathāṣṭabhiḥ ||930||**


                                                                ** **


                                                                **gandhena citraṁ devānāmityarddharcena locane | **


                                                                **devasyonmīlayet pārśve sthitvā svarṇaśalākayā |**


                                                                **devasya puratastiṣṭhettadānīñca na kaścana ||931||**


                                                                ** **


                                                                **añjanenāñjayennetre añjanti tvāmiti sphuṭam | **


                                                                **devasya tveti madhvājyasitābhiḥ punarañjayet | **


                                                                **athādarśaṁ pradarśyātha vividhaṁ bhojyamarpayet ||932||**

sito śarkarā, madhvādibhir devasya tveti mantreṇa punar abhyañjayet ||932||

**atha stutivalidānādi**


    **athācāryaḥ kuśāsīnaḥ saṁstūyāddhārayan kuśān | **


    **devaṁ puruṣasūktena pratyucaṁ praṇavaṁ paṭhan ||933||**


    **pañcavarṇakadhānyānnaṁ pātre saṁsthāpya vaiṇave | **


    **tena nīrājayeddevaṁ vigatācāraviprataḥ ||934||**


    ** **

pañcavarṇa-dhānya-niṣpannaṁ kṣipraudanaṁ vaiṇave pātre nidhāya tenānnena devaṁ nirācāra-vipra-hastena nīrājayet ||934||


    **taddhastena baliṁ dadyādrudrāya ca catuṣpathe | **


    **namo rudrāyeti mantraṁ saghruvañca svayaṁ japet ||935||**


    ** **

sa-dhruvaṁ praṇava-sahitam, tathāhi—oṁ namo rudrāya sarvabhūtādhipataye dīpta-śūla-dharāyomādayitāya viśvādhipataye rudrāya vai namaḥ, śivamagarhitaṁ karmāstu svāhā iti ||935||


    **brahmāṇañca pratiṣṭhādhya tanmantreṇa tadādikāḥ | **


    **upacāraiḥ ṣoḍaśabhiryaje maṇḍaladevatāḥ ||936||**


    ** **

tanmantreṇa brahma-pratiṣṭhā-mantreṇa brahmaja-jñānam ityādinā brahmāṇaṁ pratiṣṭhāpya ||936|| 


    **sthāpyadevamathāvāhyārcāyāṁ talliṅgamantrataḥ | **


                                                                                                 **karṇikāyāṁ maṇḍalasya tāmarcāmupaveśayet ||937||**


                                                                                                 ** **

tal-liṅga-mantrataḥ sthāpya-deva-liṅga-mantreṇa sthāpya-devam arcāyāṁ pratimāyām āvāhya ||937|| 


    **supratiṣṭho bhavetyetāṁ sampratiṣṭhāpya tatra ca | **


                                                                                                   **punaḥ samarcayedgandhādyupacāraistu pañcabhiḥ ||938||**

tatra karṇikāyām ||938|| 


    **kuṇḍātikamathāyatya tilājyairjuhuyāt kṛtī | **


                            **taddevatānāṁ pratyeka nāsamantrairdaśāhutīḥ ||939||**

tāsāṁ maṇḍala-devatānāṁ nāma-mantraiḥ—oṁ brahmaṇe namaḥ ityādi-rūpaiḥ pratyekaṁ tilājyair daśāhatīr juhuyāt ||939||

**athādhivāsanavidhi**


    **atha svastikavartinyāṁ śayyāyāṁ brāhmaṇaiḥ saha |**


    **śrīmūrtiṁ prāṅmukhaṁ divyāstaraṇeṣu niveśayet ||940||**


    ** **


    **tataḥ puruṣasūktenottaranārāyaṇena ca | **


    **upasthāpya tato'rcāyāṁ nyasettattvāni tattvataḥ ||941||**


    ** **

tattvataḥ yathā-vidhītyarthaḥ | taccaivam— puruṣātmane namaḥ, prāṇātmane nama iti śirasi; prakṛti-tattvāya namaḥ, buddhi-tattvāya namaḥ, ahaṅkāra-tattvāya namaḥ, manas-tattvāya nama iti hṛdi; tathā śabda-tattvāya nama iti śirasi; sparśa-tattvāya nama iti tvaci; rūpa-tattvāya nama iti hṛdi | evaṁ rasa-gandha-śrotra-tvak-cakṣur-jihvā-ghrāṇa-vāk-pāṇi-pāda-pāyūpastha-pṛthivy-ap-tejo-vāyv-ākāśākhyāni tattvāni vasti-pāda-karṇa-tvak-cakṣur-jihvā-ghrāṇa-śikhāsu yathāsambhavaṁ vinyasya dehe vinyased iti ||941||


    **nyaset puruṣasūktañca gandhādyairarcayettataḥ | **


    **śayyāyāṁ svāpayeddeva sukhaśāyī bhaveti tam ||942||**

puruṣa-sūkta-nyāsaś caivam—asya puruṣa-sūkta-mantrasya nārāyaṇa-ṛṣiḥ puruṣo devatā devasyāṅga-nyāse viniyogaḥ iti sahasra-śīrṣādi smṛtvā, ādya-mṛg-dvayam agrakarayoḥ, uparitanaṁ jānunoḥ, tad-uparitanaṁ kaṭayoḥ, sa-bhūmyādyās tisro nābhi-hṛdaya-kaṇṭheṣu | tad-uparitanam ṛg-dvayaṁ bāhvos-tad-uparitanam akṣṇoḥ, antyām ṛcaṁ mastake nyased iti ||942||


    **antarāle na gantavyaṁ kaiścinmaṇḍalaśayyayoḥ ||**


    **niṣidhyairva devatābhyo baliṁ vidhivadarṣayet ||943||**


    ** **

maṇḍala-śayyayor antarāle madhye kaiścinna gantavyam ityevaṁ niṣedhaṁ kṛtvā, vidhivaditi kṣīraudanaṁ brahmaṇe, ghṛtānnam udakābhi-ghāritam indrāya, ājyaudana-magnaye, māṣānnaṁ yamāya, kṛṣṇa-vrīhy-annaṁ purāṇena ghṛtena nirṛtaye, navanītaudanaṁ varuṇāya, yavaudanaṁ vāyave, praiyaṅgavaṁ somāya, gāmīśāya baliṁ dadyād iti jñeyam ||943||


    **naivārikacarusthālīmānīya śayanasthale | **


    **digbaliṁ caruśeṣeṇa vitaredvidhivadbudhaḥ ||944||**


    **kṛtvādhivāsanaṁ tvevaṁ gītavādyādibhiḥ śubhaiḥ | **


    **sotsāhaṁ sotsavantāñca rajanīmativāhāyet ||945||**

**athotthāpana-vidhiḥ**


    **aruṇodayakāle satyuttiṣṭha brahmaṇaspate | **


    **mantreṇānena vādyādyairdevamutthāpayettataḥ ||946||**


    ** **

‘uttiṣṭha brahmaṇas pate’ ityanena mantreṇa ||946|| 


    **stutvā puruṣasūktenottaranārāyaṇena ca | **


                                                       **sadhṛtabrīhiṇā kuṇḍe vidhivacchrapayeccarum ||947||**


                                                       ** **


                                                       **tataścājyenābhighārya juhuyānnāmamantrataḥ | **


                                                       **daśāhutīḥ sthāpyadevamantrato haviṣā daśa ||948||**


                                                       ** **

nāma-mantreṇa daśāhutīḥ sthāpya-deva-mantreṇa ca ghṛtena daśāhutīr juhuyāt ||948||


    **avadānāni hutvā ca caruśeṣeṇa mantrataḥ | **


    **pūrṇāhutiñca juhuyāttanmantradvayato budhaḥ ||949||**

caru-śeṣeṇa manto'vadānāni kṛtvā | tan-mantraścāyam—agnaye svāhā, somāya svāhā, dhanvantaraye kuhvai anumatyai prajāpataye viśvebhyo devebhyaḥ, oṁ sarvebhyo devebhyaḥ, oṁ bhurbhuvaḥ svaḥ agnaye sviṣṭakṛte svāhā iti | tan-mantra-dvayataḥ pūrṇāhuti-havana-mantrābhyāṁ sapta te agne punas tvām ity etābhyāṁ, budha iti tat-tat-prakāraṁ tat-tan-mantrāṁśca jānātīti tad-viśeṣa-likhana-pariśrameṇa kimiti bhāvaḥ | evaṁ sarvatraiva boddhavyam ||949||


    **tato dattvā dhenumukhyāṁ śaktyācārya ya dakṣiṇām |**


    **merorabhimukhaṁ vedyāṁ devaṁ kuryāddinodaye ||950||**


    ** **

dinodaye sūrye udite sati ||950||


    **oṣadhīriti mantreṇa tato devāya darśayet | **


    **sarvauṣadhipuṣpamulaphalāni vividhāni ca ||951||**


    ** **


    **tāmrapātre'tha mūlena śatavārābhimantritam | **


    **śāntyambu gururādāya siñceddevasya mastake ||952||**

athānantaraṁ tāmra-pātre sthāya-devatā-mūla-mantreṇa śatavārān abhimantritaṁ śānti-kalasa-toyamādāyācāryo mūla-mantreṇaivābhiṣekaṁ kuryāt ||952||


    **viśvataścakṣurityetamupasthāpya prakalpayet |**


    **devādho dhyānato brahmaśilāṁ ratnāṣṭakānvitām ||953||**


    ** **

eta devam upasthāya, vajra-mauktika-vaidūrya-śaṅkha-sphaṭika-pūṣpa-rāgendra-nīla-mahānīleti ratnāṣṭakopetāṁ brahma-śilāṁ dhyānena devasyādhastāt prakalpayet ||953||


    **atha darbhepūpaviṣṭo dhṛtadrarbhaḥ kṛtāñjaliḥ | **


    **brahmaṇe nama ityādi mantraṁ sapraṇavaṁ japet ||954||**

oṁ brahmaṇe namo viṣṇave namo rudrāya namaḥ | evam indrāya agnaye yamāya nirṛtaye varuṇāya vāyave somāya īśānāya vasubhyo rudrebhya ādityebhye'śvibhyām, marudbhayaḥ kūverāya gaṅgādibhyo mahānadībhyo'gnī-somābhyām indrāgnībhyāṁ, dyāvā-pṛthivībhyāṁ dhanvantaraye sarveśāya viśvebhyo devebhyo brahmaṇe namaḥ iti mantraṁ japet ||954||


    **tato'mbhāpūritaṁ kumbhaṁ kṣiptasarvauṣadhiṁ navam | **


    **abhyarcya yajamānasya purataḥ sthāpayedguruḥ ||955||**


    ** **

abhyarcya kumbhameva gandhākṣatādinā sampūjya ||955||


    **hastaṁ kumbhamukhe nyasya vārānaṣṭo ca viṁśatim |**


    **tattoyamabhimantryāsmiṁstīrthānyāvāhayettataḥ ||956||**


    ** **


    **tenābhiṣiñceddevāgre yajamānaṁ sahartvijaiḥ | **


    **imā āpaḥ śivatamā ityādi manubhirguruḥ ||957||**


    ** **


    **sumuhūrte kṛtanyāso japtvā mūlamanuṁ tataḥ | **


    **bhagavan pratitiṣṭheti manasyuccārayan muhuḥ ||958||**


    ** **


    **kusumāñjalinā gītavādyamaṅgalaghoṣataḥ | **


    **devaṁ mūrtīṁ pratiṣṭhāpya tāṁ ca spṛṣṭvā japedṛcam ||959||**

tāṁ ca mūrtiṁ spṛṣṭvā dhruvā dauḥ ity ṛcaṁ japet | atha taṁ ca devaṁ puruṣa-sūktenopatiṣṭhet, bhaktyā stuvīta ||959||


    **dhruvā dauriti taṁ copatiṣṭhet puruṣasūktataḥ | **


    **yajamānaḥ sabhāryo'tha vitaret kusumāñjalim ||960||**

**tatra mantraḥ**


    **svāgataṁ devadeveśa madbhāgyāttvamihāgataḥ | **


    **prākṛtatvagadrṣṭvā māṁ bālavat pratipālaya ||961||**


    ** iti | **


    **śāntikumbhāmbhasā devaṁ guruḥ pañcāmṛtairapi | **


    **abhiṣicya snāpayettaṁ ratnapuṣpakuśāmbunā ||962||**


    **saccidānandamityādi-matreṇa kusumāñjalau | **


    **paribhāvyāgataṁ devaṁ nyaset pratikṛtau tataḥ ||963||**


    ** **

sac-cid-ānandaṁ brahma va bhaktānugrahāya gṛhīta-vigrahaṁ kara-caraṇādy-avayavinaṁ śaṅkha-cakra-gadādy-āyudhāntaṁ nija-vāhanādy-upetaṁ nija-hasta-kamala-madhye'vasthitaṁ sarva-loka-sākṣiṇamaṇīyāṁsaṁ parameṣṭhyasi paramāṁ māṁ śriyaṁ gamaya iti mantreṇa kusuma-yuktāñjalāvāgataṁ paribhāvya pratikṛtau śrī-mūrtau vinyaset ||963||


    **nirudhya praṇavenātha prādurbhūtaṁ vicintya tam | **


    **spṛṣṭvāṅghrinābhimasteṣu ihaivaiṣīti trijapet ||964||**

arcāsū tat-tat-pratimāsu pratiṣṭhāpayet tad-abhāve ca śrī-mūrtau mukhya-bhagavat-pratimāyām eva tāḥ sarvāḥ vicintayet ||964|| 


    **svasvamantraiḥ parīvāradevatāḥ pūrvavadbudhaḥ | **


                                                                                                                                 **pratiṣṭhāparyedarcāsu śrīmūrtī vā vicintayet ||965||**


                                                                                                                                 **sakalokṛtya devañca mūlamantreṇa pūjayet | **


                                                                                                                                 **upacāraiḥ ṣoḍaśabhiḥ parivārānvitaṁ tataḥ ||966||**


                                                                                                                                 ** **


                                                                                                                                 **aṣṭottaraśataṁ mūlamantramāvartya śaktitaḥ | **


                                                                                                                                 **praṇamya daṇḍavaddevaṁ brāhmaṇān svasti vācayet ||967||**

śaktitaḥ yathāśakti devaṁ daṇḍavat praṇamya yajamānārthaṁ svasti vācayet ||967||

**athācāryādisammānanam**


    **yajamānastato dadyādācāryāya tu dakṣiṇām | **


    **gavāṁ śataṁ tadarddhaṁ vā gāmekāṁ vātyaśaktitaḥ ||968||**

dakṣiṇāmeva likhati— gavāmiti | atyaśaktita iti, pañcāśat-svaśaktau pañcaviṁśatiṁ, tatra cāśaktau dvādaśa, atrāpyaśaktau tisraḥ, atyantāśaktau caikāmevetyarthaḥ ||968||


    **dadyāttadarddhamṛtvigbhyo jāpibhyaśca tadarddhakam | **


    **anyebhyaśca yathāśakti vividhaṁ dānamācaret ||969||**


    **tato gururhṛṣṭamanāḥ sarvakāmitalabdhaye | **


    **sukṣaṇe yajamānāṅke śrīmūrtiṁ tāṁ samarpayet ||970||**

tāṁ pratiṣṭhitāṁ calāṁ śrī-mūrti yajamānasya aṅke kroḍe samarpayed iti prāyaś cala-śrī-mūrter gṛha-sthāpanena alpa-parimāṇādy-apekṣayā, kiṁvā yajamānasya bhāva-viśeṣa-jananābhiprāyeṇeti dik ||970||


    **tataḥ sarvaṁ patākādi-maṇḍapasthaṁ samarpya ca | **


    **ācāryāya namaskṛtya śaktyā viprāṁśca bhojayet ||971||**

**atha pratiṣṭhāphalam**

uktañca baudhāyanena—


    **evaṁ kurvan pratiṣṭhāñca yajñānāṁ phalamāpnuyāt |**


    **dīrghāyurlabdhalakṣmīko vaset svarge ciraṁ sukhī ||972||**


    ** **


    **martyaloke ca jāyeta sarvakāmasamṛddhimān | **


    **tato'kṣayasukhe loke vaikuṇṭhe ramate sadā ||973||**


    ** **


    **athaikādhvaramārgeṇa calārcāsthāpane vidhiḥ | **


    **saṁkṣipto likhyate baudhāyanādyuktānusārataḥ ||974||**

**arthakādhvarapratiṣṭhāvidhiḥ**


    **kūṇḍamaṇḍapavedīnāṁ nātrāpekṣāsti tādṛśī ||975||**


    ** **


    **yajamānaḥ puṇyakāle puṇyadeśe kṛtakriyaḥ | **


    **svastivācanapūrvantu nāndīśrāddhaṁ samācaret ||976||**

tādṛśī pūrvavad atrāpekṣā nāsti, tāḥ kṛtā akṛtā vetyāgraho nāstītyarthaḥ | kṛtāḥ kriyā nitya-karmāṇi yena ||975-976||


    **ācāryamekaṁ vṛṇuyānnartvigādīṁśca kāścana |**


    **vidadhyāt sarvamācārya ityekādhvariko vidhiḥ ||977||**


    ** **

ācāryam evaikaṁ vṛṇuyāta, na tvanyān kāṁścana vṛṇuyāt ||977|| 


    **ācāryo yajamānānujñayā saṅkalpamācaret | **


                                                                 **sthaṇḍile'gniṁ pratiṣṭhāpya brīhinā śrapayeccarum ||978||**


                                                                 **ājyabhāgāntamācāryo mūrtiṁ vārāṣṭakaṁ mṛdā |**


                                                                 **snāpayet pūrvavat pañcagavyaiḥ pañcāmṛtairapi ||979||**


                                                                 **aṣṭabhiścābhiṣiñcettāmāpo hiṣṭheti mantrataḥ | **


                                                                 **kumbhaiḥ sadūrvāsiddhārthapañcapallavatoyakaiḥ ||980||**

dūrvādi-sahitair aṣṭābhiḥ kumbhais tāṁ śrī-mūrtim abhiṣiñcet snāpayet ||980|| 


    **abhyarcya vastragandhādyairarcāntāṁ nāmamantrataḥ | sarvatobhadramadhyastha-bhadrapīṭhe niveśayet ||981||**

nāma-mantreṇābhyarcya sarvatobhadra-maṇḍalam adhyavartini bhadra-pīṭhe sthāpayet ||981|| 


    **tatprāgādyaṣṭadikṣvaṣṭau sagandhākṣatapallavān | **


                                                                                            **kumbhān jalabhṛtānnyaseddīpān prajvālayettathā ||982||**

athaivāṣṭau dīpān prajvālayet ||982|| 


    **netre ca prāgvadunmīlya madhunāktaṁ pradāya ca | citrānnavalimātmeṣṭadevamāhātmyakaṁ smaret ||983||**

citrānn avaliṁ pradāya ca ||983|| 


    **stutvā puruṣasūktena paripūjyāṅgadevatāḥ | **


                                     **pratyekaṁ juhuyāt sāṣṭaśatantu samidādibhiḥ ||984||**


                                     ** **

samidādibhiḥ — samidājyacarutilaiḥ ||984|| 


    **ekaikadravyahomānte spṛśeddevañca pūrvavat | **


                                              **kṣipedāhutisaṅghātaṁ nyaste'gnyuttarato ghaṭe ||985||**


                                              ** **

agner uttarato nyaste purā sthāpite, āhuti-saṅghātaṁ pūrva-deva nikṣipet ||985||


    **tataḥ pūrṇāhutiṁ hutvā homaśeṣaṁ samāpayet | **


    **tataḥ kṛtāṅganyāsaḥ san devaṁ hṛdi vicintayet ||986||**


    **mūlamuccārayanmantraṁ devaṁ hṛtsthañca sukṣaṇe | **


    **kusumena pratiṣṭhāpya śrīmūrtīṁ sthāpayedatha ||987||**


    ** **


    **dhruvavasūktaiḥ pratiṣṭhāpya supratiṣṭho bhaveti tam | **


    **praṇavena nirudhyeṣṭaṁ samprārthya stutimācararet ||988||**

iṣṭaṁ nija-vāñchitaṁ samyak prārthya puruṣa-sūktādinā stuvīta ||988|| 


    **athāgrodakakumbhasyābhimantraṇapuraḥsaram | mūlenācamanīyāntānāsanādīn samarpayet ||989||**


                                                                         ** **

āsanam, ādi-śabdena āvāhana-pādyārghya̍-madhuparkācamanīyāni ||989||


    **saṁsnāpyātha kṛtanyāsaṁ devaṁ pañcāmṛtaiḥ sukham | **


    **sampātakalasodena viśuddhānnodakena ca ||990||**


    ** **


    **śaṅkhārpitena saṁsnāpya tanmantrairvārasaptakam | vastrālaṅkāragandhādīnupacārān prakalpayet ||991||**


    ** **

tan-mantrair iti, imā āpaḥ śivatamāḥ iti, sampātakalasodakena tan-mūla-mantreṇa ca śuddhānodakena vāra-saptakaṁ sapta-kṛtvaḥ saṁsnāpya ||991||


    **naivedyāni vicitrāṇi puruṣāhārasammitam | **


    **saghṛtaṁ śarkaropetaṁ pāyasaṁ vā nivedayet ||992||**


    **mahānīrājanaṁ kṛtvā prakṣipya kusumāñjalim | **


    **ācāryo yajamānāḍhyaḥ śaktyā vandeta daṇḍavat ||993||**


    ** **

prakṣipya devasya pādayor vikīrya ||993||


    **dattvā puṣpāñjaliṁ kṛtvā nyāsaṁ prārthyāpyanekaśaḥ |**


    **punaḥ puṣpāñjaliṁ dattvā svasminnyāsaṁ samācaret ||994||**

anekaśaḥ bahudhā, śaraṇāgato'yamasya yajamānasya kūle sarvadā sānugraha-dṛṣṭir bhavetyādikaṁ prārthya | api-śabdaḥ samuccaye, nyāsaṁ svasmin kuryād ityanena pūrvaṁ tu deve nyāsaṁ kṛtveti jñeyam ||994||


    **devapārśvasthakalasairadbhiḥ secanamantrataḥ | **


    **kurvīta yajamānasya vipropeto'bhiṣecanam ||995||**


    ** **


    **ācāryāya tato dadyādyajamānastu dakṣiṇām | **


    **vastrālaṅkāragobhūmi-svarṇādyāṁ nijaśaktitaḥ ||996||**

vipropetaḥ—brāhmaṇaiḥ sahitaḥ ||996||


    **yadi vā yajamānaḥ syādācāryaḥ svayameva saḥ | **


    **tadā cācāryāvaraṇaṁ dakṣiṇādānamasti na ||997||**

paramapi saṁkṣiptameva ca śrī-mūrti-pratiṣṭhā-vidhiṁ likhati— yadi veti dvābhyām ||997||


    **yajamānaḥ samaṁ vipraiḥ puṇyāhaṁ vācayet svayam | **


    **abhiṣekañca kurvīta tāṁstu sampūjya bhojayet ||998||**


    ** iti |**

ācārya-varaṇa-tad-dakṣiṇā-dāna-vyatirekena parañca kṛtyaṁ pūrvavad eva sarvaṁ kuryād iti samāsena likhati—yajamāna iti ||998|| 

**arthatatpratiṣṭhāphalam**

pratiṣṭhānetre—


    **ityanena vidhānena pratiṣṭhāṁ vidadhāti yaḥ | **


    **tasya puṇyaphalāvāptiḥ sukhaṁ cātyantikaṁ kramāt ||999||**

kramāditi—krameṇa yathecchaṁ svargādi-bhogānantaram ātyantikaṁ sukhaṁ śrī-vaikuṇṭha-prāpti-lakṣaṇaṁ bhavatītyarthaḥ ||999||

**atha vaiguṇye punaḥ saṁskāraḥ**


    **kadācicca kathañciccet kiñcidvaiguṇyamāpayet |**


    **saṁskārādi punaḥ kuryāt sacchāstroktānusārataḥ ||1000||**


    ** **

hayaśīrṣapañcarātre—


    **cālitotpāṭitā hyarcā kenacit pāpakarmaṇā |**


    **caṇḍālamadyasaṁsparśadūṣitā vahninā ca yā ||1001||**


    ** **

vahninā ca dūṣitā dagdhetyarthaḥ | evaṁ dūṣitetyasya samāsa-gatasyākarṣa ārṣatvād adoṣaḥ | saṁspṛṣṭeti pāṭho vā ||1001||


    **svayaṁ vā patitā jīrṇā nadīvegādipātitā | apuṇyajanasaṁspṛṣṭā'viprakṣatajadūṣitā ||1002||**

jīrṇā satī svayaṁ patitā, yadvā, jīrṇā ceti pṛthag dūṣaṇaṁ cira-kālena jāta-kṣatādi-śivair guṇyādi prāpnotītyarthaḥ ||1002||


    **acalāṁ dūṣitāmevaṁ sthāpayedvidhinoddhṛtām | **


    **pūrvapīṭhaṁ parityajya yadanyadapi tadgatam |**


    **tato yathoktavidhinā prāsāde sanniveśayet ||1003||**


    ** **

evaṁ navadhā dūṣitām acalāṁ sthira-pratimāṁ vidhinā uddhṛtāṁ satī sthāpayet | katham ? pūrva pīṭhaṁ piṇḍikām, anyad api yat pīṭhaṁ gataṁ prāptaṁ, tadapi parityajya anya-sthāne sthāpayed ityarthaḥ ||1003|| 


    **atijīrṇāṁ tathā vyaṅgāṁ dāravīṁ śailajāṁ tathā |**


                                                                                                                                                                                                                **parityajya nyasedanyāṁ pūrvoktavidhinā guruḥ ||1004||**


                                                                                                                                                                                                                ** **

tatra cātyantajīrṇādikāṁ vihāya tat-parivartenānyāṁ sthāpayed ityāha—atijīrṇāmiti ||1004|| 


    **saṁhāravidhinā tatra tattvān saṁhṛtya deśikaḥ | **


                                                                                              **sahasraṁ nārasiṁhena hutvā tāmuddharedbudhaḥ ||1005||**


                                                                                              ** **

uddhṛtām ityuktaṁ, tat-prakāram evāha—saṁhāreti | tattvān pūrvaṁ pratimāyāṁ nyastāni tattvāni ||1005|| 


    **vṛṣabhaṁ yojayitvā tu mantreṇotpāṭya deśikaḥ | **


                                                                                                          **dāravīṁ vāhayedvahnau śailajāṁ prakṣipejjale ||1006||**


                                                                                                          **dhātujāṁ ratnajāṁ vāpi prakṣipenmakarālaye | **


                                                                                                          **agādhe cānyattoye vā kṣipennadyāṁ mahāvane ||1007||**

nadyādy-abhāvato mahāvane vā kṣipet ||1007|| 


    **yānamāropya jīrṇārcīṁ chādya vastrādinā guruḥ | śaṅkhadundubhinirghoṣairgītavāditranisvanaiḥ ||1008||**

tat-kārameva viśiṣyāha— yānamiti dvābhyām ||1008|| 


    **nītvāgādhajalaṁ ramyaṁ bhāgīrathyāṁ mahārṇave | **


                                                      **viṣvaksenātmavījena prakṣipettāṁ tadā guruḥ ||1009||**


                                                      **ratnāni kṣiptānyādāya svayaṁ dadyāttu dakṣiṇām ||1010||**


                                                      ** **

kṣiptāni piṇḍikādhaḥ pūrvaṁ nyastāni, brāhmaṇebhyo dakṣiṇāṁ dadyāt ||1010|| 


    **dhenavo daśa vā pañca svarṇavastrādyalaṅkṛtāḥ | **


                                                                               **jīrṇoddhāre pradātavyā gurave viṣṇutuṣṭaye ||1011||**


                                                                               **bhojanīyā viṣṇubhaktā deyamannamavāritam | **


                                                                               **trirātramutsava kāryaṁ pañca vā sapta vā tathā | **


                                                                               **baliśca vidhinā deyo yathoktena sūrottama ||1012||**

avāritaṁ yathā syāt tathā yogyāyogyādy-avicāreṇa sarvebhya eva deyam ityarthaḥ ||1012||


    **tato niveśayedanyāṁ pratimāṁ lakṣaṇānvitām | **


    **tatkṣaṇādeva rājendra tasya doṣapraśāntaye ||1013||**

tasya—devāj jātasya pūrvoktasya doṣasya praśāntaye, svasyeti vā ||1013|| 


    **sampattirvā vipattirvā nopekṣāṁ tatra kārayet | **


                                                                            **apāsya piṇḍikāṁ pūrvāmanyāṁ tatra niveśayet ||1014||**


                                                                            ** **


                                                                            **yaddravyā yatpramāṇā vā yā mūrtiścodghṛtā hareḥ |**


                                                                            **taddravyā tatpramāṇā ca sā mūrtistatra kīrtyate ||1015||**


                                                                            ** **


                                                                            **yatpramāṇaṁ yadākāraṁ yanmayaṁ vimbamuddharet | **


                                                                            **tatpramāṇaṁ tadākāraṁ tanmayaṁ tatra vinyaset ||1016||**

dārḍhyārtham ukta-poṣa-nyāyenāha—yat-pramāṇaṁ, bimbaṁ—śrī-mūrtim ||1016|| 


    **vihāya piṇḍikāṁ pūrvāṁī taddine cāparāṁ nyaset | **


                                                                             **dvitīye vā tṛtīye vā divase sthāpayeddharim |**


                                                                             **ata ūrddhvaṁ bhaveddoṣo vidhināpi niveśite ||1017||**


                                                                             ** **


                                                                             **anenaiva vidhānena lepyādīśca visarjayet | **


                                                                             **anyāṁ prakalpayettatra tatpramāṇāṁ tadākṛtim ||1018||**

kiñca—


    **bhraṣṭāyāṁ tu hṛtāyāṁ tu naṣṭāyāṁ tu pramādataḥ | **


    **sakūṭaṁ nārasiṁhaṁ vā lakṣaṁ guhyaṁ japedbudhaḥ ||1019||**

kūṭaṁ—bījam ||1019||


    **patitāyāṁ tathā bhūmau yatra kutrāpi vā tathā |**


    **kuryādayutajapyantu guruñcāpi prapūjayet ||1020||**


    **hastamātracyutāyāṁ tu japet sārddhāyutadvayam ||1021||**


    ** dvihastamātrapātastu pramādādyadi jāyate | **


    **tadā lakṣaṁ japenmantraṁ vaiṣṇavānapi pūjayet ||1022||**


    **puruṣapramāṇapātena vyaṅgā tu pratimā yadā | **


    **pūrvavat sarvakarmāṇi kuryānnāstyatra saṁśayaḥ ||1023||**


    ** **


    **yāvanmantrasya japyantu kṛtaṁ tasya caturthakam |**


    **ājyāktaiśca tilairhomaḥ kāryo nyūnādipūraṇe ||1024||**


    ** **

brahmapurāṇe—


    **khaṇḍite sphuṭite dagdhe bhraṣṭe mānavivarjite | **


    **yāgahīne paśuspṛṣṭe patite duṣṭabhūmiṣu |**


    **anyamantrārcite caiva patitasparśadūṣite ||1025||**


    ** **

khaṇḍite jāta-kṣate, sphuṭite bhagnāṅge, dagdhe varṇāntarāpādaka-dāhadūṣite, bhraṣṭe nija-sthānāc calite patite vā, mānena ukta-parimāṇena vivarjite, yāga-hīne apratiṣṭhite pūjā-rahite vā, paśu-spṛṣṭe aspṛśya-paśu-sparśa-dūṣite, duṣṭa-bhūmiṣu aśuci-sthāneṣu kathañcit patite, anyad evamantreṇārcite ||1025||


    **daśasveteṣu no cakruḥ sannidhānaṁ divaukasaḥ |**


    **iti sarvagato viṣṇuḥ paribhāṣāñcakāraha ||1026||**


    ** **

eteṣu adhiṣṭhāneṣu, etacca satyamevetyāha— itīti ||1026|| 

tatra ca śaivāgame—


    **khaṇḍitā sphuṭitā bhagnā yasmādarcā bhayāvahā | **


    **tasmāt samuddharettāñca pūrvoktavidhinā budhaḥ ||1027||**


    ** **

tatra kathaṁ vyavahartavyam ityapekṣāyāṁ śaivāgamoktaṁ likhati—khaṇḍitetyādi ||1027||


    **devatāpratimāpūjā svatantraireva coditaiḥ | **


    **vijñāpya devatāṁ mantrī pūrvavat mantramuccaran ||1028||**


    **svasthānādudharedarcāṁ kintu tāṁ vṛṣabhādinā | **


    **cālayecchilpibhiḥ sārddhaṁ sahāyairbalavattaraiḥ ||1029||**


    ** **


    **cālitotpāṭitā vārcā kenacit pāpakāriṇā |**


    **svasthānapatitā bhraṣṭā nirvraṇā lakṣaṇānvitā ||1030||**

bhraṣṭā duṣṭa-sthāne patitā ca, nirvraṇā cet tarhi punaḥ saṁskāryetyāha—cāliteti caturbhiḥ | lakṣaṇānvitetyanena māna-hīnā tyājyetyarthaḥ ||1030||


    **mantratantrapradeśajñaḥ pratiṣṭhātantranirmalaḥ | **


    **sthāpayettāṁ prayatnena pūrvavadvidhinā guruḥ ||1031||**


    **arcāṁ samuddhṛtā yatra nirvraṇā lakṣmaṇānvitā | **


    **tatra tāṁ sthāpayenmantrī pūrvavadbrahmaṇaḥ śilām ||1032||**


    ** **


    **saṁśodhya mantrasaṁskāraiḥ kṛtvā caivādhivāsanam | **


    **pūrvoktena vidhānena sthāpayecchāstravittamaḥ ||1033||**


    ** **


    **khaṇḍitāṁ sphuṭitāṁ jīrṇāmavalīḍhāñca vahninā | **


    **pratimāṁ varjayedyatnādbhagnāṁ svairlakṣaṇairyutām ||1034||**


    ** **

tathā khaṇḍitādikāpi heyaiva ityāha—khaṇḍitāmiti ||1034||


    **vidhivat pāṭitāmarcāṁ dārujāṁ śailajādikām | **


    **nikṣipeddārujāmagnau tathānyāmapsu nikṣipet ||1035||**

varjana-prakāramevāha—vidhivaditi | pāṭitāṁ utpāṭitāṁ satīm | tad-vidhiḥ śrī-hayaśīrṣa-devokto likhita eva ||1035||


    **yadrūpā yatpramāṇā ca yasminnarcā samuddhṛtā | **


    **tadrūpāṁ tatpramāṇāñca tasminnarcāṁ niveśayet ||1036||**


    ** **

sthāpana-prakārañcāha—yad-rūpeti ||1036||


    **pratimā yasya devasya sva-śāstre samprakīrtitā | **


    **tasya devasya tairmantrairarcāṁ sasthāpayetbudhaḥ ||1037||**


    **ekāhapūjāvihatau kuryāddviguṇamarcanam | **


    **virātre tu mahāpūjāṁ saṁprokṣaṇamataḥparam ||1038||**

saṁprokṣaṇaṁ—mahā-snānam ||1038|| 


    **māsādūrddhvamanekāhaṁ pūjā yadi vihanyate |**


                                     **pratiṣṭhaveṣyate kaiścit kaiścit saṁprokṣaṇakramaḥ ||1039||**


                                     ** **

yāga-hīnāyāṁ kṛtyamāha—māsāditi | evaṁ paśu-spṛṣṭānya-mantrārcitāntyajādi-sparśa-dūṣitāsu mahā-snānameva jñeyam ||1039||

kiñca—


    **saṁprokṣaṇantu devasya devamudvāsya pūrvavat | **


    **aṣṭapañcakrameṇaiva snāpayitvā mṛdambhasā ||1040||**

saṁprokṣaṇa-prakāramevāha— saṁprokṣaṇam iti caturbhiḥ | aṣṭa-pañca-krameṇeti ādau valmīkādy-aṣṭa-sthāna-mṛttikā-jalena, tatas tīrthādi-pañca-sthāna-mṛttikā-jalena pañca-kaṣāyādi-jalena vā ityarthaḥ ||1040||


    **gavāṁ rasaiśca saṁsnāpya darbhatoyairviśodhya ca |**


    **prokṣayet prokṣaṇītoyairmūlenāṣṭottaraṁ śatam ||1041||**


    ** **


    **sapuṣpaṁ sakuśaṁ pāṇiṁ nyasya devasya mastake | **


    **pañcāvaraṁ japenmūlamaṣṭottaraśatottaram ||1042||**


    ** **

pañca avarā yatra, aṣṭhottara-śatam uttarāṇi yatra | pañcavārato'ṣṭottara-śatavāra-paryanta-jape yathāśakti mūla-mantraṁ japed ityarthaḥ ||1042|| 


    **tato mūlena mūrdhādi pīṭhānta saṁspṛśedapi | **


                                                                                                                                                     **pūjāñca mahatīṁ kuryāddevamāvāhya pūrvavat ||1043||**

mūrddhādi devasya śrī-mastakam ārabhya, pūrvavad iti prathamaṁ pratiṣṭhāyāṁ yathā kṛtāsti, tathaiva kuryād ityarthaḥ ||1043||

devīpurāṇe—


    **devārcā naiva sañcālyā mṛnmayapi bhayāvahā |**


    **haimādirdoṣadā vatsa pūrvāmuddhṛtya sthāpitā ||1044||**


    ** **

pūrvāṁ pūrva-sthāpitāṁ mṛn-mayīm uddhṛtya tat-parivartena haimādiḥ hemādi-nirmitā tat-sthāne sthāpitāpi doṣadā aśubhakarī ||1044||


    **mahādurbhikṣajananī marakāriṣṭadā bhavet | **


    **karturgotrasya bhayadā ripuvaṁśavivarddhinī ||1045||**

doṣam evāha—maheti ||1045||

**atha punaḥ saṁskāramāhātmyam**

tatraiva—


    **śīrṇo devo'tha prāsādo yaiḥ punaḥ saṁskṛto dvija |**


    **aśocyāste mahātmāno dhūtapāpā mahādhiyaḥ ||1046||**


    ** **

devaḥ tat-pratimetyarthaḥ | atha-śabdo vikalpe, prāmādo vā | mahātmāno nirabhimānāḥ, mahādhiyaśca parama-vivekinaḥ, svakīrty-anapekṣaṇena parakīrti-saṁrakṣaṇena ca puṇya-viśeṣa-siddheḥ ||1046||

hayaśīrṣe—


    **yo jīrṇaṁ vidhinā devaṁ saṁskuryānmanavo bhuvi |**


    **phalaṁ daśaguṇaṁ tasya mūlānnāstyatra saṁśayaḥ ||1047||**

mūlāt—prathama-sthāpakāt ||1047||

ityūnaviṁśo vilāsaḥ |


    **mūlāddaśaguṇaṁ puṇyaṁ kūpādeḥ parikīrtitam | **


    **pratimādau śataguṇaṁ jīrṇasaṁskaraṇādbhavet ||1048||**

**iti śrīgopāla-bhaṭṭa-vilikhite śrībhagavadbhaktivilāse prātiṣṭhiko nāmaikonaviṁśo vilāsaḥ |**
