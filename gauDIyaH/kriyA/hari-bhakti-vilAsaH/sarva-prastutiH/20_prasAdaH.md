+++
title = "20_prasAdaH"
+++

**viṁśa-vilāsaḥ**

**prāsādikaḥ**

**śrī-śrī-caitanya-candrāya namaḥ | **

**kathañcana smṛte yasmin duṣkaraṁ sukaraṁ bhavet | **

**vismṛte viparītaṁ syāt śrī-caitanyaṁ namāmi tam ||1|| **

sidhyet prāsādiko bhakti-vilāso yat-prasādataḥ | 

sa me prasanna-vadanaḥ śrī-caitanyaḥ prasīdatu ||

śrī-bhagavato mandira-nirmāṇa-vidhiṁ likhiṣyan tal-likhane cātmanā'śakye'pi tasya smaraṇa-prabhāveṇa śaktiṁ saṁbhāvayan taṁ praṇamati—kathañcaneti | yena kenāpi prakāreṇa smṛto'pi, duṣkaraṁ vartum aśakyam api, viparītaṁ sukaram api duṣkaraṁ syāt | evam anvaya-vyatirekābhyāṁ smaraṇa-prabhāvo darśitaḥ ||1||

**śrī-mūrteḥ sthāpanāyaikaṁ veśmāvaśyam apekṣyate | **

**ato mandira-nirmāṇa-vidhir atra vilikhyate ||2||**

nanu vaiṣṇavānām āvaśyaka-karma-likhanameva prāk pratijñātaṁ, tat kiṁ prāsāda-likhanena ? tatra likhati—śrī-mūrter iti | pūjārtham avaśyaṁ śrī-bhagavan-mūrtir apekṣyate, tad-arthaṁ cāvaśyaṁ gṛham ekaṁ tad-yogyam apekṣyate, atas tan-nirmāṇa-prakāra-likhanam apy upayuktam eveti bhāvaḥ ||2||

**atha śrī-bhagavan-mandira-nirmāṇam **

**bhaved bahu-vidhaṁ tacca veśma tatra sva-śaktitaḥ | **

**śāstrānusārataḥ kuryād ekaṁ vāsocitaṁ prabhoḥ ||3||**

prāsāda-maṇḍapādi-bhedena bahu-vidhaṁ, tacca na śāstrokta-vyatikrameṇa kāryam iti likhati— śāstreti | yataḥ prabhor jagad-īśvarasya vāsocitam ||3|| 

atha mandira-nirmāṇa-māhātmyam 

**vāmana-purāṇe—**

**yaḥ kārayen mandiraṁ mādhavasya, puṇyān lokān sa jayec chāśvatān vai |**

**dattvārāmān puṣpa-phalābhipannān, bhogān bhuṅkte kāmataḥ svarga-saṁsthaḥ ||4|| **

śāśvatān lokāniti bahutvaṁ śrī-vaikuṇṭha-lokasya gauravābhiprāyeṇa, tatratya-bahula-pradeśa-viśeṣāpekṣayā vā jñeyam, anyeṣāṁ sarveṣām aśāśvatatvāt ||4||

**pitāmahasya purataḥ kulāny aṣṭau ca yāni tu | **

**tārayed ātmanā sārdhaṁ viṣṇor mandira-kārakaḥ ||5|| **

na ca sa evaikaḥ, kintu nija-pūrvajair apyanvita ityāha—piteti | tārayed duṣkarmabhiḥ saṁsārābdhau narakeṣu vā patitānapi śrī-vaikuṇṭha-loka-prāpaṇenāśeṣa-duḥkhapāraṁ nayed ityarthaḥ ||5||

**kiñca pitṛ-gāthāyām— **

**api naḥ sva-kule kaścid viṣṇu-bhakto bhaviṣyati | **

**hari-mandira-kartā yo bhaviṣyati śucivrataḥ ||6|| **

ata eva pitṛbhir gīyate—apīti ||6||

**agni-purāṇe—**

**ye dhyāyanti sadā buddhyā kariṣyāmo harer gṛham | **

**teṣāṁ vilīyate pāpaṁ pūrva-janma-śatodbhavam ||7|| **

kariṣyāma iti buddhyā dhyāyanti, dṛḍhecchāṁ kurvanti; yadvā, buddhyā bhāvanayā kariṣyāma iti sadā cintayantyeva, na tu tādṛśam api kadāpi kartuṁ śaknuvanti, teṣāmapi ||7||

**kiñca—**

**samatītaṁ bhaviṣyaṁ ca kulānām ayutaṁ naraḥ | **

**viṣṇu-lokaṁ nayaty āśu kārayitvā harer gṛham ||8|| **

**kiñca—**

**lakṣeṇātha sahasreṇa śatenārdhena cā hareḥ | **

**tulyaṁ phalaṁ samākhyātam iheśvara-daridrayoḥ ||9|| **

lakṣeṇeti—samartho bahu-vittavyayena harer gṛhaṁ karotu, daridro vālpavyayena karotu, dvayor api hareḥ sakāśāt phalaṁ samānam eva kathitam abhijñaiḥ , śraddhādi-sāmyāt parama-phala-vaikuṇṭhaika-prāpaṇād veti dik ||9||

**viṣṇu-dharmottare tṛtīya-kāṇḍe—**

**kṛtvā vāsa-gṛhaṁ tasya devasya parameṣṭhinaḥ |  \
rājasūyāśvamedhānāṁ phalena saha yujyate ||10|| **

**sura-veśmani yāvanto dvijendrāḥ paramāṇavaḥ | **

**tāvad varṣa-sahasrāṇi svarga-loke mahīyate ||11||**

he dvijendrāḥ ||11||

**prāsāde mṛnmaye puṇyaṁ mayaitat kathitaṁ dvijāḥ | **

**tasmād dārumaye puṇyaṁ kṛte śataguṇaṁ bhavet ||12||**

**tato daśa-guṇaṁ puṇyaṁ tathā śailamaye bhavet | **

**tato daśa-guṇaṁ lauhe tāne śata-guṇaṁ tataḥ ||13|| **

**sahasra-guṇitaṁ raupye tasmāt phalam upāśnute | **

**tattaḥ śata-sahasra vai sauvarṇe dvija-sattamāḥ |**

**ananta-phalam āpnoti ratna-citre manohare ||14|| **

ratnaiś citre khacite ||14||

**skānde— **

**ārambhe kṛṣṇa-dhiṣṇyasya sapta-janmani yat kṛtam | **

**pāpaṁ vilayamāpnoti narakād uddharet pitṝn ||15|| **

**prāsāda-pāde kṛṣṇasya yāvat tiṣṭhanti reṇukāḥ | **

**tāvad varṣa-sahasrāṇi vasate viṣṇu-sadmani ||16|| **

**prāsāde kṛṣṇadevasya citra-karma karoti yaḥ | **

**vasate viṣṇu-loke tu yāvat tiṣṭhanti sāgarāḥ ||17|| **

kṛṣṇasya prāsādas tasya pāde mūle pradeśe vā yāvad yāvatyo reṇukās tiṣṭhanti ||17|| 

**nārasiṁhe—**

**yaḥ kuryācchobhanaṁ veśma narasiṁhasya bhaktimān | **

**sarva-pāpa-vinirmakto viṣṇu lokam avāpnuyāt ||18|| **

bhaktimattvenaiva śobhana-veśma-karaṇād bhaktimān ity uktaṁ, na cādhikāri-viśeṣaṇatveneti dik ||18||

**hayaśīrṣe— **

**devāgāraṁ karomīti manasā yastu cintayet | **

**tasya kāya-gataṁ pāpaṁ tad-ahnā vipra naśyati |**

**kṛte tu kiṁ punas tasya prāsāde vidhinaiva tu ||19||**

manasā cintayet, kevalam icchāmātraṁ karotītyarthaḥ ||19||

**aṣṭeṣṭakāsamāyuktaṁ yaḥ kuryād vaiṣṇavaṁ gṛham | **

**na tasya phala-sampattir vaktuṁ śakyeta kenacit |**

**anenaivānumeyaṁ tu phalaṁ prāsāda-vistarāt ||20|| **

**maraṇaṁ ca vrajen martyo yaḥ kṛtvā prathameṣṭakām | **

**sa samāptasya yajñasya phalam āpnoty asaṁśayam ||21|| **

prathameṣṭakānyāsārthaṁ pratiṣṭhita-liṅgādyaṣṭeṣṭakā-madhye prathamāmādyāṁ kṛtvā vinyasyāpi, yadvā, prāsādārthaṁ nirmīyamāṇā-saṅkhyeṣṭakāmadhye prāg eka-mātreṣṭavāṁ nirmāya; samāptasya sampūrṇa-dakṣiṇādikasya ||21||

**viṣṇu-rahasye—**

**bālye saṅkrīḍamānā ye pāṁśubhir bhavanaṁ hareḥ | **

**vāsudevasya kurvanti te'pi tal-loka-gāminaḥ ||22|| **

vāsudevasya—śrī-vasudeva-nandanasya hareḥ ||22||

**ādipurāṇe—**

**lepanācchādanaṁ caiva yaḥ karoti punar navam | **

**devasyāyatanaṁ kṛtvā na bhavet kīṭajaṁ bhayam ||23||**

lepanaṁ sudhādi-lepam, ācchādanaṁ ca cūrṇādibhir niśchidratāpādanam; kutra ? ityapekṣāyām āha—devasyāyatanaṁ prati kṛtveti | yadvā, etad dṛṣṭāntatvenohyam | kīṭāḥ sarpādayaḥ kṣudra-lokā vā, tajjam ||23||

atha mandira-nirmāṇa-kālaḥ 

**mātsye—**

**caitre vyādhim avāpnoti yo gṛhaṁ kārayen naraḥ | **

**vaiśākhe dhana-ratnāni jyeṣṭhe mṛtyuṁ tathaiva ca ||24|| **

**āṣāḍhe bhṛtya-ratnāni paśu-vargam avāpnuyāt | **

**śrāvaṇe mitra-lābhaṁ tu hāni bhādra-pade tathā ||25|| **

**patnī-nāśaṁ cāśva-yuje kārtike dhana-dhānyakam | **

**mārgaśīrṣe tathā bhaktaṁ pauṣe taskarajaṁ bhayam ||26||**

**lābhantu bahuśo vidyādīnāṁ māghe vinirdiśet | **

**kāñcanaṁ phālguṇe putrāniti kāla-balaṁ smṛtam ||27||**

**aśvinī rohiṇī mūlam uttarātrayam aindavam | **

**svātī hasto'nurādhā ca gṛhārambhe praśasyate ||28|| **

aindavaṁ—mṛgaśīrṣam ||28||

**āditya-bhauma-varjaṁ ca sarve vārāḥ śubhāvahāḥ | **

**vajra-vyāghāta-śūlāni vyatīpātāti-gaṇḍake |**

**viṣkumbha-gaṇḍa-parighān varjya yogeṣu kārayet ||29|| **

varjya—varjayitvā ||29|| 

**śvete maitre ca māhendre gāndharvābhijidrauhiṇe | **

**tathā vairāja-sāvitre muhūrte gṛham ārabhet ||30|| **

śvetādi-saṁjñakānāṁ nava-muhūrtānām ekatame ||30|| 

**candrāditya-balaṁ labdhvā lagnaṁ śubha-nirīkṣitam | **

**stambhocchrayādi kartavyam anyatra parivarjayet ||31|| **

anyatra uktetara-kāle parivarjayet, na prārabhed ityarthaḥ ||31||

**hayaśīrṣe—**

**vāstu-karma na cārabhyaṁ varṣākāle vijānatā | **

**kṛṣṇa-pakṣe tribhāgānte śuklasyādau dvitīyake |**

**caturthī navamī varjyā tithiścāpi caturdaśī ||32|| **

trayāṇāṁ bhāgānām ante sati ekādaśyādiṣu na ārabhyam, tathā śukla-pakṣasya ādi-bhāge dvitīya-bhāge ca na cārabhyam | tatrāpi kṛṣṇa-pakṣasya prathama-bhāge caturthī, tathā dvitīye navamī, śuklasya cānte caturdaśī riktātvena varjanīyā ||32||

**bhaumasya tu dinaṁ varjyaṁ karaṇaṁ viṣṭi-saṁjñitam | **

**kṣity-antarīkṣa-divyotthair utpātair bhaya-pīḍitam |**

**upasṛṣṭaṁ grahair bhaṁca vyatīpāta-hataṁ tathā ||33||**

kṣityuttha utpātaḥ bhūkampādiḥ, antarīkṣottha ulkāpātādiḥ, divyaśca sūrya-grahaṇādiḥ, tair bhaya-rūpaiḥ pīḍitaṁ bādhitaṁ dinaṁ varjya̍m | yadvā, tair utpātair lakṣitam | anyair bhayaiśca bandhu-viyogādibhiḥ pīḍitaṁ dinaṁ varjya̍m | upasṛṣṭaṁ pīḍitaṁ grahaiḥ śanaiścarādibhiḥ ||33||

**candratārānukūle ca kāryaṁ karma vijānatā |  \
dhruvāṇi cātra śastāni nairṛtaṁ śakra-daivatam |**

**puṣyaṁ pauṣṇaṁ ca sāvitryaṁ vāyavyaṁ vaiṣṇavaṁ tathā ||34|| **

dhruvāṇi sthirāṇi, nairṛtaṁ mūlaṁ, śakra-daivataṁ jyeṣṭhā, pauṣṇaṁ revatī, sāvitryaṁ hastaḥ, vāyavyaṁ svātī, vaiṣṇavaṁ śravaṇam ||34||

**sthirāṁśe ca sthire lagne kartuś copacayātmake | **

**kendra saumya-graho yasya trikoṇe tu surottamaḥ | **

**pāpāścopacaya-sthāne tadā kāryaṁ samārabhet ||35|| iti | **

kendraṁ lagnaṁ, tataś caturthaṁ saptamaṁ daśamaṁ cety evaṁ sthāna-catuṣkaṁ, tasmin | trikoṇe nava-pañcame, upacaya-sthānaṁ tṛtīyaṁ ṣaṣṭhaṁ daśamam ekādaśaṁ ca, tasmin ||35||

**prāsāda-racanā-sthānaṁ pratiṣṭhā-sthāna-nirṇayāt | **

**vyaktam evābhavat kaścid viśeṣo'nyo'tra likhyate ||36||**

śrī-mūrti-pratiṣṭhā-sthānaṁ siddha-kṣetraṁ saraḥ puṇyam ityādi-vacanena, tathā nagara-grāma-madhye tu ityādi hayaśīrṣa-pañcarātra-vacanaiśca yo nirṇayaḥ pūrvaṁ likhito'sti, tasmād eva prāsāda-racanāyāḥ sthānam api vyaktam evābhavat, nirṇītam abhūd evetyarthaḥ | prāsādāntare śrī-mūrti-sthāpanād atra prāsāda-racanā-sthāna-nirṇaye kaścid anyo'pi viśeṣo likhyate ||36||

atha prāsāda-racanā-sthānam 

**hayaśīrṣe—**

**pūrva deva-kulaṁ pīḍya prāsādaṁ svalpakaṁ tathā | **

**samaṁ vāpyadhikaṁ vāpi na kartavyaṁ vijānatā ||37||**

pūrvaṁ prācīnaṁ, deva-kūlaṁ prāsādameva | pīḍya pīḍayitvā, tat-sīmām ākramyetyarthaḥ ||37||

**ubhayor dviguṇāṁ sīmāṁ tyaktvā cocchrāya-sammitām | **

**prāsādaṁ kārayedanyaṁ nobhayaṁ pīḍayed budhaḥ ||38||**

atha sthāna-śodhanāni 

**devīpurāṇe—**

**devo viṣṇus tathā rudro brahmādyāḥ surasattamāḥ |**

**pratiṣṭhāpyāḥ śubhe sthāne anyathā te bhayāvahāḥ ||39|| **

**gartādi-lakṣaṇā dhātrī gandhā-svādena yā bhavet | **

**varṇena ca sura-śreṣṭha sā mahī sarva-kāmadā ||40|| **

sugandhādi-lakṣitā ca yā bhavet ||40||

**mātsye—**

**pūrvaṁ bhūmiṁ parīkṣeta paścād vāstuṁ prakalpayet | **

**śvetā raktā tathā pītā kṛṣṇā caivānupūrvaśaḥ | **

**viprādeḥ śasyate bhūmir ataḥ kārya parīkṣaṇam ||41|| **

vipra-kṣatriya-vaiśya-śūdrāṇāṁ krameṇa śvetādi-bhūmiḥ praśastā bhavati ||41||

**viprāṇāṁ madhurāsvādā kaṣāyā kṣatriyasya ca | **

**kaṣāya-kaṭutā tadvad vaiśya-śūdreṣu śasyate ||42|| **

**aratnimātre vai garte svanulipte ca sarvataḥ | **

**ghṛtamāmaśarāvasthaṁ kṛtvā varti-catuṣṭayam |**

**jvālayed bhū-parīkṣārthaṁ pūrṇaṁ tat sarva-diṅ-mukham ||43|| **

āmaśarāvasthaṁ ghṛtaṁ kṛtvā tatra ca varti-catuṣṭayaṁ kṛtvā, tacca varti-catuṣṭayaṁ sarva-diṅ-mukhaṁ catur-dig-abhimukhaṁ pūrṇaṁ kṛtvā bhū-parīkṣārthaṁ prajvālayet | pūrṇamiti ghṛta-viśeṣaṇaṁ vā ||43||

**dīptāṁ pūrvādi gṛhṇīyād varṇānām anupūrvaśaḥ | **

**vāstuḥ sāmūhiko nāma dīpyate sarvatas tu yaḥ |**

**śubhadaḥ sarva-varṇānāṁ prāsādeṣu gṛheṣu ca ||44|| **

tatra ca prādakṣiṇyena samyag dīpti-viśeṣeṇa dīptāṁ vartiṁ lakṣīkṛtya pūrvādi-diśam ārabhya krameṇa viprādīnāṁ śubhaṁ jānīyād ityarthaḥ | tatra yadi varti-dvayam adhikaṁ dīpyate, tadā dvayor eva śubhaṁ, tatra ca pūrva-dakṣiṇayoś cet tarhi vipra-kṣatriyayoḥ pūrvottarayoś cet tarhi vipra-śūdrayor ity evam ūhyam | yatra ca varti-catuṣṭayaṁ sarvam evādhikaṁ dīpyate, tatra sarveṣām eva śubham ityāha—vāsturiti ||44||

**aratnimātrakaṁ gartaṁ parīkṣyaṁ khāta-pūraṇe | **

**adhike śriyam āpnoti nyūne hāni same samam ||45||**

kathaṁ parīkṣyam ? tadāha—khātasya tad-gartasya tan-mṛttikādinā pūraṇe sati yadi tan-mṛttikādikam adhikam uddhṛtaṁ syāt tarhi śubhaṁ syād ityarthaḥ | tathā coktaṁ hayaśīrṣa-devena—sampūryamāṇe khāte tu tathādhika-mṛdaṁ śubhām iti | evam

agre'py ūhyam ||45||

**kāla-kṛṣṭe'thavā deśe sarva-bījāni ropayet | **

**tripañca sapta-rātreṇa yatra rohanti tānyapi |**

** jyeṣṭhottama-kaniṣṭhā bhūr varjanīyetarā sadā ||46|| **

trirātreṇa yasyāṁ bījāni rohanti, sā jyeṣṭhā, pañcarātreṇa yasyāṁ sā madhyā, sapta-rātreṇa ca yasyāṁ sā kaniṣṭhā bhūr jñeyā ityarthaḥ | tatra cāntikāṁ kaniṣṭhāṁ ca varjayet | pāṭhāntare'pi sa evārthaḥ ||46||

**hayaśīrṣe—**

**surabhīṇāṁ ratir yatra savatsānāṁ vṛṣaiḥ saha | **

**sundarīṇāṁ ratir yatra puruṣaiḥ saha sattama ||47|| **

**rājñāṁ pūrvaṁ gṛhaṁ yasyām agnīnāṁ yajvanāṁ tathā | **

**kāśmīra-candanāmodā karpūrāguru-gandhinī ||48|| **

**kamalotpala-gandhā ca jāti-campaka-gandhinī | **

**pāṭalā-mallikā-gandhā nāgakeśara-gandhinī ||49|| **

**dadhikṣīrājya-gandhā ca madirāsava-gandhinī | **

**sugandhitīhi-gandhā ca śubha-dravyasvanā ca yā |**

**sarveṣāṁ varṇināṁ bhūmiḥ sarva-sādhāraṇī matā ||50|| **

**durgandhā duḥsvanā yā ca nānāvarṇā ca durbhagā | **

**vṛttārdha-candra-sadṛśī vistārād viguṇāyatā ||51|| **

**vivarṇā varṇa-hīnā ca vakrā sūci-mukhā tathā | **

**dvivarṇā sūrpa-sadṛśī gomukhā ca trikoṇikā ||52|| **

**ṣaḍasrā śūla-sadṛśī danti-pṛṣṭhopamā ca yā | **

**sarīsṛpasamā yā ca diṅ-mūḍhā śakaṭākṛtiḥ |**

**evam prakārā yā bhūmir varkyā yatnena deśikaiḥ ||53|| **

**kiñca—**

**prāsādasya viśeṣeṇa proktā bhūmiś caturvidhā | **

**supadmā bhadrikā pūrṇā dhūmrā veginyathāpi sā ||54|| **

**tilakair nārikelaiś ca varhiḥ kāśaiśca śobhitā | **

**padmendīvara-saṁyuktā sā supadmeti viśrutā ||55||**

vivarṇā—durvarṇā ||52||

**nadī-samudrāyatana-tīrtha-paryanta-śobhitā | **

**puṣpa-vṛkṣa-samākīrṇā kṣīra-vṛkṣopa-śobhitā ||56|| **

**vanodyāna-latā-gulma-phulla-stamba-samāvṛtā | **

**yajñīya-vṛkṣa-sukṣetra-yuktā bhadreti kīrtitā ||57|| **

**bakulāśoka-bahulā tathā plakṣāmra-lohitaiḥ | **

**mādhavī-veṣṭitā yā ca mudganiṣpāvakodravaiḥ ||58|| **

**śūkadhānyaiś ca punnāgair giri-pārśva-gatā ca yā |**

**toyaṁ ca svalpakaṁ yasyāṁ sā pūrṇā parikīrtitā ||59|| **

**bilvārkasnuhi-pīlūnāṁ vanair yā parito vṛtā | **

**saśarkarā ca kaṭhinā yuktā kaṇṭakibhir drumaiḥ ||60||**

plakṣādibhir viśiṣṭā, evam agre'pi jñeyam | snuhiḥ— śijuḥ ||58-60||

**gṛdhra-gomāyukākānāṁ śyenānāṁ yā kulākulaiḥ |**

**dhūmreti kīrtitā sā tu tāṁ yatnāt parivarjayet ||61|| **

**tato bhūmiṁ parīkṣeta pūrvodak pravaṇāṁ śubhām | **

**asaṅkaṭāṁ tathācchannām alpatoyāṁ pariplutām ||62|| **

**sampūryamāṇe khāte tu tathādhika-mṛdaṁ labhet | **

**kusumbha-sadṛśaṁ varṇaṁ yasyāṁ na mlānimṛcchati ||63||**

**na nirvāti tathā dīpas toyaṁ śīghraṁ na jīryate | **

**śvetāruṇā pīta-kṛṣṇā viprādīnāṁ praśasyate ||64|| **

**ājyāsṛg-gandhamadyānāṁ tulya-gandhā tu yā bhavet | **

**madhurā ca kaṣāyā ca amlā ca kaṭukā ca yā ||65|| **

ājyādibhis tulyo gandho yasyāḥ sā | tatrājyaṁ ghṛtam, asṛk raktaṁ, gandhaḥ—agurvādi-sādhita-sugandhi-rasa-viśeṣaḥ ||65||

**kuśaiḥ śarais tathā kāśair dūrvābhir yā ca saṁvṛtā |**

**tasyāṁ puṇye'tha nakṣatre kuryād bhūmi-parigraham ||66|| **

atha bhūmi-parigrahaḥ tatraiva

**tatraiva—**

**prākāra-sīmā-paryantaṁ tato bhūta-valiṁ haret ||67|| **

**māṣaṁ haridrā-cūrṇaṁ ca salājā dadhi-śaktavaḥ | **

**ebhir bhūta-valiṁ dattvā sūtram aṣṭākṣareṇa tu |**

**pātayitvā tataḥ śaṅkūnaṣṭadikṣu niveśayet ||68|| **

**rākṣasāścāpi bhūtāśca ye'smiṁs tiṣṭhanti bhūtale | **

**te sarve vyapagacchantu sthānaṁ kuryām ahaṁ hareḥ |**

**ityanujñāpya bhūtādīn tāṁ bhūmiṁ pariśodhayet ||69|| **

**ādityādi-grahāṇāṁ ca lokapālaiḥ samaṅkṛtī |  \
ājyeneṣṭa-vidhānena tato vai homam ācaret ||70|| **

lokapālair indrādibhiḥ samaṁ samanvitānām ādityādi-grahānāṁ homaṁ kuryāt ||70|| 

**caru-homaṁ tataḥ kuryān mūla-mantreṇa deśikaḥ | **

**dadyāt pūrṇāhutiṁ paścād vauṣaḍantena deśikaḥ ||71|| **

**vṛṣabhau kapilau gṛhya savarṇau vā vicakṣaṇaḥ |  \
yojanārthaṁ halaṁ caiva gṛhṇīyād asanodbhavam ||72||**

gṛhya gṛhītvā, asanaḥ cāravṛkṣaḥ, tad-bhavam | halasyeti pāṭhe halam iti śeṣaḥ ||72|| 

** **

**prāṅ-mukhaṁ yojya mantra-jño vastrālaṅkāra-bhūṣitaḥ |  \
āsanīṁ yaṣṭimādāya dvādaśākṣara-vidyayā |**

**sammardena samīkṛtya śubha-bījāni vāpayet ||73|| **

yojya yojayitvā | samīkṛtya tad-bhūtalam ||73|| 

**samprāpte śubha-kāle tu gobhistat khādayed budhaḥ |  \
punastat karṣayitvā tu samīkṛtya grahaṁ guruḥ ||74|| **

tat tatra jātaṁ śasyādi, taṁ pradeśaṁ, taditi vā pāṭhaḥ, gṛhaṁ prārabhed iti śeṣaḥ ||74|| 

**mātsye ca—**

**hīnādhikāṅgatāṁ vāstoḥ sarvataḥ parivarjayet | **

**nagara-grāma-deśeṣu sarvatraiva vivarjayet ||75||**

bhūmi-parigrahe ca kiñcid viśeṣam anyaṁ likhati— hīneti | sarvataḥ samantād bhūtalaṁ samaṁ kuryād ityarthaḥ ||75||

atha dik-sādhanam 

**hayaśīrṣe—**

**vāhyavāstuṁ samaṁ kṛtvā caturasraṁ samantataḥ |  \
bhūmiṁ toya-samāṁ kṛtvā darpaṇodara-sannibhām |**

**dvādaśāṅgulamānena cāṣṭau vārāṁs tu bhrāmayet ||76|| **

**madhye suniścalaṁ śaṅkaṁ sthāpya chāyāṁ nirīkṣayet |  \
praveśe niṣkrame tasyāṁ śaṅkucchāyāṁ nirūpayet ||77|| **

sthāpya sthāpayitvā, tasyāṁ bhūmau, chāyāyāḥ praveśe niṣkrame ca nirgame ||77||

**śaṅku-cchāyāgra-cihnābhyāṁ prāk pratīcyau prasādhayet |**

**prāk pratīcīṁ gate sūrye udagyāmau prasādhayet ||78|| **

**vaiṣuve vimale vyomni śaṅkunā sādhayed diśam | **

**śarad-vasantayor evam ādityāt sādhayed diśam ||79|| **

na ca śaṅkunā sadā dik-sādhanaṁ syād ityāha—vaiṣuve iti | śaṅku-lakṣaṇaṁ coktaṁ śrī-hayaśīṣa-devena—


    praśastaṁ dārumādāya sāravat khadirādikam | 


    caturasraṁ tu tad-dāru kārayitvā tu śilpinā || 


    vṛttaṁ bhūmi-samaṁ kuryān nibraṇaṁ susamaṁ tathā | 


    dvādaśāṅgulamāyāmamagre cāṅgulam ucyate || 


    mūle ṣaḍ-aṅgulaṁ cāsya pariṇāhaḥ svamānataḥ | 


    hrasvāt hrasvataraṁ kāryam agre'sya yavamātrakam | 


    bhūmi-ccheda-samaṁ kuryān mūlam agraṁ susammitam || iti | 

śarad-vasantayor iti—prāyastadānīṁ prācīdiṅ-madhya evāditodayāt ||79||

**prācīṁ vā puṣpa-vedhena citrāsvātyantareṇa vā | **

**udīcīṁ dhruva-vedhena madhya-yogena connayet ||80|| **

**caturasrāṁ śilāṁ gṛhya iṣṭakāṁ vā suśobhanām | **

**caturdikṣu niveśyātha sūtra-cihnaṁ tu kārayet ||81||**

madhya-yogena sādhita-prācī-pratīcī-madhya-pradeśa-dvāreṇaivetyarthaḥ | gṛhya gṛhītvā ||80-81||

**evaṁ kṛtvā sūtra-cihnaṁ brāhmaṇāṁs tatra bhojayet | **

**vaiṣṇavān pāyasenāgryān dvādaśaiva samāhitaḥ ||82||**

atha śalyoddharaṇam 

**mātsye—**

**gṛhārambhe'tikaṇḍūtiḥ svāmyaṅge yatra jayate | **

**śalyaṁ tv apanayet tatra prāsāde bhavane tathā |**

**saśalyaṁ bhayadaṁ yasmād aśalyaṁ bhaya-nāśanam ||83|| **

svāmī gṛhakartā, tasyāṅge gātre, yatra yasmin sthāne ||83||

**hayaśīrṣe—**

**ādiśed vāstunaḥ śalyaṁ gṛhiṇo'ṅgavikārataḥ | **

**śakuno dṛśyate vāpi yasya vā śrūyate dhvaniḥ || **

**kīrtya̍te yasya vai nāma śalyaṁ tasya vinirdiśet ||84||**

aṅga-vikāraḥ kaṇḍūyanādiḥ, tasmāt | kīdṛśaṁ tacchalyam? ityatrāha—śakuna iti | tasya śakunasyāsthyādi-rūpaṁ śalyam ||84||

atha vāstu-maṇḍalam 

**mātsye—**

**pañca-gavyauṣadhi-jalaiḥ parīkṣitvāvasecayet |  \
ekāśītipadaṁ kuryād rekhābhiḥ kanakena tu ||85||**

parīkṣitvā pūrvaṁ bhūmiṁ parīkṣeta ityādinokta-prakāraṁ bhūmi-parīkṣaṇaṁ kṛtvā | tataḥ pañca-gavyair oṣadhi-jalaiśca bhūmim avasecayet prokṣeta | atra cāyaṁ granthānusāreṇa śiṣṭa-sammato viśeṣo jñeyaḥ | prathamaṁ yajamāno mātṛkārcana-pūrvakaṁ vṛddhi-śrāddhamābhyudayikaṁ vidhāya prāṅ-mukham āsīna udaṅ-mukhāṁstrīn brāhmaṇānupaveśya candana-puṣpākṣata-tāmbūlavāsohiraṇyair abhyarcya̍ | oṁ puṇyāhaṁ bhavanto bruvantu iti prathamaṁ brāhmaṇa-vācanam | oṁ ṛdhyatām iti-vācanaṁ triḥ kuryāt | tato bhagavat-prītaye amukavāstu-karmāhaṁ kariṣye, tatra tvam ācāryo bhava iti ācāryaṁ vṛṇuyāt | bhavāmi ityācāryeṇābhihite tac-chākhokta-vidhinā tam arcayet | tata ācāryo gāyatryā go-mūtraṁ—


    gandha-dvārāṁ durādharṣāṁ nitya-puṣṭāṁ karīṣiṇīm | 


    īśvarīṁ sarva-bhūtānāṁ tvām ihopahvaye śriyam || 

iti mantreṇa go-mayam | oṁ āpyāyasva sametu te viśvataḥ ityādi-mantreṇa dugdham |


    dadhi-krāvṇo akāriṣaṁ jiṣṇor aśvasya vājinā | 


    surabhino mukhākarat prāṇa-āyuṁsi tāriṣat || 

ityādi-mantreṇa dadhi | tejo'si, śukram asi, amṛtam asi, dhāmanāmāsi, priyaṁ devānām anādhṛṣṭaṁ deva-yajanam asi iti-mantreṇa ghṛtam | oṁ devasya tvā savituḥ prasave'śvinor bāhubhyāṁ, pūṣṇo hastābhyāṁ, sarasvatyai vāco yantur yantreṇāgneḥ sāmrājye nābhiṣiñcāmi iti mantraṇodakam | evaṁ pṛthak pṛthak abhimantrya sarvam ekīkṛtya tena pañca-gavyenodakena ca tāṁ bhūmiṁ prokṣeteti | tan-madhye ca kanakeneti | svarṇa-śalākayeti jñeyam | tad-abhāve rajata-phala-puṣpa-dhānyānāmanyatamenāpi rekhāḥ kṛtvā tābhir ekāśītipadaṁ nāma vāstu-maṇḍalaṁ kuryād ityarthaḥ ||85||

**paścāl lepena calipya sūtreṇāloḍya sarvataḥ | **

**daśa pūrvāyatā rekhā daśa caivottarāyattāḥ |**

**sarva-vāstu-vibhāgeṣu vijñeyā navakā nava ||86|| **

tat-prakāram evābhivyañjayati—paścāditi dvābhyām | navakā naveti ekāśītir ityarthaḥ | atra cāyaṁ viśeṣaḥ—


    śāntā yaśovatī kāntā viśālā prāṇavāhinī | 


    satī sumanā nandā subhadrā surathā ||

iti-saṁjñikā daśa prāk paścimāyatā dakṣiṇopakramā udag-apavargā rekhāḥ kṛtvā tad-upari hiraṇyā suvratā lakṣmīr vibhūti-vimalā priyā jayā kalā viśokā ca īḍeti-saṁjñikā daśa dakṣiṇottarāyatāḥ paścimopakramāḥ pūrvāpavargā rekhāḥ kuryāt | tataḥ śukla-raṅga-sūtraḍoreṇa tāḥ samyaṅ-nirmāya navabhir navakair ekāśītipadānīti maṇḍalaṁ kuryād iti ||86|| 

**ekāśītipadaṁ kṛtvā vāstu-vit sarva-vāstuṣu | **

**pada-sthān pūjayed devān triṁśat pañca-daśaiva ca ||87||**

triṁśat pañcadaśa ceti pañca-catvāriṁśatam ityarthaḥ ||87|| 

**dvātriṁśad bāhyataḥ pūjyāḥ pūjyāścāntas trayodaśa |**

**nāmatastān pravakṣyāmi sthānāni ca nibodha me ||88|| **

tatraiva viśeṣamāha—dvātriśaditi | bāhyataḥ maṇḍalasya caturdikṣu bāhya-paṅkti-dvaye, antaśca tad-abhyantare ||88||

**īśakoṇādiṣu surān pūjayecca vidhānataḥ | **

**śikhī caivātha parjanyo jayataḥ kuliśāyudhaḥ ||89|| **

īśakoṇādiṣu pañca, īśānakoṇam ārabhya vakṣyamāṇa-vidhinā śikhyādi-pañca-catvāriṁśad devān pūjayet | tān eva yathāsthānaṁ vibhajya darśayan ādau krameṇa dvātriṁśad devān āha—śikhīti sārdha-trayeṇa ||89||

**sūryaḥ satyo bhṛśaś caiva ākāśo vāyur eva ca | **

**pūṣā ca vitathaś caiva gṛhakṣatayamāv ubhau ||90|| **

**gandharvo bhṛṅga-rājaśca mṛgaḥ pitṛ-gaṇas tathā | **

**dauvāriko'tha sugrīvaḥ puṣpadanto jalādhipaḥ ||91|| **

**asuraḥ śoṣapāpau ca rogo'hirmukhya eva ca | **

**bhallāṭaḥ somasarpau ca aditiśca ditis tathā |**

**bahir dvātriṁśad ete tu tadantaśca surān śṛṇu ||92||**

ete śikhi-prabhṛtayo dvātriṁśad devā bahir-maṇḍala-bāhyapaṅkti-dvayasya dvipañcāśat-padeṣu pūjyā ityarthaḥ | tatra ca vakṣyamāṇa-vacanād ekapadā dvādaśa, dvipadāśca viṁśatir jñeyāḥ | etaccāgre vyaktaṁ bhāvi ||92||

**īśānādi-catuṣkoṇa-saṁsthitān pūjayed budhaḥ | **

**āpaś caivātha sāvitro jayo rudras tathaiva ca ||93||**

īśānādi-catuṣkoṇa-saṁsthitāniti bahiṣkoṇa-catuṣṭayasyādhastād yad dvitīya paṅkteḥ koṇa-catuṣṭayaṁ, tatra īśānādi-krameṇa sthitān āpādīn caturo devān pūjayed ityarthaḥ ||93||

**madhye navapado brahmā tasyāṣṭau ca samīpagāḥ | **

**sarvān ekottarān vidyāt pūvādīn nāmataḥ śṛṇu ||94|| **

navāni padāni yasya sa navapada-sthito brahmā pūjya ityarthaḥ | tasya brahmaṇaḥ samīpagāḥ pārśvaṣṭidikṣu cāṣṭau pūjyā ityarthaḥ | ādau sāmānyatas teṣāṁ saṁsthāpanam āha—eko brahmā uttaro madhya-vartī yeṣāṁ tathābhūtān sarvānaṣṭāv api jānīyāt | pāṭhāntare ekaḥ sarva eva antarā madhye āviṣṭaḥ praviṣṭo yeṣāmiti tathaivārthaḥ | pūrvādīniti—pūrvādi-krameṇa sthitān ityarthaḥ ||94||

**aryamā savitā caiva vivasvān vibudhādhipaḥ |**

**mitro'tha rāja-yakṣmā ca tathā pṛthvī-dharaḥ kramāt ||95|| **

**aṣṭamaś cāpavatsaśca parito brahmaṇaḥ smṛtāḥ | **

**pāpaś caivāpavatsaśca parjanyo'gnir ditis tathā ||96|| **

tān evāha—āpaśceti sārdha-dvayena | āpādayaḥ pañca ||96||

**padikānāṁ ca vargo'yam evaṁ koṇeṣv aśeṣataḥ | **

**tan-madhye tu bahirviṁśadvipadānte tu sarvataḥ ||97|| **

**aryamā ca vivasvāṁśca mitraḥ pṛthvī-dharas tathā | **

**brahmaṇaḥ parito dikṣu tripadāste tu sarvataḥ ||98||**

padikānāṁ padānāṁ padavatāṁ vā madhye | eka evāyaṁ jñeyaḥ | pārvartitvena parasparam ekatra militatvād ekapadatvāc ceti dik | evam anenokta-prakāreṇa koṇeṣu anyasmin koṇa-traye'pi pūrvavad anyo'nyamilitair eva padaiḥ pañca-pañcabhir ekaiko vargo jñeya ityarthaḥ | tatra ca maṇḍalasyeśānakoṇe śikhī, tasya vāme ditiḥ, dakṣiṇe parjanyaḥ, adhaścāpaḥ, tad-adhaścāpavatsa iti pañcabhir eko vargaḥ | āgneye ca vāyuḥ, tasya vāme ākāśaḥ, dakṣiṇe pūṣā, adhaḥ sāvitryaḥ, tad-adhaśca saviteti pañcabhir anyaḥ | nairṛte pitṛ-gaṇaḥ, tasya vāme mṛgaḥ, dakṣiṇe dauvārikaḥ, adho jayaḥ, tad-adhastācca vibudhādhipa iti pañcabhir aparaḥ | vāyavye ca rogaḥ, tasya vāme pāpaḥ, dakṣiṇe ahiḥ, adho rudras tad-adhastāc ca rāja-yakṣmeti pañcabhiḥ paraḥ | aśeṣata ityanena cānyatrāpi sarvatra vakṣyamāṇa-prakāreṇa varga ūhyaḥ | tathā hi—maṇḍalasya pūrvasmin bhāge jayantādibhir dvipadaiḥ pañcabhir ekaḥ, dakṣiṇe tathaiva vitathādibhir ekaḥ, paścime tathaiva sugrīvādibhir ekaḥ, uttare ca tathaiva mukhyādibhir ekaḥ, madhye'pi brahmaṇā taccaturdik-sthitaiś cāryamādibhiś caturbhir evaṁ pañcabhir evaika ityevaṁ nava-vargāḥ, taiśca pañca-catvāriṁśad-devatā bhavantīti | ittham evāgre vakṣyamāṇa-vāstu-puruṣasya mastakādy-aṅgeṣu krameṇa śikhyādi-devatā-pūjā-vidhir api saṅgacchata iti dik | teṣāṁ koṇa-sthitānāṁ madhye bahiś cāpavatsyādy-adhiṣṭhita-padapaṅktito bāhya-paṅkti-dvaye ekasyāṁ diśi dvipadāḥ pañcetyeva sarvataḥ caturdikṣu viṁśati-dvipadā jñeyā ityarthaḥ | tatra ca pūrvasyāṁ diśi parjanya-dakṣiṇato bahirekapade tad-adhaś cāntarekapade, evaṁ pada-dvaye krameṇa jayantādayaḥ pañca, dakṣiṇasyāṁ tathaiva vitathādayaḥ pañca, paścimāyāṁ tathaiva sugrīvādayaḥ pañca, uttarasyāṁ tathaiva mukhyādayaḥ pañcety evaṁ jñeyam | catvāraś cātra padā ityāha—aryameti | evaṁ sarve ekapadā viṁśatiḥ, dvipadāśca viṁśatiḥ, tripadāś catvāraḥ, nava-padaś caiko brahmā, tatra ca bahirekapadā dvādaśa, dvipadāśca viṁśatireva, bahiṣkoṇa-catuṣṭayād adhaḥ koṇa-catuṣṭaye catvāra ekapadāḥ, brahmaṇaḥ pūrvādi-dikṣu tripadāś catvāraḥ | tasyaiva catuṣkoṇeṣu catvāraścaikapadā evety evam ekāśīti-padeṣu pañca-catvāriṁśad devatāḥ pūjyā iti vārāhyādi-sammatyā śiṣṭācārato jñeyam ||97-98||

**vaṁśān idānīṁ vakṣyāmi rajjūr api pṛthak pṛthak |**

**vāyuṁ yāvat tathā rogāt pitṛbhyaḥ śikhinaṁ tathā ||99|| **

prasaṅgād vāstu-maṇḍale vaṁśānāha—vaṁśānīti dvābhyām | ṛjūn iti pāṭhe vaṁśānāṁ viśeṣaṇam | roga-padād vāyu-padaṁ yāvad eko vaṁśaḥ | evam anye'py agre jñeyāḥ ||99||

**mukhyād bhṛśaṁ tathā śoṣād vitathaṁ yāvad eva tu | **

**sugrīvād aditiṁ yāvad bhṛṅgāt parjanyam eva ca ||100||**

**ete vaṁśāḥ samākhyātāḥ kvacid ṛjava eva tu ||101|| **

ete—ṣaḍ-vaṁśāḥ ||101||

**eteṣāṁ yas tu sampātaḥ pada-madhyaṁ samaṁ tathā | **

**marma caitat samākhyātaṁ triśūlaṁ koṇagañca yat ||102|| **

vaṁśa-kathana prayojanamāha—eteṣāmiti dvābhyām | tatra sampātaḥ—dvābhyām ekatra saṁśleṣaḥ ||102||

**stamba-nyāseṣu varjyāni tulā vedheṣu sarvadā | **

**kīlotsṛṣṭopaghātādi varjayed yatnato naraḥ |**

**sarvatra vāstu-nirdiṣṭaḥ pitṛ-vaṁśottarāyataḥ ||103||**

vāstu-puruṣasyāṅgeṣu tat-tad-devatā-pūjāṁ vibhajya vakṣyan ādau tasya deheyattāmāha—sarvatrety ardhena | śikhinam ārabhya śikhinaṁ yāvad yo vaṁśas tasyottaramantaṁ yāvad āyato vāstu-puruṣa ityarthaḥ ||103||

**mūrdhanyagniḥ samāviṣṭo mukhe cāpaḥ samāsthitaḥ |**

**pṛthvī-dharo'ryamā caiva stanayos tāv adhiṣṭhitau ||104|| **

adho mukha-patitasya vāstu-puruṣasya mūrddhani samāviṣṭaḥ adhiṣṭhito'gniḥ pūjanīya ityarthaḥ | evam agre'pi jñeyam ||104||

**vakṣaḥsthale cāpavatsaḥ pūjanīyaḥ sadā budhaiḥ | **

**netrayor diti-parjanyau śrotre'diti-jayantakau ||105|| **

śrotre śrotrayoḥ, aditi-jayantau ||105||

 

**sarpendrāvaṁśa-saṁsthau tu pūjanīyau prayatnataḥ | **

**sūrya-somādayas tadvad bāhvoḥ pañca ca pañca ca ||106|| **

sarpaḥ—aditer uttarato nirantara-sthito dvipadaḥ, indraśca kuliśadhipo jayantasya dakṣiṇato nirantara-sthito dvipadaḥ, tau skandha-sthitau pūjyau, sūryādayaḥ pañca dakṣiṇe bāhau, ādi-śabdena sūryasya dakṣiṇe nikaṭa-vartinaḥ satya-bhṛśākāśa-vāyavaś catvāraḥ tathā somādayaśca pañca vāma-bāhau pūjyā ityarthaḥ | atrādi-śabdena somasyottare nikaṭa-vartino bhallāṭa-mukhyā hi rogāścatvāraḥ ||106||

**rudraśca rāja-yakṣmā ca vāma-hastaṁ samāśritau | **

**sāvitraḥ savitā tadvad dhastaṁ dakṣiṇam āśritau ||107|| **

**vivasvān atha mitraśca jaṭhare saṁvya-vasthitau | **

**pūṣā ca pāpa-yakṣmā ca hastayor maṇibandhane ||108|| **

hastayoriti dvitvena maṇibandhasyāpi dvitvaṁ jñeyam | maṇibandhayor iti vā pāṭhaḥ | tatra dakṣiṇe maṇibandhe pūṣā, vāme ca pāpa-yakṣmā pāpa eva; ata eva bali-dāne'pyagre vaktavyaṁ, godhā vai pāpa-yakṣmaṇaḥ iti | rājayakṣmeti pāṭhaś cintyaḥ | rudrasyādhaḥkoṇa-sthitasya rājayakṣmaṇo rudreṇa saha vāma-haste ca pūrvaṁ sthity-ukteḥ ||108||

**tathaivāsura-śoṣau ca vāmaṁ pārśvaṁ samāśritau | **

**pārśve tu dakṣiṇe tadvad vitathaḥ sagṛha-kṣataḥ ||109||**

**ūvor yamām bupau jñeyau jānvor gandharva-puṣpakau |**

**jaṅghayor bhṛṅga-sugrīvau sphik-sthau dauvāriko mṛgaḥ ||110|| **

ambupo varuṇaḥ, puṣpakaḥ puṣpa-dantaḥ, bhṛṅgo bhṛṅga-rājaḥ, sphikkaṭī ||110||

**jayaḥ śakras tathā meḍhre pādayoḥ pitaras tathā | **

**madhye nava-pado brahmā hṛdaye tu sa pūjyate ||111||**

śakro vibudhādhipaḥ jayantasyādhaḥkoṇa-vartī | meḍhre meḍhrayoḥ, evaṁ mūrddha-mukha-vakṣaḥsu triṣv aṅgeṣu pratyekam eka iti trayaḥ | stanādi-daśa-yugaleṣu ca pratiyugalaṁ dvāviti viṁśatiḥ | bāhvoḥ pañca ca pañca cetyuktes tayor daśa | hastayoḥ pārśvayośca pratyekaṁ dvayokter aṣṭau, jaṭhare caikasmin dvau, pādayoḥ pitaras tathetyuktes tayoḥ pitṛ-gaṇa eka eva | hṛdaye ca marmaṇi brahmaika eveti sarveṣv aṅgeṣu pañca-catvāriṁśad deva-vibhāgo jñeyaḥ ||111||

**catuḥ-ṣaṣṭi-pado vāstuḥ prāsāde brahmaṇaḥ smṛtaḥ | **

**brahmā catuṣ-padas tadvat koṇeṣv ekapadās tathā ||112||**

catuḥṣaṣṭi-pada-maṇḍalamāha—caturiti dvābhyām | brahmaṇaḥ prāsāde, nānyasya | śrī-hayaśīrṣa-mate ca sarvatraivetyagre vyaktaṁ bhāvi | tadvat ekāśītipadavan madhye brahmā, sa cātra catuṣpada ityarthaḥ | tato brahmaṇaḥ koṇeṣu yeṣu caturṣu pūrvam eva padāḥ sthitāḥ, teṣu cātra koṇeṣu rekhāṁ dattvāṣṭāv ardha-padāḥ sthitāḥ kāryā ityarthaḥ ||112||

**bahiṣkoṇeṣu cāṣṭau tu sārdhāś cobhayataḥ smṛtāḥ | **

**viṁśati-dvipadās teṣāṁ catuḥṣaṣṭi-pade smṛtāḥ ||113|| **

kiñca, maṇḍalasya bahiścatuṣkoṇeṣu ca tathaivāṣṭau | kiñca, maṇḍala-bahiṣkoṇānāṁ teṣām ubhayataḥ pārśva-dvaye aṣṭau devāḥ sārdha-padāḥ kāryā ityarthaḥ | evaṁ bāhyābhyantarāṣṭakoṇeṣv ardhapadāḥ ṣoḍaśa | te ca aiśāna-dakṣiṇakoṇārdha-krameṇa bahiḥ śikhyākāśa-vāyu-mṛgapitṛ-pāparogā ditayo'ṣṭāvantaśca tathaiva sāvitra-vibudhādhipa-jaya-rudra-rājayakṣma-cāpavatsa-savitāro'ṣṭau jñeyāḥ | aṣṭau ca sārdhapadāḥ | te ca īśāna-dakṣiṇa-krameṇaiva parjanya-bhṛśa-pūṣa-bhṛṅgarāja-dauvārika-śoṣā hi aditayo jñeyāḥ | dvipadāśca viṁśatiḥ | tatra caikāśītipadavanmaṇḍalasya pūrvasyāṁ jayantādayaḥ krameṇa catvāraḥ | tathaiva dakṣiṇasyāṁ vitathādayaḥ, paścimāyāṁ sugrīvādayaḥ, uttarasyāṁ ca mukhyādayaḥ, brahmaṇaḥ pūrvādi-caturdikṣu cāryamādayaś catvāra iti vivecanīyam | madhye brahmā caikaś catuṣpada ityevaṁ catuḥṣaṣṭi-padeṣu pañca-catvāriṁśad devā jñeyā iti | tathā ca vārāhyām—


    aṣṭāṣṭaka-padam athavā kṛtvā rekhās tu koṇagās tiryak | 


    brahmā catuṣpade'sminn ardhapadā brahma-koṇasthāḥ || 


    aṣṭau ca bahiṣkoṇeṣv apyardhapadās tad ubhayataḥ sthitāḥ sārdhāḥ || 


    uktebhyo ye śeṣās te dvipadā triṁśatis te ca || iti ||113|| 

**hayaśīrṣe—**

**vāstvaṅgaṁ sūtrayet prājñaḥ śvetāmbara-dharaḥ śuciḥ | **

**śveta-gandhānuliptāṅgaḥ sarvālaṅkāra-bhūṣitaḥ |**

**catuḥṣaṣṭiṁ tu prāsāde ekāśītiṁ gṛhe sadā ||114|| **

**caturasrīkṛte kṣetre hy aṣṭadhobhaya-bhājite | **

**koṇa-rekhāṁ tato dattvā surabhāgāṁs tu kalpayet ||115|| **

catuḥṣaṣṭipada-vibhāgamāha—caturasrīkṛta iti | aṣṭadhā aṣṭāṣṭatvena, ubhayataḥ tiryag ūrdhvam adho nava-rekhābhir bhājite kṛta-bhāge kṣetre , koṇa-rekhāṁ dattveti bahiścatuṣkoṇeṣu madhye madhye rekhayā'rdhārdhatvenāṣṭabhāgān kalpayitvetyarthaḥ ||115||

**śiraḥ koṇārdhato jñeyaḥ parjanyaḥ pada-saṁsthitaḥ | **

**dvipada-stho jayo jñeyaḥ sureśaś caikapādikaḥ ||116|| **

**bhāskaras tu pade jñeyo dvipadaḥ satya iṣyate | **

**bhṛśaḥ padastho vijñeyo vyoma caiva padārdhagaḥ ||117|| **

**hutāśanaḥ padārdhaś ca pūṣā ca pada-saṁsthitaḥ | **

**vitatho dvipadaś caiva padaikaśca gṛhakṣataḥ ||118|| **

**vaivasvataḥ padaikastho gandharvo dvipada-sthitaḥ | **

**bhṛṅgaś caikapado jñeyo mṛgaś cārdhapade sthitaḥ ||119|| **

**pitaraś cārdhato jñeyāḥ pade dauvārikas tathā | **

**sugrīvaśca padau jñeyau hy ekasthaḥ puṣpa-dantakaḥ ||120|| **

**yādasāṁ patir ekastho hy asuras tu dvisaṁsthitaḥ | **

**śoṣaś caikapade jñeyo hy ardhagaḥ pāpa iṣyate ||121|| **

**rogaś cārdhapade jñeyo nāgaścāpi pade sthitaḥ | **

**mukhyaśca dvipade jñeyo bhallāṭaḥ pada-saṁsthitaḥ ||122|| **

**yajñeśvaraḥ pade jñeyo nāgarāḍ dvipade sthitaḥ | **

**padasthā śrī-mahādevī aditiś cārdha-saṁsthitā ||123||**

**āpo jñeyās tu padagāpavalī dvipadā-sthitā | **

**catuṣpadastho vijñeyas tv aryamā pūrvamadhya-gaḥ ||124||**

padagā āpo jñeyāḥ | visarga-lope'pi sandhir ārṣaḥ | āpavalī dvipada-sthitā | evam atrārdha-padāścatuṣkoṇeṣv aṣṭau | tan-madhye pratidiśaṁ ṣaḍityevaṁ caturdikṣu caturviṁśatir ekapadā, evañca bahirdvātriṁśat | madhye brahmā catuṣpadaḥ | tasya caturdikṣu catvāraścatuṣpadāḥ| taccatuṣkoṇīya-ṣoḍaśa-padeṣu cāṣṭau dvipadā ityevaṁ catuḥṣaṣṭi-padeṣu pañca-catvāriṁśad devatā-vibhāgāḥ | atra devatā-vibhāga-kramaśca vakṣyamāṇa-pūjā-kramāpekṣayaivoktaḥ, na ca pada-kramāpekṣayeti jñeyam | kiñca, mātsyokto devatānāma-sthāna-vibhāgādi-bhedaśca prāsādādhiṣṭhātṛ-devādi-bhedataḥ kalpanīya iti dik | etac chrī-hayaśīrṣa-devokta-vibhāgānusāreṇaiva śrī-kṛṣṇa-devācāryapādair vibhāgo likhitaḥ | kevala-matsyoktānusāreṇa tair devatā-nāmāni likhitāni, tacca pūrvaṁ cala-mūrti-pratiṣṭhāyāṁ likhitam evāsti ||124||

**savitā tu pade jñeyaḥ sāvitrī ca pade sthitā | **

**tato vivasvāna vijñeyaś catuṣṭaya-pade sthitaḥ ||125|| **

**indraś candro jayaś caiva ekaike saṁvyava-sthitau | **

**mitraś catuṣpada-sthaś ca paścime tu vyavasthitaḥ ||126|| **

**rudraḥ padaikasaṁstho vai yakṣmā caikapade sthitaḥ | **

**dharādharaśca vijñeyo hy uttare ca catuṣpadaḥ | **

**caturmukhaś catuṣkastho madhye jñeyaḥ prajāpatiḥ ||127||**

atha vāstu-pūjā 

**mātsye—**

**athātaḥ sampravakṣyāmi prāsāda-vidhi-nirṇayam | **

**vāstau parīkṣite samyak vāstu-deha-vicakṣaṇāḥ |**

**vāstūpaśamanaṁ kuryāt pūrvameva vicakṣaṇaḥ ||128|| **

he vicakṣaṇā iti tatrastha-śrotṛṇāṁ sambodhanam ||128||

**ekāśītipadaṁ likhya vāstu-madhye tu piṣṭakaiḥ | **

**homas trimekhale kāryaḥ kuṇḍe hasta-pramāṇake ||129||**

vāstūpagamana-prakāramāha—ekaśīti ityādinā | piṣṭakair likhya likhitvā | yadvā , piṣṭakair ity asya pareṇaivānvayaḥ | kuṇḍa-nirmāṇādi-vidhi-viśeṣaśca pūrvaṁ dīkṣā-vidhau likhita evāsti, homādau cāyaṁ viśeṣo granthāntarānusāreṇa śiṣṭa-sammato jñeyaḥ | tathā hi— ‘tasmin kuṇḍe gomayopa-lipte sikatopakīrṇe yathokta-homopakaraṇāny upasthāpyācāryo brahma-varaṇaṁ vidhāya svagṛhyokta-vidhināgnim upasamādhāya maṇḍala-samīpa gatvā śikhi-prabhṛti-pañca-catvāriṁśad devatā īśānakoṇādiṣv aṣṭapadeṣu ṣaṭ-pañcāśad uttaraśata-dvaya-sakhyair yajamānam uṣṭiparimitais taṇḍulaiḥ sa-praṇava-mahāvyāhṛtibhir āvāhya tair eva sthāpayitvā praṇavādi-namo'ntena sva-sva-nāma-mantreṇa pratyekaṁ pādyādi-tāmbūlāntair upacārair arcayet | atha kuṇḍa-samīpam etya sva-gṛhyokta-vidhinā brahmopaveśanādyājya-bhāgāntaṁ karma nirvartyaṁ śikhyādi-pañca-catvāriṁśiṁśad devatābhyaḥ praṇa-vyāhṛti-pūrveṇa mahāvyāhṛti-pūrveṇa ca tat-tan-mantreṇa yavādibhiḥ palāśādīnām anyatama-samidbhir vā kuśa-dūrvādibhir vā pratyekaṁ daśa-daśāhutīr juhuyāt | kecit tu śikhyādi-devatābhyaḥ pratyekam āhuti-daśakaṁ prajeśāyāhuti-śatam ityāhuḥ | tathā prajāpataye utka-dravyāṇām anyatamena prājāpatyena mantreṇa śatam āhutīr juhuyāt | oṁ vāstoṣpate pratijānīhy asmān svāveśo anamīvo bhavānaḥ, yattve mahe prati tanno juṣasva, śanno bhava dvipade śaṁ catuṣpade | oṁ vāstoṣpate prataraṇo no edhi gayasphāno gobhir aśvebhir indo ajarāsas te sakhye syāma piteva putrān prati no juṣasva | oṁ vāstoṣpate śagmayā saṁsadā te śakṣīma hiraṇmayāgātumatyā pāhi kṣema uta yoge varaṁ no yūyaṁ pāta svastibhiḥ sadā naḥ | oṁ amīvahā vāstoṣpate viśvā rūpāṇyāviśan sakhā suśeva edhi naḥ | oṁ vāstoṣpate dhruvā sthūṇāṁ satraṁ saumyānām, drapso bhettā purāṁ śaśvatīnām indro munīnāṁ sakhā svāhā | iti pañcabhir mantraiḥ pratimantraṁ pañca bilva-phalāni bilva-bījāni vā ekaikaśo juhuyāt | vanavāstau tu vāstoṣpatīyahomāt pūrvaṁ vana-pālāya svāhā, śikhi-dhvajāya svāhā, somāya svāhā, nāgarājāya svāhā ity ebhir mantraiḥ pratyekadaivataṁ yavādi-homa-dravyāṇām anyatamena dravyeṇa aṣṭa-sahasrāṣṭa-śatāṣṭa-viśatyanyatama-saṅkhyākā āhutīr juhuyād iti | śrī-hayaśīrṣa-mate cāyaṁ homo viśeṣa-bali-dānāntaram eva | taccāgre vyaktaṁ bhāvi ||129||

**yavaiḥ kṛṣṇa-tilas tadvat samidbhiḥ kṣīra-vṛkṣajaiḥ | **

**pālāśaiḥ khādirairvāpāmārgoḍumbara-sambhavaiḥ ||130|| **

**kuśa-dūrvāmayaiś cāpi madhu-sarpiḥsamanvitaiḥ | **

**kāryas tu pañcabhir bilvair bilva-bījair athāpi vā |**

**homānte bhakṣyabhojyaiś ca vāstu-deve baliṁ haret ||131||**

**tadvad viśeṣa-naivedyam idaṁ dadyāt krameṇa tu ||132|| **

atha pūrṇāhutiṁ dattvā vāstu-devatābhyas tad-abhīṣṭa-baliṁ pratyekaṁ dadyād ityāha—tadvad ityādinā ||132|| 

**īśakoṇe ghṛtānnaṁ tu śikhine vinivedayet | **

**odanaṁ sotpalaṁ dadyāt parjanyāya ghṛtānvitam ||133|| **

tatra tū ‘oṁ śikhine ayaṁ ghṛtānna-balir namaḥ’ ityādi vākyam ||133|| 

**jayantāya dhvajaṁ pītaṁ paiṣṭaṁ kūrmaṁ ca santyajet | **

**indrāya pañca-ratnāni paiṣṭaṁ ca kuliśaṁ tathā ||134|| **

paiṣṭaṁ—piṣṭa-nirmitam ||134|| 

**vitānakañca sūryāya dhūmra-raktaṁ tathaiva ca | **

**satyāya ghṛta-godhūmaṁ matsyān dadyād bhṛśāya ca ||135||**

ghṛta-godhūmaṁ sa-ghṛta-godhūmānnam | matsyān matsyānnaṁ kevala-matsyān vā ||135||

**śaṣkulīñcāntarīkṣāya dadyācchaktūṁśca vāyave | **

**pūṣṇe lājās tu dātavyā vitathe caṇakaudanam ||136|| **

**gṛhakṣatāya madhvannaṁ yamāya piśitaudanam | **

**gandhaudanañca gandharve bhṛṅga meṣasya śṛṅgakam ||137|| **

**mṛgāya yāvakaṁ deyaṁ pitṛbhyaḥ kṛśarā matā | **

**dauvārike dantakāṣṭhaṁ paiṣṭaṁ kṛṣṇaṁ baliṁ tathā ||138|| **

paiṣṭaṁ kṛṣṇaṁ baliṁ, kṛṣṇa-varṇa-piṣṭa-baliṁ ca hiraṇmaya-piṣṭa-baliṁ ca varuṇāya dadyāt ||138|| 

**sugrīve pūpakaṁ dadyāt puṣpa-dantāya pāyasam | **

**kuśastam vena sahitaṁ dadyāt padmaśca vāruṇe ||139|| **

**paiṣṭaṁ hiraṇmayaṁ dadyād asurāya surā matā | **

**ghṛtaudanaṁ ca śoṣāya godhāṁ vai pāpa-yakṣmaṇe ||140|| **

**ghṛta-laḍḍūṁś ca rogāya nāge puṣpa-phalānvitam | **

**sarpir mukhyāya dātavyaṁ mudgaudana-mataḥ param ||141|| **

nāge ahaye, bhallāṭāya mudgaudanam ||141||

**bhallāṭāya tato dadyāt somāya ghṛtapāyasam | **

**sarpāya paiṣṭaṁ śālūkam adityai locikās tathā |**

**dityai tu pūrikāṁ dadyād ity evaṁ bāhyato baliḥ ||142|| **

**kṣīramāpāya dātavyam āpavatsāya vai dadhi |**

**sāvitre laḍḍukān dadyāt samarīcān kuśaudanam ||143|| **

**savitur guḍa-pūpāṁśca jayāya dhṛta-candanam | **

**vivasvate tathā dadyād rakta-candana-pāyasam ||144|| **

guḍairye pūpā apūpās tān, ghṛtaṁ candanaṁ ca rakta-candanaṁ pāyasaṁ ca ||144||

**haritālaudanaṁ dadyād indrāya ghṛta-saṁyutam | **

**ghṛtaudanaṁ ca mitrāya rudrāya ghṛta-pāyasam ||145||**

haritālavad-odanaṁ pīta-varṇa-bhaktam ityarthaḥ | ghṛta-saṁyutaṁ haritālaudanam ||145||

**āmaṁ pakvaṁ tathā māṁsaṁ deyaṁ syād rāja-yakṣmaṇe |**

**pṛthvī-dharāya māṁsāni kuṣmāṇḍāya ca dāpayet ||146|| **

**śakārā-pāyasaṁ dadyād arya̍mne sarvaśaḥ kramāt | **

**namaskārānta-yuktena pāyasaṁ punar eva ca ||147|| **

**pañca-gavyaṁ yavāṁścaiva tilākṣata-haviścarūn | **

**bhakṣyaṁ bhojyaṁ ca vividhaṁ brahmaṇe vinivedayet ||148||**

**evaṁ sampūjitā devāḥ śānti kurvanti te sadā | **

**sarvebhyaḥ kāñcanaṁ dadyāt brahmaṇe gāṁ payasvinīm ||149||**

evaṁ pratyekaṁ bali-viśeṣaṁ dattvā paścāt krameṇa sarvebhyaḥ śikhi-prabhṛtibhyaḥ kāñcanaṁ, brahmaṇe ca dhenuṁ praṇavādi-namo'nta-caturthyanta-tat-tan-nāma-mantreṇa dadyāt ||149||

**rākṣasīnāṁ balir yo api yādṛk tathā śṛṇu ||150|| **

atha maṇḍalād bahir aiśānādi-vidik-catuṣṭaye krameṇa rākṣasībhyaś catasṛbhyo balidānam āha—rākṣasīnāmiti caturbhiḥ | haviṣānvitam iti pāṭhe padma-keśaraṁ ca haviḥsahitam evetyarthaḥ ||150||

**māṁsaudanaṁ ghṛtaṁ padma-keśaraṁ haviṣānvitam | **

**īśāna-bhāgam āśritya carakyai vinivedayet ||151|| **

**māṁsaudanaṁ sarudhiraṁ haridraudanam eva ca | **

**āgneyīṁ diśam āśritya vidāryai vinivedayet ||152|| **

**dadhyodanaṁ sarudhiram asthi-khaṇḍeśca saṁyutam | **

**pīta-rakta-baliṁ dadyāt pūtanā yā tu rākṣasī |**

**vāyavye pāpa-rākṣasyai matsya-māṁsa-surāsavam ||153|| **

yā pūtanā, tasyai nairṛte dadhyodanāni dadyāt | sūrāsavayoḥ paiṣṭādi-bhedena bhedaḥ ||153||

**pāyasaṁ vāpi dātavyaṁ svanāmnā sarvataḥ kramāt | **

**namaskārānta-yuktena praṇavādyena sarvataḥ ||154|| **

vaiṣṇavaiḥ kathaṁ matsya-māṁsādikaṁ deyam ? ityāśaṅkaya pakṣāntaram āha—pāyasaṁ veti | sarvataḥ sarva-sthāneṣu sarvebhyo'pi śikhi-prabhṛtibhyaḥ | evam apaunar uktyam | namaskārāntayuktena nama ityantenetyarthaḥ; caturthyantena ceti jñeyam ||154||

**tataḥ sarvauṣadhisnānaṁ yajamānasya kārayet | **

**dvijāṁs tu pūjayed bhaktayā ye cānye gṛham āgatāḥ ||155||**

yajamānasya sarvauṣadhi-snapaṇaṁ kārayed ity atrāyaṁ viśeṣo jñeyaḥ—ācāryaḥ pratyaṅ-mukho bhūtvā prāṅ-mukhaṁ yajamānaṁ śānti-kalasena surās tv āmabhiṣiñcantu ityādy-abhiṣeka-mantrair maṅgalābhiṣekaṁ kṛtvā paścāt sarvauṣadhi-jalena snāpayed iti | anyaścātrāpekṣyo viśeṣaḥ śiṣṭācārato vijñeyaḥ ||155||

**etad vāstūpaśamanaṁ kṛtvā karma samārabhet ||156|| **

**prāsāda-bhavanodyāna-prārambhe parivartane | **

**paraveśma-praveśeṣu sarva-doṣāpanuttaye ||157|| **

parivartane jīrṇoddharaṇādinā prāsādādīnām eva parivartya saṁskaraṇe ||157||

**iti vāstūpaśamanaṁ kṛtvā sūtreṇa veṣṭayet | **

**rakṣoghna-pavamānena sūktena bhavanādikam |**

**nṛtya-maṅgala-vādyena kuryād brāhmaṇa-vācanam ||158|| **

rakṣoghnena pavamānena ca sūktena ||158||

**anena vidhinā yas tu pratisaṁvatsaraṁ budhaḥ | **

**gṛhe vāyatane kuryān na sa duḥkham avāpnuyāt ||159|| **

**na ca vyādhibhayaṁ tasya na ca bandhu-dhana-kṣayaḥ | **

**jīved varṣa-śataṁ svarge kalpam ekaṁ vasen naraḥ ||160|| **

**hayaśīrṣa-pañcarātre—**

**evaṁ pragṛhya koṣṭhāni rajasāpūrya deśikaḥ | **

**eteṣām eva devānāṁ baliṁ dadyāt tu kāmikaḥ ||161|| **

evamiti—śivaḥ koṇārdhato jñeyaḥ ityādinokta-vibhāga-prakāreṇa koṣṭhāni padāni pragṛhya vibhajya ||161||

**īśānāya pradātavyaṁ pāyasaṁ madhunā saha | **

**parjanyāya jalaṁ deyaṁ puṣpa-gandhādhivāsitam ||162|| **

īśāna īśānakoṇa-sthitaḥ śivas tasmai ||162||

**jayantāya pradātavyā patākā pītavārṇakā | **

**sureśvarāya ratnāni bhāskarāya ghṛtaṁ tathā ||163|| **

**dhūmrakaṁ pīta-varṇaṁ vā satye dadyād vitānakam | **

**dadyān māṁsaṁ bhṛśe'pūpaṁ vyomāya śruvam agnaye ||164|| **

bhṛśe māṁsaṁ, vyomāya ca apūpaṁ pakṣi-māṁsam eva dadyād iti jñeyam | yadvā, dadyān māṁsaṁ bhṛśe'pūpaṁ vyomāya iti pāṭhaḥ ||164||

**pūṣṇe dhānāḥ salājās tu suvarṇaṁ vitathe tathā | **

**gṛhakṣatāya madhvannaṁ yamāya piśitaudanam ||165|| **

**gandhaṁ gandharva-devāya bhṛṅge dadyāt tu śākunam | **

**mṛge tila-yavāṁścaiva pitṛbhyaḥ kṛśaraṁ tathā ||166|| **

śākunaṁ—pakṣi-māṁsam ||166||

**dauvārike dantakāṣṭhaṁ sugrīve yāvakaṁ tathā | **

**puṣpa-dante kuśā deyā varuṇe padmam utpalam ||167|| **

**asurāyaikṣavaṁ deyaṁ rasaṁ śoṣe ghṛtaudanam | **

**yavās tu deyāḥ pāpāya rogāya ghṛta-maṇḍakam ||168|| **

**nāgāya nāga-puṣpāṇi bhakṣyān mukhyāya dāpayet | **

**citraudanaṁ ca bhallāṭe somāya madhu-pāyasam ||169|| **

**sarpāya cāpi śālūkaṁ śriye sarasa-pāyasam | **

**adityai pūrikā deyā kṣīrāñcādbhyo daded balim ||170||**

**dadhi kṣīraṁ cāpabalyai aryamne laḍḍukaṁ balim | **

**kuśodakaṁ savitre ca sāvitre guḍapūpakam ||171|| **

**vivasvate rakta-puṣpaṁ rakta-candanam eva ca | **

**haridrānnaṁ tathendrāya sājyam indra-jayāya ca ||172|| **

sājyam—ājya-sahitaṁ haridrā-varṇānnam ||172||

**ghṛta-pūraṁ tu mitrāya rudrāya guḍa-pāyasam | **

**āma-pakvāni māṁsāni pradadyād rāja-yakṣmaṇe ||173|| **

**pṛthvī-dharāyāma-māṁsaṁ khaḍgī-māṁsaṁ baliṁ haret | **

**sākṣataṁ satilaṁ caiva pañca-gavyaṁ tathā carum |**

**kuśān gandhaṁ tathā puṣpaṁ brahma-sthāne niveśayet ||174|| **

āma-māṁsam ity uktaṁ, tacca kasyety apekṣāyāmāha—khaḍgī-māṁsamiti | āma-māṣān iti vā pāṭhaḥ ||174||

**āma-māṁsaṁ pūrva-bhāge sarva-skande tu modakam |**

**sita-padmaṁ ghṛtaṁ māṁsaṁ vidāryai cāgnikoṇake ||175|| **

**kṛśarāpūpakaṁ māṁsamarya̍mnāyai ca dakṣiṇe | **

**piṇḍañcaiva tathā raktaṁ pūtanyai nairṛte tathā ||176|| **

**sāsṛṅ-māṁsaṁ pradātavyaṁ jambhakāyai ca paścime | **

**asthi-khaṇḍaiśca sahitaṁ rakta-piṇḍena miśritam ||177|| **

**pradeyaṁ pāpa-rākṣasyai vāyavyāṁ māṁsam eva ca | **

**uttare pili-picchāyai sāndraṁ raktaṁ baliṁ haret |**

**vārāhyai chāga-māṁsāni aiśānyāṁ diśi dāpayet ||178|| **

sthāpya-devatānucarā bāhye sarva-skandādayaḥ sthitāḥ iti, ye maṇḍalād bahiraṣṭāv uktās teṣāṁ krameṇāṣṭadikṣu bali-dānamāha—āma-māṁsamiti sārdha-caturbhiḥ | tatra kvacic ca skandha iti nāma, tathā aryamne jambhakāya pili-picchāyety evaṁ caturdikṣu caturṇāṁ puṁstvena nirdeśaśca ||175-178||

**tato bhūta-gaṇānāṁ tu rākṣasānāṁ surottama | **

**piśācānāṁ gaṇānāṁ tu balir deyas tu kāmikaḥ |**

**etān vā pūjayet sarvān kuśa-puṣpākṣatair budhaḥ ||179|| **

paścād anyebhyo'pi bhūta-gaṇādibhyo baliṁ dadyād ityāha—tata iti kāmikaḥ tat-tad-abhīṣṭaḥ | pūrvavat pakṣāntaram āha—etān veti ||179||

**evaṁ sampūjitā devāḥ śānti-puṣṭi-pradā nṛṇām | **

**apūjitā vihiṁsanti kārakaṁ sthāpakaṁ tathā ||180|| **

sthāpakam—ācāryam ||180||

**tasmād etāṁs tu sampūjya gandha-puṣpair manoharaiḥ | **

**prāsādaṁ kārayed vidvān gṛhaṁ vā surasattama ||181|| **

atha prāsāda-mūlārambhaḥ 

**tatraiva—**

**brahma-sthāne tataḥ kuryād vāsudevasya pūjanam | **

**śriyaḥ sampūjanaṁ kuryāt hṛṣīkeśa-gaṇasya ca ||182|| **

hṛṣīkeśa-gaṇo—hṛṣīkeśādi-nava-vyūhaḥ ||182|| 

**pūjanaṁ tu tataḥ kuryād vāsudeva-gaṇasya ca | **

**gandhārghyā-puṣpa-naivedya-dhūpa-dīpaiḥ surottama ||183|| **

vāsudeva-gaṇaḥ—catur-vyūhaḥ ||183|| 

**tataḥ sampūjayet tasmin sarva-loka-dharāṁ mahīm | **

**surūpāṁ pramadārūpāṁ divyābharaṇa-bhūṣitām ||184||**

**dhyātvā samarcayed devīṁ parituṣṭāṁ smitānanām |**

**tataḥ praṇamya vijñāpya tan-mayatvena cintayet ||185|| **

**tataḥ sva-nāma-mantreṇa sarvāmaramayaṁ param | **

**dhyātvā samarcayet tatra yat tad vāstumayaṁ naraḥ ||186||**

yat tad ity avyayaṁ prasiddhau ||186||

**brahma-sthāne tato vidvān kuryād ādhāram akṣataiḥ |**

**tasmin saṁsthāpayet kumbhaṁ vardhanyā saha pūjitam ||187|| **

**haimaṁ vā rājataṁ vāpi mṛn-mayaṁ vā dṛḍhaṁ navam | **

**sarva-bījauṣadhī-yuktaṁ suvarṇa-rajatānvitam ||188||**

**ratna-garbhaṁ susampūrṇaṁ vastra-pūtena vāriṇā | **

**praśasta-pallavopetaṁ śveta-candana-carcitam ||189|| **

**puṣpaiḥ sumānitaṁ kṛtvā gandha-puṣpair vidhūpitam | **

**āhatena tu śuklena vastra-yugmena veṣṭitam ||190|| **

**brahma-sthāne tato mantrī kalasaṁ sthāpya pūjayet | **

**tasmiṁś caturmukhaṁ devaṁ prajeśaṁ mantra-vigraham |**

**gandha-puṣpaiśca dhūpaiśca naivedyaiḥ sumanoharaiḥ ||191|| **

sthāpya sthāpayitvā, kalasa-sthāpanaṁ cedaṁ viśeṣa-bali-dānāt pūrvam eveti keṣāñcinmatam; tathā homaśca tadānīm eveti matsya-pūrāṇa-sammataṁ likhitam eva ||191||

**tato maṇḍala-bāhye tu prācyāṁ vā prāṅ-mukhaḥ sthitaḥ |**

**ācāryo gṛhya sambhārān grahādīṁs tarpayet surān ||192|| **

**ghṛtais tilair yavair mantrī brahmādīs tarpayet tataḥ | **

**prajeśaṁ tarpayed vidvān āhutīnāṁ śatena ca ||193|| **

**itarān daśabhir devān āhutibhiḥ pratarpayet | **

**dadyāt pūrṇāhutiṁ paścād vauṣaḍatena mantra-vit ||194|| **

**tataḥ praṇamya vijñāpya kṛtvā vai svasti-vācanam | **

**pragṛhya karkarīṁ samyag maṇḍalaṁ tu pradakṣiṇam |**

**sūtra-mārgeṇa divyena toyadhārāṁ tu bhrāmayet ||195|| **

pradakṣiṇaṁ yathā syāt tathā bhrāmayet ||195||

**pūrvavat tena mārgeṇa sapta-bījāni bhrāmayet | **

**suśobhanaṁ śubhaṁ sthānaṁ tathā khātasya kārayet ||196|| **

saptabījāni—yava-godhūma-dhānya-tila-kaṅagu-śyāmāka-nīvārātmaka-saptadhānyāni ||196||

**tato gartaṁ khanen madhye hasta-mātra-pramāṇataḥ | **

**caturaṅgula-mātraṁ tad-adhaḥ khanyāt su-sammitam |**

**gomayenopalipyātha candanena vibhūṣayet ||197|| **

tad-anantaram ācāryo yajamāno vā udaṅ-mukhaḥ, śaktau suvarṇakuddālena prārabhya yogyakhanitreṇa hasta-pramāṇaṁ gartaṁ khanet; tasya gartasyādhaś caturaṅgula-pramitaṁ khanet | tan-mṛdaṁ ca rājatauttaulikayā pūrvādi-caturdikṣu prādakṣiṇyena nikṣipediti śiṣṭācārato jñeyam ||197||

**madhye dattvā tu puṣpāṇi śuklāny akṣatameva ca |**

**ācāryaḥ prāṅ-mukho bhūtvā dhyāyed devaṁ caturbhujam ||198|| **

**tūrya-maṅgala-ghoṣeṇa brahma-ghoṣa-raveṇa vā | **

**arghyaṁ dadyāt sura-śreṣṭha kumbha-toyena mantra-vit ||199|| **

kumbha-toyeneti— brahma-sthāne sthāpitaṁ kumbhaṁ tūrya-maṅgala-ghoṣādi-naivānīya tasya jalenārghyaṁ dadyād ityarthaḥ | mantravid iti, mantraścāyam—oṁ namo varuṇāya iti ||199||

**pragṛhya karkarīṁ tāvat tacchvabhraṁ pūrayej jalaiḥ | **

**sarva-ratna-samākīrṇair vimalaiḥ sasugandhibhiḥ |**

**tasmin śuklāni puṣpāṇi prakṣipedomiti smaran ||200|| **

jalais tat-kumbha-sthair eva, tasmin śvabhre ||200|| 

**tadā varṇaṁ parīkṣeta vedādyenākṣataṁ kṣipet | **

**śubhaṁ syād dakṣiṇāvarte'śubhaṁ vāme bhavet tataḥ ||201|| **

katham āvartaṁ parīkṣeteti? tadāha—śubhamiti ||201||

**bījaiḥ śāliyavādīnāṁ taṁ gartaṁ pūrayed budhaḥ | **

**kṣetrajābhiḥ pavitrābhir mṛdbhir gartaṁ prapūrayet ||202|| **

na ca kevalaṁ bījair eva, kintu mṛttikābhiś cetyāha—kṣetrajābhir iti ||202|| 

**evaṁ niṣpādya vidhinā cārghya-dānaṁ surottama | **

**suvarṇaṁ gāṁ vastra-yugmam ācāryāya nivedayet ||203||**

**kālajña-stha-patī pūjyau vaiṣṇavān śaktito'rcayet | **

**brāhmaṇān bhojayitvā ca geya-nṛtyādi kārayet ||204|| **

**tatas taṁ khātayed yatnājalāntaṁ yāvadeva tu ||205|| **

**puruṣādhaḥ-sthitaṁ śalyaṁ na gṛhe doṣa-daṁ bhavet | **

**prāsāde doṣa-daṁ śalyaṁ bhaved yāvaj-jalāntikam ||206|| **

**tasmāt prāsādikī bhūmiḥ śodhyā yāvaj-jalāntikam | **

**śilāntaṁ karkarāntaṁ vā yāvad vā bhūḥ kumārikā |**

**ākoṭya tāṁ samīkṛtya tato yāgaṁ samāpayet ||207|| **

ākoṭya dṛḍha-mudgarādi-prahāraiḥ kuṭṭanaṁ kṛtvā, yāga-vidhir agre vijñāpyaḥ ||207|| 

**kiñca—**

**pūrayet khātakaṁ yatnāt pādaṁ pādaṁ yathākramam | **

**aṣṭāṅgulaṁ mṛttikayā svastikaṁ ceṣṭakādibhiḥ |**

**siktvā siktvā tu toyena kalasaiḥ kāñcanādibhiḥ ||208|| **

svastikaṁ samyag yathā syāt, yadvā, svastika-maṇḍalākāreṇa aṣṭāṣṭāṅgula-krameṇa, mṛttikayā iṣṭakābhiḥ, ādi-śabdācchilākarkarādibhiśca tat khātaṁ pūrayet ||208||

**ākoṭanaṁ tataḥ kuryān mudgarair brahma-vṛkṣajaiḥ | **

**pādonaṁ pūrayet khātaṁ susamaṁ caiva kārayet ||209|| **

**deśikaḥ pañca-gavyena tāṁ bhūmiṁ prokṣayed budha | **

**su-varṇa-vrīhi-garbheṇa cūtapallava-śobhinā |**

**tīrtha-toyasupūrṇena svarṇatāmramayena vā ||210|| **

**secayed abhijaptena vāriṇā kalasena tu | **

**tataḥ śuddhā bhaved bhumir doṣa-yuktāpi yā bhavet ||211|| **

atha śilā-lakṣaṇam 

**mātsye—**

**ādāveva samāsena śilā-lakṣaṇam uttamam | **

**śilānyāsa-vidhānaṁ ca procyate tad-anantaram ||212|| **

**śilā vātheṣṭakā vāpi catasro lakṣaṇānvitāḥ | **

**prāsādādau vidhānena nyastavyāḥ sumanoharāḥ |**

**caturasrāḥ samāḥ kṛtvā samantād atha veṣṭakāḥ ||213|| **

**śilā-rūpāḥ smṛtā vidyā nandādyāś ceṣṭakānvitāḥ | **

**sampūrṇāḥ sutalāḥ snigdhāḥ suṣamā lakṣaṇānvitāḥ |**

**kuśa-dūrvāṅkitā dhanyāḥ sa-dhvaja-cchatra-cāmarāḥ ||214|| **

sadhvjeti—dhvajādi-cihna-sahitā ityarthaḥ; evam agre'pi jñeyam ||214|| 

**sāṅkuśās toraṇopetāḥ kūrma-matsya-phalānvitāḥ | **

**darpaṇa-hasti-vajrāṅkāḥ praśasta-dravyalāñchitāḥ |**

**śasta-pakṣi-mṛgāṅkāś ca vṛṣāṅkāḥ sarvadā hitāḥ ||215|| **

**svastikā vedikāḥ śuklā nandyāvartakālāñchitḥ |**

**padmādi-lakṣaṇopetāḥ śilāḥ sarvārtha-siddhidāḥ |**

**tathā go-vāji-pādāṅkāḥ śilā dhanyāḥ sukhāvahāḥ ||216|| **

**kravyādamṛga-pādāṅkā na śastāḥ pakṣiṇas tathā ||217|| **

tathā pakṣiṇa iti duṣṭa-pakṣi-pādāṅkāśca na śastā ityarthaḥ ||217||

**diṅmūḍhā dig-vihīnāśca dīrgha-hrasvāḥ kṣatāvitāḥ | **

**vivarṇāḥ sphuṭitā bhagnāḥ santyajyā lakṣaṇacyutāḥ ||218|| **

**praśasta-prāṇi-rūpāṅkāḥ praśasta-dravyalāñchitāḥ |**

**yathokta-lakṣaṇopetāḥ śilā nityaṁ hitāvahāḥ ||219|| **

atha iṣṭakā-lakṣaṇam

**tatraiva—**

**iṣṭakānāṁ samāsena lakṣaṇaṁ śṛṇu sāmpratam ||220|| **

**ekavarṇāḥ supakvāśca supramāṇā manoramāḥ |**

**nandyādyāś ceṣṭakāḥ kāryāś caturasrāḥ su-sammitāḥ ||221|| **

**asthy-aṅgārānvitā neṣṭāḥ kṛṣṇa-varṇā sa-śarkarāḥ | **

**mandapakvā vipakvāśca bahu-dinyāś ca varjitāḥ |**

**bhagnāśca viṣamā hīnā varjanīyāḥ prayatnataḥ ||222|| **

bahu-dinyāś cirantanyaḥ, hīnāḥ—ukta-lakṣaṇa-rahitā abhinavāḥ ||222||

**hayaśīrṣa-pañcarātre—**

**iṣṭakānāṁ pramāṇaṁ ca lakṣaṇaṁ sāmprataṁ śṛṇu | **

**sutalā lakṣaṇopetā dvādaśāṅgula-sammitāḥ ||223||**

śrī-hayaśīrṣa-devena śilā-lakṣaṇaṁ śrī-mūrti-prādurbhāva-prasaṅge pūrvam evoktam asti, adhunā iṣṭakā-lakṣaṇam atrocyate—iṣṭakānāmiti sārdha-caturbhiḥ ||223||

**suvistāra-vibhāgena naipuṇyena ca sammitāḥ ||224|| **

**supakvāḥ supramāṇāśca eka-varṇā manoharāḥ | **

**vimalā iṣṭakāḥ kāryāś caturasrāḥ susammitāḥ |**

**chinna-karṇāś cāpraśastāḥ pāṇi-pāda-vivarjitāḥ ||225|| **

pāṇipādaiḥ upary-adho-bhāgair vivarjitāḥ ||225||

**saśarkarāḥ kṛṣṇa-varṇā asthy-aṅgāracitāśca yāḥ | **

**vivarṇā manda-gandhāśca yāḥ pīna-piṇḍikās tathā |**

**hīnāśca viṣamā bhagnā jarjarāśca vivarjitāḥ ||226||**

atha śilādi-nyāsa-vyavasthā

**mātsye—**

**śilā-nyāsas tu kartavyaḥ prāsāde tu śilāmaye | **

**iṣṭakānāṁ tu vinyāsaḥ prāsāde ceṣṭakāmaye ||227|| **

**śailaje śailajaḥ pīṭha aiṣṭa ke ceṣṭakaḥ smṛtaḥ | **

**śilā-nyāsādiko bhadre mūla-pāde vidhīyate ||228|| **

**hayaśīrṣe ca—**

**kartavyaś ceṣṭakānyāsaḥ prāsāde ceṣṭakāmaye | **

**śaile śilānāṁ vinyāsaḥ kārkare karkaraṁ nyaset ||229|| iti | **

**kṛtvā śilā-dinyāsaṁ ca prāk śilābhyadhivāsanam |**

**iṣṭakānāṁ pratiṣṭhāśca garbhādhānaṁ ca kārayet ||230|| **

matsya-puraṇānuktamapi śilādinyāse śilādhivāsanādikaṁ śrī-hayaśīrṣa-pañcarātra-dṛṣṭyā likhati—kṛtveti dvābhyām ||230||

**guruve dakṣiṇāṁ dattvā pīṭha-bandhaṁ ca sādhayet | **

**svayaṁ śrī-hayaśīrṣṇaiva proktas tat-tad-vidhiḥ sphuṭam ||231||**

nanu śilādhivāsanādi-vidhiḥ kīdṛśaḥ ? ityapekṣāyāṁ likhati—svayamiti | sphuṭamiti— ekatraiva vyaktaṁ tatra vartemānatvād atra na likhita iti bhāvaḥ | tathā ca tatra śilādhivāsana-paṭale—


    navaiva parigṛhṇīyāt tāmra-kumbhān suśobhanān | 


    āhṛtya sarva-sambhārān iṣṭakāmadhivāsyet || 


    aiśānyāṁ maṇḍapaṁ kṛtvā tadvat prācyāṁ ca maṇḍapam | 


    kumbhānām iṣṭakānāṁ ca tataḥ snapanam ācaret || 


    atha pañcakaṣāyeṇa sarvauṣadhi-jalena ca | 


    gandhatāyena ca tathā kumbhas toya-supūritaiḥ || 


    hiraṇya-vrīhi-saṁyūktair gandha-candana-carcitaiḥ | 


    āpo hiṣṭheti tisṛbhiḥ śanno devīti cāpy atha || 


    tarat samandīti tathā pāvamānībhir eva ca | 


    uduttamaṁ varuṇeti imammeti tathaiva ca || 


    varuṇasyeti mantreṇa haṁsaḥ śūciṣadityapi | 


    śrī-sūktena tathā kumbhaiḥ snāpayediṣṭakāṁ tathā || 


    śrāvaṇīyaṁ paṭhan sūktaṁ kumbhāṁstān snāpayed budhaḥ | 


    tato'nalepanaṁ kāryaṁ candanena sagandhinā || 


    ācchādanaṁ tataḥ kuryād vāsābhiḥ kusumais tataḥ || 


    śayyāyāṁ tu prakṛṣṭāyāṁ maṇḍape sthāpya pūjayet || 


    nānāprakhyaudanaiś caiva gandhaiḥ puṣpair manoharaiḥ | 


    dhūpaṁ dīpaṁ ca naivedyaṁ teṣāṁ yat tāni vedayet || 


    evaṁ kṛtvā tataḥ samyag iṣṭakāhomam ācaret | 


    tasmiṁs tu maṇḍape likhya vaiṣṇavaṁ maṇḍalaṁ śubham || 


    viṣṇum abhyarcayet tatra kuṇḍe'gniṁ juhuyāt tataḥ | 


    vaiṣṇavāgniṁ jvalitvādau yathāvidhi samāhitaḥ || 


    kuryācca samidādhānaṁ dvādaśākṣara-vidyayā | 


    āghārājya-dvibhāgau tu praṇavenaiva kārayet || 


    aṣṭākṣarais tato vyastaiḥ kuryād aṣṭāhutīḥ kramāt | 


    ājyaṁ vāhṛtibhir hutvā lokeśānāṁ krameṇa tu || 


    agnaye caiva somāya grahebhya iti caiva hi | 


    puttaṣottamāyeti hutvā vyāhṛtīr juhuyāt tataḥ || 


    prāyaścittaṁ tato hutvā dadyāt pūrṇāhutiṁ tataḥ | 


    dvādaśākṣara-mantreṇa vedādyair athavānagha | 


    kuṇḍeṣu mūrtipāḥ samyak juhuyuḥ sa-ghṛtāṁs tilān ||

atha pātāla-yāga-paṭale ca—


    kumbha-nyāsaṁ tataḥ kuryād iṣṭakānyāsameva ca | 


    deśikaḥ prāṅ-mukho bhūtvā sarvālaṅkāra-bhūṣitaḥ || 


    vilipya gomayair bhūmiṁ vinyaset kalasān nava | 


    aṣṭadikṣu yathānyāyaṁ madhye caikaṁ tathā nyaset || 


    pañcaratna-samāyuktān maṅgalauṣadhisaṁyutān | 


    pāradena samāyuktān kṛtvā vastreṇa bhūṣitān || 


    śaṅkhaṁ caiva mahāpadmaṁ makaraṁ kacchapaṁ tathā | 


    mukundaṁ ca tathā nandaṁ nīlaṁ śaṅkhaṁ ca padminīm | 


    etās tu devatāḥ kumbhe-nyasanīyā yathā-kramam || 


    evaṁ vinyasya kalasān punanair tān pracālayet | 


    kumbhasyopari vinyasya iṣṭakāṣṭau yathā-kramam | 


    īśāne ca tathā koṇe iṣṭakāṁ prathamāṁ nyaset || 


    pradakṣiṇa-krameṇava iṣṭakā-nyāsa iṣyate | 


    śaktayo vimalādyāstu iṣṭakānāṁ tū devatāḥ || 


    nyasanīyā yathānyāyaṁ madhye nyasyās tato grahāḥ | 


    avyaṅge cākṣate pūrṇe muner aṅgirasaḥ sute | 


    iṣṭake tvaṁ prayaccheṣṭaṁ pratiṣṭhāṁ kārayāmy aham || 


    mantreṇānena vinyasya iṣṭakāṁ deśikottamaḥ | 


    garbhādhānaṁ tataḥ kuryān madhya-sthāne samāhitaḥ || ityādi | 

atra keṣāñcic chiṣṭānāṁ matam evam—prāsādasya catuṣkoṇeṣu caturogartān vidhāya, pratigartopari vedīṁ nirmāya, tad-upari śukla-taṇḍulān nikṣipya tad-upary-agneyādi-koṇeṣu praśastā nandādyāḥ śilā iṣṭakā vā vidhāya prativedīsannidhau sulakṣaṇaṁ pañca-pallavādi-yutaṁ nirmala-jalapūritaṁ kalasaṁ saṁsthāpyāgneyādiṣu sva-sva-vedyupari nandādyāḥ sthāpayet | tataḥ praśastena kenāpi vāriṇā pratyekaṁ praṇavena saṁsnāpya astrāya phaḍiti pūnarapi snāpayet, vastreṇa toyam apanayecca | evaṁ catasṛṇāmapi pratyekaṁ snapanaṁ vidhāya oṁ nandāyai namaḥ iti gandha-pūṣpādibhir upacāraiḥ pratyekam arcayet | tato vakṣyamāṇa-mantrair vijñāpya gīta-vādya-veda-nirghoṣaiḥ sva-sva-dikṣv avatārayet | prathama-śilāvatāraṇe praśasta-śakunādikam api nirūpaṇīyam | śilās tu prāguttara-plavāḥ nyastavyāḥ, na tu dakṣiṇa-paścima-plavāḥ | athodakāntareṇāstrāya phaḍiti snāpayitvā mantravāriṇā snāpayet | tato divya-rūpāṁ hemābhāṁ subhūṣitāṁ smitānanāṁ tāṁ dhyātvā mantram uccārya oṁ bhagavati nande ihāgaccha iha tiṣṭha ityāvāhya vaidikair api mantraiḥ pratiṣṭhāpya pūrvadikstha-kumbhodakena mantreṇa snāpayitvā avaśiṣṭa-kumbhodakena oṁ nandāyai namaḥ iti snāpayet | tato vastreṇa toyam apanīya vastra-gandhādibhir upacāraiḥ pratyekam arcayet | tato dhūpayitvā punar abhyarcya sāmānya-mudrāṁ baddhā dadhi-māṁsādi-naivedyaṁ nivedya—oṁ nandāyai namaḥ, oṁ nande tvaṁ nandase puṁsāṁ rakṣa māṁ sthāpayāmy aham |


    asmin santiṣṭha saṁhṛṣṭā yāvadācandratārakam || 


    āyūṣkāmaṁ priyaṁ nande dadāsi sarvadā nṛṇām | 


    asmin rakṣā tvayā kāryā prāsāde jayataḥ sadā || 

iti mantreṇa nandāṁ sthāpayitvā pūrvavad upacārair bhadrām abhyarcya oṁ bhadrāyai namaḥ, oṁ bhadre taṁ sarvadā bhadraṁ puṁsāṁ kuru hitāvaham | āyuṣkāma-pradā devi śrī-padā sarvadā bhava || tato jayāṁ prati, oṁ jayāyai namaḥ, oṁ jaye tvaṁ sarvadā bhadre santiṣṭha sthāpitā mayā | nityaṁ jayaṁ jaye devi svāmino jayadā bhava || tataḥ pūrṇāṁ prati, oṁ pūrṇāyai namaḥ, oṁ pūrṇe tvaṁ ca mahāvidya sarva-sandoha-lakṣaṇe | sarvaṁ sampūrṇam evātra prasādaṁ kuru sampadā || evaṁ prasādayet | tataḥ prabhṛti śilānām iṣṭakānāṁ ca cālanaṁ na kartavyam | tataśca—


    yāntu devagaṇāḥ sarve pūjāmādāya pārthivāt | 


    iṣṭakāma-prasiddhyarthaṁ punarāgamanāya ca || 

iti paṭhitvā kṣamadhvam iti coktvācāryo devatā visarjayet | tato yajamānaḥ prāṅmukhopaviṣṭāyācāryāya dakṣiṇāṁ gāṁ vastrādikaṁ ca dadyāt | atha svastivācakān daiva-jñasthapati-vaiṣṇavāṁśca sampūjya śaktyā brāhmaṇān bhojayed iti ||231||

atha pīṭha-bandhanam 

**hayaśīrṣe—**

**pīṭha-bandhaṁ tataḥ kuryān mahāprāsādamānataḥ | **

**pīṭhottamaṁ cocchrayeṇa prāsādasyordhvamānataḥ ||232||**

pīṭha-bandho nāma prāsādasya mūlād bhūmy-uparitana-bhāgaṁ yāvat ||232||

**pāda-hīnaṁ madhyamaṁ syāt kanyasaṁ cārdha-mānataḥ | **

**uttamaṁ vāsudevasya kuryāt pīṭhaṁ vicakṣaṇaḥ ||233||**

atha prāsādādi-lakṣaṇāni 

**mātsye—**

**evaṁ vāstuvaliṁ kṛtvā bhajet ṣoḍaśa-bhāgikam | **

**tasya madhye caturbhis tu bhāgair garbhaṁ ca kārayet ||234|| **

**bhāga-dvādaśakaṁ tatra bhittyarthaṁ parikalpayet | **

**caturbhāgena bhittīnām ucchrāyaḥ syāt pramāṇataḥ |**

ṣoḍaśa-bhāgikaṁ bhajet, ṣoḍaśa-bhāgān kuryād ityarthaḥ | tathā coktaṁ śrī-hayaśīrṣa-devena— caturasrīkṛtaṁ kṣetraṁ bhajet ṣoḍaśadhā punaḥ iti | evam agre lekhya hayaśīrṣa-pañcarātra-vacanānusāreṇāgre'nyatrāpyartho boddhavyaḥ ||234||

**dviguṇaḥ śikharocchrāyo bhittyucchrāyāt pramāṇataḥ ||235|| **

**śikharārddhasya cārdhena vidheyā tu pradakṣiṇā | **

**caturdikṣu tadā jñeyo nirgamas tu tathā budhaiḥ ||236|| **

pradakṣiṇādayaśca prāsādoparitana-bhāga-viśeṣāḥ śilpi-śāstrataḥ sthapatiṣu prasiddhā eva, tatheti pradakṣiṇātulyamāna ityarthaḥ ||236||

**garbha-sūtra-dvayaṁ bhāgo vistāro maṇḍapasya tu | **

**āyataḥ syāt tribhir bhāgair bhadra-yuktaḥ suśobhanaḥ ||237|| **

tribhir-bhāga-maṇḍapa āyataḥ syāt ||237||

**pañca-bhāgena saṁbhajya garbhamānaṁ vicakṣaṇaḥ | **

**bhāgam ekaṁ gṛhītvā tu prāg grīvaṁ kalpayed budhaḥ ||238|| **

**garbha-sūtra-samo bhāgād agrato mukha-maṇḍapaḥ | **

**etat sāmānyam uddiṣṭaṁ prāsādasyeha lakṣaṇam ||239|| **

**kiñca—**

**meru-mandara-kailāsa-kumbhasiṁhamṛgās tathā | **

**vimāna-cchandakas tadvac chrī-vṛkṣo'tha mṛgādhipaḥ ||240||**

nāmato lakṣaṇato mānataśca viṁśati-prāsādān āha—mervityādinā śubha-lakṣaṇā ityantena ||240||

**balabhīcchandakas tadvad vartulaḥ sarva-bhadrakaḥ | **

**gajaśca nandanaścaiva nandivardhana eva ca ||241|| **

**haṁso vṛṣaḥ suparṇaśca padmako'tha samudgakaḥ | **

**prāsādā nāmataḥ proktā vibhāgaṁ śṛṇuta dvijāḥ ||242||**

**śata-śṛṅgaś caturdvāro bhūmikā-ṣoḍaśocchritaḥ | **

**nānāvicitra-śikharo meru-prāsāda ucyate ||243|| **

**mandaro dvādaśa proktaḥ kailāso daśa-bhūmikaḥ |**

**vimāna-cchandakas tadvad aneka-śikharānanaḥ ||244||**

dvādaśeti dvādaśa-bhūmikaḥ, evam agre'pyūhyam ||244||

** sa cāṣṭa-bhūmikas tadvat sapta-bhir nandi-vardhanaḥ | **

**viṁśāṇḍaka-samāyukto nandanaḥ samudāhṛtaḥ ||245|| **

**ṣoḍaśāṇḍaka-saṁyukto nānārūpa-samanvitaḥ | **

**aneka-śikharas tadvat sarvatobhadra ucyate ||246|| **

**candraśālā-samopeto vijñeyaḥ pañca-bhūmikaḥ | **

**balabhīcchandakas tadvacchukanāsātrayānvitaḥ ||247|| **

**vṛṣasyocchrāyatas tulyo vartulaś cāsra-varjitaḥ | **

**siṁhaḥ siṁhākṛtir jñeyo mṛgo mṛga-samas tathā |**

**kumbhaḥ kumbhākṛtis tadvad bhūmikāna-bakocchrayaḥ ||248|| **

**aṅgulīpuṭa-saṁsthāna-pañcāṇḍaka-vibhūṣitaḥ | **

**ṣoḍaśāsraḥ samantāt tu vijñeyaḥ sa samudgakaḥ |**

**pārśvayoś candra-śālāsya ucchrāyo bhūmikā-dvayam ||249|| **

**haṁso haṁsa-samākāro nātidīrgho na cocchritaḥ | **

**ṣoḍaśāsraḥ sa vijñeyo vicitra-śikharaḥ śubhaḥ ||250|| **

**mṛga-rājastu vikhyātaś candra-śālā-vibhūṣitaḥ | **

**prāg grīveṇa viśālena bhūmikāsu ṣaḍ-unnattaḥ ||251|| **

**aneka-candraśālas tu gaja-prāsāda ucyate | **

**paryasta-gṛharājo vai garuḍo nāma nāmataḥ ||252|| **

**saptabhūmy-ucchrāyas tadvac candraśālātrayānvitaḥ | **

**bhūmikāṣaḍaśītistu bāhyataḥ sarvato bhavet ||253|| **

**tathānyo garuḍe tadvad ucchrāyo daśa-bhūmikaḥ | **

**padmakaḥ ṣoḍaśāsras tu bhūmi-dvaya-samanvitaḥ |**

**padma-tulya-pramāṇena śrī-vṛkṣaka iti smṛtaḥ ||254|| **

**pañcāṇḍakas tribhūmis tu garbhe hasta-catuṣṭayam | **

**vṛṣo bhavati nāmnā yaḥ prāsādaḥ sārvakāmikaḥ ||255||**

**saptāṣṭau pañcadhā caiva prāsādā ye mayoditāḥ | **

**siṁhasya te samā jñeyā ye cānye tat-pramāṇataḥ ||256|| **

vartula eva maṇḍala ityukta-parimāṇaṁ kāryam anyatra cātma-hastenaivetyarthaḥ ||256||

**candraśālaiḥ samopetāḥ sarve prāg grīva-saṁyutāḥ |**

**aiṣṭikā dāravāścaiva śailā vā syuḥ satoraṇāḥ ||257|| **

**meruḥ pañcāśaddhastaḥ syān mandaraḥ pañca-hīnakaḥ | **

**catvāriṁśat tu kailāsaś catustriṁśad vimānakaḥ ||258|| **

**nandi-vardhanakas tadvad dvātriṁśat samudāhṛtaḥ | **

**triṁśatā nandanaḥ proktaḥ sarvatobhadrakas tathā |**

**vartulaḥ padmakaścaiva viṁśaddhasta udāhṛtaḥ ||259|| **

**mṛgaḥ siṁhaśca kumbhaśca balabhīcchandakas tathā | **

**ete ṣoḍaśahastāḥ syuś catvāro devavallabhāḥ ||260|| **

**śrī-vṛkṣau mṛga-rājaśca samudgakagajau tathā | **

**ete dvādaśa-hastāḥ syur eteṣāṁ haṁsakaḥ samaḥ ||261|| **

**garuḍo'ṣṭakaro jñeyo vṛṣā daśa udāhṛtāḥ | **

**evam ete pramāṇena kartavyāḥ śubha-lakṣaṇāḥ ||262|| **

**yakṣa-rākṣasa-nāgānāṁ mātṛ-hastaḥ praśasyate | **

**tathā mervādayaḥ sapta jyeṣṭha-liṅge sukhāvahāḥ ||263|| **

**śrī-vṛkṣakādayaścāṣṭau madhyamasya udāhṛtāḥ | **

**tathā haṁsādayaḥ pañca kanyase śubhadā matāḥ ||264|| **

kanyase—kaniṣṭha-liṅge ||264|| 

**hayaśīrṣa-pañcarātre ca—**

**prāsādaṁ sampravakṣyāmi sarva-sādhāraṇaṁ śṛṇu ||265|| **

**caturasrīkṛtaṁ kṣetraṁ bhajet ṣoḍaśadhā punaḥ | **

**madhye tasya caturbhis tu kuryād dvāra-samanvitam |**

**dvādaśaiva tu bhāgāni bhittyarthaṁ parikalpayet ||266||** 

bhajet—vibhajet ||266||

**jaṅghocchrāyaṁ tu kurvīta caturbhāgena cāyatam | **

**jaṅghayor dviguṇocchrāyaṁ mañjaryāḥ kalpayed budhaḥ ||267|| **

**caturbhāgena mañjaryāḥ kāryā samyak pradakṣiṇā | **

**tan-mānaṁ nirgamaṁ kāryam ubhayoḥ pārśvayoḥ samam ||268|| **

**śikhareṇa samaṁ kāryam agre jagati vistaram | **

**triguṇenāpi kartavyaṁ yathā śobhānurūpataḥ ||269|| **

**vistāraṁ maṇḍapasyāgre garbha-sūtra-dvayena tu | **

**dairghyāt pādādhikaṁ kuryān madhye stambhair vibhūṣitam ||270|| **

**prāsāda-garbhamānaṁ vā kurvīta mukha-maṇḍapam | **

**ekāśītipadair vāstum iṣṭvā maṇḍapam ārabhet ||271||**

**śukāḍhya-dvāri vinyāse padāntasthān yajet surān ||**

**tathā prākāra-vinyāse yajed dvātriṁśad antagān ||272|| **

**sarva-sādhāraṇaṁ caitat prāsādasya tu lakṣaṇam | **

**mānena pratimā yā vā prāsādam aparaṁ śṛṇu ||273|| **

**pratimāyāḥ pramāṇena kartavyā piṇḍikā śubhā |**

**garbhastu piṇḍikārdhena garbhamānāt tu bhittayaḥ ||274|| **

**bhitter āyāmamānena ucchrāyaṁ tu prakalpayet | **

**bhitty-ucchrāyāt tu dviguṇaṁ śikharaṁ kalpayed guruḥ ||275|| **

**śikharasya tu tūryeṇa bhramaṇaṁ parikalpayet | **

**śikharasya caturthena agrato mukha-maṇḍapam ||276|| **

**aṣṭakāṁśena garbhasya rathakānāṁ tu nirgamaḥ | **

**paridher guṇa-bhāgena rathakāṁs tatra kalpayet ||277|| **

**tat-tṛtīyena vā kuryād rathakānāṁ tu nirgamam | **

**rāma-trayaṁ sthāpanīyaṁ rathaka-tritaye sadā ||278|| **

bhramaṇaṁ pradakṣiṇāṁ, rathakādi-lakṣaṇaṁ ca śilpi-mukhādeḥ samyag jñātaṁ bhavatīti tad-vistāreṇālam | anyacca spaṣṭam eva ||276-278||

**śikharārthaṁ ca sūtrāṇi ratnāni vinipātayet | **

**śikharasyārdha-bhāga-sthaṁ siṁhaṁ tatra ca kārayet ||279||**

**śukanāsāṁ sthirīkṛtya madhyasandhau nidhāpayet |**

**apare ca tathā pārśve tat-tat sūtraṁ vidhārayet ||280|| **

**tad-ūrdhvaṁ tu bhaved aṁśaḥ kaṇṭhaḥ śyāmala-sāravān | **

**skandha-bhugnaṁ tu kartavyaṁ vikarālaṁ tathaiva ca |**

**uddhataṁ vedikāmānāt kalasaṁ parikalpayet ||281||** 

**kiñca—**

**garutmantaṁ tathā kuryād upariṣṭāc caturguṇam | **

**kuryād dik-pratimāyāmān dikṣu cāṭasu copari ||282|| **

**mahāvarāham aindryāṁ tu narasiṁhaṁ tu dakṣiṇe | **

**pratīcyāṁ śrī-dharaṁ devam udīcyāṁ hayaśīrṣakam ||283|| **

**āgneyyāṁ jāmadagnyaṁ ca nairṛte rāmam eva ca | **

**vāmanaṁ caiva vāyavyāṁ vāsudeva-mathāpare ||284|| **

**kiñca—**

**pūrva-bhūmau tu śayanaṁ dvitīye cāsanaṁ bhavet | **

**sthānameva tṛtīye tu caturthe yānameva ca ||285|| **

**pañcame yoga-nidrā ca ṣaṣṭhe yogāsanaṁ bhavet | **

**sthānaṁ yoga-samāyuktaṁ saptame parikalpayet ||286|| **

**nānāgavākṣakair yatnāt patra-vallyādi-bhūṣitam | **

**nānāprakāra-puṣpādyair yathā śobhaṁ prakalpayet ||287|| **

**kaniṣṭha-madhya-jyeṣṭhānāṁ prāsādānāṁ yathā kramam | **

**vasubhārgava-ṛtvigbhiḥ pradeyācaraṇā budhaiḥ ||288|| **

**dvārasya cāṣṭame yukte navame daśame tathā | **

**lalāṭavedho naivaṁ syād āyāmaṁ śṛṇu sāmpratam ||289|| **

**yāvaddhastair abhipretaḥ prāsādaḥ kartṛṇānagha | **

**tāvadbhir aṅgulair āpo vasubhāgena vā bhavet ||290|| **

**eka-stambho dhvajo jñeyo dvi-stambhā vedikā matā | **

**daśa-bhūmy-antare nityaṁ catuḥstambhaṁ prakalpayet ||291||**

atha maṇḍapa-lakṣaṇa-viśeṣaḥ 

**mātsye—**

**athātaḥ sampravakṣyāmi maṇḍapānāṁ tu lakṣaṇam | **

**maṇḍapān pravarān vakṣye prāsādasyānurūpataḥ ||292||**

**vividhā maṇḍapāḥ kāryā jyeṣṭha-madhya-kanīyasaḥ |**

**nāmatastān pravakṣyāmi śṛṇudhvaṁ dvijasattamāḥ ||293|| **

**puṣpakaḥ puṣpa-bhadraśca suvṛttau'mṛta-nandanaḥ | **

**kauśalyo buddhi-saṅkīrṇo rājabhadro jayāvahaḥ ||294|| **

**śrī-vṛkṣo vijayaś caiva vāstu-kīrṇaḥ śrutindharaḥ | **

**yajña-bhadro viśālaśca saṁmliṣṭaḥ śakru-mardanaḥ ||295|| **

**bhāga-pañco nandanaśca mānavo māna-bhadrakaḥ | **

**sugrīvo harṣaṇaś caiva karṇikāraḥ padārdhakaḥ ||296|| **

**siṁhaśca śyāma-bhadraśca subhadraśca tathaiva ca | **

**sapta-viṁśatir vikhyātā lakṣaṇaṁ śṛṇuta dvijāḥ ||297|| **

**stambhā yatra catuḥṣaṣṭiḥ puṣpakaḥ sa udāhṛtaḥ | **

**dvāṣaṣṭiḥ puṣpa-bhadras tu ṣaṣṭiḥ suvṛtta ucyate ||298|| **

**aṣṭa-pañcāśakaḥ stambhaḥ kathyate'mṛta-nandanaḥ | **

**kauśalyaḥ ṣaṭ ca pañcāśac-catuḥpañcāśatā punaḥ |**

**nāmnā tu buddhi-saṅkīrṇo dvihīno rāja-bhadrakaḥ ||299|| **

**jayāvahas tu pañcāśat śrī-vṛkṣas tu dvihīnakaḥ | **

**vijayas tu dvihīnaḥ syād vāstu-saṅkīrṇakas tathā |**

**dvābhyām eva prahīyeta tataḥ śrutindharaḥ paraḥ ||300|| **

**catvāriṁśad yajña-bhadro dvihīno'tha viśālakaḥ | **

**ṣaṭ-triṁśaccaiva saṁmliṣṭo dvihīnaḥ śakru-mardanaḥ ||301|| **

**dvātriṁśad-bhāga-pañcas tu triṁśatā nandanaḥ smṛtaḥ | **

**aṣṭāviṁśo mānavastu mānabhadro dvihīnakaḥ ||302|| **

**caturviṁśastu sugrīvo dvāviṁśaddharṣaṇo mataḥ | **

**viṁśatiḥ karṇikāraḥ syād aṣṭādaśa-padārdhakaḥ ||303|| **

**siṁho bhaved dvihīnaśca śyāma-bhadro dvihīnakaḥ | **

**subhadras tu tathā prokto dvādaśa-stambha-saṁyutaḥ |**

**maṇḍapāḥ kathitā hy ete yathāval-lakṣaṇānvitāḥ ||304|| **

**trikoṇaṁ vṛtta-madhyastham aṣṭakoṇaṁ dviraṣṭakam | **

**catuṣkoṇaṁ ca kartavyaṁ saṁsthānaṁ maṇḍapasya tu ||305|| **

**rājyañca vijayaścaiva āyurvardhanameva ca | **

**putra-lābhaḥ śriyaḥ puṣṭistryasrādiṣu bhavet kramāt |**

**evaṁ tu śubhadāḥ proktā anyathā tu bhayāvahāḥ ||306||**

atha tatra dvāra-nirṇayaḥ 

**hayaśīrṣa-pañcarātre—**

**grāma-madhye ca pūrve ca pratyag dvāraṁ prakalpayet | **

**vidiśāsu ca sarvāsu tathā pratyaṅmukhaṁ bhavet |**

**dakṣiṇe cottare caiva paścime prāṅmukhaṁ bhavet ||307||**

**kiñca—**

**vistārād dviguṇaṁ dvāraṁ kartavyaṁ tu suśobhanam | **

**jātarūpaṁ sarajataṁ tadvad auḍambarair vṛtam ||308||**

**uḍumbarordhvataḥ svarṇaṁ dvādaśākhyaṁ nyased budhaḥ | **

**tūrya-maṅgala-ghoṣeṇa brāhmaṇān svasti vācya ca ||309|| **

**dvārasya tu caturthāṁśe kāryau caṇḍa-pracaṇḍakau | **

**daṇḍa-hastau ca kartavyo viṣvaksenopamāv ubhau ||310|| **

**śākhordhvaṁ nyasya ratnāni nyased ūrdhvam uḍambaram | **

**tasya madhye sthitā devī sākṣāl lakṣmīḥ sureśvarī ||311|| **

**kartavyā dig-gajaiḥ sā tu snāpyamānā ghaṭena tu |**

**śākhoḍumbarako kāryau patra-vallyādi-bhūṣitau ||312|| **

**ekaśākhaṁ triśākhaṁ vā ṣaṭ-śākhaṁ dvāram iṣyate | **

**nava-śākhaṁ ca kurvīta atra ūrdhvaṁ na kārayet |**

**viṣṇv-avatāra-rūpādyaiḥ śākhāṁ yatnād vibhūṣayet ||313||**

**mātsye ca—**

**catuḥṣaṣṭi-padaṁ kṛtvā madhye dvāra prakalpayet ||314||**

**vistārād dviguṇocchrāyas tantribhāgā kaṭir bhavet |**

**vistārārdhād bhaved garbho bhittayo'nyāḥ samantataḥ ||315|| **

**garbhapādena vistīrṇaṁ dvāraṁ dviguṇamāyatam | **

**ucchrāyāt pādavistīrṇā śākhā tadvad uḍumbaraḥ ||316|| **

**vistāra-pāda-pratimaṁ bāhulyaṁ śākhayoḥ smṛtam | **

**tri-pañca-sapta-navabhiḥ śākhābhir dvāram iṣyate ||317||**

**kaniṣṭhaṁ madhyamaṁ jyeṣṭhaṁ yathāyogaṁ prakalpayet ||318|| **

**aṅgulīnāṁ śataṁ sārdhaṁ catvāriṁśadbhir uttamam | **

**dhanyam uttamam āyuṣyaṁ dhana-dhānyadam eva ca ||319|| **

**śataṁ cāśīti-sahitaṁ vāta-nirgamanaṁ bhavet | **

**adhikaṁ daśabhis tadvan madhyaṁ ṣoḍaśabhiḥ śatam |**

**vijñeyaṁ vai tṛtīyaṁ tu bhavatyaśītibhis tathā ||320|| **

**śubha-dvārāṇi caitāni kameṇoktāni sarvadā | **

**anyāni varjanīyāni mānasodvegadāni tu ||321||**

**dvāravedhaṁ tu yatnena sarvavāstaṣu varjayet ||322|| **

**vṛkṣakoṇācca bhūhārāt stambha-kūpa-dhvajād api | **

**kulyāśvabhreṇa vā viddhaṁ na dvāraṁ śubhadaṁ bhavet ||323|| **

**kṣayaśca durgatiścaiva pravāsaḥ kṣudbhayaṁ tathā | **

**daubhāgyaṁ bandhanaṁ rogo dāridrayaṁ kalahaṁ tathā | **

**virodhaś cārthanāśaś ca sarva-vedhe bhavet kramāt ||324||**

atha prakārādi-nirṇayaḥ 

**hayaśīrṣa-pañcarātre—**

**prāsādasya caturbhāgaḥ prākārasyocchrayo bhavet |**

**pañca-hastasya devasya eka-hastā tu pīṭikā ||325|| **

**tasmāt tu dviguṇaḥ proktas tathā garuḍa-maṇḍapaḥ | **

**eka-hastādi kurvīta triṁśaddhastāntameva ca ||326||**

atha vṛkṣaropaṇa-nirṇayaḥ

**mātsye—**

**pūrveṇa phalino vṛkṣāḥ kṣīra-vṛkṣās tu dakṣiṇe | **

**paścimena jalaṁ śreṣṭhaṁ padmotpala-vibhūṣitam |**

**uttareṇa nalais tālaiḥ śubhā syāt puṣpa-vaṭikā ||327|| **

**sarvatas tu jalaṁ śreṣṭhaṁ sthiram asthiram eva ca | **

**sarvataścāpi kartavyaṁ parikhāvalayādikam ||328|| **

**yāmye tapovana-sthānam uttare mātṛkā-gṛham | **

**mahānasaṁ tathāgneye nairṛte tu vināyakaḥ ||329|| **

**vāruṇe śrīnivāsaśca vāyavye gṛhamālikā | **

**uttare yajñaśālā tu nirmālyasthānameva ca ||330|| **

**vāruṇe soma-daivatye bali-nirvapaṇaṁ smṛtam | **

**purato garuḍa-sthānaṁ tathānyeṣāṁ yathocitam |**

**evam āyatanaṁ kuryāc chubha-maṇḍapa-saṁyutam ||331|| **

**ghaṇṭāvitānaka-satoraṇacitra-yuktaṁ, nityotsava-pramuditena janena sārdham | **

**yaḥ kārayet sura-gṛhaṁ vividha-dhvajāḍhyaṁ, śrīstaṁ na muñcati sadā divi pūjyate ca ||332||**

atha jīrṇoddhāraḥ 

**viṣṇu-dharmottare tṛtīya-kāṇḍe—**

**yasya rājñas tu viṣaye deva-veśma viśīryate | **

**tasya sīdati tad-rājyaṁ deva-veśma yathā tathā ||333|| **

**kṛtvā śīrṇasya saṁskāraṁ tathā deveśa-veśmani | **

**dviguṇaṁ phalam āpnoti nātra kāryā vicāraṇā ||334|| **

**viṣṇu-rahasye—**

**patitasya ca yaḥ kartā patamānasya rakṣitā | **

**viṣṇorāyatanasyeha sa naro viṣṇu-loka-bhāk ||335||**

**agni-purāṇe—**

**patitaṁ patamānaṁ tu tathārdha-sphuṭitaṁ naraḥ | **

**samuddhṛtya harer dhāma dviguṇaṁ phalam āpnuyāt ||336|| **

**devī-purāṇe—**

**mūlācchata-guṇaṁ puṇyaṁ prāpnuyāj jīrṇa-kārakaḥ | **

**tasmāt sarva-prayatnena jīrṇasyoddhāram ācaret ||337|| **

**hayaśīrṣa-pañcarātre ca— **

**vāpī-kūpa-taḍāgānāṁ suradhāmnāṁ tathānagha | **

**pratimānāṁ sabhānāṁ ca saṁskartā yo naro bhuvi |**

**puṇyaṁ śata-guṇaṁ tasya bhaven mūlān na saṁśayaḥ ||338|| **

**pratiṣṭhāyā vidhiḥ kāryas tathā mandira-nirmite | **

**prāyaḥ śrī-hayaśīrṣoktaranusāreṇa vaiṣṇavaiḥ ||339|| **

**devālaya-pratiṣṭhā ca khyātā tal-likhanena kim ? **

**śrī-mūrti-sthāpanenaiva sampūrṇā sā viśeṣataḥ ||340|| **

**yathoktaṁ tatraiva—**

**deva-gṛhaṁ devatāyāḥ pratiṣṭhā-vidhinā sadā | **

**saṁskāryaṁ manujānāṁ tu samudāyokta-karmaṇā ||341||**

**atha śrī-tulasīṁ dhanyāṁ vivāhya prabhuṇā samam | **

**sampratiṣṭhāpayecchaktyā vaiṣṇavaḥ kṛṣṇa-tuṣṭi-kṛt ||342||**

atha tulasī-vivāhaḥ pratiṣṭhā-vidhiś ca 

**śrī-vaśiṣṭha uvāca—**

**vivāhaṁ sampravakṣyāmi tulasyās tu yathā-vidhi | **

**yathoktaṁ pañcarātre vai brahmaṇā bhāṣitaṁ purā ||343||**

**ādāv eva vane vāpya tulasīṁ svagṛhe'pi vā | **

**varṣa-trayeṇa pūrṇena tato yajanam ārabhet ||344|| **

**saumyāyane prakartavyaṁ guru-śukrodaye tathā | **

**athavā kārtike māsi bhīṣma-pañca-dineṣu ca |**

**vaivāhikeṣu ṛkṣeṣu pūrṇimāyāṁ viśeṣataḥ ||345|| **

**maṇḍapaṁ kārayet tatra kuṇḍa-vedīṁ yathā punaḥ | **

**śāntikaṁ ca prakartavyaṁ mātṝṇāṁ sthāpanaṁ tathā |**

**mātṛ-śrāddhādikaṁ sarvaṁ vivāhavat samācaret ||346|| **

**brāhmaṇāṁśca śuci-snātān veda-vedāṅgapāragān | **

**brahmā vā deśikaścaiva catvāraśca tathartvijaḥ ||347|| **

**vaiṣṇavena vidhānena vardhanīkalasaṁ yajet | **

**maṇḍapaṁ kārayet tatra lakṣmī-nārāyaṇaṁ śubham ||348|| **

**gṛha-yajñaṁ puraḥ kṛtvā mātṝṇāṁ yajanaṁ tathā | **

**kṛtvā nāndī-mukhaṁ śrāddhaṁ sauvarṇaṁ sthāpayed dharim ||349|| **

**kṛtvāropyāṁ ca tulasīṁ lagne tv astamite ravau | **

**vāsaḥśatena mantreṇa vastra-yugmena veṣṭayet ||350|| **

**yadābadhneti mantreṇa kaṅkaṇaṁ pāṇi-pallave | **

**ko'dāditi ca mantreṇa karagrāho vidhīyate ||351||**

**tataḥ kuṇḍe samāgatya ācāryaḥ saha ṛtvijaiḥ |**

**ācāryo vedikā-kuṇḍe juhuyāc ca navāhutīḥ ||352|| **

**vivāha-karmavat sarvaṁ vaiṣṇvaṁ deśikottamaiḥ | **

**kartavyaśca tato homo viśeṣād vidhi-pūrvakam ||353||**

**oṁ namo bhagavate keśavāya namaḥ svāhā, nārāyaṇāya svāhā | **

**mādhavāya govindāya viṣṇave madhusūdanāya trivikramāya vāmanāya śrīdharāya hṛṣīkeśāya padmanābhāya dāmodarāya upendrāya pradyumnāya aniruddhāya acyutāya anantāya gadine cakriṇe viṣvaksenāya vaikuṇṭhāya janārdanāya mukundāyādhokṣajāya svāhā | iti homaḥ ||354|| **

**yajamānaḥ sapatnīko anye ye gotra-bāndhavāḥ | **

**pradakṣiṇāś ca kartavyāścatvāro viṣṇunā saha ||355|| **

**tulasyāḥ pāṇi-grahaṇe vedikāyāṁ vibhāv asau | **

**śataṁ kumbhaṁ japet sūktaṁ pāvamānīṁ viśeṣataḥ ||356|| **

**tathaiva śāntikādhyāyaṁ nava-sūktaṁ tathaiva ca | **

**jīva-sūktaṁ punar japtvā tathā vaiṣṇava-saṁhitām ||357||**

**śaṅkha-jhallari-nirghoṣair bherī-tūryasya nisvanaiḥ | **

**gāyante maṅgalā nāryo māṅgalyaṁ vidhinācaret |**

**dadyāt pūrṇāhuti paścād abhiṣeka-vidhiṁ tataḥ ||358|| **

**brahmaṇe vṛṣabhaṁ dadyād ācārya paridhāpya ca | **

**gāṁ paṭaṁ ca tathā śayyām ācāryāya pradāpayet |**

**ṛtvigbhyo dāpayed vastrāṇyeṣāṁ dadyāc ca dakṣiṇām ||359|| **

**evaṁ pratiṣṭhitāṁ devīṁ viṣṇunā ca samarcayet | **

**ājanmopārjitaṁ pāpaṁ darśanena praṇaśyati ||360|| **

**ropayet tulasīṁ yastu secayec ca prayatnataḥ | **

**pratiṣṭhāpya yathoktena viṣṇunā saha mānavaḥ ||361||**

**sa mokṣaṁ labhate jantur viṣṇulokaṁ tathākṣayam | **

**prāpnoti vipulān bhogān viṣṇunā saha modate ||362||**

**pratiṣṭhā śrī-tulasyās tu likhitā viṣṇu-yāmale ||363||**

athopasaṁhāraḥ 

**yo yo viśeṣo'pekṣyaḥ syād anyo'pi likhiteṣv iha | **

**tat-tac-chāstrāt sa sa jñeyo nitarāṁ ca guror mukhāt ||364|| **

**santyanye'pi sadācārā bahavaḥ śāstra-darśitāḥ |**

**na likhyante'tra te sarve grāhakābhāvato'dhunā ||365|| **

**kṛtyānyetāni tu prāyo gṛhiṇāṁ dhanināṁ satām | **

**likhitāni na tu tyakta-parigraha-mahātmanām ||366||**

**avaśyaṁ tāni sarvāṇi teṣāṁ tādṛktva-siddhaye | **

**prāg-apekṣyāṇi bhaktir hi sadācāraikasādhanā ||367||**

**teṣāṁ ca pūrva-likhitāt kṛtyāny ekānti-lakṣaṇāt | **

**vyaktiṁ yātānyathāpyante likhyante'lpāni kānicit ||368||**

tathaikānti-kṛtyam 

**prāk-prema-bhakti-sampatteś cihnāni likhitāni hi |**

**tāny evaikāntināṁ prāyo jñāpakāni vidur budhāḥ ||369|| **

**sarva-tyāge'py aheyāyāḥ sarvānartha-bhuvaś ca te | **

**kuryuḥ pratiṣṭhā-viṣṭhāyā yatnam asparśane varam ||370||  **

**ata evoktam ekādaśe śrī-bhagavatā (11|18|28)—**

**jñāna-niṣṭho virakto vā mad-bhakto vānaprekṣakaḥ | **

**sa-liṅgānāśramāṁs tyaktvā cared avidhi-gocaraḥ ||371|| iti | **

**(bhā.pu. 11|20|46)**

**ekāntitāṁ gatānāṁ tu śrī-kṛṣṇa-caraṇābjayoḥ |**

**bhaktiḥ svataḥ pravarteta tad-vighnaḥ kiṁ vratādibhiḥ ? ||372|| **

**na mayyekānta-bhaktānāṁ guṇa-doṣodbhavā guṇāḥ | **

**sādhūnāṁ samacittānāṁ buddheḥ param upeyuṣām ||373|| **

**tathā brahma-vaivarte—**

**yathā katham api śrīmān śrī-kāntaṁ samupāśritaḥ | **

**kurute'khila-pāpānāṁ pralayaṁ kiṁ punar vrataiḥ ? ||374||**

**viṣṇu-rahasye brahma-nārada-saṁvāde māsopavāsa-kathanānte—**

**indriyārtheṣv asaktānāṁ sadaiva vimalā matiḥ | **

**paritoṣayato viṣṇu nopavāso jitātmanaḥ ||375||**

**kiṁ tasya bahubhis tīrthaiḥ snāna-homa-japa-vrataiḥ ?**

**yenendriyagaṇo ghoro nirjito'duṣṭa-cetasā ? ||376|| **

**jitendriyaḥ sadā śāntaḥ sarva-bhūtahite rataḥ | **

**vāsudeva-paro nityaṁ na kleśaṁ kartum arhati ||377||**

**ye smaranti sadā viṣṇuṁ viśuddhenāntarātmanā | **

**te prayānti bhayaṁ tyaktvā viṣṇu-lokamanāmayam ||378|| **

**prabhāte cārdha-rātre ca madhyāhne divasakṣaye | **

**kīrtayanti hariṁ ye vai te taranti bhavārṇavam ||379||**

**ānandito'thavā cārtaḥ kruddhaḥ śānto'thavā harim |**

**yo'nukīrtayate bhaktyā sa gacched vaiṣṇavīṁ purīm ||380|| **

**garbha-janma-jarā-roga-duḥkha-saṁsāra-bandhanaiḥ | **

**na bādhyate naro nityaṁ vāsudevam anusmaran ||381||**

**evam ekāntināṁ prāyaḥ kīrtanaṁ smaraṇaṁ prabhoḥ | **

**kurvatāṁ parama-prītyā kṛtyam anyan na rocate ||382|| **

**bhāvena kenacit preṣṭha-śrī-mūrter aṅghri-sevane | **

**syād icchaiṣāṁ svamantreṇa svarasenaiva tad-vidhiḥ ||383|| **

**vihiteṣveva nityeṣu pravartante svayaṁ hi te| **

**ityādyekāntināṁ bhāti māhātmyaṁ likhitaṁ hi tat ||384||**

**sadā sad-ācāra-parās tu ye narā, bhavanti dāmodara-bhaktyapekṣayā | tadīya-pādāmbūja-dhūli-dhūsaraṁ, kadā bhaved asya śiro'dhamasya me ? ||385|| **

**śrī-nanda-sundara-mukunda-padāravinda-**

**premāmṛtābdhi-rasa-tundila-mānasā ye |**

**nānārtha-vṛndam anusandadhate na ca svaṁ **

**teṣāṁ padābja-makaranda-madhuvrataḥ syām ||386|| **

**iti śrī-gopāla-bhaṭṭa-vilikhite śrī-bhagavad-bhakti-vilāse prāsādiko nāma viṁśatitamo vilāsaḥ |**

**samāptaścāyaṁ śrī-bhagavad-bhakti-vilāso granthaḥ |**

**śakābde pañca-ṣaṭ-śakra-saṅkhye sūrye tulāṁ gate | **

**vṛndāvanāntargrantho'yaṁ nandāvāse samāpitaḥ ||**
