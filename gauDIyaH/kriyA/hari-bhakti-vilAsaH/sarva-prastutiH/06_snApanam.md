+++
title = "०६ स्नापनम्"
+++

<!-- Output copied to clipboard! -->

<!-----

Yay, no errors, warnings, or alerts!

Conversion time: 3.732 seconds.


Using this Markdown file:

1. Paste this output into your source file.
2. See the notes and action items below regarding this conversion run.
3. Check the rendered output (headings, lists, code blocks, tables) for proper
   formatting and use a linkchecker before you publish this page.

Conversion notes:

* Docs to Markdown version 1.0β34
* Fri Apr 28 2023 17:42:09 GMT-0700 (PDT)
* Source doc: hari_bhakti_vilasa_-_vilasa_06_-_gopala_bhatta_gosvamin
----->



**ṣaṣṭha-vilāsaḥ**


**snāpanikaḥ**

**śrī-caitanya-prasādena tad-rūpaṁ gokulotsavam |**

**manojñaṁ yaṣṭu-kāmasya mūrty-arcā-vidhir ucyate ||1||**

**sanātanaḥ:** śriyo mahā-lakṣmyāḥ caitanyaṁ jīvana-rūpo bhagavān śrī-kṛṣṇaḥ | svamate tu nija-bhaktau sarveṣāmeva cetayitṛtvena śrī-caitanya iti vikhyātaḥ śrī-śacī-nandanas tasya prasādena mūrteḥ śrī-bhagavat-pratikṛteḥ arcāyāḥ pūjāyā vidhir ucyate likhyate | nanu sarvādhiṣṭhānataḥ śrī-śilāgrāma-śilāyā māhātmyam adhikaṁ likhitam iti tat-pūjā-vidhir eva likhituṁ yujyate, tatra likhati—gokulotsavaṁ, tasya caitanyasya rūpaṁ, tat anirvacanīyaṁ vā rūpaṁ yaṣṭukāmasya pūjayitum icchato janasya | kutaḥ ? manojñaṁ cittākarṣakam; śrī-mūrti-mantareṇa manaḥ-santoṣo na syād iti tad-bhaktānāṁ tat-pūjaivopayukteti bhāvaḥ | ata eva tat-tad-dīpaṁ surabhi-ghṛta-saṁsikta-karpūra-vartyā, dīptaṁ dṛṣṭyādy-ativiśada-dhīḥ pāda-paryantam uccaiḥ ityādi-vacanaiḥ krama-dīpikādau dṛṣṭayādi-nirdeśena śrī-mūrti-pūjaivābhipreteti dik ||1||

**svayaṁ vyaktāḥ sthāpanāś ca mūrtayo dvividhā matāḥ |**

**svayaṁ vyaktāḥ svayaṁ kṛṣṇaḥ sthāpanās tu pratiṣṭhayā ||2||**

**sanātanaḥ:** svayaṁ vyaktāḥ śrī-raṅgaśāyi-prabhṛtayaḥ; svayaṁ sākṣādeva śrī-kṛṣṇaḥ; pratiṣṭhayā kṛtvā kṛṣṇaḥ syāt ||2||

yathā ca pādmottara-khaṇḍe [PadmaP 6.253.4-7]—


    śṛṇu devi pravakṣyāmi tad-arcāvasathaṁ hareḥ |


    sthāpanaṁ ca svayaṁ vyaktaṁ dvividhaṁ tat prakīrtitam ||3||

**sanātanaḥ:** arcāyāḥ pūjāyā āvasathaṁ sthānam ityarthaḥ ||3||


    śilā-mṛd-dāru-lohādyaiḥ kṛtvā pratikṛtiṁ hareḥ |


    śrauta-smārtāgama-prokta-vidhinā sthāpanaṁ hi yat ||4||


    tat sthāpanaṁ iti proktaṁ svayaṁ vyaktaṁ hi me śṛṇu |


    yasmin sannihito viṣṇuḥ svam eva nṝṇāṁ bhuvi ||5||


    pāṣāṇadārvor ātmeśaḥ svayaṁ vyaktaṁ hi tat smṛtam |


    durlabhatvāt svayaṁ vyakta-mūrteḥ śrī-vaiṣṇavottamaḥ |


    yathāvidhi pratiṣṭhāpya sthāpitāṁ mūrtim arcayet ||6||

hari-bhakti-sudhodaye—


    naikaṁ sva-vaṁśaṁ tu naras tārayaty akhilaṁ jagat |


    arcāyām īpsitaṁ nṝṇāṁ phalaṁ yāgādi-durlabham |


    pratimām āśrito’bhīṣṭa-pradāṁ kalpa-latāṁ yathā ||7||

**sanātanaḥ:** arcāyāṁ śrī-mūrtau, nṛṇām īpsitaṁ phalaṁ yogādi-durlabhamapi sā dadāti ||7||

**atha-śrī-mūrteḥ prasādanam ātmādi-śuddhayaś ca**

**śrī-mūrtiṁ kṣālanārhāṁ tu śasta-gandha-jalādinā |**

**praksālayet tad anyāṁ tu mūla-mantreṇa mārjayet ||8||**

**sanātanaḥ:** prakṣālanārhām—śailī-lauhī-pratikṛtim, tad-anyām—lepyādyām ||8||

**śrī-mūrti-hṛdayaṁ spṛṣṭvā sva-mantraṁ cāṣṭadhā japet |**

**evaṁ prasādanaṁ mūrter ātmanas tat-prasādanāt |**

**śuddhir ekā dvitīyā tu syād avyagratayāpi ca ||9||**

**sanātanaḥ:** aṣṭadhā vārāṣṭakam, ātma-śuddhiḥ avyagratvādinā | yadyapi pūjārambhādeva sā sadāpekṣyate, tathāpi bahiḥ śrī-mūrti-pūjāyām avaśyāpekṣyatvāt śuddhi-prasaṅgād vātra likhitā ||9||

**sthāna-śuddhis tathā dravya-śuddhiś ca likhitā purā |**

**iti prakāra-bhedena bhavec chuddhi-catuṣṭayam ||10||**

uktaṁ ca śrī-nāradena—


    puṣpeṇāmbu gṛhītvā tu prokṣayete sarva-sādhanam |


    mala-snānaṁ tataḥ kuryāt pātre devaṁ nidhāya ca ||11||

anyenāpi—


    puṣpākṣatādi-dravyānāṁ kuryān mantrādi-śodhanam |


    kṣālanenāmbu-lepāder mūrti-śuddiṁ samācaret |


    avyagratvenātma-śuddhiṁ ksiti-śuddhiṁ tataś caret ||12|| iti ||

**mantra-śuddhiṁ parāṁ citta-śuddhiṁ cecchanti kecana |**

**evaṁ ṣaṭ śuddhayaḥ puṇyāḥ sampradāyānusārataḥ ||13||**

**sanātanaḥ:** nanu kvacit śuddhi-catuṣṭhayaṁ, kvacicca śuddhi-ṣaṭkaṁ śrūyate, atra tu mūrti-śuddhir ātma-śuddhiś ceti śuddhi-dvayamātraṁ likhitaṁ, tat kutaḥ? ityato likhati—sthāneti | purā pūrvaṁ devālaya-mārjanādi-prakaraṇe sthāna-śuddhiḥ likhitā, śaṅkha-pratiṣṭhāśeṣe ca śaṅkhodakādinā dravya-śuddhir likhitā iti | anena prakāreṇa bhedo'trāyaṁ jñeyaḥ; prakṣālanādinā śrī-mūrti-śuddhiḥ śodhana-prokṣaṇādinā dravya-śuddhir avyagratvena cātmaśuddhir abhivyañjitaiva | tatra ca ātma-tattvāya namaḥ, vidyā-tattvāya namaḥ, śrī-bhagavat-tattvāya namaḥ—ityuktvā prokṣaṇī-pātranihitena kiñcid abhimantrita-śaṅkha-jalena tulasī-dala-gṛhītena sva-mūrdhanyabhiṣekaṁ kuryād ity etam ātma-śuddhiṁ kecin manyante | sthāna-śuddhiśca saṁmārjana-lepanādinā vedikāmaṇḍala-nirmāṇādinā ca; tathā coktaṁ śrī-rāmārcana-candrikāyām—


    vilipya vedikāṁ samyaṅ-maṇḍalaṁ tatra kārayet | 


    raktas taṇḍula-cūrṇaiśca nīla-pīta-sitāsitaiḥ || 


    likhed aṣṭa-dalaṁ padmaṁ caturasraṁ samāvṛtam | 


    ṣaṭkoṇaṁ karṇikā-madhye koṇāgre vṛtta-saṁvṛtam || 


    sādhyameva tataḥ śobhā-rekhābhir upaśobhitam | 


    saṁpūjya maṇḍalañcaiva tatra siṁhāsanaṁ nyaset || 


    candrātapa-patākaiśca toraṇair api sarvataḥ | 


    citritaṁ tatra tatrāpi bhitti-stambha-sthalādiṣu || iti | 

etacca keṣāñcinmate śrī-raghunātha-pūjā-viṣayam, krama-dīpikārādi-mate ca dīkṣā-vidhi-viṣayam eveti | mantra-śuddhiś ca—astra-mantreṇa mantra-śuddhiṁ parikalpayāmītyevam | citta-śuddhiśca cintāntara-parityāgādinetyevaṁ ṣaṭ-śuddhayaḥ; tāśca sarvā eva paripālyā vaiṣṇavaiḥ, kintu nija-sampradāyānusāreṇetyarthaḥ ||10-13||

**atha pīṭha-pūjā**

**tāmrādi-pīṭhe śrī-khaṇḍādyālipte’ṣṭa-dalaṁ likhet |**

**sakarṇikaṁ trivṛttāḍhyaṁ padmaṁ ṣoḍaśa-keśaram ||14||**

**sadalāgraṁ catuṣkoṇaṁ caturdvāra-vibhūṣitam |**

**pūjā-yantraṁ samuddhṛtya pīṭhārcāṁ tatra sādhayet ||15||**

**sanātanaḥ:** tāmrādi-racita-pīṭhe śrī-khaṇḍaṁ candanaṁ, tadādinā ālipte aṣṭa-dalaṁ ṣoḍaśa-keśaraṁ sa-karṇikaṁ vṛtta-traya-yuktaṁ dalāṣṭa-sahitañca padmaṁ likhet | evaṁ pūjā-yantraṁ samyak uddhṛtya aṅkayitvā tatra tasmin yantre pīṭhasya arcāṁ pūjāṁ sādhayet niṣpādayet; tatra cārdhya-jalenābhyukṣya kuryād iti sadācārato jñeyam ||14-15|| 

**pīṭhe bhagavato vāme śrī-gurūn guru-pādukām |**

**nāradādīn pūrva-siddhān yajed anyāṁś ca vaiṣṇavān ||16||**

**sanātanaḥ:** bhagavato vāma iti vāyu-koṇād īśāna-koṇa-paryanta-deśe ityarthaḥ | śrī-gurūn nija-guru-paramaguru-parāparaguru-mahāguru-parameṣṭhigurūn yajet | kvacicca śrī-guru-paramaguru-parameṣṭhiguru-parātparagurūn iti | prayogaḥ—śrī-gurubhyo nama ityādiḥ | kecid atrādyākṣara-bindu-sahitaṁ bījatvenādau prayuñjate—guṁ gurubhyo nama iti; tathā gurupādukāśca śrī-nāradādīṁśca pūrva-siddhān anyāścādhunikān bhāgavatān yajet | prayogaḥ—om̐ śrī-guru-pādukābhyo nama ityādiḥ ||16||

**dakṣiṇe cārcayed durgāṁ gaṇeśaṁ ca sarasvatīm |**

**tatra prāg-likhita-nyāsasyānusāreṇa pūjayet ||17||**

**sanātanaḥ:** bhagavato dakṣiṇe ca bhāge durgādīn arcayet; tat-tat-paricchadādi-sametān iti jñeyam | tatas tad-antaraṁ prāk pūrvaṁ pīṭha-nyāse likhitasya nyāsasya pīṭha-nyāsasyānusāreṇa yatra yasya pūjā yena krameṇa likhitāsti, tathaiva puṣpādinā tāṁ kuryād ityarthaḥ ||17||

**madhye ādhāra-śakty-ādīn dharmādīṁś ca vidikṣv atha |**

**adharmādīṁś catur-dikṣv anantādīn madhyataḥ punaḥ ||18||**

**śaktīr navāṣṭa-patreṣu karṇikāyāṁ ca pūjayet |**

**tathā tad-upariṣṭhāc ca pīṭha-mantraṁ yathoditam ||19||**

**sanātanaḥ:** tadeva viśiṣya darśayati—madhye iti dvābhyām | pīṭha-madhye ādhāra-śaktyādīn pūjayet; ādi-śabdena prakṛti-kūrmānanta-pṛthivī-kṣīra-samudra-śvetadvīpa-ratna-maṇḍapa-kalpavṛkṣāḥ | atra ca pūrvavad eva kṣīra-samudrādi-sthāne tat-tat-parivartena śrī-mathurādyā ekāntibhiḥ pūjyā iti boddhavyam | prayogaḥ—om̐ ādhāra-śaktaye namaḥ ityādiḥ | evam agre'pi | athānantaraṁ vidikṣu koṇeṣu dharmādīn pūjayet; ādi-śabdena jñāna-vairāgyaiśvaryāṇi catur-dikṣu pūrvādi-dik-catuṣṭaye adharmādīn pūjayet; ādi-śabdenājñānāvairāgyānaiśvaryāṇi, punaśca pīṭha-madhya evānantadīn pūjayet; ādi-śabdena padma-sūryamaṇḍala-somamaṇḍala-vahnimaṇḍalāni, sattva-rajas-tamāṁsi ātmāntarātma-paramātma-jñānātmānaś ca | aṣṭasu patreṣu pūrvādi-dala-krameṇa keśara-madhye vimalādy-aṣṭa-śaktīḥ karṇikāyāṁ cānugrahāṁ śaktiṁ pūjayed ityarthaḥ | śaktayaśca—vimalotkarṣiṇī jñānā kriyā yogā prahvī satyeśānā ityaṣṭa, navamī cānugrahā iti | yathoditam iti—sūryādi-maṇḍalaṁ tat-tad-bījākṣareṇa saha, sattvādīn tat-tad-adyākṣaraiḥ saha, jñānātmānañca bhuvaneśvarī-bījena saha pūrvavat pūjayed ityarthaḥ | tatra prayogaḥ—om̐ aṁ sūryamaṇḍalāya namaḥ, om̐ uṁ somamaṇḍalāya namaḥ, om̐ vaṁ vahnimaṇḍalāya namaḥ, om̐ saṁ sattvāya nama ityādiḥ om̐ hrīṁ jñānātmane nama iti ca ||18-19||

**tat-pīṭhe mūla-mantreṇa śrī-mūrtiṁ sthāpayed atha |**

**puṣpāñjaliṁ gṛhitveṣṭa-deva-rūpaṁ vicintayet ||20||**

**sanātanaḥ:** tasmin pūjite pīṭhe ||20||

**tataś ca mūla-mantreṇa kṣiptvā puṣpāñjali-trayam |**

**nijeṣṭa-deva-mūrteś ca param aikyaṁ vibhāvayet ||21||**

**sanātanaḥ:** nijeṣṭa-devasya mūrteśca pīṭha-sthāpita-bhagavat-pratikṛteḥ paramam atyantam aikayam abhinnatvaṁ sañcintayet ||21||

**athāvāhanādīni **

**tato devārcane prauḍha-pādatāyā niṣedhanāt |**

**bhūmai nihita-pādaḥ san kuryād āvāhanādikam ||22||**

**yac cāvāhyam adhiṣṭhānaṁ tatrāvāhanam ācaret |**

**śālagrāma-sthāpane ca nāvāhana-visarjane ||23||**

tathā coktam—


    udvāsāvāhane na staḥ sthāvare vai yathā tathā |


    śālagrāmārcane naiva hy āvāhana-visarjane ||24||


    śālagrāme tu bhagavān āvirbhūto yathā hariḥ |


    na tathānyatra sūryādau vaikuṇṭhe’pi ca sarvagaḥ ||25||

**sanātanaḥ:** prauḍha-pādatāla-kṣaṇamādau likhitam evāsti | ādi-śabdena saṁsthāpanādi, taccāgre vyaktaṁ bhāvi, āvāhyam āvāhana-yogyam asthirādi, tatra tasmin adhiṣṭhāne āvāhanaṁ visarjanañca nācaret | yadyapi mūrty-arcā-vidhir ucyate iti pūrva-likhanāc chrī-mūrti-pūjaiva prastutāsti, tathāpyāvāhanādi prasaṅge'smin śālagrāmāvāhana-niṣedhādikaṁ likhitam iti dik ||23-25||

**athāvāhanādi-vidhiḥ**

** **

**āvāhanādi-mudrāś ca saṁdarśyāvāhanaṁ budhaḥ |**

**tathā saṁsthāpanaṁ sannidhāpanaṁ sannirodhanam ||26||**

**sakalīkaraṇaṁ cāvaguṇṭhanaṁ ca yathāvidhi |**

**amṛtīkaraṇaṁ kuryāt paramīkaraṇaṁ tathā ||27||**

**sanātanaḥ:** āvāhanādi-karaṇa-prakārameva likhati—āvāhanādīti dvābhyām, āvāhanādi-mudrā ādau samyak darśayitvā paścād āvāhanaṁ, tathā saṁsthāpanādikaṁ ca budho yathā-vidhi kuryāditi dvayor anvayaḥ | vidhiścāyam—śrī-kṛṣṇa ihāvaha ihāvaha, iha samyak tiṣṭha iha samyak tiṣṭha, iha sannidhehi iha sannidhehi, iha sannirudhyasva iha sannirudhyasva, iha sakalīkuru, iha sakalīkuru, ihāvaguṇṭhasva ihāvaguṇṭhasva, ihāmṛtīkuru ihāmṛtīkuru, iha paramīkuru iha paramīkuru—iti kramāt brūyāditi | āvāhanādy-aṣṭa-mudrāścāgre lekhyāḥ | keciccāhuḥ—krameṇa mudrāḥ pradarśayan tatra tatra krameṇa tat-tad brūyād iti ||26-27||


#### **tathāvāhanādy-arthaḥ **

āgame—


    āvāhanaṁ cādareṇa sammukhīkaraṇaṁ prabhoḥ |


    bhaktyā niveśanaṁ tasya saṁsthāpana-mudrā-hṛtam ||28||


    tavāsmīti tvadīyatva-darśanaṁ sannidhāpanam |


    kriyā-samāpti-paryantaṁ sthāpanaṁ sannirodhanam ||29||


    saklaīkaraṇaṁ coktaṁ tat-sarvāṅga-prakāśanam |


    ānanda-ghanatātyanta-prakāśo hy avaguṭhanam ||30||


    amṛtīkaraṇaṁ sarvair evāṅgair avaruddhatā |


    paramīkaraṇaṁ nāmābhīṣṭa-sampādanaṁ param ||31||

**sanātanaḥ:** tasya prabhoḥ sarvāṅgasya prakāśanamabhivyañjanaṁ sakalī-karaṇam, kecicca aṅgair evāṅga-vinyāsaṁ sakalī-karaṇaṁ viduḥ iti vacanāpekṣayā śrīmad-aṅgeṣu mantrāṅga-nyāsaṁ sakalī-karaṇaṁ manyante | tan-mate cāvāhanādi-catuṣṭayam ādau kṛtvā paścād aṅga-nyāsaṁ vidhāya tato'vaguṇṭhanādikaṁ kuryād iti ||28-31||


#### **athāvāhana-māhātmyam**

nārasiṁhe—


    āgaccha narasiṁheti āvāhyākṣata-puṣpakaiḥ |


    etāvatāpi rājendra sarva-pāpaiḥ pramucyate ||32|| iti |

**nyased yathā-sampradāyaṁ deve’ṅgādīni pūrvavat |**

**śaṅkha-cakrādikāś cātha mudrā vidvān pradarśayet ||33||**

tathā ca tattva-sāgare—


    āvāhanādi-mudrāś ca darśayitvā tataḥ punaḥ |


    aṅga-nyāsaṁ ca devasya kṛtvā mudrāḥ pradarśayet ||34||


#### **atha mudrāḥ**

āgame—


    āvāhanīṁ sthāpanīṁ ca tathānyāṁ sannidhāpanīm |


    saṁnirodha-karīṁ cānyāṁ sakalīkaraṇīṁ parām ||35||


    tathāvaguṇṭhanīṁ paścād amṛtīkaraṇīṁ tathā |


    paramīkaraṇaṁ cānyā prāg aṣṭau darśayed imāḥ ||36||


    śaṅkhaṁ cakraṁ gadāṁ padmaṁ muṣalaṁ śārṅgam eva ca |


    khaḍgaṁ pāśāṅkuśī tadvad vainateyaṁ tathaiva ca ||37||


    śrīvatsa-kaustubhau veṇum abhīti-varadau tathā |


    vanamālāṁ tathā mantrī darśayet kṛṣṇa-pūjane ||38||


    mudrā cāpi prayoktavyā nitya`abilva-phalākṛtiḥ |


    ity etāś ca punaḥ saptadaśa mudrāḥ pradarśayet ||39||


    ganda-digdhau karau kṛtvā mudrāḥ sarvatra yojayet |


    yo’nyathā kurute mūḍho na siddhaḥ phalabhāg bhavet ||40||

**sanātanaḥ:** deve śrī-bhagavan-mūrtau mantrasyāṅgādīni nyasyet | ādi-śabdenākṣarādi; pūrvavad iti—yatra yasya yena krameṇa nyāso likhito'sti, tathaiva kuryād ityarthaḥ | etacca pūrvaṁ svasmin pañcāṅgādi-nyāsa-prasaṅge, tathā dhyānānantaram antaryāge pīṭha-pūjāmanu svahṛdi cintita-śrī-bhagavan-mūrtau nyāsa-prasaṅge ca likhitam astyeva | devāṅgeṣu mantrādi-nyāso nāma devena saha mantrasyaikyāpādanāyeti pūrvaṁ likhitameva ||33-40||


#### **atha mudrā-māhātmyam**

agastya-saṁhitāyām—


    etābhiḥ saptadaśabhir mudrābhis tu vicaksaṇaḥ |


    yo vai mām arcayen nityaṁ mohayet sa sureśvaram |


    drāpayed api viprendra tataḥ prārthitam āpnuyat ||41||

**sanātanaḥ:** sureśvaram indraṁ drāvayet svargāc cālayed api; evaṁ tatas tābhyo mudrābhyo nijābhīṣṭaṁ prāpnuyāt; yadvā, sureśvaraṁ bhagavantaṁ śrī-rāmameva tataśca drāvayed iti vaikuṇṭhān nija-pārśvaṁ drutaṁ prāpayet, druta-hṛdayaṁ kuryād iti vā; tatas tad-anantaraṁ tasmād vā sureśvarād iti ||41||

krama-dīpikāyāṁ [2.58] bilva-mudrām adhikṛtya –


    mano-vāṇī-dehair yad iha ca purā vāpi vihitaṁ


    tvamatyā matyā vā tad akhilam asau duṣkṛti-cayam |


    imāṁ mudrāṁ jānan kṣapayati naras taṁ sura-gaṇā


    namanty asyādhīnā bhavati satataṁ sarva-janatā ||42||

**sanātanaḥ:** asau nara imāṁ bilvākhyāṁ mudrāṁ jānan tat-tad-duṣkṛta-nicayaṁ pāpa-samūham akhilaṁ niḥśeṣaṁ kṣapayati vināśayati | kam ? yaṁ mano-vāk-kāyaiḥ iha asmin janmani purā pūrva-janmani ca amatyā ajñānena matyā vā jñānena vihitam; divārātri-vihitam iti pāṭhe dine rātrau ca kṛtam | yattador napuṁsakatvaṁ mahākavi-svātantryād avyayatvād vā; yadvā, yat yasmāt kṣapayati tat tasmān namantītyanvayaḥ | mudrā-lakṣaṇāni ca guhyatvān na likhitāni; tathā coktam—


    guruṁ prakāśayed vidvānmantraṁ naiva prakāśayet | 


    akṣamālāṁ ca mudrāṁ ca gurorapi na darśayet || iti | 

atra ca tad-vijñānārtham uddiśyante, tathā cāgame—


    (1) samyak saṁpuṭitaiḥ puṣpaiḥ karābhyāṁ kalpito'ñjaliḥ | 


    āvāhanī samākhyātā mudrā deśika-sattamaiḥ || 


    (2) adhomukhī-kṛtaiḥ sarvaiḥ sthāpanīti nigadyate || 


    (3) āśliṣṭa-muṣṭi-yugalā pronnatāṅguṣṭha-yugmakā | 


    sannidhāne samuddiṣṭā mudreyaṁ tantravedibhiḥ || 


    (4) aṅguṣṭha-garbhiṇī saiva sannirodhe samīritā || 


    (5) aṅgair evāṅgavinyāsaḥ sakalī-karaṇī matā || 


    (6) savya-hasta-kṛtā muṣṭir dīrghīdhomukha-tarjanī | 


    avaguṇṭhana-mudreyam abhito bhrāmitā yadi || 


    (7) anyo'nyābhimūkhāḥ sarvāḥ kaniṣṭhānāmikāḥ punaḥ | 


    tathā tarjanī-madhyāśca dhenu-mudrā prakīrtitā || 


    (8) anyo'nyagrathitāṅguṣṭhā prasārita-karāṅguliḥ | 


    mahāmudreyam uditā paramī-karaṇe budhaiḥ || 


    (9) vāmāṅguṣṭhaṁ vidhṛtyaivaṁ muṣṭinā dakṣiṇena tu | 


    tan-muṣṭaiḥ pṛṣṭhato deśe yojayec caturaṅgulīḥ | 


    kathitā śaṅkha-mudreyaṁ vaiṣṇavārcana-karmaṇi || 


    (10) anyo'nyābhimukhāṅguṣṭha-kaniṣṭha-yugale yadi | 


    vistṛtāś cetarāṅgulyas tadā'sau darśanī matā || 


    (11) anyo'nyagrathitāṅgulya unnatau madhyamau yadi | 


    saṁlagnau ca tadā mudrā gadeyaṁ parikīrtitā || 


    (12) padmākārāvābhimukhyena pāṇī, madhye'ṅguṣṭhau śāyitau karṇikāvat | 


    padmākhyeyaṁ saiva saṁlagna-madhyā, spṛṣṭāṅguṣṭhā bilva-saṁjñaiva mudrā || 


    (13) agre tu vāma-muṣṭeśca itarā tu yadā matā | 


    tadeyaṁ kṛtibhir mudrā jñeyā muṣala-saṁjñitā || 


    (14) vāmastha-tarjanī-prāntaṁ madhyamānte niyojayet | 


    prasārya tu karaṁ vāmaṁ dakṣiṇaṁ karameva ca || 


    niyojya dakṣiṇa-skandhe vāṇapreraṇavattataḥ | 


    tarjany-aṅguṣṭhakābhyāṁ ca kuryād eṣā prakīrtitā | 


    śārṅga-mudreti munibhir darśayet kṛṣṇa-pūjane || 


    (15) kaniṣṭhānāmike dve tu dakṣāṅguṣṭhanipīḍite | 


    śeṣe prasārite kṛtvā khaḍga-mudrā prakīrtitā || 


    (16) pāśākārāṁ niyojyaiva vāmāṅguṣṭhāṅgatarjanīm | 


    dakṣiṇe muṣṭimādāya tarjanīñca prasārayet || 


    tenaiva saṁspṛśenmantrī vāmāṅguṣṭhasya mūlakam | 


    pāśa-mudreyam uddiṣṭā keśavārcana-karmaṇi || 


    (17) tarjanīm īṣad ākuñcya śeṣeṇāpi nipīḍayet | 


    aṅkuśaṁ darśayet tadvad gṛhītvā dakṣa-muṣṭinā || 


    (18) anyo'nyapṛṣṭhe saṁyojya kaniṣṭhe ca paramparam | 


    tarjanyagraṁ samaṁ kṛtvā kaniṣṭhāgraṁ tathaiva ca || 


    īṣadālambitaṁ kṛtvā itarau pakṣavattataḥ | 


    prasāryā gāruḍī mudrā kṛṣṇa-pūjā-vidhau smṛtā || 


    (19) anyo'nyasammukhe tatra kaniṣṭhātarjanī-yuge | 


    madhyamānāmike tadvad aṅguṣṭhena nipīḍayet || 


    darśayeddhṛdaye mudrāṁ yatnāc chrīvatsa-saṁjñitām || 


    (20) anyo'nyābhimukhe tadvat kaniṣṭhe saṁniyojayet | 


    tarjanyanāmike tadvat karau tvanyo'nyapṛṣṭhagau || 


    utsiktānyo'nyasaṁlagnau vakṣaḥsthitakarāṅgulīḥ | 


    vidhāya madhya-deśe tu vāma-madhyamatarjanī || 


    saṁyojya maṇibandhe tu dakṣiṇe yojayet tataḥ | 


    vāmāṅguṣṭhe tu mudreyaṁ prasiddhā kaustubhāhvayā || 


    kvacicca—anāmā pṛṣṭha-saṁlagnā dakṣiṇasya kaniṣṭhikā | 


    kaniṣṭhayānyayā baddhā tarjanyā dakṣayā tathā || 


    vāmānāmāñca badhnīyād dakṣāṅguṣṭhasya mūlake | 


    aṅguṣṭha-madhyame vāme saṁyojya saralāḥ parāḥ | 


    catasro'nyo'nyasaṁlagnā mudrā kaustubha-saṁjñitā || 


    (21) oṣṭhe vāmakarāṅguṣṭho lagnas tasya kaniṣṭhakā | 


    dakṣiṇāṅguṣṭha-saṁyuktā tat-kaniṣṭhā prasāritā || 


    tarjanī-madhyamānāmāḥ kiñcit saṅkucya cālitāḥ | 


    veṇu-mudreyam uddiṣṭā suguptā preyasī hareḥ || 


    (22) aṅga prasāritaṁ kṛtvā spṛṣṭa-śākhaṁ varānane | 


    prāṅ-mukhaṁ tu tataḥ kṛtvā abhayaṁ parikīrtitam || 


    (23) dakṣaṁ bhujaṁ prasāritvā jānūpari niveśayet | 


    prasṛtaṁ darśayed devi varaḥ sārvārtha-sādhakaḥ || 


    (24) uttāna-tarjanībhyāṁ tu ūrdhvādhaḥ prakrameṇa tu | 


    mālāvat krama-vistārā vanamālā prakīrtitā ||

krama-dīpikāyām—aṅguṣṭhaṁ vāmam uddaṇḍitamitarakarāṅguṣṭhakenātha baddhvā, tasyāgraṁ pīḍayitvāṅgulibhir api tato vāma-hastāṅgulībhiḥ | baddhvā gāḍhaṁ hṛdi sthāpayatu vimaladhīrvyaharanmārabījaṁ, bilvākhyā mudrikaiṣā sphuṭam iha kathitā sthāpanīyā vidhijñaiḥ ||

agastya-saṁhitāyāṁ ca—


    āvāhanīṁ sthāpanīṁ ca sannidhīkaraṇīṁ tathā | 


    susaṁnirodhanīṁ mudrāṁ sammukhīkaraṇīṁ tathā || 


    sakalī-karaṇīṁ caiva mahāmudrāntathaiva ca | 


    śaṅkha-cakra-gadā-padma-dhenu-kaustubha-gāruḍāḥ | 


    śrīvatsaṁ vanamālāṁ ca yoni-mudrāṁ ca darśayet ||

  


    (1) mūlādhārād dvādaśāntamānītaḥ kusumāñjaliḥ | 


    tristhāna-gata-tejobhir vinītaḥ pratimādiṣu | 


    āvāhanīyā mudrā syād eṣārcana-vidhau mune || 


    (2) eṣaivādhomukhī mudrā sthāpane śasyate punaḥ || 


    (3) unnatāṅguṣṭha-yogena muṣṭī-kṛta-kara-dvayam | 


    sannidhīkaraṇaṁ nāma mudrā devārcane vidhau | 


    (4) aṅguṣṭha-garbhiṇī saiva mudrā syāt saṁnirodhanī || 


    (5) uttāna-muṣṭi-yugalā sammukhīkaraṇī matā || 


    (6) aṅgair evāṅgavinyāsaḥ sakalī-karaṇī tathā || 


    (7) anyo'nyāṅguṣṭha-saṁlagnā vistārita-kara-dvayī | 


    mahā-mudreyam ākhyātā nyūnādhikasamāpanī || 


    (8) kaniṣṭhānāmikāmadhyāntaḥsthāṅguṣṭhāntare'grataḥ | 


    gopitāṅguli-mūlena samantānmukulīkṛtā | 


    kara-dvayena mudrā syāt śaṅkhākhyeyaṁ surārcane || 


    (9) anyo'nyābhimukha-sparśavyatyayena tu veṣṭayet | 


    aṅgulībhiḥ prayatnena maṇḍalī-karaṇaṁ mune | 


    cakra-mudreyam ākhyātā (10) gadā-mudrā tataḥ param | 


    anyo'nyābhimukhāśliṣṭāṅguliḥ pronnatamadhyamā || 


    (11) athāṅguṣṭha-dvayaṁ madhye dattvāpi paritaḥ karau | 


    maṇḍalī-karaṇaṁ samyag aṅgulīnāṁ tapo-dhana | 


    padma-mudrā bhaved eṣā (12) dhenu-mudrā tataḥ param || 


    anāmikākaniṣṭhābhyāṁ tarjanībhyāṁ ca madhyame | 


    anyo'nyābhimukhāśliṣṭe tataḥ kaustubha-saṁjñitā || 


    (13) kaniṣṭhe'nyo'nyasaṁlagne'bhimukhe'pi parasparam | 


    vāmasya tarjanī-madhye madhyānāmikayor api || 


    vāmānāmika-saṁspṛṣṭā tarjanī-madhya-śobhitā | 


    paryāyeṇa natāṅguṣṭha-dvayī kaustubha-lakṣaṇā || 


    (14) kaniṣṭhānyo'nyasaṁlagnā viparītaṁ viyojitā | 


    adhas tāta sthāpitāṅguṣṭhā mudrā gāruḍa-saṁjñitā || 


    (15) tarjany-aṅguṣṭha-madhyasthā madhyamānāmikādvayī | 


    kaniṣṭhānāmikāmadhyā tarjanyagre kara-dvayī | 


    mune śrīvatsa-mudreyaṁ (16) vanamālā bhavet tataḥ || 


    kaniṣṭhānāmikāmadhyā muṣṭir unnīta-tarjanī | 


    paribhrāntā śirasy-uccais tarjanībhyāṁ divaukasaḥ | 


    mudrā yoniḥ samākhyātā saṅkocita-kara-dvayī || 


    (17) tarjany-aṅguṣṭha-madhyāntaḥsthitānāmika-yugmakā | 


    madhya-mūlasthitāṅgūṣṭhā jñeyā śastārcane mune || iti ||42||


#### **athāsanādy-arpaṇam**

**tato nikṣipya devasyopari puṣpāñjali-trayam |**

**dattvāsanārthaṁ puspaṁ ca svāgataṁ vidhinācaret ||43||**

**sanātanaḥ:** vidhineti—śrī-kṛṣṇāyāsanaṁ nivedayāmīti śr-īkṛṣṇa idamāsanamatrāsyatāṁ sukham ityevam āsanaṁ samrpya, śrī-kṛṣṇa saha parivāreṇa svāgataṁ karoṣi iti svāgata-mudrayā svāgataṁ kuryād ity evaṁ vidhir draṣṭavyaḥ | mūla-mantreṇaiva sarveṣām upacārāṇāṁ samarpaṇaṁ ca ||43||

**āsanādy-upacāreṣu mudrāḥ ṣoḍaśa darśayet |**

**prasiddhāḥ padma-svasty-ādyā vidvān ṣoḍaśasu kramāt ||44||**

**śrī-kṛṣṇāyārpayed arghyaṁ pādyam ācamanīyakam |**

**madhuparkaṁ punaś cācamanīyaṁ ca vidhir yathā ||45||**

tathā ca smṛty-artha-sāre –


    āvāhanāsanaṁ  pādyam arghyam ācamanīyakam |


    snānam ācamanaṁ vastrācamanaṁ copavītakam ||46||


    ācamanaṁ gandha-puṣpaṁ dhūpa-dīpaṁ prakalpayet |


    naivedyaṁ punar ācāmaṁ natvā stutvā visarjayet ||47||

anyatra ca –


    ādau puṣpāñjaliṁ dattvā pādārcanam ataḥ param |


    pādyam arghaṁ tv ācamanaṁ madhuparkaṁ yathoditam ||48||


    abhyaṅgodvartane kṛtvā mahā-snānaṁ samācaret |


    abhiṣekāṅga-vastraṁ ca dattvā nīrājayed dharim ||49|| iti |

**sanātanaḥ:** sarveṣv apy upacāreṣu tat-tan-mudrā darśayitavyā iti prasaṅgād ekatraiva tā vijñāpayati—āsaneti | vidvān tat-tan-mudrāprakārābhijñaḥ, ṣoḍaśasu āsana-svāgatārghyādy-apacāreṣu padmādyāḥ ṣoḍaśa-mudrāḥ krameṇa darśayet | tāśca prasiddhā iti tat-tal-lakṣaṇa-likhanenālam iti bhāvaḥ | tāścoktāḥ—


    (1) āsane padma-mudraiva kathitā munibhis tathā | 


    (2) īṣan namrāṅgulir dakṣaḥ santyajyāṅguṣṭhakaṁ karaḥ | 


    svāgate svasti-mudrā tu madhyā mūla-gatāṅguliḥ | 


    (3) svasti-mudrā dvihastā cenmudrā tv arghyasya kīrtitā || 


    (4) tau ca prasāritau hastau pādya-mudrā prakīrtitā || 


    (5) deśinī mūlagāṅguṣṭhā dakṣiṇādhaḥkanīyasī | 


    ācāma-mudrā vikhyātā devatācamane vidhau || 


    (6) saṁyuktānāmikāṅguṣṭha tistro'nyāḥ saṁprasāritāḥ | 


    madhuparke ca sā mudrā, (7) santyajya ca kanīyasīm | 


    kṛtvā muṣṭiṁ tathā snāne madhyamāṅguṣṭhakau yutau || 


    (8) anyāḥ prasāritā tistro mudrā vastrasya coditāḥ | 


    (9) mādhuparkī samuttānā mudrālaṅkārikī smṛtā || 


    (10) kaniṣṭhāṅguṣṭhakau lagnau tistro madhyāḥ prasāritāḥ | 


    yajñopavīta-mudreyaṁ vidvadbhiḥ parikīrtitā || 


    (11) muktanirmīlikā muṣṭir gandha-mudreti sā smṛtā | 


    (12) utthitādhomukhī madhyā sāṅguṣṭhāścetaretarāḥ || 


    puṣpa-mudrā tadākhyātā sarva-siddhi-pradāyinī | 


    (13) aṅguṣṭhaṁ tarjanī-lagnaṁ tisraḥ saṅkucitāḥ parāḥ || 


    mudrā dhūpa-pradāne syād evānāṁ tuṣṭikāriṇī | 


    (14) uttamā dhaupakī mudrā dīpa-mudreti kīrtitā || 


    pañcāṅguly-agra-saṁlagnā protthitordhva-mukhī yadi | 


    dvidhā nibaddhā mudreyaṁ naivedyasya prakīrtitā || 


    (16) nābhau hṛdi lalāṭe ca kara-sampuṭayor gatā | 


    namaskāre tviyaṁ mudrā devatānāṁ prasādanī || iti ||44||

vidhir yathā tathetyarthaḥ; yadvā, vadabhāvacchāndasaḥ; vidhivad yathā syād iti—śrī-kṛṣṇāyārghyāṁ nivedayāmi svāhā ityarghyam; tathaiva śrī-kṛṣṇāya svadhā ityācamanīyam; tathaiva madhuparkaṁ cetyevaṁ tat-tan-mudrayā samarpayed ityatra vidhir jñeyaḥ ||45-49||

**śrī-mūrtau tu śirasy arghyaṁ dadyāt pādyaṁ ca pādayoḥ |**

**mukhe cācamanīyaṁ trir madhuparkaṁ ca tatra hi ||50||**

**sarveṣv apy upacāreṣu pādyādiṣu pṛthak pṛthak |**

**ādau puṣpāñjaliṁ kecid icchanti bhagavat-parāḥ ||51||**

**sanātanaḥ:** śrī-mūrtau tviti—śrī-śālagrāma-śilāyāṁ sākṣāt sarvāvayavāvirbhāva-dṛṣṭyā tat-tad-avayava-bhāvanayā sammukhe tat-tan-nivedayet iti sūcitam | triḥ vāra-trayam ācamanīya dadyāt | tatra tasmin mukha eva ||50-51||


#### **athāsanādy-arpaṇa-māhātmyam**

narasiṁha-purāṇe –


    dattvāsanam athārghyaṁ ca pādyam ācamanīyakam |


    devadevasya vidhinā sarva-pāpaiḥ pramucyate ||52||

viṣṇu-dharmottare –


    āsanānāṁ pradānena sthānaṁ sarvatra vindati |


    godāna-phalam āpnoti tathā pādya-prado naraḥ ||53||


    tatas tv arhaṇa-dānena sarva-pāpaiḥ pramucyate |


    tathaivācamaīyasya dātā brāhamaṇa-sattamāḥ ||54||


    tīrtha-toyaṁ tathā dattvā devasyācamanaṁ punaḥ |


    svarga-lokam avāpnoti sarva-pāpa-vivarjitaḥ |


    naras tv ācamanīyasya dātā bhavati nirmalaḥ ||55||

**sanātanaḥ:** arhaṇam aghryaṁ pādyaṁ ca tad-dānena, he brāhmaṇa-sattamāḥ, tīrthatoyam ācamanam, ācamanīyasya jātyādi-dravyasādhitasyeti bhedaḥ ||52-55||


    madhuparkasya dānena paraṁ padam ihāśnute ||56||

viṣṇu-purāṇe (?) ca –


    madhuparka-vidhiṁ kṛtvā madhuparkaṁ prayacchati |


    brahman sa yāti paramaṁ sthānam etan na saṁśayaḥ ||57||

**sanātanaḥ:** madhuparkasya vidhiṁ kṛtvā tat-tad-dravyaṁ sampādya likhita-dravya—prakāreṇetyarthaḥ ||57||


#### **atha snānam**

**vijñāpya devaṁ snānārthaṁ pāduke purato’rpayet |**

**mahā-vidyādinā taṁ ca snāna-sthānaṁ tato nayet ||58||**

**sanātanaḥ:** vijñāpya bhagavan snāna-bhūmim alaṅkuru iti nivedanaṁ kṛtvā, tataśca pīṭhād utthitasya bhagavataḥ pāduke nivedayāmi namaḥ iti bhagavad agre pādukā-dvayaṁ samarpayet | evaṁ pūrva-likhitānusāreṇāgre'pi sarvatra vidhi-draṣṭavyaḥ | taṁ devam, ādi-śabdena gīta-nṛtya-cchatra-cāmarādi, snāna-sthānaṁ snānārtham aiśānakoṇe nirmita-snāna-maṇḍapam, tad-abhāve bhāvanayaivetyevaṁ sarvatraiva boddhavyam ||58||

**prāgvat tatrāsanaṁ pādyaṁ tatraivācamanīyakam |**

**nivedya darśayen mudrām amṛtīkaraṇīṁ budhaḥ ||59||**

**sanātanaḥ:** tatra snāna-sthāne—bhagavan snānīyaṁ nivedayāmi svāhā ityevaṁ nivedya; yadyapi snāna-mudrā pṛthak likhitāsti; sā cāgre darśyā rāmārcana-candrikāyāṁ, tathāpi śiṣṭācārād amṛtīkaraṇīṁ dhenu-mudreti prasiddhāṁ mudrām api darśayet | ata eva likhitam—budha iti ||59||

**śālagrāma-śilā-rūpaṁ tato devaṁ niveśayet |**

**snāna-pātre nijābhīṣṭāṁ calāṁ śrī-mūrtim eva vā ||60||**

**sanātanaḥ:** śālagrāma-śilārūpam ityevaṁ kvacit kvacin nirdeśas tan-māhātmya-bharāpekṣayā keṣāñcit satāṁ śrī-mūrtyā sahaiva tat-pūjayā tat-prakāra-bodhanāyeti dik | snāna-pātre niveśayed iti śrī-caraṇāmṛtāpekṣayā phala-viśeṣāpekṣayā vā ||60||


#### **atha snāna-pātram**

skanda-purāṇe –


    kṛtvā tāmra-maye pātre yo’rcayen madhusūdanam |


    phalam āpnoti pūjāyāḥ pratyahaṁ śatvārṣikam ||61||


    yo’rcayen mādhavaṁ bhaktyā aśvattha-dala-saṁsthitam |


    pratyahaṁ labhate puṇyaṁ padma-yuta-samudbhavam ||62||

**sanātanaḥ:** arcayed ity anena yadyapi pūjāyāṁ sarvatraiva tat-tat-pātram apekṣyate, tathāpy upacāreṣu snānasya mukhyatvenātra likhitaṁ, padmāyuta-samudbhavaṁ daśa-sahasra-kamala-dānajam | yadvā, padmaṁ saṅkhyā-viśeṣaḥ tasyāpy ayutaṁ, tāvad varṣaṁ pūjā-samudbhavaṁ puṇyam ekadinenaiva prāpnotītyarthaḥ ||61-62|| 


    rambhā-dalopari hariṁ kṛtvā yo’bhyarcayen naraḥ |


                                                                                                                                                                                                                                                                                                                             varṣāyutaṁ bhavet pītaḥ keśavaḥ priyayā saha ||63||


                                                                                                                                                                                                                                                                                                                             ye paśyanti sakṛd bhaktyā padma-patropari sthitam |


                                                                                                                                                                                                                                                                                                                             bhaktyā padmālayā-kāntaṁ tair āptaṁ durlabha-phalam ||64|| iti |

**tataḥ śaṅkhenābhiṣekaṁ kuryād ghaṇṭādi-niḥsvanaiḥ |**

**mūlenâṣṭākṣareṇāpi dhūpayann antarāntarā ||65||**

**sanātanaḥ:** antarāntarā snāna-kāle madhye madhye dhūpam arpayan surabhi-dhūpam arpayan | tathā ca śrī-rāmārcana-candrikāyāṁ, snānopacāra-madhye—sa-kṛṣṇāguru-dhūpena dhūpayann antarāntarā iti | ata evāsya māhātmyam agre lekhyaṁ—snāna-kāle tu kṛṣṇasya aguruṁ dahate tu yaḥ ityādi ||65||

**tatra tu prathamaṁ bhaktyā vidadhīta sugandhibhiḥ |**

**divyais tailādibhir dravyair abhyaṅgaṁ śrī-hareḥ śanaiḥ ||66||**


#### **athābhyaṅga-dravyāṇi tan-māhātmyaṁ ca **

skande –


    mālatī-jātim ādāya sugandhānāṁ tu vā punaḥ ||67||

**sanātanaḥ:** evaṁ sāmānyena snāna-prakāraṁ likhitvā idānīṁ viśeṣato likhati—tatra tvityādinā snāpayet punar ityantena ||66-67||


    tathānya-puṣpa-jātīnāṁ gṛhītvā bhaktito narāḥ |


    ye snāpayanti deveśam utsave vai harer dine ||68||

**sanātanaḥ:** vai iti viśeṣe | nityaṁ ye snāpayanti viśeṣataś caikādaśyādy-utsava-dine ityarthaḥ ||68|| 


    medinī-dāna-tulyaṁ hi phalam uktaṁ svayambhuvā |


                                                                                                            yaḥ punaḥ puṣpa-tailena divyauṣadhi-yutena hi ||69||


                                                                                                            abhyaṅgaṁ kurute viṣṇor madhye kṣiptvā tu kuṅkumam |


                                                                                                            romāñcita-tanur bhūtvā priyayā saha mādhavaḥ |


                                                                                                            prītyā bibharti svotsaṅge manvantara-śataṁ hariḥ ||70||

viṣṇu-dharmottare ca –


    gandha-tailāni divyāni sugandhīni śucīni ca |


    keśavāya naro dattvā gandharvaiḥ saha modate ||71||


#### **atha pañcāmṛta-snapanam**

**tataḥ śaṅkha-bhṛtenaiva kṣīreṇa snāpayet kramāt |**

**dadhnā ghṛtena madhunā khaṇḍena ca pṛthak pṛthak ||72||**

**sanātanaḥ:** pṛthak pṛthak iti teṣāṁ catuḥṣaṣṭy-upacāreṣūktasya pratyekam upacārasya siddhyarthaṁ pṛthaktvena tat-tat-phalokteḥ ||72||

**pañcāmṛtādyaiḥ snapanaṁ sadā necchanti tat priyāḥ |**

**kintu taiḥ kāla-deśādi-viśeṣe kārayanti tat ||73||**


#### **atha tat-parimāṇam**

brahma-purāṇe (?)


    devānāṁ pratimā yatra ghṛtābhyaṅgas tato bhavet |


    palāni tasya deyāni śraddhayā  pañcaviṁśatiḥ ||74||


    aṣṭottara-pala-śataṁ deyaṁ ca sarvadā |


    dve sahasre palānāṁ tu mahā-snāne ca saṅkhyayā ||75||

**sanātanaḥ:** prameti pāṭhe parimāṇam ityarthaḥ; tasya ghṛtasya pañca-viṁśatiḥ palāni avaśyaṁ deyāni | śaktau ca satyām aṣṭottara-pala-śataṁ deyam ityarthaḥ | yadvā, tailādibhir iva ghṛtena yo'bhyaṅgas tatra pañcaviṁśatiḥ palāni, snāne cāṣṭottara-śata-palāni dadyād ityarthaḥ ||74-75|| 


    dātavye yena sarvāsu dikṣu niryāti tad-ghṛtam ||76|| iti |

**dugdhādāv api saṅkhyeyam evaṁ jñeyā manīṣibhiḥ |**

**pala-saṅkhyā ca vijñeyā yājñavalkyādi-vākyataḥ ||77||**

**sanātanaḥ:** iyaṁ ghṛta-viṣayikā yā saṅkhyā, saiva ||77||

tathā hi –


    pañca-kṛṣṇalako māṣas te suvarṇas tu ṣoḍaśa |


    suvarṇānāṁ ca catvāraḥ palam ity abhidhīyate ||78|| iti |

**sanātanaḥ:** pañca kṛṣṇalakāni guñjā-phalāni yasmin saḥ, te māṣāḥ ṣoḍaśa—suvarṇaḥ ||78||

kiṁ ca –

**snānārthaṁ surabhī-kṣīraṁ mahiṣyādyās tu kutsitāḥ ||79||**

**sanātanaḥ:** kutsitā iti tāsāṁ kṣīram api nityaṁ snānārthaṁ na grāhyam ityarthaḥ ||79||

viṣṇu-dharmottare ca –


    śarīra-duḥkha-śamanaṁ mano-duḥkha-vināśanam |


    kṣīreṇa snapanaṁ viṣṇoḥ kṣīrābhodhi-pradaṁ tathā ||80||

agni-purāṇe –


    gavāṁ śatasya viprebhyaḥ samyag-dattasya yat phalam |


    ghṛta-prasthena tad viṣṇor labhet snānān na saṁśayaḥ ||81||

**sanātanaḥ:** prasthādi-saṅkhyā ca gopatha-brāhmaṇe—


    dvātriṁśat-palakaṁ prastham uktaṁ svayam atharvaṇā | 


    āḍhakantu catuḥprasthaiś caturbhir droṇa āḍhakaiḥ || iti ||81||


    indradyumnena samprāptā sapta-dvīpā vasundharā |


    ghṛtodakena saṁyuktā pratimā snāpitā kila ||82||


    pratimāsaṁ sitāṣṭamyāṁ ghṛtena jagatāṁ patim |


    snāpayitvā samabhyarcya sarva-pāpaiḥ pramucyate ||83||


    jñānato’jñānato vāpi yat pāpaṁ kurute naraḥ |


    tat kṣālayati sandhyāyāṁ ghṛta-snapana-toṣitaḥ ||84||

**sanātanaḥ:** sandhyāyāṁ yad-ghṛta-snāpanaṁ, tena toṣito jagatāṁ patiḥ ||84||


    yeṣu kṣīravahā nadyo pāyasa-kardamāḥ |


    tān lokān puruṣā yānti kṣīra-snapanakā hareḥ ||85||

viṣṇu-dharme śrī-pulastya-prahlāda-saṁvāde ca –


    dvādaśyāṁ pañcadaśyāṁ ca gavyena havisā hareḥ |


    snāpanaṁ daitya-śārdūla mahā-pātaka-nāśanam ||86||

**sanātanaḥ:** dvādaśyāmiti prāyo vaiṣṇavānāṁ dvādaśyāmapavāsāpatter vratadina ityarthaḥ | snānaṁ na haraye dadyād dvādaśyāṁ vaiṣṇavo divā ityādi-lekhya-vacanāt | yadvā, dvādaśyāmiti dvādaśī-rātrāv ityarthaḥ—divaiva tatra hari-snapana-niṣedhāt; evam anyatrāpy ūhyam | dvādaśyām ityādikaṁ tatra tatra phala-viśeṣārtham; vastutas tu sarvāsv api tithiṣv iti jñeyam, anyathā vacanāntara-virodhāpatteḥ | evamagre'pi ||86||


    dadhy-ādīnāṁ vikārāṇāṁ kṣīrataḥ  sambhavo yathā |


    tathaivāśeṣa-kāmānāṁ kṣīra-snānaṁ tato hareḥ ||87||

nārasiṁhe –


    payasā yas tu deveśaṁ snāpayed garuḍa-dhvajam |


    sarva-pāpa-viśuddhātmā viṣṇu-loke mahīyate ||88||


    snāpya dadhnā sakṛd viṣṇuṁ nirmalaṁ priya-darśanam |


    viṣṇu-lokam avāpnoti sevyamānaḥ surottamaḥ ||89||

**sanātanaḥ:** snāpya snāpayitvā ||89||


    duḥsvapna-śamanaṁ jñeyam amaṅgalya-vināśanam |


    māṅgalya-vṛddhi-daṁ dadhnā snapanaṁ nara-puṅgava ||90||


    yaḥ karoti harer arcāṁ madhunā snāpitāṁ naraḥ |


    agni-loke sa moditvā punar viṣṇu-pure vaset ||91||

**sanātanaḥ:** snāpayan san arcāṁ pūjāṁ snāpanātmaka-pūjām ityarthaḥ ||91||


    madhunā snapanaṁ kṛtvā saubhāgyam adhigacchati |


    loka-mitrāṇy avāpnoti tathaivekṣu-rasena ca ||92||

śrī-dvārakā-māhātmye ca śrī-mārkaṇḍeyendradyumna-saṁvāde –


    kṣīra-snānaṁ prakurvanti ye narā viṣṇu-mūrdhani |


    tenāśva-medhajaṁ puṇyaṁ bindunā bindunā smṛtam ||93||


    kṣīrād daśa-guṇaṁ dadhnā ghṛtaṁ tasmād daśottaram |


    ghṛtād daśa-guṇaṁ kṣaudraṁ khaṇḍaṁ tasmād daśottaram ||94||


    puṣpodakaṁ ca gandhodaṁ vardhate ca daśottaram |


    mantrodakaṁ ca darbhodaṁ tathaiva nṛpa-sattama ||95||

**sanātanaḥ:** puṣpodakādīnāṁ māhātmya-viśeṣokteḥ tairapi snāpayed ityūhyam; tathā coktaṁ śrīrāmārcana-candrikāyām—


    nārikelodakenāpi karpūrādi-sugandhinā | 


    kadalīpanasāmrādi-jalenāpi sugandhinā | 


    śataṁ sahasram ayutaṁ śaktyā vāpyabhiṣecayet || iti ||95||


    drākṣā-rasaṁ cūta-rasaṁ śata-vāji-makhaiḥ samam |


    tathaiva tīrtha-nīraṁ ca phalaṁ yacchati bhūmipa ||96||


    snāpanaṁ kṛṣṇa-devasya yaḥ karoti sva-śaktitaḥ |


    phalam āpnoti tat proktaṁ niṣkāmo muktim āpnuyāt ||97||

**sanātanaḥ:** tat aśvamedhajādikaṁ prāpnoti sakāmaḥ ||97||

viṣṇu-dharmottare–


    tīrthodakāni puṇyāni svayam ānīya mānavaḥ |


    tailasya snapanaṁ dattvā sarva-pāpaiḥ pramucyate ||98||


#### **atha snapane dhūpane dhūpana-māhātmyam**

skānde –


    snāna-kāle tu kṛṣṇasya aguruṁ dahate tu yaḥ |


    praviṣṭo nāsikā-randhraṁ pāpaṁ janmāyutaṁ dahet ||99||

**sanātanaḥ:** dhūpayannantarāntareti yat snāna-kāle dhūpanaṁ likhitaṁ, tan-māhātmyaṁ likhati—snāna iti | yamaguruṁ dahate dahati janaḥ sa eva praviṣṭaḥ san | ya iti pāṭhe tasya pāpam agurureva dahet | praviṣṭo nāsikāṁ gandha iti pāṭhe'pi tathaivārthaḥ | praviṣṭa iti saptamy-antapāṭhe tad-gandhe iti śeṣaḥ | tataśca sa eva janmāyutakṛtaṁ pāpaṁ dahet; yadvā, pāpaṁ duḥkha-rūpaṁ janmāyutaṁ, janmāyute'pi duḥkhaṁ nāpnuyād ityarthaḥ ||99||


    udvartanaṁ ca tailāder apasāraṇa-kāraṇam |


    devasya kārayed dravyair upayuktyair anantaram ||100||


#### **athodvartanaṁ tan-māhātmyaṁ ca**

nārasiṁhe –


    yava-godhūmaiś cūrṇair udvartyoṣṇena vāriṇā |


    prakṣālya deva-deveśaṁ vāruṇaṁ lokam āpnuyāt ||101||

viṣṇu-dharmottare ca –


    go-dhūma-yava-cūrṇais tu tam utsādya janārdanam |


    lodhra-cūrṇaka-saṅkīrṇair bala-rūpaṁ tathāpnuyāt ||102||


    masūra-māsa-cūrṇaṁ ca kuṅkuma-kṣoda-saṁyutam |


    nivedya deva-devāya gandharvaiḥ saha modate ||103||

**sanātanaḥ:** upayuktaiḥ udvartana-yogyair yava-cūrṇādibhiḥ ||103||

vārāhe –


    kalāyakasya cūrṇena piṣṭa-cūrṇena vā punaḥ |


    tenaivodvartanaṁ kuryād gandha-puṣpaiś ca saṁyutam |


    yadīcchet paramāṁ siddhiṁ mama karma-parāyaṇaḥ ||104|| iti |

**sanātanaḥ:** udvartyate yena tad-udvartanaṁ, gandhādibhiḥ saṁyutaṁ kuryāt ||104||

**tataḥ samarpayet kūrcam uṣīrādi-vinirmitam |**

**malāpakarṣaṇādy-arthaṁ śrīman-mūrty-aṅga-sandhitaḥ ||105||**

**sanātanaḥ:** śrīmato bhagavataḥ śrī-matyā vā mūrter aṅgānāṁ sandhi-sthānato malasyāpakarṣaṇārtham; ādi-śabdena kaṇḍūyanādi-sevārthañca kūrcaṁ samarpayet ||105||


#### **atha kūrcaṁ tan-māhātmyam**

viṣṇu-dharmottare –


    uṣīra-kūrcakaṁ dattvā sarva-pāpaiḥ pramucyate |


    dattvā go-bāla-jaṁ kūrcaṁ sarvāṁs tāpān vyapohati |


    dattvā cāmarakaṁ kūrcaṁ śriyam āpnoty anuttamam ||106||

**sanātanaḥ:** vyapohati nirasyati ||106||


#### **atha śuddha-jala-snapanam**

**tataḥ koṣṇena saṁsnāpya saṁskṛtena sugandhinā |**

**śītalenāmbunā śaṅkha-bhṛtena snāpayet punaḥ ||107||**

**sanātanaḥ:** koṣṇena īṣad uṣṇenāmbunā samyak snāpayitvā, anyathā pañcāmṛtādi-lepānapagamāt | punaḥ paścāt śītalenāmbunā snāpayet | kathambhūtena ? sarvauṣadhyādibhiḥ saṁskṛtena sugandhinā ca ||107||

tad uktam ekādaśa-skandhe [BhP 11.27.30] –


    candanośīra-karpūra- kuṅkumāguru-vāsitaiḥ |


    salilaiḥ snāpayen mantrair nityadā vibhave sati ||108||


#### **atha jala-parimāṇam**

bhaviṣye –


    snāne pala-śataṁ deyam abhyaṅge pañca-viṁśatiḥ |


    palānāṁ dve sahasre tu mahā-snānaṁ prakīrtitam ||109||

**sanātanaḥ:** dve sahasre yadi deye, tadā mahā-snānaṁ prakīrtitam ityarthaḥ | mahā-snāne prakīrtite iti vā pāṭhaḥ ||109||

tatra yājñavalkyaḥ—

na naktodaka-puṣpādyair arcanaṁ snānam arhati ||110||

viṣṇuḥ—

na naktaṁ gṛhītodakena daiva-karma kuryāt ||111||

hārītaḥ—


    rātrāv etā āpo varuṇaṁ prāviśanta


    tasmān na rātrau gṛhṇīyāt ||112||


#### **atha snapana-māhātmyam**

nārasiṁhe—


    nirmālaym apanīyātha toyena snāpya keśavam |


    narasiṁhākṛtiṁ rājan sarva-pāpaiḥ pramucyate ||113||


    go-dāna-jaṁ phalaṁ prāpya yānenāmbara-śobhinā |


    narasiṁha-puraṁ prāpya modate kālam akṣayam ||114||

kiṁ ca—


    snāpya toyena bhaktyā tu narasiṁhaṁ narādhipa |


    sarva-pāpa-vinirmukto viṣṇu-lokaṁ mahīyate ||115||

**sanātanaḥ:** snāpya snāpayitvā ||115||


    narasiṁhaṁ tu saṁsnāpya karpūrāguru-vāriṇā |


    canddra-loke sa moditvā paścād viṣṇu-puraṁ vaset ||116||

kiṁ ca—


    kuśa-puṣpodakenāpi viṣṇu-lokam avāpnuyāt |


    ratnodakena sāvitraṁ kauveraṁ hema-vāriṇā ||117||

**sanātanaḥ:** jala-viśeṣasya phalaṁ likhati—kuśeti, kuśa-puṣpa-yuktodakena; yadvā, kuśāśca puṣpāṇi ca tad-yuktodakena, evamagre'pi | śaktau satyāṁ ratnodakādināpi snapanaṁ boddhavyam ||117||

viṣṇu-dharmottare –


    ratnodaka-pradānena śriyam āpnoty anuttamām |


    bījodaka-pradānena kriyā-sāphalyam āpnuyāt ||118||


    puṣpa-toya-pradānena śrīmān bhavati mānavaḥ |


    phala-toya-pradānena saphalāṁ vindate kriyām ||119||

hayaśīrṣa-pañcarātre—


    sugandhinā yas toyena snāpayej jala-śāyinam |


    brahma-lokam avāpnoti yāvad indrāś caturdaśa ||120||

gāruḍe –


    tulasī-miśra-toyena snāpayanti janārdanam |


    pūjayanti ca bhāvena dhanyās te bhuvi mānavāḥ ||121|

agni-purāṇe—


    mahā-snānena govindaṁ samyak saṁsnāpya mānavaḥ |


    yaṁ yaṁ prārthayate kāmaṁ taṁ taṁ prāpnoty asaṁśayaḥ ||122||

**sanātanaḥ:** samyak yathāvidhītyarthaḥ ||122||

pādme śrī-pulastya-bhagīratha-saṁvāde—


    snānam abhyarcanaṁ yas tu kurute keśave sadā |


    tasya puṇyasya yā saṅkhyā nāsti sā jñāne gocarā ||123||

**sanātanaḥ:** keśave keśavasya snāna-rūpam abhyarcanaṁ yaḥ kurute ||123||

viṣṇu-dharmottare –


    snānārthaṁ devadevasya yas tu gandhaṁ prayacchati |


    bhavanti vaśagās tasya nāryaḥ sarvatra sarvadā ||124||

**sanātanaḥ:** jala-saṁskārārtha-gandhādi-samarpaṇamāhātmyam api snapana-māhātmyāntargatam evetyatraiva likhati—snānārtham ityādinā ||124||


    puṣpa-dānāt tathā loke bhavatīha phalānvitaḥ |


    dattvā mṛgamada-snānaṁ sarvān kāmān avāpnuyāt ||125||


    sarvauṣadhi-pradānena vājimedha-phalaṁ labhet |


    dattvā jātī-phalaṁ mukhyaṁ saphalāṁ vindati kriyām ||126||

**sanātanaḥ:** kriyāṁ sarvodyamam ityarthaḥ ||126||


#### **atha sarvauṣadhiḥ **

**murā māsī vacā kuṣṭhaṁ śaileyaṁ rajanī-dvayam |**

**śaṭī campaka-mustaṁ ca sarvauṣadhi-gaṇaḥ smṛtaḥ ||127||**

**sanātanaḥ:** murā bhoṭeti prasiddhā, māṁsī jaṭāmāṁsī, śaileyaṁ śailaja iti prasiddhaṁ, rajanī-dvayaṁ haridrā dāru-haridrā ca ||127||

gandhaś cāgame—

gandhaś candana-karpūra-kālāgurubhir īritaḥ ||128||

**sanātanaḥ:** candanādibhir bhāga-viśeṣeṇa sādhito dravya-viśeṣo gandha itīrita ityarthaḥ ||128||


#### **atha śaṅkha-māhātmyam**

skānde śrī-brahma-nārada-saṁvāde—


    śaṅkha-sthitena toyena yaḥ snāpayati keśavam |


    kapilā-śata-dānasya  phalaṁ prāpnoti mānavaḥ ||129||

**sanātanaḥ:** tataḥ śaṅkhanābhiṣekaṁ kuryād ityādinā prastutasya śaṅkhasya māhātmyaṁ likhati— śaṅkhetyādinā ||129||


    śaṅke tīrthodakaṁ kṛtvā yaḥ snāpayati mādhavam |


    dvādaśyāṁ bindu-mātreṇa kulānāṁ tārayec chatam ||130||


    kapilā-kṣīram ādāya śaṅkhe kṛtvā janārdanam |


    yaḥ snāpayati dharmātmā yajñāyuta-phalaṁ labhet ||131||


    anya-go-sambhavaṁ kṣīraṁ śaṅkhe kṛtvā tu nārada |


    yaḥ snāpayati deveśaṁ rājasūya-phalaṁ labheet ||132||


    śaṅkhe kṛtvā ca pānīyaṁ sākṣataṁ kusumānvitam |


    snāpayed devadeveśaṁ hanyāt pāpaṁ cirārjitam ||133||


    sākṣataṁ kusumopetaṁ śaṅkhe toyaṁ sa-candanam |


    yaḥ kṛtvā snāpayed devaṁ mama loke vasec ciram ||134||


    kṣiptvā gandhodakaṁ śaṅkhe yaḥ snāpayati keśavam |


    namo nārāyaṇāyeti mucyate yoni-saṅkaṭān ||135||


    nādyaṁ taḍāgajaṁ vāri vāpī-kūpa-hradādijam |


    gāṅgeyaṁ ca bhavet sarvaṁ kṛtaṁ śaṅkhe kali-priya ||136||


    trailokye yāni tīrthāni vāsudevasya cājñayā |


    śaṅkhe tiṣṭhanti viprendra tasmāt śaṅkhaṁ sadārcayet ||137||


    śaṅkhe kṛtvā tu pānīyaṁ sa-puṣpaṁ satilākṣatam |


    arghyaṁ dadāti devasya sa-sāgara-dharā-phalam ||138||

**sanātanaḥ:** sasāgaradharādānasya phalaṁ tasya bhavatīti śeṣaḥ ||138||


    arghyaṁ dattvā tu śaṅkhena yaḥ karoti pradakṣiṇam |


    pradakṣiṇī-kṛtā tena sapta-dvīpā vasundharā ||139||


    darśanenāpi śaṅkhasya kiṁ punaḥ sparśane kṛte |


    vilayaṁ yānti pāpāni himaṁ sūryodaye yathā ||140||


    nitye naimittike kāmye snānārcana-vilepane |


    śaṅkham udvahate yas tu śvetadvīpe vasec ciram ||141||


    natvā śaṅkhaṁ kare dhṛtvā mantreṇānena vaiṣṇavaḥ |


    yaḥ snāpayati govindaṁ tasya puṇyam anantakam ||142||


#### **mantraḥ**

**tvaṁ purā sāgarotpanno viṣṇunā vidhṛtaḥ kare |**

**mānitaḥ sarva-devaiś ca pāñcajanya namo’stu te ||143||**

**tava nādena jīmūtā vitrasyanti surāsurāḥ |**

**śaśāṅkāyuta-dīptābha pāñcajanya namo’stu te ||144||**

**garbhā devāri-nārīṇāṁ vilīyante sahasradhā |**

**tava nādena pātāle pāñcajanya namo’stu te ||145||**

vārāhe ca—


    dakṣiṇāvarta-śaṅkhena tila-miśrodakena ca |


    udake nābhimātre tu yaḥ kuryād abhiṣecanam ||146||

**sanātanaḥ:** prasaṅgād dakṣiṇāvarta-śaṅkha-māhātmyam api sāmānyena likhati—dakṣiṇeti sārdha-trayeṇa | abhiṣecanaṁ bhagavataḥ svasyāpi vā ||146||


    prāk srotasi ca nadyāṁ vai naras tv ekāgra-mānasaḥ |


    yāvaj jīva-kṛtaṁ pāpaṁ tat-kṣaṇād eva naśyati ||147||


    dakṣiṇāvarta-śaṅkhena pātre auḍumbare sthitam |


    udakaṁ yaḥ pratīccheta śirasā kṛṣṇa-mānasaḥ |


    tasya janma-kṛtaṁ pāpaṁ tat-kṣaṇād eva naśyati ||148||

āgame—


    bṛhattvaṁ snigdhatācchatvaṁ śaṅkhasyeti guṇa-trayam ||149||


    āvarta-bhaṅga-doṣas tu hema-yogān na jāyate |


    nālikāyāṁ svabhāvena yadi chidraṁ bhaven nahi ||150|| iti |

**ghaṇṭāvādyaṁ ca nitarāṁ snāna-kāle praśasyate |**

**yato bhagavato viṣṇos tat sadā paramaṁ priyam ||151||**

**āvāhanārghye dhūpe ca puṣpa-naivedya-yojane |**

**nityam etāṁ prayuñjīta tan-mantreṇābhimantritām ||152||**

**sanātanaḥ:** tat ghaṇṭā-vādyam ||152||


#### **tan-mantraḥ**

**jaya-dhvaniṁ tato mantramātaḥ svāhety udīrya ca |**

**abhyarcya vādayan ghaṇṭāṁ dhūpaṁ nīcaiḥ pradāpayet ||153||**

**pūjā-kālaṁ vinānyatra hitaṁ nāsyāḥ pracālanam |**

**na tayā ca vinā kuryāt pūjanaṁ siddhi-lālasaḥ ||154||**


#### **atha ghaṇṭā-māhātmyam**

uktaṁ ca skānde śrī-brahma-nārada-saṁvāde—


    snānārcana-kriyā-kāle ghaṇṭā-nādaṁ karoti yaḥ |


    purato vāsudevasya tasya puṇya-phalaṁ śṛṇu ||155||


    varṣa-koṭi-sahasrāṇi varṣa-koṭi-śatāni ca |


    vasate deva-loke tu apsaro-gaṇa-sevitaḥ ||156||


    sarva-vādya-mayī ghaṇṭā keśavasya sadā priyā |


    vādanāl labhate puṇyaṁ yajña-koṭi-samudbhavam ||157||


    vāditra-ninadais tūrya-gīta-maṅgala-nisvanaiḥ |


    yaḥ snāpayati govindaṁ jīvan-mukto bhaved dhi saḥ ||158||


    vāditrāṇām abhāve tu pūjā-kāle hi sarvadā |


    ghaṇṭā-śabdo naraiḥ kāryaḥ sarva-vādya-mayī yataḥ ||159||


    sarva-vādya-mayī ghaṇṭā devadevasya vallabhā |


    tasmāt sarva-prayatnena ghaṇṭā-nādaṁ tu kārayet ||160||


    manvantara-sahasrāṇi manvantara-śatāni ca | 


    ghaṇṭā-nādena deveśaḥ prīto bhavati keśavaḥ ||161||

viṣṇu-dharmottare śrī-bhagavat-prahlāda-saṁvāde—


    śṛṇu daityendra vakṣyāmi ghaṇṭā-māhātmyam uttamam |


    prahlāda tvat-samo nāsti mad-bhakto bhuvana-traye ||162||


    mama nāmāṅkitā ghaṇṭā purato mama tiṣṭhati |


    arcitā vaiṣṇava-gṛhe tatra māṁ viddhi daityaja ||163||


    vainateyāṅkitāṁ ghaṇṭāṁ sudarśana-yutāṁ yadi |


    mamāgre sthāpayed yas tu dehe tasya vasāmy aham ||164||

**sanātanaḥ:** tasya dehe vasāmi, prakaṭas tiṣṭhāmītyarthaḥ; ato mad-adhiṣṭhānavat so'pi pūjya iti bhāvaḥ ||164||


    yas tu vādayate ghaṇṭā vainateyena cihnitām |


    dhūpe nīrājanae snāne pūjā-kāle vilepane ||165||


    mamāgre pratyahaṁ vatsa pratyekaṁ labhate phalam |


    mamāyutaṁ go-yutaṁ ca cāndrāyaṇa-śatodbhavam ||166||

**sanātanaḥ:** go'yutaṁ, gavāyutaṁ gavām ayutasya dānajaṁ phalam ityarthaḥ ||166||


    vidhi-bāhya-kṛtā pūjā saphalā jāyate nṝṇām |


    ghaṇṭā-nādena tusṭo’haṁ prayacchāmi svakaṁ padam ||167||


    nāgāri-cihnitā ghaṇṭā rathāṅgena samanvitā |


    vādanāt kurute nāśaṁ janma-mṛtyu-bhayasya ca ||168||


    garuḍenāṅktāṁ ghaṇṭāṁ dṛṣṭvāhaṁ pratyahaṁ  sadā |


    prītiṁ karoti daityendra lakṣmīṁ prāpya yathādhanaḥ ||169||

**sanātanaḥ:** adhano daridraḥ yathā lakṣmī dhana-sampatti prāpya prītiṁ karoti, tadvat ||169||


    dṛṣṭvāmṛtaṁ yathā devāḥ prītiṁ kurvanty aharniśam |


    suparṇe ca tathā prītiṁ ghaṇṭā-śikhara-saṁsthite ||170||

**sanātanaḥ:** ghaṇṭāyāṁ śikharam agraṁ, tatra samyak sthite sati; prītiṁ karomīti śeṣaḥ | prīye iti vā pāṭhaḥ | suparṇaimīti pāṭhe emi prāpnomi | punaḥ sandhir ārṣaḥ ||170||


    sva-kareṇa prakurvanti ghaṇṭā-nādaṁ sva-bhaktitaḥ |


    madīyārcana-kāle tu phalaṁ koṭy-aindavaṁ kalau ||171||

**sanātanaḥ:** aindavaṁ cāndrāyaṇaṁ, tat-koṭi-samudbhavaṁ phalam ityarthaḥ | dīnārakoṭijamiti pāṭhe dīnāraṁ suvarṇa-mudrā-viśeṣaḥ, tat-koṭidānajam ||171||

anyatra ca—


    ghaṇṭā-daṇḍasya śikhare sa-cakraṁ sthāpayet tu yaḥ |


    garuḍaṁ vai priyaṁ viṣṇoḥ sthāpitaṁ bhuvana-trayam ||172||


    sa-cakra- ghaṇṭā-nādaṁ tu mṛtyu-kāle śṛṇoti yaḥ |


    pāpa-koṭi-yutasyāpi naśyanti yama-kiṅkarāḥ ||173||

**sanātanaḥ:** naśyanti adṛśyā bhavanti, palāyanta ityarthaḥ ||173||


    sarve doṣāḥ pralīyante ghaṇṭā-nāde kṛte harau |


    devatānāṁ munīndrāṇāṁ pitṝṇām utsavo bhavet ||174||


    abhāve vainateyasya cakrasyāpi na saṁśayaḥ |


    ghaṇṭā-nādena bhaktānāṁ prasādaṁ kurute hariḥ ||175||


    gṛhe yasmin bhaven nityaṁ ghaṇṭā nāgāri-saṁyutā |


    na sarpāṇāṁ bhayaṁ tatra nāgni-vidyut-samudbhavam ||176||


    yasya ghaṇṭā  gṛhe nāsti śaṅkhaś ca purato hareḥ |


    kathaṁ bhāgavataṁ nāma gīyate tasya dehinaḥ  ||177|| iti |

**ato bhagavataḥ prītyai ghaṇṭā śrī-garuḍānvitā |**

**saṅgṛhyā vaiṣṇavair yatnāc cakreṇopari maṇḍitā ||178||**

**snāne śaṅkhādi-vādyāṁ tu nāma-saṅkīrtanaṁ hareḥ |**

**gītaṁ nṛtyaṁ purāṇādi-paṭhanaṁ ca praśasyate ||179||**


#### **atha snāne vādyādi-māhātmyam**

skanda-purāṇe—


    snāna-kāle tu kṛṣṇasya śaṅkhādīnāṁ tu vādanam |


    kurute brahma-loke tu vasate brahma-vāsaram ||180||


    snāna-kāle tu samprāpte kṛṣṇasyāgre tu nartanam |


    gītaṁ caiva punāty atra ṛcoktaṁ vadanena hi ||181||

**sanātanaḥ:** punātīti nartanādi-kartṝn, ṛcoktaṁ vadanena hīti ṛg-vedena svamukhena sākṣād ayam arthaḥ sādhita ityarthaḥ | yadvā, atra pāvane yat phalaṁ, tad-ṛcaivoktaṁ, nānyasya vadane prabhavatītyarthaḥ ||181||

tatraiva śrī-brahma-nārada-saṁvāde—


    mṛdaṅga-vādyena yutaṁ paṇavena samanvitam |


    arcanaṁ vāsudevasya sa-nṛtyaṁ mokṣadaṁ nṝṇām ||182||


    gītaṁ vādyaṁ ca nṛtyaṁ ca tathā pustaka-vācanam |


    pūjā-kāle tu kṛṣṇasya sarvadā keśava-priyam ||183||


    nṛtya-vādyādy-abhāve tu kuryāt pustaka-vācanam |


    pūjā-kāle tv idaṁ putra sarvadā prīti-dāyakam ||184|

**sanātanaḥ:** arcanam ityanena pūjā-kāle, tvityādinā ca yadyapi pūjāyāṁ sarvopacāreṣu sarvadaiva vādyādikaṁ vihitam, tathāpyatra mukhyopacāre snāne snāna-kāle tvityādi-vacana-saṅgatyā prāgval likhitam; evamagre'pi ||182-184||


    pustakasyāpy abhāve tu viṣṇu-nāma-sahasrakam |


    stava-rājaṁ mini-śreṣṭha gajendrasya ca mokṣaṇam ||185||


    pūjā-kāle tu devasya gītā-stotram anusmṛtiḥ |


    pañca-staavā mahā-bhāga mahā-prīti-karā hareḥ ||186||

**sanātanaḥ:** māturaṅke uttānaśāyī na bhavati, muktobhavatītyarthaḥ ||186|| 


    vihāya gīta-vādyāni pūjā-kāle sadā hareḥ |


                                                                                paṭhanīyaṁ mahā-bhaktyā viṣṇor nāma-sahasrakam ||187||

dvārakā-māhātmye—


    snāna-kāle tu kṛṣṇasya jaya-śabdaṁ karoti yaḥ |


    kara-tāḍana-saṁyuktaṁ gītaṁ nṛtyaṁ prakurvate ||188||


    unmatta-ceṣṭāṁ kurvāṇo hasan jalpan yathecchayā |


    nottāna-śāyī bhavati mātur aṅke nareśvara ||189||


#### **atha sahasra-nāma-māhātmyam**

tatraiva—


    snāna-kāle tu devasya paṭhen nāma-sahasrakam |


    pratyaksaraṁ labhet puṇyaṁ kapilā-go-śatodbhavam ||190||

viṣṇu-dharmottare—


    kṛtvā nāma-sahasreṇa stutiṁ tasya mahātmanaḥ |


    viyogam āpnoti  naraḥ sarvānarthair na saṁśayaḥ ||191||

skānde śrī-brahma-nārada-saṁvāde—


    viṣṇor nāma-sahasraṁ tu pūjā-kāle paṭhanti ye |


    vedānāṁ caiva puṇyānāṁ phalam āpnoti mānavaḥ ||192||


    ślokenaikena devarṣe sahasra-nāmakasya yat |


    paṭhitena phalaṁ proktaṁ na tat kratu-śatair api ||193||


    mantra-hīnaṁ kriyā-hīnaṁ yat kṛtaṁ pūjanaṁ hareḥ |


    paripūrṇaṁ bhavet sarvaṁ sahasra-nāma-kīrtanāt ||194||

kiṁ ca—


    jñānājñāna-kṛtaṁ pāpaṁ paṭhitvā viṣṇu-sannidhau |


    nāmnāṁ sahasraṁ viṣṇos tu prajahāti mahā-rujam ||195||


    brahma-hatyādi-pāpāni kāma-cāra-kṛtāny api |


    vilayaṁ yānti vai nūnam anya-pāpe tu kā kathā ||196||


    siddhyanti sarva-kāryāṇi manasā cintitāni ca |


    yaḥ paṭhet prātar utthāya viṣṇor nāma-sahasrakam ||197||

tatraiva śrī-kṛṣṇārjuna-saṁvāde—


    adhītās tena vai vedāḥ surāḥ sarva-samarcitāḥ |


    nāmnāṁ sahasraṁ yo’dhīte muktis tasya kare sthitā ||198||


    kurvat pāpa-sahasrāṇi bhuñjāno’pi yatas tataḥ |


    paṭhen nāma-sahasras tu durgandhaṁ na sa paśyati ||199||


    muktvā nāma-sahasras tu nānyo dharmo’sti kaścana |


    kalau prāpte guḍākeśa satyam etan mayeritam ||200||


    yajñair dānais tapabhiś ca stavaiḥ prītir na me’rjuna |


    santuṣṭis tu na cānyena vinā nāma-sahasrakam ||201||


    stavaṁ nāma-sahasrākhyaṁ ye na jānanti vai kalau |


    bhramanti te nar¸a loke sarva-dharma-bahiṣkṛtāḥ ||202||


    stavaṁ nāma-sahasrākhyaṁ likhitaṁ yasya veśmani |


    pūjyate mama sānnidhye pūjāṁ gṛhṇāmi tasya vai ||203||

**sanātanaḥ:** mānavaḥ prāpnoti, ante mānavāḥ prāpnuvantītyarthaḥ | stavaṁ likhitamiti napuṁsakatvam ārṣam ||192-203||


    yasmin nāma-sahasraṁ me gṛhe tiṣṭhati sarvadā |


    likhitaṁ pāṇḍava-śreṣṭha tatra no viśate kaliḥ ||204|| \
tasmāt tvam api kaunteya mad-bhakto man-manā bhava |


    paṭhan nāma-sahasraṁ me sarvān kāmān avāpsyasi ||205||


    aham ārādhitaḥ pūrvaṁ brahmaṇā loka-kartṛṇā |


    tato nāma-sahasraṁ me prāptaṁ loka-hitaṁ param ||206||


    nāradena tataḥ pūrvaṁ prāptaṁ ca parameṣṭhinaḥ |


    nāradena tataḥ prokta-vṛṣīṇām ūrdhva-retasām ||207||


    ṛṣibhis tu mahābāho devaloke prakāśitam |


    martya-loke manuṣyāṇāṁ vyāsena paribhāṣitam ||208||


    tapasogreṇa mahatā śaṅkareṇa mahātmanā |


    mat-prasādād anuprāptaṁ guhyānām uttamottamam ||209||


    dattaṁ bhavānyai rudreṇa nāmnāṁ me hi sahasrakam |


    viśrutaṁ triṣu lokeṣu mayā te parikīrtitam ||210||

**sanātanaḥ:** laghu-sahasra-nāma-māhātmyam uktvā bṛhat-sahasra-nāma-māhātmyaṁ ca vakṣyannādau tat-pravṛtti-kramam āha—tapaseti dvābhyām ||209-210||


    aśeṣārtiharaṁ pārtha mama nāma-sahasrakam |


    sadyaḥ prīti-karaṁ puṇyaṁ surāṇām amṛtaṁ yathā ||211||


    aṣṭādaśa-purāṇānāṁ sārem etad dhanañjaya |


    mayoddhṛtya samākhyātaṁ tava nāma-sahasrakam ||212||


    sahasra-nāma-māhātmyaṁ devo jānāti śaṅkaraḥ |


    sahasra-nāma-māhātmyaṁ yaḥ paṭhec chṛṇuyād api |


    aparādha-sahasreṇa na sa lipyet kadācana ||213||

**atha śrī-bhagavad-gītā-māhātmyam**

skānde avantī-khaṇḍe śrī-vyāsoktau –


    gītā sugītā kartavyā kim anyaiḥ śāstra-vistaraiḥ |


    yā svayaṁ padma-nābhasya mukha-padmād viniḥsṛtā ||214||

**sanātanaḥ:** sugītā kartavyā, śobhana-prakāreṇa geyetyarthaḥ ||214||


    sarva-śāstra-mayī gītā sarva-deva-mayī yataḥ |


    sarva-dharma-mayī yasmāt tasmād etāṁ samabhyaset ||215||


    śālagrāma-śilāgre tu gītādhyāyaṁ paṭhet tu yaḥ |


    manvantara-sahasrāṇi vasate brahmaṇaḥ pure ||216||


    hatvā hatvā jagat sarvaṁ muṣitvā sa-carācaram |


    pāpair na lipyate caiva gītādhyāyī kathañcana ||217||


    teneṣṭaṁ kratubhiḥ sarvair dattaṁ tena gavāyutam |


    gītām abhyasyatā nityaṁ tenāptaṁ padam avyayam ||218||

**sanātanaḥ:** nityam abhyasyatā yena sthitam iti śeṣaḥ, yadvā, tena hananādi-kartrāpi gītām abhyasyatā iṣṭaṁ dattaṁ paramaṁ padañca prāptam ityarthaḥ ||218||


    gītādhyāyaṁ paṭhed yas tu ślokaṁ ślokārdham eva vā |


    bhava-pāpa-vinirmukto yāti viṣṇoḥ paraṁ padam ||219||

**sanātanaḥ:** bhavaḥ saṁsāra eva pāpaṁ, tena vinirmuktaḥ san ||219||


    yo nityaṁ viśva-rūpākhyam adhyāyaṁ paṭhati dvijaḥ |


    vibhūtiṁ deva-devasya tasya puṇyaṁ vadāmy aham ||220||

**sanātanaḥ:** vibhūtiṁ cādhyāyam ||220||


    vedair adhītair yat puṇyaṁ setihāsaiḥ purātanaiḥ |


    ślokenaikena tat puṇyaṁ labhate nātra saṁśayaḥ ||221||

**sanātanaḥ:** purātanaiśca purāṇaiḥ ||221||


    ābrahma-stamba-paryantaṁ jagat-tṛptiṁ karoti saḥ |


    viśva-rūpaṁ sadādhyāyaṁ vibhūtiṁ ca paṭhet tu yaḥ ||222||


    ahany ahani yo martyo gītādhyāyaṁ paṭhet tu vai |


    dvātriṁśad-aparādhāṁs tu kṣamate tasya keśavaḥ ||223||

**sanātanaḥ:** dvātriṁśad aparādhān vārāhoktān agre lekhyān ||223||


    likhitvā vaiṣṇavānāṁ ca gītā-śāstraṁ prayacchati |


    dine dine ca yajate hariṁ cātra na saṁśayaḥ ||224||

**sanātanaḥ:** vaiṣṇavānāṁ vaiṣṇavebhyaḥ ||224||


    caturṇām eva vedānāṁ sāram uddhṛtya viṣṇunā |


    trailokyasyopakārāya gītā-śāstraṁ prakāśitam ||225||


    bhāratāmṛta-sarvasvaṁ viṣṇor vaktrād viniḥsṛtam |


    gītā-gaṅgodakaṁ pītvā punar janma na vidyate ||226||

**sanātanaḥ:** gītaiva gaṅgodakaṁ, pāpādi-hāritvāt bhukti-mukti-pradatvācca, tat pītvā sthitasya prasiddha-gaṅgodakād viśeṣamāha—bhāratam evāmṛtaṁ bahirantaḥśodhanaṁ, vedārṇavasāratvāt, tasyāpi sarvasvaṁ sārabhūtam ityarthaḥ; yadvā, sarvārtha-prakāśakaṁ yad-bhāratākhyaṁ śāstraṁ, tasyāmṛtaṁ madhura-rasa-bhāgas tasya sarvasvam; tat tu nedṛśaṁ, bāhya-tīrtha-mātratvāt | kiñca, viṣṇor mukhāt viśeṣeṇa prītyādi-mayena niḥsṛtaṁ, tat tu pādāṅguṭha-śaucād eveti dik ||226||


    dharmaṁ cārthaṁ ca kāmaṁ ca mokṣaṁ cāpīcchatā sadā |


    śrotavyā paṭhanīyā ca gītā kṛṣṇa-mukhodgatā ||227|| \
yo naraḥ paṭhate nityaṁ gītā-śāstraṁ dine dine |


    vimuktaḥ sarva-pāpebhyo yāti viṣṇoḥ paraṁ padam ||228||


#### **atha purāṇa-pāṭhādi-māhātmyam**

pādme devadūta-vikuṇḍala-saṁvāde [PadmaP 3.31.94-96] –


    vicārayanti ye śāstraṁ vedābhyāsa-ratāś ca ye |


    purāṇaṁ saṁhitāṁ ye ca śrāvayanti paṭhanti ca ||229||


    vyākurvanti smṛtiṁ ye ca ye dharma-pratibodhakāḥ |


    vedānteṣu niṣaṇṇā ye tair iyaṁ jagatī dhṛtā ||230||


    tat-tad-abhyāsa-māhātmyaiḥ sarve te hata-kilbiṣāḥ |


    gacchanti brahmaṇo lokaṁ yatra moho na vidyate ||231||

tatraiva śrī-śivomā-saṁvāde –


    antaṁ gato’pi vedānāṁ sarva-śāstrārtha-vedy api |


    puṁso’śruta-purāṇasya na samyag gati-darśanam ||232||

**sanātanaḥ:** vyākurvanti, vyākhyānaṁ kurvanti; niṣaṇṇā niṣṇātāḥ | gatiḥ tattvaṁ, tasya darśanaṁ vijñānaṁ samyak na bhavati ||230-232||


    vedārthād adhikaṁ manye purāṇārthaṁ ca bhāmini |


    purāṇam anyathā kṛtvā tiryag-yonim avāpnuyāt ||233||

bṛhan-nāradīye ca [ṇārP 1.1.57, ?, 60-61] –


    purāṇeṣv artha-vādatvaṁ ye vadanti narādhamāḥ |


    tair arjitāni puṇyāni kṣayaṁ yānti dvijottamāḥ ||234||

**sanātanaḥ:** tadvadeva arthavāda-rūpāṇi viphalānyeva bhavantītyarthaḥ ||234||


    purāṇeṣu dvija-śreṣṭhāḥ sarva-dharma-pravaktṛṣu |


    pravadanty artha-vādatvaṁ ye te naraka-bhājanāḥ ||235||

**sanātanaḥ:** he dvija-śreṣṭhāḥ ||235||


    anāyāsena yaḥ puṇyānīcchatīha dvijottamāḥ |


    śrotavyāni bhaktyā tenaiva purāṇāni na saṁśayaḥ ||236||

**sanātanaḥ:** he dvijottamāḥ ||236||


    purārjitāni pāpāni naśam āyānti tasya vai |


    purāṇa-śravaṇe buddhis tasyaiva bhavati dhruvam ||237||

kiṁ ca –


    purāṇe vartamāne’pi pāpa-pāśena yantritaḥ |


    anādṛtyānya-gāthāsu sakta-buddhiḥ pravartate ||238||

**sanātanaḥ:** pāpa-pāśena yantrito vaśīkṛto janaḥ purāṇam anādṛtya anyagāthāsu prākṛta-gītavadajñajana-śravaṇamātra-priyāsu apaurāṇikīṣu asat-kathāsu āsakta-buddhiḥ san tāsveva pravartate ityarthaḥ ||238||


#### **atha vastrārpaṇam**

**snāna-mudrāṁ pradarśyātha śuddha-sūkṣmāṅga-vāsasā |**

**śanaiḥ saṁmārjya gātrāṇi divye vastre samarpayet ||239||**

**sanātanaḥ:** śuddhena su-sūkṣmeṇa ca aṅga-vāsasā śrīmad-aṅga-saṁmārjana-yogya-vastreṇa; vastre paridhānottarīyavāsasī ||239||

**madhya-deśīya-nepathyādy-anusāreṇa bhaktitaḥ |**

**ke’py atra kañcukosṇīṣādy-ambarāṇy arpayanti ca ||240|| \
**

**sanātanaḥ:** atra snapanānantara-vastrārpaṇa-kāle; apyarthe cakāraḥ, kañcukādy-ambarāṇyapi ābharaṇānyapi ||240||

tathā ca matsye—

tat-tad-deśīya-bhūṣāḍhyāṁ tat-tan-mūrtiṁ ca kārayet ||241||

ekādaśa-skandhe [BhP 11.27.32] –

alaṅkurvīta sa-prema mad-bhakto māṁ yathocitam ||242||

**sanātanaḥ:** yathocitaṁ yad-deśe yādṛk veśa-bhūṣaṇaṁ, tatra tenaivetyarthaḥ ||242||

bhaviṣye ca—


    vāsobhiḥ pūjayed viṣṇuṁ yny evātma-priyāṇi tu |


    tathānyaiś ca śubhiar divyair arcayec ca dukūlaiḥ ||243||


    vāsāṁsi ca vicitrāṇi sāravanti śucīni ca |


    dhūpitāni harer dadyāt vikeśāni navāni ca ||244|||

**sanātanaḥ:** sāravanti cira-sthāyīni, paramottamāni vā kauśeyādīni; vikeśāni keśa-rahitāni ||244||


    bhūṣayed bahubhir vastrair vicitraiḥ kañcukādibhiḥ |


    bhogānantaram eveti bahūnāṁ sammataṁ satām ||245||

**sanātanaḥ:** paramataṁ likhitvā nija-mataṁ likhati—bhūṣayed iti | ba

hūnāṁ satāmiti bhojana-samaye vastra-dvayasyaiva smṛti-śāstreṇa vihitatvāt taccāgre vyaktaṁ bhāvi ||245||


#### **atha śrīmad-aṅga-mārjana-māhātmyam**

dvārakā-māhātmye—


    kṛṣṇaṁ snānārdra-gātraṁ tu vastreṇa parimārjati |


    tasya lakṣārjitasyāpi bhavet pāpasya mārjanam ||246||


#### **atha vastrārpaṇa-māhātmyam**

nārasiṁhe—


    vastrābhyām acyutaṁ bhaktyā paridhāpya vicitritam |


    soma-loke vasitvā tu viṣṇu-loke mahīyate ||247||

skānde śrī-śivomā-saṁvāde—


    vastrāṇi supavitrāṇi sāravanti mṛdūni ca |


    rūpavanti harer dattvā sadaśāni navāni ca ||248||


    yāvad vastrasya tantunā parimāṇaṁ bhavaty atha |


    tāvad varṣa-sahasrāṇi viṣṇu-loke mahīyate ||249||

viṣṇu-dharmottare [3.341.176-178]—


    rāṅkavasya pradānena sarvān kānām avāpnuyāt |*


    kārpāsikaṁ vastra-yugaṁ yaḥ pradadyāj janārdane ||250||

**sanātanaḥ:** sadaśāni daśāsahitāni; rāṅkavaṁ mṛga-romajaṁ vastraṁ tasya ||248-250||


    yāvanti tasya tantūni hasta-mātra-mitāni tu |


    tāvad varṣa-sahasrāṇi viṣṇu-loke mahīyate ||251||

**sanātanaḥ:** tantūnīti napuṁsakatvam ārṣam, yāvad vastram itāstantavo bhavantītyarthaḥ ||251||


    mahārghatā yathā tasya sādhu-deśodbhavo yathā |


    sūkṣmatā ca yathā viprās tathā proktaṁ phalaṁ mahat ||252||

kiṁ ca tatraivānyatra [3.341.179-185]—


    śukla-vastra-pradānena śriyam āpnoty anuttamām |


    mahā-rajana-raktena saubhāgyaṁ mahad aśnute ||253||


    tathā kuṅkuma-raktena strīṇāṁ vallabhatāṁ vrajet |


    nīlī-raktaṁ vinā raktaṁ śeṣa-raṅgair dvijottamāḥ |


    dattvā bhavati dharmātmā sarva-vyādhi-vivarjitaḥ ||254||

**sanātanaḥ:** mahārajanaṁ kusumbha-puṣpaṁ, tena raktena rañjitena vāsasā datteneti śeṣaḥ | nīlyā raktaṁ vastraṁ vinā śeṣaḥ nīlīvyatiriktai raṅgaiḥ raktaṁ vastraṁ dattvā, nīlīraktaṁ ca paṭṭa-vastrātiriktaṁ jñeyam | nīlīpaṭṭe na duṣyatītyādi-vacanāt ||253-254|| 


    kauśeyāni ca vastrāṇi sumṛdūni laghūni ca |


                                                                                                                                                                                                                                                                        yaḥ prayacchati devāya so’śvamedha-phalaṁ labhet ||255||


                                                                                                                                                                                                                                                                        rāṅkavā mṛga-lomyāś ca kadalyāś ca tathā śubhā |


                                                                                                                                                                                                                                                                        yo dadyād deva-devāya so’śvamedha-phalaṁ labhet ||256||


                                                                                                                                                                                                                                                                        nānā-bhakti-vicitrāṇi cīrajāni navāni ca |


                                                                                                                                                                                                                                                                        dattvā vāsāṁsi śubhrāṇi rājasūya-phalaṁ labhet ||257||

**sanātanaḥ:** kauśeyāni kośakāra-kṛmi-kṛta-tantumayāni; nānā-bhakti-vicitrāṇi bhāgaśo vicitra-sūcyādi-śilpa-nimmitāni, cīrajāni valkalodbhavāni ||255-257||

dvārakā-māhātmye ca—


    nānā-deśa-samudbhūtaiḥ suvastraiś ca sukomalaiḥ |


    dhūpayitvā subhaktyā ca pradhāpayati mādhavam |


    manvantarāṇi vasate tantu-saṁkhyaṁ harer gṛhe ||258||


#### **atha vastrārpaṇe niṣiddham **

viṣṇu-dharmottare—


    nīlī-raktaṁ tathā jīrṇaṁ vastram anya-dhṛtaṁ tathā |


    deva-devāya yo dadyāt sa tu pāpair hi yujyate ||259||


#### **atrāpavādaḥ**

tatraiva—


    āvike paṭṭa-vastre ca nīlī-rāgo na duṣyati ||260||


#### **atha yajñopavītam**

**vastrasyârpaṇa-mudrāṁ ca pradarśya paridhāpya tat | \
upavītaṁ samārpyātha tan-mudrāṁ ca pradarśayet ||261||**

**sanātanaḥ:** tad-vastraṁ paridhāpya tasmin upavītārpaṇe yā mudrā tām ||261||


#### **athopavītārpaṇa-māhātmyam**

**trivṛt śuklaṁ ca pītaṁ ca paṭṭa-sūtrādi-nirmitam |**

**yajñopavītaṁ govinde dattvā vedāntago bhavet ||262||**

**sanātanaḥ:** trivṛt nava-guṇam ityarthaḥ, vārthe cakārau, ādi=śabdena kārpāsādi, tathā ca chandoga-pariśiṣṭe—


    kārpāsa-kṣauma-gobāla-tṛṇavalka-tṛṇādikam | 


    sadā sambhavato dhāryam upavītaṁ dvijātibhiḥ || iti | 

vedāntagaḥ veda-pāraṅgato vedāntārthābhijño vā ||262||

nandi-purāṇe—


    yajñopavīta-dānena surebhyo brāhmaṇāya vā |


    bhaved vidvāṁś caturvedī śuddha-dhīr nātra saṁśayaḥ ||263||


#### **atha pādya-tilakācamanāni **

**atha pādyaṁ nivedyādāv ūrdhva-puṇḍraṁ manoharam |**

**nirmāya bhāle kṛṣṇasya dadyād ācamanaṁ tataḥ ||264||**

**sanātanaḥ:** atha yajñopavītārpaṇānantaram, atra pādya-nivedanaṁ snānānantaram avaśyaṁ pāda-prakṣālanasya tilakācamanayor apy apekṣyatvāt; atas trayam idam atraikatraiva likhitam | manoharam iti—śyāmasundare śrī-lalāṭe saṁghṛṣṭa-sa-kuṅkuma-candanena madhya-cchidratayā viracanāt ||264||


#### **atha bhūṣaṇam**

**tato devāya divyāni bhūṣaṇāni nivedya ca |**

**paridhāpya yathā-yuktaṁ tan-mudrāṁ ca pradarśayet ||265||**

**sanātanaḥ:** yathāyuktam iti—yasminn aṅge yathā yat paridhāpayitum upayujyate, tatra tathā tat paridhāpyetyarthaḥ ||265||


#### **atha bhūṣaṇārpaṇa-māhātmyam**

**skānde śivomā-saṁvāde—**


    **maṇi-mauktika-saṁyuktaṁ dattvābharaṇam uttamam |**


    **sva-śaktyā bhūṣaṇaṁ dattvā agniṣṭoma-phalaṁ labhet ||266||**

**sanātanaḥ:** svaśaktyā nija-sāmarthyena bhūṣaṇam anyad api dattvā; yadvā, nija-śakty-anusāreṇa maṇyādy-ābharaṇa-vyatiriktam api bhūṣaṇaṁ dattvā ||266||

kiṁ ca--


    guñjā-mātraṁ suvarṇasya yo dadyād viṣṇu-mūrdhani |


    indrasya bhavane tiṣṭhed yāvad āhūta-samplavam ||267||


    tasmād ābharaṇaṁ devi dātavyaṁ viṣṇave sadā |


    nārāyaṇo bhavet prīto bhaktyā paramayā mubhe ||268||

**sanātanaḥ:** ābharaṇa-dānātmikayā parama-bhaktyā prīto bhaved iti mukhyaṁ phalam | anyat tu sarvaṁ sa-kāmasya nāntarīyakaṁ jñeyam; evam anyatrāpy ūhyam |


    ananto bhagavān viṣṇus tasya kāma-vivarjitaiḥ | 


    yadeva dīyate kiñcit tadevākṣayam ucyate || 

ityādi-vacanāt tac-cāgre lekhyameva ||267-268||

nandi-purāṇe—


    alaṅkāraṁ tu yo dadyād viprāyātha surāya vā |


    sa gacched vāruṇaṁ lokaṁ nānābharaṇa-bhūṣitaḥ |


    jātaḥ pṛthivyāṁ kāḷena bhaved dvīpa-patir nṛpaḥ ||269||

viṣṇu-dharmottare—


    karṇābharaṇa-dānena bhavec chruti-dharo naraḥ |


    aśvamedham avāpnoti saubhāgyaṁ cāpi vindati ||270||


    karṇapūra-pradānena śrutiṁ sarvatra vindati ||271||

**sanātanaḥ:** karṇābharaṇa-karṇapūrayor avāntara-bhedaḥ; śrutiṁ sarvatra vindati— dūrato'pi sarvaṁ śṛṇotītyarthaḥ ||270-271|| 


    mūrdhābharaṇa-dānena bhūr dhanyo bhūtale bhavet |


                                                                                                                                  catuḥ-samudra-valayāṁ praśāsti ca vasundharām ||272||

tatraiva tṛtīya-khaṇḍe—


    vibhūṣaṇa-pradānena mūrdhanyo bhūtale bhavet |


    ramyāṇi ratna-citrāṇi saurvarṇāni dvijottamāḥ ||273||


    dattvābharaṇa-jātāni rājasūya-phalaṁ labhet |


    pādāṅgulīya-dānena guhyakādhipatir bhavet ||274||


    pādābharaṇa-dānena sthānaṁ sarvatra vindati ||275||

**sanātanaḥ:** pādābharaṇaṁ nūpuram ||275||


    śroṇī-sūtra-pradānena mahīṁ sāgara-mekhalām |


    praśāsti nihatāmitro nātra kāryā vicāraṇā ||276||

**sanātanaḥ:** śroṇī-sūtraṁ kāñcī ||276||


    saubhāgyaṁ mahad āpnoti kiṅkiṇīṁ pradadad dhareḥ |


    hastāṅgulīya-dānena paraṁ saubhāgyam āpnuyāt ||277||


    tathaivāṅgada-dānena rājā bhavati bhūtale |


    keyūra-dānād bhavati śatur-pakṣa-kṣayaṅkaraḥ ||278||


    graiveyakāṇi dattvā ca sarva-śāstrārthavid bhavet |


    nāryaś ca vaśagās tasya bhavati dvija-puṅgavāḥ ||279||


    dattvā pratisarān mukhyān na bhūtair abhibhūyate ||280||

**sanātanaḥ:** pratisarān hasta-sūtrāṇi ||280||

kiṁ ca tatraiva—


    kṛtrimaṁ ca pradātavyaṁ tathaivābharaṇaṁ divjāḥ |


    pratirūpa-kṛtaṁ dattvā kṣipraṁ puṣṭyā prayujyate ||281||

**sanātanaḥ:** kṛtrimaṁ suvarṇara-sopaskṛtaṁ, tāmrādi-nirmitaṁ tadeva pratirūpakṛtam ||281||

pādme—


    śaṅkha-cakra-gadādīni pādādy-avayaveṣu ca |


    sauvarṇābharaṇaṁ kṛtvā viṣṇu-loke mahīyate ||282||

**sanātanaḥ:** pādādy-avayaveṣu sauvarṇābharaṇaṁ ca kṛtvā dattvetyarthaḥ | dattvetyeva vā pāṭhaḥ ||282||

nārasiṁhe—


    suvarṇābharaṇair divyair hāra-keyūra-kuṇḍalaiḥ |


    mukuṭaiḥ kaṭakādyaiś ca yo viṣṇuṁ pūjayen naraḥ ||283||

**sanātanaḥ:** kaṭakaṁ valayam ||283||


    sarva-pāpa-vinirmuktaḥ sarva-bhūṣaṇa-bhūṣitaḥ |


    indra-loke vased dhīmān yāvad indraś caturdaśa ||284||

garuḍa-purāṇe—


    yasyārcā tiṣṭhate viṣṇor hema-bhūṣaṇa-bhūṣitā |


    ratnair muktāviśeṣeṇa ahany ahani vāsava ||285||

**sanātanaḥ:** viṣṇor arcā pratimā yasya gṛhe tiṣṭhati ||285||


    kalpa-koṭi-sahasrāṇi tasya vai bhuvane hareḥ |


    vāso bhavati devendra kathitaṁ brahmaṇā mama ||286||


    yaḥ paśyati naraḥ kṛṣṇaṁ hema-bhūṣaṇa-bhūṣitam |


    sakṛd bhaktyā kalau śakra punāty āsaptamaṁ kulam ||287|| iti |

**bahulaṁ bhūṣaṇaṁ bhogāt paścād evānulepanam |**

**puṣpaṁ cecchanti santo’nulepanārcānubhūṣaṇam ||288||**

**samprārthyātha prabhuṁ prāgvat nivedya śuci-pāduke |**

**vādya-gītātapatrānyaiḥ pūjā-sthānaṁ punar nayet ||289||**

**sanātanaḥ:** evam adhunākhila-bhūṣaṇārpaṇameva likhitam; tatra śiṣṭācārāpekṣayā likhati—bahulam iti | bhagavato bhojanānantarameva bhūṣaṇaṁ bahulaṁ santa icchanti samarpayituṁ manyante | ato'dhunā svalpam evārpyam iti bhāvaḥ | tathā anulepanaṁ puṣpaṁ ca tadānīmeva bahulam icchantīti prasaṅgād atra likhitam; ata eva jñeyaṁ śrī-bhagavataḥ snānānantaraṁ bhojanāt prathamamasaṅkocena sukha-bhojanārtham avaśyāpekṣyaṁ makara-kuṇḍala-mauktika-hārāṅgadāṅgulīyakādi-bhūṣaṇaṁ kiñcin, tathā śrīvakṣo-bāhu-grīvādi-tilakamātropayogi-kiñcid-anulepanaṁ, tathā vanamālāvataṁsa-mātraṁ kiñcit puṣpaṁ ca nija-rucyārpyaṁ, bhojanānte ca yathā-śobhaṁ tat-tat sarvam eveti | kiñca, tatra cānulepanād anu paścādeva bhūṣaṇam icchanti, bhūṣaṇa-rahiteṣu satsu śrīmad-aṅgaṣu sarveṣv eva samyag anulepana-siddheḥ ||288-289||

**prāgvad dattvāsanādīni gandhaṁ tan-mudrayārpayet |**

**śaṅkhe nidhāya tulasī-dalenaivātha candanam ||290||**

**sanātanaḥ:** athānantaraṁ candanaṁ cārpayeta—


    tacca śaṅkhe nidhāyaiva tulasī-dalenaiva ca | 


    vilepayanti deveśaṁ śaṅkhe kṛtvā tu candanam || iti | 

tulasī-dala-lagnena candanena janārdanam, ityādi-vacanena phala-viśeṣokteḥ; taccāgre lekhyameva ||290||


#### **atha gandhaḥ**

āgame—


    candanāguru-karpūra-paṅkaṁ gandham ihocyate ||291||

**sanātanaḥ:** gandham iti napuṁsakatvam ārṣam ||291||

gāruḍe—


    kastūrikāyā dvau bhāgau catvāraś candanasya tu |


    kuṅkumasya trayaś caikaḥ śaśinaḥ syāc catuḥsamam ||292||


    karpūraṁ candanaṁ darpaḥ kuṅkumaṁ ca catuḥsama |


    sarvaṁ gandham iti proktaṁ samasta-sura-vallabham ||293||

**sanātanaḥ:** śaśinaḥ karpūrasyaiko bhāgaḥ, darpo mṛga-madaḥ ||292-293|| 

vārāhe—


    karpūraṁ kuṅkumaś caiva varaṁ tagaram eva ca |


    rasyaṁ ca candanaṁ caiva aguruṁ guggulaṁ tathā |


    etair vilepanaṁ dadyāt śubhaṁ cāru vicakṣaṇaḥ ||294||

**sanātanaḥ:** śubhaṁ sukhakaraṁ, cāru sundaraṁ; pāṭhāntaraṁ spaṣṭam ||294||

viṣṇu-dharmottarāgni-purāṇayoḥ—


    sugandhaiś ca murāmāṁsī-karpūrāguru-candanaiḥ |


    tathānyaiś ca śubhair dravyair arcayej jagatī-patim ||295||

vaśiṣṭha-saṁhitāyām—


    karpūrāguru-miśreṇa candanenānulepayet |


    mṛga-darpaṁ viśeṣeṇa abhīṣṭaṁ cakra-pāṇinaḥ ||296||

skānde śrī-brahma-nārada-saṁvāde—


    gandhebhyaś candanaṁ puṇyaṁ candanād agurur varaḥ |


    kṛṣṇāgurus tataḥ śreṣṭhaḥ kuṅkumaṁ tu tato’dhikam ||297||

viṣṇu-dharmottare—


    na dātavyaṁ dvija-śreṣṭha ato’nyad anulepanam |


    anulepana-mukhyaṁ tu candanaṁ parikīrtitam ||298||

nāradīye—


    yathā viṣṇoḥ sadābhīṣṭaṁ naivedyaṁ śāli-sambhavam |


    śukenoktaṁ purāṇe ca tathā tulasi-candanam ||299||

agastya-saṁhitāyāṁ ca—


    saṁghṛṣya tulasī-kāṣṭhaṁ yo dadyād rāma-mūrdhani |


    karpūrāguru-kastūrī-kuṅkumaṁ na ca tat-samam ||300||


#### **athānulepana-māhātmyam**

skānde brahma-nārada-saṁvāde śaṅkha-māhātmye—


    vilepayanti deveśaṁ śaṅkhe kṛtvā tu candanam | 


    paramātmā parāṁ prītiṁ karoti śatvārṣikīm ||301||

gāruḍe—


    tulasī-dala-lagnena candanena janārdanam |


    vilepayanti yo nityaṁ labhate vāñchitaṁ phalam ||302||

**sanātanaḥ:** vāñchitaṁ cintitam; akāra-praśleṣeṇa cintitātītam apīti vā ||302||

nārasiṁhe—


    kuṅkumāguru-śrīkhaṇḍa-kardamair acyutākṛtim |


    vilipya bhaktyā  rājendra kalpa-koṭiṁ vased divi ||303||

viṣṇu-dharmottarāgni-purāṇayoḥ—


    candanāguru-karpūra-kuṅkumośīra-padmakaiḥ |


    anulipto harir bhaktyā varān bhogān prayacchati ||304||


    kāleyakaṁ turuṣkaṁ ca rakta-candanam uttamam ||305||

**sanātanaḥ:** kāleyakaṁ kālāguruḥ, turuṣkaṁ śirakam ||305||


    nṛṇāṁ bhavanti dattāni puṇyāni puruṣottama ||306||

**sanātanaḥ:** puruṣottame dattāni santi nṛṇāṁ puṇya-rūpāṇi bhavanti ||306||

viṣṇu-dharmottare—


    candanenānulepyainaṁ candra-loka avāpnuyāt |


    śārīrair mānasair duḥkhais tathaiva ca vimucyate ||307||

**sanātanaḥ:** enaṁ śrī-kṛṣṇam ||307||


    kuṅkumenānulepyainaṁ sūrya-loke mahīyate |


    saubhāgyam uttamaṁ loke tathā prāpnoti mānavaḥ ||308||


    karpūreṇānulpiyainaṁ vāruṇaṁ lokam āpnuyāt |


    śārīrair mānasair duḥkhais tathaiva ca vimucyate ||309||


    dattvā mṛgamadaṁ mukhyaṁ yaśasā ca virājate |


    dattvā jāta-phala-kṣodaṁ kriyā-sāphalyam aśnute ||310||


    ramyeṇāguru-sāreṇa anulipya janārdanam |


    saubhāgyam atulaṁ loke balaṁ prāpnoti cottamam ||311||


    tathā bakula-niryāsair agniṣṭoma-phalaṁ labhet |


    bakulāguru-miśreṇa candanena sugandhinā |


    samālipya jagannāthaṁ puṇḍarīka-phalaṁ labhet ||312||

**sanātanaḥ:** pūṇḍarīkaṁ yajña-viśeṣaḥ ||312||


    ekīkṛtya tu sarvāṇi samālipya janārdanam |


    aśvamedhasya mukhyasya phalaṁ prāpnoty asaṁśayam ||313||


    yo’nulimpeta deveśaṁ kīrtitair anulepanaiḥ |


    pārthivādyāni yāvanti paramāṇūni tatra vai ||314||


    tāvad abdāni lokeṣu kāmacārī bhavaty asau | 


    keśa-saugandhya-jananaṁ kṛtvā mṛgamadaṁ naraḥ ||315||

**sanātanaḥ:** tatrānulepaneṣu pārthivāś candanādi-sambandhinaḥ, ādya-śabdena jalādi-sambandhinaś ca, napuṁsakatvam ārṣam; lokeṣu caturdaśa-bhuvaneṣu ||314-315||


    sarva-kāma-samṛddhasya yajñasya phalam aśnute ||316||


    yaḥ prayacchati gandhāni gandha-yuktī-kṛtāni ca |


    gandharvatvaṁ dhruvaṁ tasya saubhāgyaṁ tathottamam ||317||

**sanātanaḥ:** gandha-yuktī-kṛtāni sugandhi-dravya-yogena śodhitāni ||317||


#### **atha śrī-tulasī-kāṣṭha-candana-māhātmyam**

gāruḍe śrī-nārada-dhundhumāra-nṛpa-saṁvāde—


    yo dadāti harer nityaṁ tulasī-kāṣṭha-candanam |


    yugāni vasate svarge hy anantāni narottama ||318||


    mahā-viṣṇau kalau bhaktyā dattvā tulasī-candanam |


    yo’rcayen mālatī-puṣpair na bhūya-stanapo bhavet ||319||

**sanātanaḥ:** tulasi-candanaṁ tulasī-kāṣṭha-candanam; hrasvatvam ārṣam; stanapaḥ saṁsārītyarthaḥ ||318-319|| 


    tulasī-kāṣṭha-sambhūtaṁ candanam yacchato hareḥ |


                                                                                                                 nirdahet pātakaṁ sarvaṁ pūrva-janma-śataiḥ kṛtam ||320||

**sanātanaḥ:** yacchato janasya pātakaṁ karma-bhūtaṁ candanameva kartṛ niḥśeṣeṇa daheta ||320||


    sarveṣām api devānāṁ tulasī-kāṣṭha-candanam |


    pitṝṇāṁ ca viśeṣeṇa sadābhīṣṭaṁ harer yathā ||321||


    mṛtyu-kāle tu samprāpte tulasī-kāṣṭha-candanam |


    bhavate yasya dehe tu harir bhūtvā hariṁ vrajet ||322||

**sanātanaḥ:** astu tāvad bhagavad-arpaṇa-māhātmyam, antya-daśāyāṁ tat-sparśenāpi kṛtārthatā syāt, ityāha—mṛtyu-kāle tviti | bhavate bhavati tiṣṭhatītyarthaḥ | harir bhūtvā sārūpya-prāptyā harir iva bhūtvā ityarthaḥ ||322||


    tāvan malaya-jaṁ viṣṇor bhāti kṛṣṇāgurur nṛpa |


    yāvan na dṛśyate puṇyaṁ tulasī-kāṣṭha-candanam ||323||

**sanātanaḥ:** atra hetutvena tasya śrī-bhagavat-priyatām āha—tāvad iti dvābhyām | bhāti śobhate rocate vā ||323||


    tāvat kastūrikāmodaḥ karpūrasya sugandhinā |


    yāvan na dīyate viṣṇos tulasī-kāṣṭha-candanam ||324||


    kalau yacchanti ye viṣṇau tulasī-kāṣṭha-candanam |


    dhundhumāra na vai martyāḥ punar āyānti te bhuvi ||325||

**sanātanaḥ:** viśeṣataḥ kali-kāle tad-arpaṇa-māhātmyam āha—kalāv iti | bhuvi na punarāyānti, muktā bhavanti, kiṁvā śrī-vaikuṇṭhaloka eva vasantītyarthaḥ | pūrvaṁ mālatī-sahitasya phalam uktam, adhunā kevalasyaiveti bhedaḥ ||325||


    yo hi bhāgavato bhūtvā kalau tulasī-candanam |


    nārpayati sadā viṣṇor na sa bhāgavato naraḥ ||326||

**sanātanaḥ:** ato vaiṣṇavaiḥ kalāv avaśyam eva tad-arpyam ityāha—yo hīti ||326||

prahlāda-saṁhitāyāṁ—


    na tena sadṛśo loke vaiṣṇavo vidyate bhuvi |


    yaḥ prayacchati kṛṣṇāya tulasī-kāṣṭha-candanam ||327||

**sanātanaḥ:** loka iti saptamy-anta-pāṭhe bhuvi loke bhūrloka ityarthaḥ; yadvā, bhuvi pṛthivyāṁ caturdaśa-saṅkhya-loke'pi nāstītyarthaḥ ||327||


    tulasī-dāru-jātena candanena kalau naraḥ |


    vilipya bhaktito viṣṇuṁ ramate sannidhau hareḥ ||328|||


    tulasī-kāṣṭha-jātena candanena vilepanam |


    yaḥ kuryād viṣṇu-toṣāya kapilāgo-phalaṁ labhet ||329||

**sanātanaḥ:** viṣṇos toṣārthaṁ tasya svasyāpi vā vilepanaṁ yaḥ kuryāt, sa kapilāgo-śata-dāna-phalaṁ labhate ||329||


    tulasī-kāṣṭha-sambhūtaṁ candanaṁ yas tu sevate |


    mṛtyu-kāle viśeṣeṇa kṛta-pāpo’pi mucyate ||330||

**sanātanaḥ:** viśeṣeṇa mṛtyu-kāle yaḥ sevate; viśeṣeṇeti–tadānīṁ pāpāntarāsambhavādinā sadyomukti-siddhiḥ | yadvā, mṛtyu-kāle'pi sevate, viśeṣeṇetyasya pareṇānvayaḥ ||330||


    yo dadāti pitṝṇāṁ tu tulasī-kāṣṭha-candanam |


    teṣāṁ sa kurute tṛptiṁ śrāddhe vai śatavārṣikīm ||331||

**sanātanaḥ:** kiñca, ya iti—śrāddhe yo dadāti ||331||

viṣṇu-dharmottare ca—


    tulasī-candanāktāṅgaḥ kurute kṛṣṇa-pūjanam |


    pūjanena dinaikena labhate śata-vārṣikīm ||332||


    vilepanārthaṁ kṛṣṇasya tulasī-kāṣṭha-candanam |


    mandire vasate yasya tasya puṇya-phalaṁ śṛṇu ||333||

**sanātanaḥ:** kadambajaṁ candanam ||333||


    tila-prasthāṣṭakaṁ dattvā yat puṇyaṁ cottarāyaṇe |


    tat tulyaṁ jāyate puṇyaṁ prasādāc cakra-pāṇinaḥ ||334|| iti |

**deyaṁ malayajābhāve śītalatvāt kadambajam |**

**yathā kiñcit sugandhitvāc candanaṁ deva-dārujam ||335||**

gāruḍe—


    harer malayajaṁ śreṣṭham abhāve devadārujam ||336||


#### **athānulepe niṣiddhāni**

viṣṇu-dharmottare—


    dāridryaṁ padmakaṁ kuryād asvāsthyaṁ rakta-candanam |


    uśīraṁ citta-vibhraṁśam anye kuryur upadravam ||337|| iti |

**sanātanaḥ:** anye devadārv-ādayaḥ ugra-gandhayaḥ vihitebhyo'pare vā ||337||

**padmakādi na dātavyam aihikaṁ hīcchatā sukham | \
mukhyālābhe tu tat sarvaṁ dātavyaṁ bhagavat-paraiḥ ||338|| \
**

**sanātanaḥ:** pūrvaṁ candanāguru-karpūra-kuṅkumośīra-padmakair ity uśīra-padmakārpaṇaṁ vihitam, adhunā dāridryaṁ padmakaṁ kuryād iti niṣiddham ity evaṁ virodhe likhati—padmaketi | padmakādi na dātavyam iti yat evārtho hi-śabdaḥ, tadaihika sukham icchataiva na dātavyam ityarthaḥ, bhagavat-parais tu dātavyameva; kintu mukhyānāṁ candanādī-nāma-lābhe sati; yathā puṣpāṇy-adhikṛtyoktaṁ pādme—vihita-pratiṣiddhais tu vihitālābhato'rcayet iti, taccāgre vyaktaṁ bhāvi | evam adhikāri-bhedādinā na virodha iti bhāvaḥ ||338||

**tato bhagavataḥ kuryād anulepād anantaram |**

**vidvān vicitrair vyajanaiś cāmarair api vījanam ||339||**

**sanātanaḥ:** vidvān iti—uṣṇa-kāle kuryāt, śītala-kāle ca naiveti bhāvaḥ | taccāgre lekhyam eva ||339||


#### **vījana-māhātmyaṁ ca **

viṣṇu-dharmottare—


    anulipya jagannāthaṁ tāla-vṛntena vījayet |


    vāyu-lokam avāpnoti puruṣas tena karmaṇā ||340||


    cāmarair vījayed yas tu devadevaṁ janārdanam |


    tila-prastha-pradānasya phalam āpnoty asaṁśayam ||341||


    vyajanenātha vastreṇa subhaktyā mātariśvana |


    devadevasya rājendra kurute tāpa-vāraṇam ||342||


    tat-kule yama-loke tu śamate nārako daraḥ |


    vāyu-lokān mahīpāla na cyutir vidyate punaḥ ||343||

**sanātanaḥ:** vastreṇa yad-vyajanaṁ, tena vastra-nirmita-vyajanenetyarthaḥ | yadvā, atha śabdo vikalpe, vyajanena tāla-vṛntādinā vastreṇa vā vyajana-rūpeṇaiva yo mātariśvā vātas tena tāpasya uṣṇatāyā vāraṇaṁ yaḥ kuryāt; tāpas tu prāyo gharma-kāle'nulepanasya viśeṣato'rpaṇāt; tataśca prasvedodbhavāt tad-vāraṇaṁ yuktam eva | yama-loke yo nārakaḥ, naraka-sambandhī daro bhayaṁ śamate śāmyati ||342-343||


    calac-cāmara-vātena kṛṣṇaṁ santoṣayen naraḥ ||344||

**sanātanaḥ:** uttamaṁ bījanenotkṛṣṭatāṁ prāptam aṅgaṁ hastaṁ dehaṁ vā stauti | idam anulepanānantaraṁ bījanam, yat yasmāt ||344||


    tasyottamāṅgaṁ deveśa stuvate sva-mukhena vai | 


    uṣṇa-kāle tv idaṁ jñeyaṁ yat santaḥ pauṣa-māghayoḥ |


    śītalatvān malayajam api naivārpayanti hi ||345|| \


tathā coktam—


    na śīte śītalaṁ deyam ||346|| iti |

iti śrī-gopāla-bhaṭṭa-vilikhite śrī-bhagavad-bhakti-vilāse

snāpaniko nāma ṣaṣṭho vilāsaḥ |

||6||
