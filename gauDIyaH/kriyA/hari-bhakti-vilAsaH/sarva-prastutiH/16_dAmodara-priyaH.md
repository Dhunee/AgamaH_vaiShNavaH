+++
title = "16_dAmodara-priyaH"
+++

śrī-hari-bhakti-vilāsaḥ


ṣoḍaśa-vilāsaḥ – śrī-dāmodara-priyaḥ

śrī-sanātana-gosvāmi-viracita-dig-darśanī-nāma-ṭīkā-saṁvalitaḥ


hari-bhakti-vilāsaḥ


ṣoḍaśa-vilāsaḥ


śrī-dāmodara-priyaḥ

**atha kārttika-kṛtyam**

**dāmodaraṁ prapadye’haṁ śrī-rādhā-ramaṇaṁ prabhum |**

**pragbhāvādyasya tat-preṣṭhaḥ kārttikaḥ sevito bhavet ||1||**

śrī-bhagavat-priyatama-kārtika-māsa-kṛtyaṁ likhanaṁ tad-adhiṣṭhātṛ-devaṁ śrī-rādhikā-sahitaṁ śrī-dāmodaraṁ śaraṇaṁ yāti—dāmodaram iti | sevitaḥ kṛtya-likhanādi-dvārā ||1||

**bhāti kārttika-kṛtyādi skānda-pādmādiṣu sphuṭam |**

**tathāpy ekatra saṁgṛhya sārato’tra vilikhyate ||2||**

tat-kṛtyādikaṁ ca sarvatraiva prasiddham iti likhati—bhātīti | ādi-śabdāt tan-māhātmyādi | nanu tarhi kim atra tal-likhanena ? tatra likhati—tathāpīti | sārata iti | tatra tatra vividha-karma-miśritaṁ sādhāraṇaṁ ca vartate | atra ca kevalaṁ tad eva viśiṣṭaṁ lekhyam iti ||2||

**kārttike’smin viśeṣeṇa nityaṁ kurvīta vaiṣṇavaḥ |**

**dāmodarārcanaṁ prātaḥ snāna-dāna-vratādikam ||3||**

tatrādau kārttika-kṛtya-niyama-nityatāṁ likhiṣyan tad-arthaṁ saṅkṣepeṇa tatra nitya-kṛtyaṁ dina-viśeṣa-kṛtyaṁ ca likhati—kārttika iti dvābhyām | ādi-śabdena dīpa-dāna-rātri-śeṣa-jāgaraṇādi | tac ca sarvaṁ saviśeṣam agre vyaktaṁ bhāvi ||3||

**tathā dina-viśeṣe yad-bhagavat-pūjanādikam |**

**kuryād vidhi-viśeṣeṇa lekhyam agre vivicya tat ||4||**

tatheti samuccaye | dina-viśeṣe kṛṣṇāṣṭamy-ādau | ādi-śabdena snānādi ||4||

**atha kārttika-vrata-nityatā **

skānde brahma-nārada-saṁvāde—

**duṣprāpyaṁ prāpya mānuṣyaṁ kārttikoktaṁ caren na hi |**

**dharmaṁ dharma-bhṛtāṁ śreṣṭha sa mātṛ-pitṛ-ghātakaḥ ||5||**

**avratena kṣiped yas tu māsaṁ dāmodara-priyam |**

**tiryag yonim avāpnoti sarva-dharma-bahiṣkṛtaḥ ||6||**

kārttike uktaṁ kṛtyatvenābhimataṁ dharmaṁ vratādikaṁ yo nācaret, avratena vrataṁ vinā, vrataṁ cātrānudaya-snānādi-niyamaḥ kiñcid bhakṣya-tyāga-rūpa-niyamo vā | tatra ca sadānudaya-snānādi-parāṇām anya-māsato’tra kaścit tat-tad-viśeṣo bhaikṣyāhāriṇāṁ tatra tatroktānāṁ yati-prabhṛtīnāṁ nāma-saṅkīrtanādi-niyama-viśeṣo jñeya iti dik ||5-6||

**sa brahmahā sa go-ghnaś ca svarṇasteyī sadānṛtī |**

**na karoti muni-śreṣṭha yo naraḥ kārttike vratam ||7||**

anṛtī—mithyā-vādī ||7||

**vidhavā ca viśeṣeṇa vrataṁ yadi na kārttike |**

**karoti muni-śārdūla narakaṁ yāti sā dhruvam ||8||**

**vrataṁ tu kārttike māse yadā na kurute gṛhī |**

**iṣṭāpūrtaṁ vṛthā tasya yāvad-āhūta-nārakī ||9||**

**samprāpte kārttike māse dvijo vrata-parāṅmukhaḥ |**

**bhavanti vimukhāḥ sarve tasya devāḥ savāsarāḥ ||10||**

**iṣṭvā ca bahubhir yajñaiḥ kṛtvā śrāddha-śatāni ca |**

**svargaṁ nāpnoti viprendra akṛtvā kārttike vratam ||11||**

**yatiś ca vidhavā caiva viśeṣeṇa vanāśramī |**

**kārttike narakaṁ yānti akṛtvā vaiṣṇavaṁ vratam ||12||**

vaiṣṇavam iti | svarūpa-nirdeśaḥ | sarvasyāpi kārttika-vratasya viṣṇu-paratvāt ||12||

**vedair adhītaiḥ kiṁ tasya purāṇa-paṭhanaiś ca kim |**

**kṛtaṁ yadi na viprendra kārttike vaiṣṇavaṁ vratam ||13||**

**janma-prabhṛti yat puṇyaṁ vidhivat samupārjitam |**

**bhasmībhavati tat sarvaṁ kṛtvā kārttika-vratam ||14||**

**yad-dattaṁ ca paraṁ japtaṁ kṛtaṁ ca sumahat tapaḥ |**

**sarvaṁ viphalatām eti akṛtvā kārttike vratam ||15||**

**sapta-janmārjitaṁ puṇyaṁ vṛthā bhavati nārada |**

**akṛtvā kārttike māsi vaiṣṇavaṁ vratam uttamam ||16||**

**pāpa-bhūtās tu te jñeyā loke martyā mahā-mune |**

**vaiṣṇavākhyaṁ vrataṁ yais tu na kṛtaṁ kārttike śubham ||17||**

kiṁ ca—

**akṛtvā niyamaṁ viṣṇoḥ kārttikaṁ yaḥ kṣipen naraḥ |**

**janmārjitasya puṇyasya phalaṁ nāpnoti nārada ||18||**

kiṁ ca—

**niyamena vinā caiva yo nayet kārttikaṁ mune |**

**cāturmāsyaṁ tathā caiva brahmahā sa kulādhamaḥ ||19||**

tathā cāturmāsyam iti cāturmāsya-vratasyāpi nityatvaṁ darśayitvā dṛṣṭāntatvenātrodāhṛtam iti | evam agre’pi ||19||

kiṁ ca—

**piṇḍa-dānaṁ pitṝṇāṁ pitṛ-pakṣe na vai kṛtam |**

**vrataṁ na kārttike māsi śrāvaṇyām ṛṣi-tarpaṇam ||20||**

**caitre nāndolito viṣṇur māgha-snānaṁ na saj-jale |**

**na kṛtāmardakī puṣye śrāvaṇe rauhiṇāṣṭamī ||21||**

āmardakī—āmardakī-vratam | evam agre’pi ||21||

**saṅgame na kṛtā yena dvādaśī śravaṇānvitā |**

**ktra yāsyanti te mūḍhā nāhaṁ vedmi kali-priya ||22||**

pādme ca śrī-nārada-śaunakādi-muni-gaṇa-saṁvāde—

**mānuṣaḥ karma-bhūmau yaḥ kārttikaṁ nayate mudhā |**

**cintāmaṇiṁ kare prāpya kṣipyate kardamāmbuni ||23||**

mudheti niyamaṁ vinety arthaḥ ||23||

**niyamena vinā viprāḥ kārttikaṁ yaḥ kṣipen naraḥ |**

**kṛṣṇaḥ parāṅ-mukhas tasya yasmād ūrjo’sya vallabhaḥ ||24||**

**atha tatra viśeṣeṇa snāna-dānādi-sat-karma-nityatā**

skānde tatraiva—

**yair na dattaṁ hutaṁ japtaṁ na snānaṁ na harer vratam |**

**na kṛtaṁ kārttike putra dvijās te vai narādhamāḥ ||25||**

evaṁ sāmānyato vratasya nityatāṁ likhitvedānīṁ dānādi-karma-viśeṣasya likhati—yair na dattam ity ādi ṣaḍbhiḥ | snānam iti pāṭhe snapanam ity arthaḥ | tenāpi pūjaiva lakṣyate | vrataṁ kṛcchrādi kiñcid bhakṣya-tyāgādi vā | kiṁ vā, dattādi-rūpam etad dharer vrataṁ, putra he śrī-nārada ||25||

kiṁ ca—

**yair na dattaṁ hutaṁ japtaṁ kārttike na vrataṁ kṛtam |**

**tenātmā hārito nūnaṁ na prāptaṁ prārthitaṁ phalam ||26||**

kiṁ ca—

**samprāpte kārttike māsi ye ratā na janārdane |**

**teṣāṁ sauri-pure vāsaḥ pitṛbhiḥ saha nārada ||27||**

na ratāḥ pūjādinā na bhaktā, prītiṁ na kṛtavanto vā ||27||

kiṁ ca—

**kārttike nārcito yais tu bhakti-bhāvena keśavaḥ |**

**narakaṁ te gamiṣyanti yama-dūtais tu yantritāḥ ||28||**

bhaktau bhāva ekāgratā, tenety arthaḥ ||28||

**janma-koṭi-sahasrais tu mānuṣyaṁ prāpya durlabham |**

**kārttike nārcito viṣṇur hāritaṁ tena janma vai ||29||**

**viṣṇoḥ pūjā kathā viṣṇor vaiṣṇavānāṁ ca darśanam |**

**na bhavet kārttike yasya hanti puṇyaṁ daśābdikam ||30||**


### atha kārttika-māhātmyam

**kārttikasya tu māhātmyaṁ prāk sāmānyena likhyate |**

**tato viśeṣatas tatra karma-deśādi-bhedataḥ ||31||**

tatra kārttike karmādi-bhedena yo viśeṣas tena, ādi-śabdāt tīrthādi ||31||


### atha sāmānyataḥ kārttika-māhātmyam

skānde tatraiva—

**kārttikasya tu māsasya koṭy-aṁśenāpi nārhati |**

**sarva-tīrtheṣu yat snānaṁ sarva-dāneṣu yat phalam ||32||**

kārttikasya kārttika-kṛtya-māhātmyasya koṭy-aṁśānām ekenāpy aṁśena sarva-tīrtha-snānādi-phalaṁ samatāṁ nārhatīty arthaḥ ||32||

**ekataḥ sarva-tīrthāni sarve yajñāḥ sa-dakṣiṇāḥ |**

**ekataḥ puṣkare vāsaḥ kurukṣetre himācale ||33||**

**meru-tulya-suvarṇāni sarva-dānāni caikataḥ |**

**ekataḥ kārttiko vatsa sarvadā keśava-priyaḥ ||34||**

sarvadā kali-kālādāv api ||34||

**yat kiñcit kriyate puṇyaṁ viṣṇum uddiśya kārttike |**

**tad-akṣayaṁ bhavet sarvaṁ satyoktaṁ tava nārada ||35||**

satyoktaṁ—satyam uktam ||35||

**kārttikaṁ ### māsaṁ sarva-māseṣu cottamam |**

**puṇyānāṁ paramaṁ puṇyaṁ pāvanānāṁ ca pāvanam ||36||**

kārttikam uttamaṁ viddhīti śeṣaḥ ||36||

kiṁ ca—

**yathā nadīnāṁ viprendra śailānāṁ caiva nārada |**

**udadhīnāṁ ca viprarṣe kṣayo naivopapadyate ||37||**

**puṇyaṁ kārttika-māse tu yat kiñcit kriyate mune |**

**na tasyāsti kṣayo brahman pāpasyāpy evam eva ca ||38||**

papasyāpy evam iti | kārttike kṛtasya pāpasya kṣayo nāstīty arthaḥ | ataḥ kārttike yatnataḥ sarvathā pāpaṁ pariharaṇīyam iti bhāvaḥ ||38||

**na kārttika-samo māso na kṛtena samaṁ yugam |**

**na veda-sadṛśaṁ śāstraṁ na tīrthaṁ gaṅgayā samam ||39||**

**kārttikaḥ pravaro māso vaiṣṇavānāṁ priyaḥ sadā |**

**kārttikaṁ sakalaṁ yas tu bhaktyā seveta vaiṣṇavaḥ |**

**pitṝn uddharate sarvān narakasthān mahā-mune ||40||**

pādme ca—

**tatraiva dvādaśeṣv api māseṣu kārttikaḥ kṛṣṇa-vallabhaḥ |**

**tasmin sampūjito viṣṇur alpakair apy upayanaiḥ |**

**dadāti vaiṣṇavaṁ lokam ity evaṁ niścitaṁ mayā ||41||**

tatra śrī-nārada-śaunakādi-saṁvāda eva | upāyanaiḥ upacāraiḥ ||41||

**yathā dāmodaro bhakta-vatsalo vidito janaiḥ |**

**tasyāyaṁ tādṛśo māsaḥ svalpam apy uru-kārakaḥ ||42||**

**durlabho mānuṣo deho dehināṁ kṣaṇa-bhaṅguraḥ |**

**tatrāpi durlabhaḥ kālaḥ kārttiko hari-vallabhaḥ ||43||**

**dīpenāpi hi yatrāsau prīyate harir īśvaraḥ |**

**su-gītaṁ ca dadaty eva para-dīpa-prabodhanat ||44||**


### atha tatra vrata-māhātmyaṁ

skānde tatraiva—

**vratānām iha sarveṣām eka-janmānugaṁ phalam |**

**kārttike tu vratasyoktaṁ phalaṁ janma-śatānugam ||45||**

vrataṁ kārttika-kṛtya-niyamas tasya yat phalaṁ kārttika-vratotpannaṁ puṇyaṁ taj-janma-śatāny anugacchatīty arthaḥ | pāṭhāntare tu tathaivārthaḥ ||45||

**akrūra-tīrthe viprendra kārttikyāṁ samupoṣya ca |**

**snātvā yat phalam āpnoti tac chrutvā vaiṣṇavaṁ vratam ||46||**

vaiṣṇavaṁ vrataṁ kārttika-niyamaṁ śrutvāpi tad āpnoti ||46||

**vārāṇasyāṁ kurukṣetre naimiṣe puṣkare’rbude |**

**gatvā yat phalam āpnoti vrataṁ kpitṛṛtvā tu kārttike ||47||**

**aniṣṭvā ca sadā yajñair na kṛtvā pitṛbhiḥ svadhām |**

**vratena kārttike māsi vaiṣṇavaṁ tu padaṁ vrajet ||48||**

pitṛbhiḥ pitṛbhyaḥ | yady akaraṇādinā pātityaṁ sūcitam | tathāpi kārttika-vratena vaiṣṇavaṁ padaṁ yāti ||48||

**pravṛttānāṁ ca bhakṣyāṇāṁ kārttike niyame kṛte |**

**avaśyaṁ kṛṣṇa-rūpatvaṁ prāpyate muktidaṁ śubham ||49||**

pravṛttānāṁ nityaṁ bhakṣyamāṇām ity arthaḥ | niyame saṅkoce kiñcit tyāge kṛte satīty arthaḥ | kṛṣṇa-rūpatvaṁ kṛṣṇa-sārūpyam | muktidaṁ saṁsāra-duḥkha-mocanaṁ, śubhaṁ parama-maṅgalaṁ, sukha-ghanam ity arthaḥ | tatraiva śrī-rukmāṅgada-mohinī-saṁvāde tu mukti-sādhakam iti pāṭhe muktiḥ sādhikā yasya tat | yad vā, akāra-praśleṣeṇa amuktiḥ kṛṣṇe na tyāgas tat-sādhakam ||49||

kiṁ ca—

**brāhmaṇaḥ kṣatriyo vaiśyaḥ śūdro va muni-sattama |**

**viyoniṁ na vrajaty eva vrataṁ kṛtvā tu kārttike ||50||**

viyoniṁ kujanma pāpair arjitair api na prāpnoti ||50||

kiṁ ca—

**kārttike muni-śārdūla sva-śaktyā vaiṣṇavaṁ vratam | \
yaḥ karoti yathoktaṁ tu muktis tasya kare sthitā ||51||**

**su-puṇye kārttike māsi devarṣi-pitṛ-sevite |**

**kriyamāṇe vrate nṛṇāṁ sv-alpe’pi syān mahā-phalam ||52||**


### atha tatra karma-viśeṣa-māhātmyaṁ

skande tatraiva—

**dānaṁ dattaṁ hutaṁ japtaṁ tapaś caiva tathā kṛtam |**

**tad akṣaya-phalaṁ proktaṁ kārttike ca dvijottama ||53||**

dīyata iti dānam annādi ||53||

kiṁ ca—

**yat kiñcit kārttike dattaṁ viṣṇum uddiśya mānavaiḥ |**

**tad akṣayaṁ labhyate vai anna-dānaṁ viśeṣataḥ ||54||**

kiṁ ca—

**yas tu saṁvatsaraṁ purnam agnihotram upāsate |**

**kārttike svastike kṛtvā samam etan na saṁśayaḥ ||55||**

yaś ca kārttike svastikaṁ kṛtvā sthitaḥ | kuryād iti vā pāṭhaḥ ||55||

**kārttike yā karoty evaṁ keśavālaya-maṇḍalam |**

**svarga-sthā śobhate sā su kapotī pakṣiṇī yathā ||56||**

**yaḥ karoti naro nityaṁ kārttike patra-bhojanam |**

**na sa durgatim āpnoti yāvad indraś caturdaśa ||57||**

**janma-prabhṛti yat pāpaṁ mānavaiś ca kṛtaṁ bhavet |**

**tat sarvaṁ nāśam āpnoti brahma-patreṣu bhojanāt ||58||**

brahma palāśa-vṛkṣas tasya putreṣu ||58||

**sarva-kāma-phalaṁ tasya sarva-tīrtha-phalaṁ labhet |**

**na vāpi narakaṁ paśyed brahma-patreṣu bhojanat ||59||**

**brahma caiṣa smṛtiḥ sākṣāt palāśaḥ sarva-kāma-daḥ |**

**madhyamaṁ varjitaṁ patraṁ śūdrasya muni-sattama |**

**bhuñjan narakam āpnoti yāvad indraś caturdaśa ||60||**

**tila-dānaṁ nadī-snānaṁ sat-kathā sādhu-sevanam |**

**bhojanaṁ brahma-patreṣu kārttike mukti-dāyakam ||61||**

**jāgaraṁ kārttike māsi yaḥ karoty aruṇodaye |**

**dāmodarāgre viprendra go-sahasra-phalaṁ labhet ||62||**

**jāgaraṁ paścime yāme yaḥ karoti mahā-mune |**

**kārttike sannidhau viṣṇos tat-padaṁ kara-saṁsthitam ||63||**

paścime antye tasya viṣṇoḥ padam | tasya kara-saṁsthitam ||63||

**sādhu-sevā gavāṁ grāsaḥ kathā viṣṇos tathārcanam |**

**jāgare paścime yāme durlabhaḥ kārttike kalau ||64||**

durlabhaḥ mahā-bhāgyenaiva sidhyatīty arthaḥ ||64||

kiṁ ca—

**jala-dhenu-sahasraṁ ca vṛṣa-saṁsthe divākare |**

**toyaṁ dattvā yad āpnoti snānaṁ kṛtvā tu kārttike ||65||**

**sannihatyāṁ kurukṣetre rāhu-graste divākare |**

**sūrya-vareṇa yat snānaṁ tad ekāhena kārttike ||66||**

sannihatyā nāma hradas tāṁ prāpyety arthaḥ ||66||

**pitṝn uddiśya yad dattaṁ kārttike kṛṣṇa-vallabhe |**

**annodakaṁ muni-śreṣṭha akṣayaṁ jāyate nṛṇām ||67||**

kiṁ ca—

**gīta-śāstra-vinodena kārttikaṁ yo nayen naraḥ |**

**na tasya punar āvṛttir mayā dṛṣṭā kali-priya ||68||**

kiṁ ca—

**pradakṣiṇaṁ ca yaḥ kuryāt kārttike viṣṇu-sadmani |**

**pade pade’śvamedhasya phala-bhāgī bhaven naraḥ ||69||**

**gītaṁ vādyaṁ ca nṛtyaṁ ca kārttike purato hareḥ |**

**yaḥ karoti naro bhaktyā labhate cākṣayaṁ padam ||70||**

**harer nāma-sahasrākhyaṁ gajendrasya ca mokṣaṇam |**

**kārttike paṭhate yas tu punar janma na vindate ||71||**

**kārttike paścime yāme stavaṁ gānaṁ karoti yaḥ |**

**vasate śvetadvīpe tu pitṛbhiḥ saha nārada ||72||**

**naivedya-dānena tu hareḥ kārttike yava-saṅkhyayā |**

**yugāni vasate svarge tāvanti muni-sattama ||73||**

**aguruṁ tu sa-karpūraṁ yo dahet keśavāgrataḥ |**

**kārttike tu muni-śreṣṭha yugānte na punar bhavaḥ ||74||**

yugānte’pi sati ||74||

kiṁ ca—

**niyamena kathaṁ viṣṇor ye śṛṇvanti ca bhāvitaḥ |**

**ślokārdhaṁ śloka-pādaṁ vā kārttike go-śataṁ phalam ||75||**

bhāvitā bhāva-yuktāḥ | yeṣāṁ go-śata-dāna-phalaṁ syāt ||75|| \


**sarva-dharmān parityajya kārttike keśavāgrataḥ |**

**śāstrāvataranaṁ puṇyaṁ śrotavyaṁ ca mahā-mune ||76||**

viśeṣataḥ kārttike sadbhiḥ saha bhagavat-kathā-māhātmyam āha—sarveti pañcabhiḥ ||76||

**śreyasā lobha-buddhyā vā yaḥ karoti hareḥ kathām |**

**kārttike muni-śārdūla kulānāṁ tārayec chatam ||77||**

**nityaṁ śāstra-vinodena kārttikaṁ yaḥ kṣipen naraḥ |**

**nirdahet sarva-pāpani yajñāyuta-phalaṁ labhet ||78||**

**na tathā tuṣyate dānair na yajñair go-gajādikaiḥ |**

**yathā śāstra-kathālāpaiḥ kārttike madhusūdanaḥ ||79||**

**kārttike muni-śārdūla yaḥ śṛṇoti hareḥ kathām |**

**sa nistarati durgāṇi janma-koṭi-śatāni ca ||80||**

durgāni āpadaḥ ||80||

**yaḥ paṭhet prāyato nityaṁ ślokaṁ bhāgavataṁ mune |**

**aṣṭādaśa-purāṇānāṁ kārttike phalam āpnuyāt ||81||**

bhāgavataṁ bhagavat-paraṁ bhāgavatīyaṁ vety arthaḥ ||81||

kiṁ ca—

**sarvān dharmān parityajya iṣṭāpūrtādikān naraḥ |**

**kārttike parayā bhaktyā vaiṣṇavaiḥ saha saṁvaset ||82||**

ata eva viśeṣataḥ sat-saṅga-māhātmyam āha—sarvān iti ||82||

pādme ca tatraiva—

**kārttike bhūmi-śāyī yo brahmacārī haviṣya-bhuk |**

**palāśa-patraṁ bhuñjāno dāmodaram athārcayet ||83||**

**sa sarva-pātakaṁ hitvā vaikuṇṭhe hari-sannidhau |**

**modate viṣṇu-sadṛśo bhajanānanda-nirvṛtaḥ ||84||**

viṣṇu-sadṛśaḥ sārūpyādi-prāpteḥ ||84||

kiṁ ca—

**kārttikaṁ sakalaṁ māsaṁ prātaḥ-snāyī jitendriyaḥ |**

**japan haviṣya-bhug dāntaḥ sarva-pāpaiḥ pramucyate ||85||**

**kārttikaṁ tu naro māsaṁ yaḥ kuryād eka-bhojanam |**

**śūraś ca bahu-vīryaś ca kīrtimāmś ca sa jāyate ||86||**

dāntaḥ jita-krodhādiḥ | śānta iti vā pāṭhaḥ | śūraḥ sarva-śaktimān | bahuvīryaḥ mahā-parākramaḥ ||85-86||

kiṁ ca—

**palāśa-patra-bhojo ca kārttike puruṣo naraḥ |**

**niṣpāpaḥ syāt tu naivedyaṁ harer bhuktvā vimucyate |**

**madhya-stham aīśvaraṁ patraṁ varjayed brāhmaṇetaraḥ ||87||**

kiṁ ca—

**aparādha-sahasrāṇi pātakāni mahānty api |**

**kṣamate’sya harir devaḥ pūjite kārttike prabhuḥ ||88||**

**naivedyaṁ pāyasaṁ viṣṇoḥ priyaṁ khaṇḍaṁ ghṛtānvitam |**

**vibhajya tac ca bhuñjāno yajña-sāmyaṁ dine dine ||89||**

yajña-sāmyaṁ yajña-sama-phalaṁ labhata iti śeṣaḥ ||89||

tatraiva śrī-kṛṣṇa-satya-saṁvāde—

**snānaṁ jāgaraṇaṁ dīpaṁ tulasī-vana-pālanam |**

**kārttike ye prakurvanti te narā viṣṇu-mūrtayaḥ ||90||**

snānaṁ jāgaraṇaṁ nityaṁ rātry-antaryām-viṣayakam | viṣṇu-mūrtayo viṣṇu-sārūpyaṁ prāpnuvantīty artham ||90||

**itthaṁ dina-trayam api kārttike ye prakurvate |**

**devānām api te vandyāḥ kiṁ yair ājanma tat kṛtam ||91||**


### tatraiva kārttika-vratāṅgāni

**hari-jāgaraṇaṁ prātaḥ snānaṁ tulasī-sevanam |**

**udyāpanaṁ dīpa-dānaṁ vratāny etāni kārttike ||92||**

**pañcabhir vratakair ebhiḥ sampūrṇaṁ kārttike vratī |**

**phalam āpnoti tat proktaṁ bhukti-mukti-phala-pradam ||93||**[^1]

**viṣṇoḥ śivasya vā kuryād ālaye hari-jāgaram |**

**kuryād aśvattha-mule vā tulasīnāṁ vaneṣu ca ||94||**

**āpad-gato yadāpy ambho na labhet savanāya saḥ |**

**vyādhito vā punaḥ kuryād viṣṇor nāmāpamārjanam ||95||**

**udyāpanaṁ vidhiṁ kartum aśakto vā vrate sthitaḥ |**

**brāhmaṇān bhojayec chaktyā vrata-sampūrṇa-hetave ||96||**

**aśakto dīpa-dānasya para-dīpān prabodhayet |**

**teṣāṁ vā rakṣaṇaṁ kuryād vātādibhyaḥ prayatnataḥ ||97||**

**abhāve tulasīnāṁ ca pūjayed vaiṣṇavaṁ dvijam |**

**sarvābhāve vratī kuryād brāhmaṇānāṁ gavām api |**

**sevāṁ vā bodhi-vaṭayor vrata-sampūrṇa-hetave ||98||**


### atha tatra dīpa-dāna-māhātmyaṁ

skānde tatraiva—

**kalpa-koṭi-sahasrāṇi pātakāni bahūny api |**

**nimeṣārdhena dīpasya vilayaṁ yānti kārttike ||99||**

kalpa-koṭi-sahasrāṇi vyāpya yāni pātakāni | kṛtvā iti pāṭhe sthitānīti śeṣaḥ | bahūni mahānty api vividhāny apīti vā ||99||

kiṁ ca—

**śṛṇu dīpasya māhātmyaṁ kārttike keśava-priyam |**

**dīpa-dānena viprendra na punar jāyate bhuvi ||100||**

**ravi-grahe kurukṣetre narmadāyāṁ śaśi-grahe |**

**tat phalaṁ koṭi-gunitaṁ dīpa-dānena kārttike ||101||**

kurukṣetrādau viṣaye ravi-grahaṇādau dānādinā yat phalam ||101||

**ghṛtena dīpako yasya tila-tailena vā punaḥ |**

**jvalate muni-śārdūla aśvamedhena tasya kim ||102||**

**mantra-hīnaṁ kriyā-hīnaṁ sauca-hīnaṁ janārdane |**

**sarvaṁ sampūrṇataṁ yāti kārttike dīpa-dānataḥ ||103||**

mantrādi-hīnaṁ janārdane yat karma tat | yad vā, janārdane dīpa-dānata iti sambandhaḥ ||103||

**teneṣṭaṁ kratubhiḥ sarvaiḥ kṛtaṁ tīrthāvagāhanam |**

**dīpa-dānaṁ kṛtaṁ yena kārttike keśavāgrataḥ ||104||**

**tāvad garjanti puṇyāni svarge martye rasātale |**

**yāvan na jvalate jyotiḥ kārttike keśavāgrataḥ ||105||**

jyotiḥ dīpaḥ ||105||

**śrūyate cāpi pitṛbhir gāthā gītā purā dvija |**

**bhaviṣyati kule’smākaṁ pitṛ-bhaktaḥ suto bhuvi ||106||**

**kārttike dīpa-dānena yas toṣayati keśavam |**

**muktiṁ prāpsyāmahe nūnaṁ prasādāc cakra-pāṇinaḥ ||107||**

kiṁ ca—

**meru-mandara-mātrāṇi kṛtvā pāpāny aśeṣataḥ |**

**dahate nātra sandeho dīpa-dānāt tu kārttike ||108||**

**gṛhe vāyatane vāpi dīpān dadyāc ca kārttike |**

**purato vāsudevasya mahā-phala-vidhāyinaḥ ||109||**

āyatane devālaye | vāsudevasya purato dīpaṁ dadyāt | mahā-phalaṁ vaikuṇṭh-loka-prāpti-lakṣaṇaṁ tad-vidhāyina iti dīpa-dāna-māhātmyaṁ sūcitam ||109||

**sa jāto mānuṣe loke sa dhanyaḥ sa ca kīrtimān |**

**pradattaḥ kārttike māsi dīpo vai madhuhāgrataḥ ||110||**

**nimiṣārdhārdha-mātreṇa dīpa-dānena kārttike |**

**na tat kratu-śataiḥ prāpyaṁ phalaṁ tīrtha-śatair api ||111||**

nimiṣārdhārdha-gātrena yat syāt ||111||

**sarvānuṣṭhāna-hīno’pi sarva-pāpa-rato’pi san |**

**pūyate nātra sandeho dīpaṁ dattvā tu kārttike ||112||**

**tan nāsti pātakaṁ kiñcit triṣu lokeṣu nārada |**

**yan na śodhayate dīpaḥ kārttike keśavāgrataḥ ||113||**

**purato vāsudevasya dīpaṁ dattvā tu kārttike |**

**prāpnoti śāśvataṁ sthānaṁ sarva-bādhā-vivarjitam ||114||**

**yaḥ kuryāt kārttike māsi karpūreṇa tu dīpakam |**

**dvādaśyāṁ ca viśeṣeṇa tasya puṇyaṁ vadāmi te ||115||**

**kule tasya prasūtā ye ye bhaviṣyanti nārada |**

**samatitāś ca ye kecid yeṣāṁ saṅkhyā na vindate ||116||**

**krīḍitvā su-ciraṁ kālaṁ deva-loke yadṛcchayā |**

**te sarve muktim āyānti prasādāc cakra-pāṇinaḥ ||117||**

kiṁ ca—

**dyūta-vyājena viprendra kārttike keśavālayam |**

**dyotayed yo mahā-bhāga punāty āsaptataṁ kulam ||118||**

**kārttike dīpa-dānaṁ tu kuryād yo vaiṣṇavālaye |**

**dhanaṁ putro yaśaḥ kīrtir bhavet tasya ca sarvadā ||119||**

**yathā ca mathanād vahniḥ sarva-kāṣṭheṣu dṛśyate |**

**tathā ca dṛśyate dharmo dīpa-dāne na saṁśayaḥ ||120||**

idānīṁ māhātmya-dvāraiva nityatām abhipraiti—yatheti tribhiḥ | sarva-kāṣṭheṣu sthito’pi vahnir yathā mathanād eva dṛśyate | prakaṭo bhavati | tathā sarva-karmasu sthito’pi dharmo dīpa-dāne saty eva dṛśyate | nānyathā atra ca saṁśayo nāsti | ato dīpa-dānaṁ vinā sarva-dharmo viphalaḥ syād ity arthaḥ ||120||

kiṁ ca—

**nirdhanenāpi viprendra kṛtvā caivātma-vikrayam |**

**kartavyaṁ dīpa-dānaṁ tu yāvat kārttika-pūrṇimā ||121||**

**vaiṣṇavo na sa mantavyaḥ samprāpte kārttike mune |**

**yo na yacchati mūḍhātmā dīpaṁ keśava-sadmani ||122||**

ātma-vikrayaṁ kṛtvā vetanādikaṁ kṛtvāpi | vaiṣṇavānāṁ caitad āvaśyakam ity āha—vaiṣṇava iti ||122||

nāradīye śrī-rukmāṅgada-mohinī-saṁvāde—

**ekataḥ sarva-dānāni dīpa-dānāni caikataḥ |**

**kārttike na samaṁ proktaṁ dīpa-do hy adhikaḥ smṛtaḥ ||123||**

etat karma-dvayaṁ samaṁ na proktaṁ brahmādibhiḥ ||123||

pādme ca tatraiva—

**kārttike’khaṇḍa-dīpaṁ yo dadāti hari-sannidhau |**

**divya-kānti-vimānāgre ramate sa hareḥ pure ||124||**

akhaṇḍa-dīpo rātriṁ dinam avicchedena yo jvalati tam ||124||


### atha yatra pradīpa-prabodhana-māhātmyaṁ

skānde tatraiva—

**pitṛ-pakṣe’nna-dānena jyaiṣṭhāṣāḍhe ca vāriṇā |**

**kārttike tat phalaṁ puṁsāṁ para-dīpa-prabodhanāt ||125||**

astu tāvad dīpa-dāna-māhātmyaṁ, kārttike para-dīpa-prabodhanenāpi kṛtārthatā syād ity āha—pitṛ-pakṣa iti pañcabhiḥ ||125||

**bodhanāt para-dīpasya vaiṣṇavānāṁ ca sevanāt |**

**kārttike phalam āpnoti rājasūyāśvamedhayoḥ ||126||**

**dīpamānaṁ tu ye dīpaṁ bodhayanti harer gṛhe |**

**pareṇa nrpa-śārdūla nistīrṇā yama-yātanā ||127||**

pareṇa dīyamānam ||127||

**na tad bhavati viprendra iṣṭair api mahā-makhaiḥ |**

**kārttike yat phalaṁ proktaṁ para-dīpa-prabodhanāt ||128||**

**ekādaśyāṁ parair dattaṁ dīpaṁ prajvalya mūṣikā |**

**mānuṣyaṁ durlabhaṁ prāpya parāṁ gatim avāpa sā ||129||**

tat phalaṁ sākṣād dṛṣṭam evāstīty āha—ekādaśyām iti | ayam itihāṣaś ca pādme kārttika-māhātmye prasiddha eva ||129||


### atha śikhara-dīpa-māhātmyaṁ

skānde tatraiva—

**yadā yadā bhāsayate dīpakaḥ kalasopari |**

**tadā tadā muni-śreṣṭha dravate pāpa-sañcayaḥ ||130||**

kalaso yaḥ prāsādopari vartate | tasyopari bhāsayate | diśaḥ prakāśayati | svārthe vā in bhāsata ity arthaḥ ||130||

**yo dadāti dvijātibhyo mahīm udadhi-mekhalām |**

**hareḥ śikhara-dīpasya kalāṁ nārhati ṣoḍaśīm ||131||**

kalām aṁśaṁ nārhati | tat-sadṛśam api phalaṁ nāpnotīty arthaḥ | evam agre’pi ||131||

**yo dadāti gavāṁ koṭiṁ sa-vatsaṁ kṣīra-saṁyutam |**

**hareḥ śikhara-dīpasya kalāṁ nārhati ṣoḍaśīm ||132||**

**sarvasva-dānaṁ kurute vaiṣṇavānāṁ mahā-mune |**

**keśavopari dīpasya kalāṁ nārhati ṣoḍaśīm ||133||**

vaiṣṇavānāṁ vaiṣṇavebhyaḥ ||133||

kiṁ ca—

**yaḥ karoti paraṁ dīpaṁ mūlyenāpi mahā-mune |**

**śikharopari madhye ca kulānāṁ tārayec chatam ||134||**

**vimānaṁ jyotiṣā dīptaṁ ye nirīkṣyanti kārttike |**

**keśavasya mahā-bhaktyā kule teṣāṁ na nārakī ||135||**

astu tāvac chikhara-dīpasya dāna-māhātmyaṁ, tad-darśanād api kṛtārthatā syād ity āha—vimānam iti | keśavasya vimānaṁ vimānavad ākāśagam uccataraṁ prāsādam ity arthaḥ ||135||

**divi devā nirīkṣyante viṣṇu-dīpa-pradaṁ naram |**

**kadā bhaviṣyaty asmākaṁ saṅgamaḥ puṇya-karmaṇā ||136||**

ata eva divi sthitā nirīkṣante | puṇya-karmaṇā dīpa-dānena nareṇa saha ||136||

**kārttike kārttikīṁ yāvat prasādopari dīpakam |**

**yo dadāti muni-śreṣṭha tasyendratvaṁ na durlabham ||137||**


### atha tatra dīpa-mala-māhātmyaṁ

skānde tatraiva—

**dīpa-paṅkteś ca racanaṁ sa-bāhyābhyantare hareḥ |**

**viṣṇor vimāne kurute sa naraḥ śaṅkha-cakra-dhṛk ||138||**

sa-bāhyābhyantare vimānasya bahir-antaś cety arthaḥ | śaṅkha-cakra-dhṛk sārūpyaṁ prāpnotīty arthaḥ ||138||

**dīpa-paṅkteś ca racanaṁ kurute keśavālaye |**

**tasyānvaye prasūtānāṁ lakṣaṇaṁ narakaṁ na hi ||139||**

**viṣṇor vimānaṁ dīpāḍhyaṁ sa-bāhyābhyantare mune |**

**dīpodyata-kare mārge tena prāptaṁ paraṁ padam ||140||**

dīpāḍhyaṁ yena kṛtam iti śeṣaḥ ||140||

bhaviṣye ca—

**yaḥ kuryāt kārttike māsi śobhanaṁ dīpa-mālikām |**

**prabodhe caiva dvādaśyām ekādaśyāṁ viśeṣataḥ ||141||**

**sūryāyuta-prakāśas tu tejasā bhāsayan diśaḥ |**

**tejo-rāśi-vimāna-stho jagad uddyotayaṁs tviṣā ||142||**

**yāvat pradīpa-saṅkhyā tu ghṛtenāpūrya bodhitā |**

**tāvad varṣa-sahasrāṇi viṣṇu-loke mahīyate ||143||**

bodhitā prajvālitā | bodhitānāṁ pradīpānāṁ yāvatī saṅkhyā ity arthaḥ ||143||

pādme tatraiva—

**uccaiḥ pradīpam ākāśe yo dadyāt kārttike naraḥ |**

**sarvaṁ kulaṁ samuddhṛtya viṣṇu-lokam avāpnuyāt ||144||**

**viṣṇu-keśavam uddiśya dīpaṁ dadyāt tu kārttike |**

**ākāśa-sthaṁ jala-sthaṁ ca śṛṇu tasyāpi yat phalam ||145||**

asyāpi yat phalaṁ tat śṛṇuta | bho viprāḥ ||145||

**dhanaṁ dhanyaṁ samṛddhiś ca putravān īśvaro grhe |**

**locane ca śubhe tasya vidvān api ca jāyate ||146||**

kiṁ ca—

**vipra-veśmani yo dadyāt kārttike māsi dīpakam |**

**agniṣṭoma-phalaṁ tasya pravadanti manīṣiṇaḥ ||147||**

evam ākāśe jvalad-dīpa-dāna-māhātmyaṁ likhitvā ādi-śabda-likhanena gṛhītaṁ brāhmaṇa-gṛhādau dīpa-dāna-māhātmyaṁ likhati—vipreti dvābhyām ||147||

**catuṣpatheṣu rathyāsu brāhmaṇāvasatheṣu ca |**

**vṛkṣa-mūleṣu goṣṭheṣu kāntāre gahaneṣu ca |**

**dīpa-dānād dhi sarvatra mahā-phalam avāpnuyāt ||148||**

rathyāsu rāja-mārgeṣu ||148||


### ākāśa-dīpa-dāna-mantraḥ

tatraiva—

**dāmodarāya nabhasi tulāyāṁ lolayā saha |**

**pradīpaṁ te prayacchāmi namo’nantāya vedhase ||149|| **iti |

tulāyāṁ kārttike ity arthaḥ | lolayā lakṣmyā | yad vā, lakṣmy-aṁśakatvābhiprāyeṇa prema-viśeṣeṇa vā cañcalayā, a-kāra-praśleṣeṇa vā dhīrayā śrī-rādhayā saha sahitāya ||149||


### atha deśa-viśeṣe kārttika-māhātmya-viśeṣaḥ

pādme tatraiva—

**yatra kutrāpi deśe yaḥ kārttika-snāna-dānataḥ |**

**agnihotra-sama-phalaḥ pūjāyāṁ ca viśeṣataḥ ||150||**

**kurukṣetre koṭi-guṇo gaṅgāyāṁ cāpi tat-samaḥ |**

**tato’dhikaḥ puṣkare syād dvārakāyāṁ ca bhārgava |**

**kṛṣṇa-sālokya-do māsaḥ pūjā-snānaiś ca kārttikaḥ ||151||**

bhārgava he śaunaka ! dvārakāyāṁ ca kṛṣṇa-sālokyadaḥ ||151||

**anyaḥ pūryās tat-samānā munayo mathurāṁ vinā |**

**dāmodaratvaṁ hi hares tatraivāsīd yataḥ kila ||152||**

he munayaḥ ! anyā ayodhyādayaḥ | tatra mathurāyāṁ kārttike ca ||152||

**mathurāyāṁ tataś corje vaikuṇṭha-prīti-vardhanaḥ |**

**kārttike mathurāyāṁ vai paramāvadhir iṣyate ||153||**

vaikuṇṭhe śrī-kṛṣṇe prītiḥ premā, tasya vardhanaḥ atiśayenotpādakaḥ | ata eva parmāvadhiḥ phale parama-kāṣṭhāṁ prāpta ity arthaḥ ||153||

**yathā māghe prayāgaḥ syād vaiśākhe jāhnavī yathā |**

**kārttike mathurā sevyā taṭotkarṣaḥ paro na hi ||154||**

tataḥ kārttike mathurā-sevanāt | visarga-lope’pi sandhir ārṣaḥ | tatheti pāṭhe’pi sa evārthaḥ ||154||

**mathurāyāṁ narair ūrje snātvā dāmodaro’rcitaḥ |**

**kṛṣṇa-rūpā hi te jñeyā nātra kāryā vicāraṇā ||155||**

narair yaiḥ | kṛṣṇaṁ rūpayanti paśyantīti tathā te | yad vā, kṛṣṇavat pūjyā iti bhāvaḥ | yad vā, tat-sārūpyaṁ prāptā iti jñeyā ity arthaḥ ||155||

**durlabhaḥ kārttiko viprā mathurāyāṁ nṛṇām iha |**

**yatrārcitaḥ svakaṁ rūpaṁ bhaktebhyaḥ samprayacchati ||156||**

**bhuktiṁ muktiṁ harir dadyād arcito’nyatra sevinām |**

**bhaktiṁ ca na dadāty eṣa yato vaśya-karī hariḥ ||157||**

anyatra śrī-mathurā-vyatirikta-sthāne | sevinām arcanādi-kāriṇāṁ tebhyaḥ ||157||

**sa tv añjasā harer bhaktir labhyate kārttike naraiḥ |**

**mathurāyāṁ sakṛd api śrī-dāmodara-pūjanāt ||158||**

**mantra-dravya-vihīnaṁ ca vidhi-hīnaṁ ca pūjanam |**

**manyate kārttike devo mathurāyāṁ yad-arcanam ||159||**

tac ca yathā-kathañcit pūjanena sidhyed ity āha—mantreti ||159||

**yasya pāpasya yujyeta maraṇāntā viniṣkṛtiḥ |**

**tac-chuddhy-artham idaṁ proktaṁ prāyaścittaṁ su-niścitam ||160||**

na cātra kathañcit pāpe jāte’pi prāyaścittāntarāpekṣyety āha—yasyeti sārdhena ||160||

**kārttike mathurāyāṁ vai pūjanād darśanaṁ dhruvaḥ |**

**śīghraṁ samprāptavān balo durlabhaṁ yoga-tat-paraiḥ ||161||**

tat phalaṁ ca na kevalaṁ śāstra-pramāṇakaṁ, kintu sākṣād-anubhava-pramāṇakaṁ cety āha—kārttika iti | vai prasiddhau | yoga-tat-paraiḥ sanakādibhir apik durlabhaṁ śrī-bhagavad-darśanaṁ bālo’pi śīghram eva māsa-pañcakena samyak prakarṣeṇa āptavān lebhe ||161||

**sulabhā mathurā bhūmau praty-abdaṁ kārttikas tathā |**

**tathāpi saṁsarantīha narā mūḍhā bhavāmbudhau ||162||**

kṛpayā tad-vimukhān śocann ivāha—sulabheti pañcabhiḥ | bhūmau bhāratavarṣe madhya-deśāntar-vartitvāt ||162||

**kiṁ yajñaiḥ kiṁ tapobhiś ca tīrthair anyaiś ca sevitaiḥ |**

**kārttike mathurāyāṁ ced arcyate rādhikā-priyaḥ ||163||**

yajñādi-phalaṁ ca tenaiva sidhyed ith āha—kim iti | rādhikā-priyaḥ śrī-dāmodaraḥ ||163||

**yāni sarvāṇi tīrthāni nadā nadyaḥ sarāṁsi ca |**

**kārttike nivasanty atra māthure sarva-maṇḍale ||164||**

kārttike’nyatra gamanaṁ ca viphalam evety āśayenāha—yānīti ||164||

**kārttike janma-sadane keśavasya ca ye narāḥ |**

**sakṛt praviṣṭāḥ śrī-kṛṣṇaṁ te yānti param avyayam ||165||**

astu tāvat samasta-mathurāsenaṁ śrī-dāmodara-pūjanaṁ vā | śrī-bhagavaj-janma-sthāna-praveśa-mātreṇaiva śrī-vaikuṇṭha-loka-prāptir ity āha—kārttika iti ||165||

**paropahāsam uddiśya kārttike hari-pūjayā |**

**mathurāyāṁ labhed bhaktyā kiṁ punaḥ śraddhayā naraḥ ||166|| **iti |

tatrāśaktau ca yatra kutrāpi śrī-mathurā-madhye śrī-kṛṣṇa-pūjābhāsenāpi durlabhaṁ labhata ity āha—paropeti | atra cetihāsas tatraiva khyātaḥ, yathā— « dhūmra-keśa-nāmā mahā-pātakī rāja-kumāraḥ pitrā vivāsito dasyu-vṛttyā krameṇa vṛndāvanaṁ gato mathurā-puryā cauryārthaṁ gato veśyā-ratas tat-prītyai vṛndāvanāntarvarti-bhagavat-para-satyavratākhya-vipraceṣṭitam upahasan prabhāte rāja-puruṣaiḥ prāpya hato dharma-rājena bahu-satkṛtas tasmād dharma-tattvaṁ prakāśya vaikuṇṭha-lokaṁ gataḥ » iti ||166||

**itthaṁ kārttika-kṛtyāṇi vyaktāny eva svato’bhavan |**

**tatra kiñcid viśeṣeṇa tad-vidhir likhyate’dhunā ||167||**

itthaṁ—māhātmyādi-likhana-prakāreṇa | ataś ca pūrva-likhitāny anyāny api kārttika-kṛtyāni jñeyānīti bhāvaḥ ||167||


### atha kārttika-kṛtya-vidhiḥ


### tatropakrama-kalaḥ

śrī-kṛṣṇa-satyā-saṁvādīya-kārttika-māhātmye—

**aśvinasya tu māsasya ya śuklaikādaśī bhavet |**

**kārttikasya vratānīha tasyāṁ kuryād atandritaḥ ||168||**

**nityaṁ jāgaraṇāyāntye yāme rātreḥ samutthitaḥ |**

**sucir bhūtvā prabodhyāthā stotrair nīrājayet prabhum ||169||**

**niśamya vaiṣṇavān dharmān vaiṣṇavaiḥ saha harṣitaḥ |**

**kṛtvā gītādikaṁ prātar devaṁ nīrājayet prabhum ||170||**

**nady-ādau ca tato gatvācamya saṅkalpam ācaret |**

**prabhuṁ prārthyātha tasmai ca dadyād arghyaṁ yathā-vidhi ||171||**

kārttike śeṣa-yāma-jāgaraṇasya māhātmya-viśeṣoktes tad atra viśeṣato likhitam | evam agre’py ūhyam, utthānādikaṁ cānyat sādhāraṇam eveti dik ||169|| punar nīrājayed iti maṅgala-nīrājanaṁ likhitam ||170|| yathā-vidhīty asya pūrvatrāpi sarvatraivānuṣaṅgaḥ, prātar utthānādi-vidhiś ca pūrvam eva likhito’sti | apekṣyas tad-viśeṣas tu tatraiva jñeyaḥ, atra ca madhye madhye kiñcid viśeṣa-likhanāyapunas tat kiñcid ullikhitam ||171||

**atha saṅkalpa-mantraḥ**

**kārttike’haṁ kariṣyāmi prātaḥ-snānaṁ janārdana |**

**prīty-arthaṁ tava deveśa dāmodara mayā saha ||172|| iti |**

mā lakṣmīḥ śrī-rādhā-rūpā, tayā sahitasya tava prīty-artham ||172||

**atha prārthanā-mantraḥ**

**tava dhyānena deveśa jale’smin snātum udyataḥ |**

**tvat-prasādāc ca me pāpaṁ dāmodara vinaśyatu ||173||**

**atha prārthanā-mantraḥ**

**vratinaḥ kārttike māsi snānasya vidhivan mama |**

**dāmodara gṛhānārghyaṁ danujendra-nisūdana ||174||**

**nitye naimittike kṛtsne kārttike pāpa-śoṣaṇe |**

**gṛhānārghyaṁ mayā dattaṁ rādhayā sahito hare ||175||**

**tilair ālipya dehaṁ svaṁ nāmoccaraṇa-pūrvakam |**

**snātvā sa-vidhinā sandhyām upāsya gṛham āvrajet ||176||**

svaṁ svakīyaṁ dehaṁ, nāma śrī-kṛṣṇa-nārāyaṇety-ādi, tad-uccāraṇa-pūrvakam ||176||

**upalipyātha devāgre nirmāya svastikaṁ prabhum |**

**tulasī-mālatī-padmāgastya-puṣpādinārcayet ||177||**

**nityaṁ vaiṣṇava-saṅgatyā seveta bhagavat-kathām |**

**sarpiṣāhar-nisaṁ dīpaṁ tila-tailena cārcayet ||178||**

**viśeṣataś ca naivedyāny arpayed arcayet tathā |**

**praṇāmāmś ca yathā-śaktyā eka-bhaktādika-vratam ||179||**

ādi-śabdena ketakī-bilva-patrādi ||177|| viśeṣataḥ anya-māsataḥ kiñcid ādhikeynottamatayā cety arthaḥ | tathā viśeṣataḥ praṇāmāṁś cācaret | yathā-śaktīty asya pūrve pare’pi sarvatraiva sambandhaḥ | eka-bhaktyādikaṁ vratam apy ācaret | ādi-śabdena ekāntaropavāsādi ||179||

tathā ca pādme tatraiva—

**prātar utthāya śaucādi kṛtvā gatvā jalāśaye |**

**kṛtvā ca vidhivat snānaṁ tato dāmodarārcanam ||180||**

sva-likhitaṁ purāṇoktibhiḥ pramāṇayan paraṁ kṛtya-vidhiṁ darśayati—prātar ity-ādinā bhāvinīty anena ||180||

kiṁ ca—

**maunena bhojanaṁ kāryaṁ kārttike vrata-dhāriṇā |**

**ghṛtena dīpa-dānaṁ syāt tila-tailena vā punaḥ ||181||**

**dinaṁ ca kṛṣṇa-kathayā vaiṣṇavānāṁ ca saṅgamaiḥ |**

**niyataṁ kārttike māsi saṅkalpa-vrata-pālanam ||182||**

**aśvine śukla-pakṣasya prārambhe hari-vāsare |**

**athavā paurṇamāsītaḥ saṅkrāntau vā tulāgame ||183||**

**dīpa-dānam akhaṇḍaṁ ca dadyād vai viṣṇu-sannidhau |**

**devālaye tulasyāṁ vā ākāśe vā tad uttamam ||184||**

saṅkalpasya vratasya ca | yad vā, saṅkalpena yad gṛhītaṁ vratam, tasya pālanam ||182|| vrata-grahaṇa-kālam āha—āśvine iti | hari-vāsare ekādaśyāṁ, tasya vaiṣṇava-pakṣatvād ādau nirdeśaḥ | aśaktyāpekṣayā vikalpa uktaḥ ||183||

kiṁ ca—

**rajataṁ kanakaṁ dīpān mani-muktā-phalādikam |**

**dāmodarasya prity-arthaṁ pradadyāt kārttike naraḥ ||185||**

skānde ca śrī-rukmāṅgada-mohinī-saṁvāde—

**na gṛhe kārttike kuryād viśeṣeṇa tu kārttikam |**

**tīrthe tu kārttikīṁ kuryāt sarva-yatnena bhāvini ||186|| **iti |


### atha kārttike varjyāni

tatraiva brahma-nārada-saṁvāde—

**kārttike tu viśeṣeṇa rāja-māṣāmś ca bhakṣayan |**

**niṣpāvān muni-śārdūla yāvad āhūta-nārakī ||187||**

**kaliṅgāni paṭolāni vṛntakaṁ sandhitāni ca |**

**na tyajet kārttike māsi yāvad āhūta-nārakī ||188||**

**kārttike māsi dharmātmā matsyaṁ māṁsaṁ na bhakṣayet |**

**tatraiva yatnatas tyājyaṁ śāśakaṁ śaukaraṁ tathā ||189||**

viśeṣeṇeti anyadāpi bhakṣayan nāraky eva | kārttike tu bhakṣayan viśeṣato yāvad āhūta-nārakīty arthaḥ ||187|| tatraiveti dharmāpekṣayā māṁsaṁ ca na bhakṣayed eva | yadi vā kaścin mahāroga-grastas tad abhāvād vā rogī syāt, tadā tenāpi yatnataḥ śaśa-śūkarayor māṁsaṁ varjanīyam evety arthaḥ ||189||

kiṁ ca—

**parānnaṁ para-śayyāṁ ca para-dāraṁ parāṅganām |**

**sarvadā varjayet prajo viśeṣeṇa tu kārttike ||190||**

**tailābhyaṅgaṁ tathā śayyāṁ parānnaṁ kāṁsya-bhojanam |**

**kārttike varjayed yas tu paripūrṇa-vratī bhavet ||191||**

**samprāpte kārttike dṛṣṭvā parānnaṁ yas tu varjayet |**

**dine dine tu kṛcchrasya phalaṁ prāpnoti mānavaḥ ||192||**

kārttike tu viśeṣeṇa varjayed iti tat saṅkalpādikam api tu kuryād ity arthaḥ ||190||

tatraiva śrī-rukmaṅgada-mohinī-saṁvāde—

**kārttike varjayet tailaṁ kārttike varjayen madhu |**

**kārttike varjayet kāṁsyaṁ kārttike śukla-sandhitam ||193||**

**na matsyaṁ bhakṣayen māṁsaṁ na kaurmaṁ nānyad eva hi |**

**caṇḍālaḥ sa bhavet su-bhru kārttike māṁsa-bhakṣaṇāt ||194||**

śuklaṁ kāñjikādi-paryuṣitāmla-dravyaṁ sandhitaṁ ca varjayet ||193||

pādme tatraiva—

**tataḥ priyatamā viṣṇo rādhikā gopikāsu ca |**

**kārttike pūjanīyā ca śrī-dāmodara-sannidhau || 195||**

tataḥ pūrva-janma-kṛtārādhanād dhetoḥ | gopikāsu madhye priyatamā | tad-vṛttaṁ ca tatraiva prārthitam | yathā śrī-gopāla-devasya śrī-mūrteḥ saundarya-viśeṣaṁ vilokya tena saha krīḍitu-kāmāṁśenāvatīrya yoṣid-viśeṣeṇa prema-nṛtyādinā tam ārādhya tad-īpsayā tad-yogya-tad-divya-rūpā bhūtvā tad-eka-bhakta-śrī-brāhmaṇam ādāya tena saha svayam eva sarvāṁśair avatīrya gopa-śrī-vṛṣābhānu-kanyābhūd iti ||195||

**dvijaṁ dāmodaraṁ kṛtvā tat-patnīṁ rādhikāṁ tathā |**

**kārttike pūjanīyau tau vāso’laṅkāra-bhojanaiḥ ||196||**

**rādhikā-pratimāṁ vipraḥ pūjayet kārttike tu yaḥ |**

**tasya tuṣyati tat-prītyai śrīmān dāmodaro harih ||197|| **iti |

tasyāḥ śrī-rādhikāyāḥ | prītyai santoṣārtham ||197||

**dāmodarāṣṭakaṁ nāma stotraṁ dāmodarārcanam |**

**nityaṁ dāmodarākarṣi paṭhet satyavratoditam ||198||**

nityaṁ paṭhet | dāmodaram ākraṣṭuṁ vaśīkartuṁ śīlam asya | satyavrata-nāma-muninā uditaṁ proktam | yad vā, tasmād uditaṁ pūrva-siddham evāsmāt prakaṭatāṁ gatam ity arthaḥ ||198||


### atha śrī-dāmodarāṣṭakam

**namāmīśvaraṁ sac-cid-ānanda-rūpaṁ**

**lasat-kuṇḍalaṁ gokule bhrājamānam |**

**yaśodā-bhiyolūkhalād dhāvamānaṁ**

**parāmṛṣṭam atyantato drutya gopyā ||199||**

śrī-rādhā-sahitaṁ natvā śrī-dāmodaram īśvaram |

dāmodarāṣṭaka-vyākhyā dig eṣā darśyate’dhunā ||

tatrāgre kim api prārthayitum ādau tasya tattva-rūpa-līlā-guṇādi-viśeṣeṇotkarṣa-viśeṣaṁ gokula-prakaṭita-nija-bhagavattā-sāra-sarvasva-bhūtaṁ varṇayan bhakty-ādau namaskaroti namāmīti | tac ca maṅgalārthaṁ sarva-karmasu prāg eva dāsya-viśeṣeṇa vidhānād ādau nirdiṣṭam | kaṁ ? īśvaraṁ sarva-śaktimanta jagad-eka-nāthaṁ nija-prabhuṁ vā | tatrādyaḥ pakṣaḥ stuty-ādi-śakty-arthaḥ, dvitīyaḥ parama-vandyatārthaḥ | antyaś ca bhakti-viśeṣeṇeti dik | katham-bhūtaṁ ? sac-cid-ānanda-rūpaṁ sac-cid-ānanda-ghana-vigraham ity arthaḥ | iti tattva-viśeṣeṇotkarṣa-viśeṣa uktaḥ | saundarya-viśeṣeṇotkarṣa-viśeṣam āha—lasantī śrī-yaśodā-bhiyā dhāvamānāt satata-bālya-krīḍā-viśeṣa-paratvādau nirantaraṁ lolatayā gaṇḍayoḥ krīḍantī kuṇḍale yasya tam | iti śrī-mukheśobhā-viśeṣa uktaḥ | yad vā, śrī-gaṇḍa-cumbana-hāsau bhāgyataḥ kuṇḍalayoḥ sarva-vibhūṣaṇeṣu mukhyatvāt tābhyāṁ tāni sarvāṇy evopalakṣyante | tataś ca lasantī śobhamāne kuṇḍale yasmāt taṁ bhūṣaṇa-bhūṣaṇāṅgam ity arthaḥ | ata evoktaṁ śrī-gopībhir daśama-skandhe—


    trailokya-saubhagam idaṁ ca nirīkṣya rūpaṁ 


    yad go-dvija-druma-mṛgān pulakāny abibhrat [bhā.pu. 10.29.40] iti |

uddhavenaca tṛtīya-skandhe—

vismāpanaṁ svasya ca saubhagarddheḥ

paraṁ padaṁ bhūṣaṇa-bhūṣaṇāṅgaṁ [bhā.pu. 3.2.12] iti |

parivāra-viśeṣeṇotarṣa-viśeṣa-prakaṭanena gokulasya svābhāvika-śobhā-viśeṣeṇa vā śobhamānam | tac ca śrī-daśama-skandhādau—


    cakāsa gopī-pariṣad-gato’rcitas 


    trailokya-lakṣmy-eka-padaṁ vapur dadhat [bhā.pu. 10.32.14] ity ādinoktam |

līlā-viśeṣeṇotkarṣa-viśeṣam āha—yaśodeti sārdhena | yaśodāyā mātuḥ sakāśād bhiyā dadhi-bhāṇḍa-bhedanādy-aparādha-kṛta-bhītyā udūkhalāt śik-sthita-navanīta-cauryārtham udvartya tale samārūḍhād udūkhalataḥ dhāvamānaṁ tvayāpasarantam | ataś ca viśeṣāpekṣakair daśama-skandha-navamādhyāyoktam—


    ulūkhalāṅghrer upari vyavasthitaṁ


    markāya kāmaṁ dadataṁ śici sthitam |


    haiyaṅgavaṁ caurya-viśaṅkitekṣaṇaṁ


    nirīkṣya paścāt sutam āgamac chanaiḥ ||


    tām ātta-yaṣṭiṁ prasamīkṣya satvaras


    tato’varuhyāpasasāra bhītavat |


    gopy anvadhāvan na yam āpa yogināṁ


    kṣamaṁ praveṣṭuṁ tapaseritaṁ manaḥ || [bhā.pu. 10.9.8-9] ity ādy anusandheyam |

tataś ca atyantato drutya vegena dhāvitvā | samāsaika-padyena yavādeśaḥ | gopyā śrī-yaśodayā parā āmṛṣṭaṁ pṛṣṭhato dhṛtam | atra ca atyantato drutyety anena śrī-yaśodāyā api stana-nitamba-gauravādi-saundarya-viśeṣaḥ sneha-viśeṣaś ca sūcitaḥ | gopyeti premokti-paripāṭyā gopa-jātīnām eva tādṛśaṁ mahā-saubhāgyam iti dhvanitam | parāmṛṣṭam ity anena tasyāṁ bhagavataḥ sneha-viśeṣo dhvanita iti dik | atra ca—


    anvañcamānā jananī bṛhac-calac-


    chroṇī-bharākrānta-gatiḥ sumadhyamā |


    javena visraṁsita-keśa-bandhana-


    cyuta-prasūnānugatiḥ parāmṛśat || [bhā.pu. 10.9.10] ity artho’nusandheyaḥ ||199||

**rudantaṁ muhur netra-yugmaṁ mṛjantaṁ**

**karāmbhoja-yugmena sātaṅka-netram |**

**muhuḥ śvāsa-kampa-trirekhāṅka-kaṇṭha-**

**sthita-graiva-dāmodaraṁ bhakti-baddham ||200||**

tad-anantara-līlā-viśeṣaṁ vadan—


    kṛtāgasaṁ taṁ prarudantam akṣiṇī


    kaṣantam añjan-maṣiṇī sva-pāṇinā |


    udvīkṣamāṇaṁ bhaya-vihvalekṣaṇaṁ


    haste gṛhītvā bhiṣayanty avāgurat || [bhā.pu. 10.9.11] 

ity artham āha—rudantam iti | mātṛ-haste ṣaṣṭiṁ dṛṣṭvā tayā tāḍanam āśaṅkya bhītatvādi-pradarśanena tat-pariharaṇāya krandantam | ata eva karāmbhoja-yugmena netra-yugmaṁ mṛjantaṁ yugapan mārjayantam | etac ca bālya-līlā-viśeṣa-svabhāvataḥ | yad vā, bhayāveśena sady’nugacchato’śruṇo niṣkāsanārtham | yad vā, aśru-dhārāpasaraṇārtham iti dik | yataḥ sātaṅke sa-śaṅke netre api | kiṁ punar mano yasya tam | yad vā, sa-bhaya-nirīkṣaṇa-netra-yugam ity arthaḥ | tataś ca tāḍana-parihārārtham idam api līlāntaraṁ ūhyam |

kiṁ ca, muhuḥ-śvāsena rodanāveśa-kṛtena kampat kampyamānam | trirekhāṅke kambuvad rekhā-traya-cihne kaṇṭhe sthitaṁ graivaṁ graiveyakaṁ sarvaṁ grīvā-bhūṣaṇaṁ muktā-hārādi yasya | dāma udare yasya | anena ca—gopikolūkhale dāmnā babandha prākṛtaṁ yathā || [bhā.pu. 10.9.14] ity uktam | dāmnodare ulūkhale cobhayato bandhanam uktam | tad evābhivyañjayan bhakta-vaśyatā-viśeṣeṇotkarṣa-viśeṣam āha—uktyaiva mātuḥ sva-viṣayakayā tasya vā mātṛ-viṣayakayā baddhaṁ svīkṛta-bandhanaṁ, na tu pāśa-varga-balāt, sarvataḥ samuccitair apy anantaiḥ pāśair nyūna-dvy-aṅgulāpūraṇāt | tac coktam—


    tad dāma badhyamānasya svārbhakasya kṛtāgasaḥ |


    dvy-aṅgulonam abhūt tena sandadhe’nyac ca gopikā ||


    yadāsīt tad api nyūnaṁ tenānyad api sandadhe |


    tad api dvy-aṅgulaṁ nyūnaṁ yad yad ādatta bandhanam ||


    evaṁ sva-geha-dāmāni yaśodā sandadhaty api |


    gopīnāṁ susmayantīnāṁ smayantī vismitābhavat || [bhā.pu. 10.9.15-17] ity ādi |

yad vā, dāmodaratve hetuḥ—bhaktyaiva baddhaṁ vaśīkṛtaṁ, tathāpi sa evārthaḥ paryavasyati |

kiṁ ca—


    sva-mātuḥ svinna-gātrāyā visrasta-kabara-srajaḥ |


    dṛṣṭvā pariśramaṁ kṛṣṇaḥ kṛpayāsīt sva-bandhane ||


    evaṁ sandarśitā hy aṅga hariṇā bhṛtya-vaśyatā |


    sva-vaśenāpi kṛṣṇena yasyedaṁ seśvaraṁ vaśe ||


    nemaṁ viriñco na bhavo na śrīr apy aṅga-saṁśrayā |


    prasādaṁ lebhire gopī yat tat prāpa vimuktidāt ||


    nāyaṁ sukhāpo bhagavān dehināṁ gopikā-sutaḥ |


    jñānināṁ cātma-bhūtānāṁ yathā bhaktimatām iha ||


    devarṣir me priyatamo yad imau dhanadātmajau |


    tat tathā sādhayiṣyāmi yad gītaṁ tan mahātmanā || [bhā.pu. 10.9.18-21] ity eṣām arthaḥ |

tathā—


    devarṣir me priyatamo yad imau dhanadātmajau |


    tat tathā sādhayiṣyāmi yad gītaṁ tan mahātmanā || [bhā.pu. 10.10.25]

ity āder artho’pi śrī-nārada-bhakty-apekṣayā yamalārjuna-bhañjanādi-tat-tal-līlā-rūpo’nena sūcitaḥ ||200||

**itīdṛk sva-līlābhir ānanda-kuṇḍe**

**sva-ghoṣaṁ nimajjantam ākhyāpayantam |**

**tadīyeśita-jñeṣu bhaktair jitatvaṁ**

**punaḥ prematas taṁ śatāvṛtti vande ||201||**

guṇa-viśeṣeṇotkarṣa-viśeṣam āha—itīti | evaṁ bhakta-vaśatayā | yad vā, ity anayā dāmodara-līlayā īdṛśībhiś ca dāmodara-līlā-sadṛśībhiḥ parama-manoharābhiḥ śaiśavībhiḥ svasya svābhir vā asādhāraṇībhiḥ līlābhiḥ krīḍābhiḥ |


    gopībhiḥ stobhito’nṛtyad bhagavān bālavat kvacit |


    udgāyati kvacin mugdhas tad-vaśo dāru-yantravat ||


    bibharti kvacid ājñaptaḥ pīṭhakonmāna-pādukam |


    bāhu-kṣepaṁ ca kurute svānāṁ ca prītim āvahan || [bhā.pu. 10.11.7-8]

ity ādy uktābhiḥ sva-ghoṣaṁ nija-gokula-vāsi-prāṇi-jātaṁ sarvam eva ānanda-kuṇḍe ānanda-rasa-maya-gabhīra-jalāśaya-viśeṣe nitarāṁ majjantaṁ majjayantam etad evoktam—svānāṁ prītiṁ samāvahan iti | yad vā, ghoṣaḥ kīrtir māhātmyotkīrtanaṁ vā, svasya svānāṁ vā gopa-gopyādīnāṁ ghoṣo yathā syāt tathā svayam evānanda-kuṇḍe nimajjantaṁ parama-sukha-viśeṣam anubhavantam ity arthaḥ | kiṁ ca, tābhir eva tadīyeśitajñeṣu bhagavad-aiśvarya-jñāna-pareṣu bhaktair jitatvam ātmano bhakta-vaśyatām ākhyāpayantam | bhakti-parāṇām eva vaśyo’haṁ, na tu jñāna-parāṇām iti prathayantam | anena ca, darśayaṁs tad-vidāṁ loka ātmano bhṛtya-vaśyatāṁ [bhā.pu. 10.11.9] ity asyārtho darśitaḥ | tasyārthaḥ—taṁ bhagavantaṁ vidantīti tathā teṣāṁ taj-jñāna-parāṇām ity arthaḥ | tān prati darśayann iti | yad vā, tadīyānāṁ bhāgavatānāṁ prabhāvābhijñeṣv eva, na cānyeṣv ākhyāpayantam | vaiṣṇava-māhātmya-viśeṣānabhijñeṣu kevala-jñāna-pareṣu bhakter viśeṣatas tan-māhātmyasya ca parama-gopyatvena prakāśanāyogyatvāt | evaṁ ca tad-vidām iti bhṛtya-vaśyatā-vidām ity artho draṣṭavyaḥ | ataḥ premataḥ bhakti-viśeṣeṇa śatāvṛtti yathā syāt tathā śata-śata-vārān tam īśvaraṁ punar vande | ato bhaktānām avaśya-kṛtyaṁ bhakti-prakāra-viśeṣa-rūpaṁ vandanam eva mama prārthyam | na tv aiśvarya-jñānād iti bhāvaḥ ||201||

**varaṁ deva mokṣaṁ na mokṣāvadhiṁ vā**

**na cānyaṁ vṛṇe’haṁ vareśād apīha |**

**idaṁ te vapur nātha gopāla-bālaṁ**

**sadā me manasy avirāstāṁ kim anyaiḥ ||202||**

evam utkarṣa-viśeṣa-varṇanena stutvā prārthayate—varam iti dvābhyām | deva, he parama-dyotamāna ! he madhura-krīḍā-viśeṣa-pareti vā | vareśāt sakala-vara-pradāna-samarthād api tvattaḥ mokṣaṁ caturtha-puruṣārthaṁ mokṣasyāvadhiṁ vā paramakāṣṭhā-rūpaṁ ghana-sukha-viśeṣātmakaṁ śrī-vaikuṇṭha-lokam | anyaṁ ca śravaṇādi-bhakti-prakāram ahaṁ varaṁ prārthya | yad vā, anyair varaṇīyam api | yad vā, varatayā iha vṛndāvane na vṛṇe | ihety asya pareṇāpi sambandhaḥ | atra ca mokṣādi-trayasya yathottara-śraiṣṭhyaṁ ūhyam | tatra mokṣād vaikuṇṭha-lokasya śraiṣṭhyaṁ śrī-bhāgavatāmṛtottara-khaṇḍe vyaktam evāsti | vaikuṇṭha-lokāc chravaṇādi-prakārasya ca śraiṣṭhyam | kāmaṁ bhavaḥ sva-vṛjinair nirayeṣu naḥ stāt [bhā.pu. 3.15.49] ity ādi vacanataḥ śravaṇādi-siddhyā narakādiṣv api yatra tatra sarvatraiva vaikuṇṭha-vāsa-siddher iti dik | tarhi kiṁ vṛṇuṣe ? tadāha—he nātha ! iha vṛndāvane idaṁ varṇitaṁ gopāla-bāla-rūpaṁ te vapuḥ sadā me manasi āvirāstām | antaryāmitvādinā sthitam api sākṣād iva sarvāṅga-saundaryādi-prakāśanena prakaṭaṁ bhūyāt |

nanu mokṣādayo’pi paramopādeyās tān api vṛṇu, tatrāha—kim anyair iti | anyair mokṣādibhir mama prayojanaṁ nāstīty arthaḥ | tasya sarvānanda-kadambātmakatvāt tat-siddhyaiva sarva-siddheḥ | tathā tad-alābhe nijepsitāsiddhyā viśeṣataś ca tuccha-lābhena śoka-viśeṣotpādanād anyair api kim iti bhāvaḥ |

yad vā, nanu mokṣādayo na vriyantāṁ nāma, paramāpekṣyāṇi madīya-śrī-caturbhujādi-mūrti-darśana-sambhāṣāṇādīni vriyatāṁ, tatrāha—kim anyair iti | citte tvad-etac-chrīmad-vapuḥ sadā sphūrtāv eva mamātyanta-prītir nānyatreti bhāvaḥ | antar-darśana-māhātmyaṁ ca śrī-bhāgavatāmṛtottara-khaṇḍe tapo-loke śrī-pippalāyanena vivṛtyoktam asti | evaṁ tasya prārthanāpi stutāv eva paryavasyati | tasyaiva sarvotkṛṣṭatvena prārthanāt | evam agre’pi ||202||

**idaṁ te mukhāmbhojam avyakta-nīlair **

**vṛtaṁ kuntalaiḥ snigdha-raktaiś ca gopyā |**

**muhuś cumbitaṁ bimba-raktādharaṁ me **

**manasy āvirāstām alaṁ lakṣa-lābhaiḥ ||203||**

tatra ca tava śrī-mukhaṁ parama-manoharaṁ viśeṣeṇa didṛkṣe ity āha—idam iti | kadācid dhyāne’nubhūyamānam anirvacanīya-saundaryādikam | tad eva nirdiśati—mukham evāmbhojaṁ praphulla-kamalākaratvaṁ nikhila-santāpa-hāritva-paramānanda-rasavattvādinā, tan me manasi muhur āvirāstām | katham-bhūtaṁ ? atyanta-nīlaiḥ parama-śyāmalaiḥ snigdhaiś ca raktaiś ca kuntalaiḥ keśair alakair vā vṛtaṁ kamalaṁ bhramarair ivopari veṣṭitam | gopyā śrī-yaśodayā śrī-rādhayā vā cumbitam | muhur ity asyātrāpi sambandhaḥ | yad vā, pāṭha-kramād atraiva sambandhaḥ | tataś ca tayā mahā-dhanyayā muhuś cumbitam api mama manasi sakṛd apy āvirāstām ity arthaḥ | yad vā, sadeti pūrva-gatasyātrāpy artha-balād anvaya eva syāt | bimbavad raktau adharau yasmin tat, tataś ca lakṣa-lābhaiḥ | anyair lakṣa-saṅkhyair labdhair api prayojanaṁ nāstīty arthaḥ | nikhilārtham evaitat ||203||

**namo deva dāmodarānanta viṣṇo**

**prasīda prabho duḥkha-jālābdhi-magnam |**

**kṛpā-dṛṣṭi-vṛṣṭyātidīnaṁ batānu-**

**gṛhāṇeśa mām ajñam edhy akṣi-dṛśyaḥ ||204||**

evaṁ stuti-prabhāvāt sadyaḥ samuditena prema-viśeṣeṇa sākṣād didṛkṣamāṇas tatra caikaṁ nāma-saṅkīrtanam eva parama-sādhanaṁ manyamānas tathaiva sa-kātaryaṁ prārthayate—nama iti | tubhyam ity adhyāhāryam eva, tac ca bhaya-gauravādinā prema-vaikalyena vā sākṣān na prayuktam | he prabho ! he mad-īśvara ! prasīda | prasādam evāha—duḥkhaṁ sāṁsārikaṁ tad-darśanajaṁ vā, tasya jālaṁ paramparā, tad evābdhiḥ ānantyādinā, tasmin magnaṁ mām | ata eva atidīnaṁ paramārtam | yad vā, tatra sat-sahāya-sādhanādi-hīnatvāt paramākiñcana | yad vā, mumūrṣuṁ jīvan-mṛtaṁ vā | tatra cājñaṁ tat-pratīkārādy-anabhijñaṁ, kṛpayā dṛṣṭi-nirīkṣaṇaṁ, tasyā vṛṣṭyā paramparayā, kṛpā-dṛṣṭi-rūpāmṛta-vṛṣṭyā vā anugṛhāṇa | samuddhṛtya jīvayety arthaḥ | tad evābhivyañjayati—akṣi-dṛśyo mal-locana-gocara edhi bhava | evaṁ prārthanā-krameṇa prārthanaṁ kṛtam | prārthyasya parama-daurlabhyena, sahasā prāg eva nirdeśānarhatvāt | antar-darśanāt sākṣād-darśana-māhātmyaṁ ca śrī-bhagavat-pārṣadaiḥ sa-nyāyam uktaṁ śrī-bhāgavatāmṛtottara-khaṇḍādau viśeṣato jñeyam | tatra deva ! he divya-rūpa ! iti didṛkṣāyāṁ hetuḥ, dāmodareti bhakta-vātsalya-viśeṣeṇākṣi-darśana-yogyatāyām | ato nānto yasmād ity ananteti kṛpā-dṛṣṭy-anugraheṇa | prabho ! he acitnyānantādbhuta-mahā-śakti-yukteti, indriyāgrāhyāsyāpy akṣi-dṛśyatā-sambhāvanāyām | īśa ! he parama-svatantreti ayogyaṁ prati tādṛśānugraha-karaṇe kasyacid apy anapekṣatāyāṁ jñeyam | kiṁ ca, viṣṇo ! he sarva-vyāpaka ! yad vā, he śrī-vṛndāvana-nikuñja-kuharādi-praveśa-śīla | iti cākṣi-dṛśyatārthaṁ dūrāgamana-śramādikaṁ nāstīti | athavā he ananta ! aparicchinna ! viṣṇo ! sarva-vyāpin ! tathāpi he dāmodarety evaṁ parama-vātsalya-viśeṣeṇa tavākṛtaṁ kim api nāstīti dhvanitam | anyat samānam ity eṣā dik ||204||

**kuberātmajau baddha-mūrtyaiva yadvat**

**tvayā mocitau bhakti-bhājau kṛtau ca |**

**tathā prema-bhaktiṁ svakāṁ me prayaccha**

**na mokṣe graho me’sti dāmodareha ||205||**

ithaṁ prema-viśeṣeṇa paramotkaṇṭhayā saha sākṣad-darśanaṁ prārthyam | tata eva sadyo-jāta-prema-bhakti-viśeṣeṇa tasya parama-daurlabhyaṁ manyamānas tatra ca paramopāya-bhūtāṁ prema-bhaktim abhijñāya | yad vā, sakṛd-darśane mano’tṛptiṁ viraha-duḥkhottaratāṁ cāśaṅkya sadā tad-vaśīkaraṇāya prema-bhaktim evaikam upāyam abhijñāya | atra ca paramāparādhino mama kathaṁ sā sambhaved ity āśaṅkya śrī-bhagavad-vātsalya-mahimnā cāsambhāvyam api sarvam eva sambhaved iti niścitya mokṣa-tyāgena prema-bhaktim eva prārthayate—kuvereti | baddhayā gopyā pāśair udūkhale śṛṅkhalitayā mūrtyā śrī-vigraheṇaiveti tayor madhye svayaṁ praveśāt parama-sundara-līlādi-viśiṣṭasya bhagavataḥ sākṣād-darśana-sparśanādikaṁ sūcitam | mocitau śrī-nārada-śāpāt saṁsārāc ca | na kevalaṁ tāvad eva, parama-bhaktiś ca tābhyāṁ dattety abhipretam | tathā ca śrī-bhagavad-vacanam—sañjāto mayi bhāvo vām īpsitaḥ paramo’bhavaḥ [bhā.pu. 10.10.42] iti |

asyārthaḥ—vāṁ yuvayor īpsito’pekṣita paramo bhāvaḥ premā mayi samyag-jāta eva, na bhavaḥ punar janma saṁsāra-duḥkhaṁ vā yasmāt sa iti | he dāmodara ! tathā tadvat svakāṁ tvac-caraṇāravindaikāśrayām etad-rūpaika-viṣayāṁ vā me mahyaṁ prakārṣeṇa yaccha dehi |

nanu kim atrāgraheṇa ? kuverātmajavan mokṣo’pi gṛhyatām anyathā janma-maraṇādi-saṁsārāpatteḥ | tatrāha—neti | iha asyāṁ prema-bhaktāv eva mama graha āgraho’sti, na ca mokṣe graho’sti | ayam arthaḥ—prema-bhaktyā saṁsāra-dhvaṁso bhavati cet tarhi bhavatu nāma, na syāc cet tarhi māstu nāma | tatra mamāpekṣā nāstīti | atra gūḍho’yaṁ bhāvaḥ—cintāmaṇau karasthe sarvam eva svayaṁ setsyati | kiṁ tad ekam-mātra-tuccha-dravya-grahaṇeneti |

yad vā, he dāmodara ! svakāṁ prema-bhaktiṁ prayaccha ity evaṁ pāśa-baddhodara-bhagavad-viṣayaka-prema-bhakti-prārthanayā nityam udare pāśa-bandhanāgraham āśaṅkyāha—mokṣe pāśa-bandhanāt tava mocane mamāgraho nāsti kiṁ ? kākvā asty evety arthaḥ | kintu iha asminn eva rūpe svakām asādhāraṇānāṁ prema-bhaktiṁ prayaccheti |

yad vā, iha vṛndāvane prema-bhaktiṁ prayacchety anvayaḥ | tataś ca tatraiva tasyāḥ sukha-viśeṣāvirbhāvakatvāt prādurbhāva-viśeṣāc ca | tathā tasya sākṣād darśana-viśeṣākāratvāc ca | tathā tatraiva tad-vihāri-śrī-bhagavad-didṛkṣā-viśeṣāc ca, tatra sadā-nivāso’pi prārthita ity ūhyam | anyac ca pūrvavad eva ||205||

**namas te’stu dāmne sphurad-dīpti-dhāmne**

**tvadīyodarāyātha viśvasya dhāmne |**

**namo rādhikāyai tvadīya-priyāyai**

**namo’nanta-līlāya devāya tubhyam ||206||**

evaṁ stutiṁ samāpayan sva-prārthita-siddhaye bhakti-viśeṣeṇa vā tadīyāsādhāraṇa-parikarāvayava-parivārādīn api pratyekaṁ pṛthak praṇamati—namas te’stv iti | te tava dāmne udara-bandhana-mahā-pāśāya namo’stu | katham-bhūtāya ? sphurantyā dīptes tejaso dhāmne āśrayāya | evaṁ tasyāpi brahma-ghana-rūpatābhipretā | athānantaraṁ tvadīyāya udarāya namo’stu | pāśa-bandhena tenaiva saundaryāder vātsalyāder bālya-līlādeś ca viśeṣataḥ prakāśanāt | katham-bhūtāya ? viśvasya carācara-prapañca-jātasya dhāmne ādhārāya | tata eva caturdaśa-bhuvanātmaka-kamalotpatteḥ | tatraiva ca mātaraṁ prati vāra-dvayaṁ viśvarūpa-darśanād iti dik | evam udara-bandhanena viśvasyāpi bandhanāpatteḥ śrī-yaśodayā viśvam api vaśīkṛtam iti dhvanitam | tathā īśasya bandhanāsambhave’pi bandhana-svīkāreṇa bhakta-vātsalya-viśeṣas tathā bandhanena prapañcāsaṅkocāvasthity-ādi samāveśya tarkāgocaratvād aiśvarya-viśeṣaś ca dhvanita iti dik |

dāma-namaskārānantaram udara-namaskāraś codaropari dāmnāṁ vartamānatvāt yathottaram utkarṣa-vivakṣayā vā | idānīṁ tadīya-priyatama-jana-kṛpayaiva vāñchātītam api sarvam eva susidhyed ity āśayena bhagavatīṁ śrī-rādhāṁ praṇamati—nama iti | tvayā ca sarvā eva gopikā upalakṣyante | kiṁ vā, tāsu mukhyatamātra saivaikoktā | śrī-rādhiketi—sarvadaiva śrī-bhagavad-ārādhana-viśeṣād anvartha-saṁjñā | ata eva tvadīya-priyeti | yad vā, rādhiketi rūḍhi-saṁjñā | tataś cārādhanādy-anapekṣayā sā nitya-priyaiveti | tatra ca tvadīyā api sarve janāḥ priyās tvat-prītyā yasyāḥ | kim uta vaktavyaṁ tvam iti | tataś ca yasya tvaṁ priyo’si, so’pi jagad-vandyaḥ syāt | eṣā ca tavaiva priyā | atas tasyai namo’stu | tataś ca tayā saha rāsa-krīḍādikaṁ parama-stutitvenānte varṇayitum icchan tac ca parama-gopyatvenānabhivyañjayan “madhureṇa samāpayet” iti nyāyena kiñcid eva saṅketenoddiśan praṇamati—devāya lokottarāyeti līlānām api lokottarābhipretā | yad vā, śrī-rādhikayā saha nirantara-krīḍā-parāya, ata evānanta-līlāya tubhyaṁ nama iti | evaṁ gokula-viṣayikā sarvāpi līloddiṣṭā | tasyai ca nama iti bhāva ity eṣā dik ||206||

śrī-rādhā-prāṇa-nāthāya śrīmad-dāmodarāya te |

sarvaṁ caitanya-devāya gurave’rpitam eva me ||

**atha tatra śrī-kṛṣṇāṣṭamī-kṛtyam**

pādme tatraiva—

**govardhana-girau ramye rādhā-kuṇḍaṁ priyaṁ hareḥ |**

**kārttike bahulāṣṭamyāṁ tatra snātvā hareḥ priyaḥ |**

**naro bhakto bhaved viprās tad dhi tasya pratoṣaṇam ||207||**

**yathā rādhā priyā viṣṇos tasyāḥ kuṇḍaṁ priyaṁ tathā |**

**sarva-gopīṣu saivaikā viṣṇor atyanta-vallabhā ||208||**

tatra kuṇḍe naraḥ snātvā hareḥ priyatamo bhavet | hi yataḥ tatra tatra snānaṁ tasya hareḥ pratoṣaṇaṁ, prakarṣeṇa toṣayatīty arthaḥ ||207|| tatra hetum āha—yatheti | na ca sādhāraṇa-priyety āha—sarvāsu gopīṣv api madhye ||208||

kiṁ ca tatraiva śrī-rādhikopākhyānānte [pa.pu. 5.77.39]—

**vṛndāvanādhipatyaṁ ca dattaṁ tasyāḥ pratuṣyatā |**

**kṛṣṇenānyatra devī tu rādhā vṛndāvane vane ||209||**

**tat-kuṇḍe kārttikāṣṭamyāṁ snātvā pūjyo janārdanaḥ |**

**subodhanyāṁ yathā prītas tathā prītas tato bhavet ||210||**

tasyāḥ tasyai śrī-rādhāyai | anyatra vṛndāvanetara-sthāne sā devī lakṣmy-ādi-rūpā | vṛndāvanākhye ca vane rādhaiva svayaṁ svanāgādinaiva prasiddhety arthaḥ ||209|| subodhanyām utthānaikādaśyām | etac cāgre tat-prasaṅge vyaktaṁ bhāvi ||210||

**atha kṛṣṇa-trayodaśī-kṛtyam**

pādme ca tatraiva—

**kārttike kṛṣṇa-pakṣe tu trayodaśyāṁ niśāmukhe |**

**yama-dīpaṁ bahir dadyād apamṛtyur vinaśyati ||211||**

niśāmukhe pradoṣe ||211||

**atha tatra mantraḥ **

**mṛtyunā pāśa-daṇḍābhyāṁ kālau śyamalayā saha |**

**trayodaśyāṁ dīpa-dānāt sūryajaḥ prīyatām iti ||212||**

**atha kṛṣṇa-caturdaśī-kṛtyam**

tatraiva—

**caturdaśyāṁ dharma-rāja-pūjā kāryā prayatnataḥ |**

**snānam āvaśyakaṁ kāryaṁ narair naraka-bhīrubhiḥ ||213||**

**aruṇodayato’nyatra riktāyāṁ snāti yo naraḥ |**

**tasyābdikabhavo dharmo naśyaty eva na saṁśayaḥ ||214||**

caturdaśyāṁ snānaṁ cāruṇodaye saty eva kāryaṁ, nityatvād ity āha—aruṇeti ||214||

skānde ca tatraiva—

**kārttike kṛṣṇa-pakṣe tu caturdaśyāṁ vidhūdaye |**

**avaśyam eva kartavyaṁ snānaṁ naraka-bhīrubhiḥ ||215||**

kiṁ ca pādme tatraiva—

**tataś ca tarpaṇaṁ kāryaṁ dharmarājasya nāmabhiḥ |**

**jīvat-pitā tu kurvīta tarpaṇaṁ yama-bhīṣmayoḥ ||216||**

caturdaśī-kṛtyam anyad api likhati—tataś ceti | ṣaḍbhir nāmabhiḥ | yamāya dharma-rājāya ity ādinoktaiḥ ||216||

**yajñopavītinā kāryaṁ prācīnāvītinā tathā |**

**devatvaṁ ca pitṛtvaṁ ca yamasyāsti dvi-rūpatā ||217||**

**naktaṁ yama-caturdaśyāṁ yaḥ kuryāc chiva-sannidhau |**

**na tat kratu-śatenāpi prāpyate puṇyam īdṛśam ||218||**

**kumārī baṭukān pūjya tathā śaiva-tapo-dhanān |**

**rājasūya-phalaṁ tena prāpyate nātra saṁśayaḥ ||219||**

**kārttike bhauma-vāreṇa citrā kṛṣṇā caturdaśī |**

**tasyāṁ bhuteśam abhyarcya gacchec chiva-puraṁ naraḥ ||220||**

dvirūpatā deva-rūpatā pitṛ-rūpatā ca | naktaṁ—naktaṁ bhojana-vratam | pūjya pūjayitvā ||217-219||

kiṁ ca—

**amāvasyā-caturdaśyoḥ pradoṣe dīpa-dānataḥ |**

**yama-mārgāndhakārebhyo mucyate kārttike naraḥ ||221||**


### athāmāvasyā-kṛtyam

	pādme tatraiva—

**divā tatra na bhoktavyaṁ vinā bālāturān janān |**

**pradoṣa-samaye lakṣmīṁ pūjayec ca yathā-kramam ||222||**

tatra āmāvasyāyām ||222||

	kiṁ ca—

**pradoṣa-samaye viprāḥ kartavyā dīpa-mālikāḥ |**

**dīpa-dānāt tataḥ paścāl lakṣmīṁ suptāṁ prabodhayet ||223||**

he viprāḥ ||223||


### atha mantraḥ

**tvaṁ jyotiḥ śrī-raviś candro vidyut sauvarṇa-tārakāḥ |**

**sarveṣāṁ jyotiṣāṁ jyotir dīpa-jyotiḥ sthite namaḥ ||224||**

vidyuc ca sauvarṇaṁ ca suvarṇa-jātaṁ tārāś ca ||224||

**mantreṇānena kamalāṁ dīpa-hastāḥ striyo dvijāḥ |**

**devīṁ prabodhayeyuś ca tataḥ kuruaś ca bhojanam ||225||**

**pradoṣa-samaye lakṣmīṁ bhojayitvā bhunakti yaḥ |**

**pumān saṁvatsaraṁ yāval lakṣmīs taṁ naiva muñcati ||226||**


### athāmāvasyā-nirṇayaḥ

yathā nirṇayāmṛte—

**upavāsādiṣv amāvasyā pratipad-yutā grāhyā ||227||**

	tad uktaṁ—

**amāvāsyā tṛtīyā ca tā upāsyāḥ parānvitāḥ ||228|| **iti |


### atha caturdaśī-viddha-niṣedhaḥ

	nigame—

**bhūta-viddhā tv amāvasyā niṣphalaṁ syāt trayanvitam ||229|| **iti |



kvacit skānde’pi—

**bhūta-viddhā tv amāvasyā na grāhyā muni-puṅgavaiḥ ||230|| **iti |


### atha śukla-pratipat

	skānde—

**prātar govardhanaṁ pūjya dyūtaṁ caiva samācaret |**

**bhūṣaṇīyās tathā gāvaḥ pūjyāś ca doha-vāhanāḥ ||231||**

doho dohana-pātrādi, vāhanaṁ ca śakaṭādi, tat-sahitā ity arthaḥ | yad vā, na vidyate doho dohanaṁ vāhanaṁ ca yāsāṁ tāḥ | tasmin dine gāvo na dohyāḥ, vṛṣāś ca na bāhyā ity arthaḥ | pāṭhāntare’pi tathaivārthaḥ ||231||

**śrī-kṛṣṇa-dāsa-varyo’yaṁ śrī-govardhana-bhūdharaḥ |**

**śukla-pratipadi prātaḥ kārttike’cryo’tra vaiṣṇavaiḥ ||232||**

śrī-govardhana-pūjā ca śukla-pratipat-prabhāte vaiṣṇavair avaśyaṁ kāryeti likhati—śrī-kṛṣṇeti | hantāyam adrir abalā haridāsa-varyaḥ [bhā.pu. 10.21.18] ity-ādy-ukteḥ ||232||

**prātar govardhanaṁ pūjya rātrau jāgaraṇaṁ caret ||233||**[^2]

doho dohana-pātrādi | vāhanaṁ ca śakaṭādi | tat-sahitā ity arthaḥ | yad vā, na vidyate doho dohanaṁ vāhanaṁ ca yāsāṁ tāḥ | tasmin dine gāvo na dohyāḥ, vṛṣāś ca na vāhyā ity arthaḥ | pāṭhāntare’pi tathaivārthaḥ ||231||

śrī-govardhana-pūjā ca śukla-pratipat-prabhāte vaiṣṇavair avaśyaṁ kāryeti likhati—śrī-kṛṣṇeti | hantāyam adrir abalā haridāsa-varyaḥ [bhā.pu. 10.21.18] ity ādy ukteḥ ||232||

**tasmāt tad idaṁ karma govardhana-prādhānyena go-prādhānyena ca khyātam apy evaṁ jñeyam |**


### atha tatra dina-nirṇayaḥ

tad āha devalaḥ—

**pratipad-darśa-saṁyoge krīḍanaṁ tu gavāṁ matam |**

**para-viddhān tu yaḥ kuryāt putra-dāra-dhana-kṣayaḥ ||234||**

	nirṇayāmṛta-dhṛtaṁ purāṇāntara-vacanam—

**yā kuhuḥ pratipan miśrā tatra gāḥ pūjayen nṛpa |**

**pūjā-mātreṇa vardhante prajā gāvo mahīpatiḥ ||235||**

tataḥ—**prātar govardhanaṁ pūjya ||236|| **iti pūroāhna-tātparyakaṁ, dvitīyā-samaye tu sarvathā niṣiddham | tad yathā—

**nandāyā darśane rakṣā bali-dānaṁ daśāsu ca | **

**bhadrāyāṁ gokula-krīḍā deśa-nāśāya jāyate ||237||**

purāṇa-samuccaye tu sambhāvita-candrodaya-dvitīyā-saṁyoga eva niṣidhyate |

**gavāṁ krīḍā dine yatra rātrau dṛśyeta candramāḥ |**

**somo rājā praśūn hanti surabhi-pūjakāṁs tathā ||238||**

tad-udaya-sambhāvanaṁ ca nirṇayāmṛte nirṇītam—

**pratipadyāparāhnika-tri-muhūrta-vyāpinyāṁ **

**dvitīyāyāṁ candra-darśanaṁ sambhāvyate ||239||**

tad uktam agny-ādhāna-viṣaye vṛddha-śātātapena—

**dvitīyā tri-muhūrtā cet pratipadyāparāhnikī |**

**agnyādhānaṁ caturdaśyāṁ parataḥ soma-darśanāt ||240|| **iti |


### athāparāhna-nirṇayaḥ

**aparāhnaś ca pañcadhā vibhaktasyāhnaś caturtho bhāgaḥ |**

**tataś ca yatra pratipadi yan-muhūrta-vyāpinī dvitīyā, tatra candra-darśana-sambhāvanam ||241|| **iti |

**anyadā tu puraiva pratipat tatra gṛhītā ||242||**

tathaiva purāṇa-samuccaye—

**vardhamāna-tithau nandā yadā sārdha-triyāmikā |**

**dvitīyā-vṛddhi-gāmitvād uttarā tatra cocyate ||243||**

	kiṁ ca,

**yadā pūrṇa-pratipat paratra nikrāmati, tadāpy uttaraiva kāryā ||244||**

	yathoktaṁ bhaviṣottare—

**yathā dvādaśabhir māso vṛddho malimlucaḥ |**

**tathaivāho-rātra-vṛddhyā tithiḥ proktā malimlucā ||245||**

**yathā malimlucaḥ pūrva-māso devas tathāparaḥ |**

**tyājyā tithis tathā pūrvā grāhyā caiva tathottarā ||246|| **iti |

	nirṇayāmṛta-matam—

**kintu vañjulī-nyāyena pūrvaiva mantuṁ śakyate |**

**tadvad atrāpi devalādi-vacana-prāmāṇyam asti ||247||**


### atha govardhana-pūjā-vidhiḥ

	pādme tatraiva—

**mathurāyās tathānyatra kṛtvā govardhanaṁ girim |**

**gomayena mahā-sthūlaṁ tatra pūjyo girir yathā ||248||**

mathurāyā anyathā mathurā-maṇḍala-vyatirikta-deśe, yathā yathāvat ||248||

**mathurāyāṁ tathā sākṣāt kṛtvā caiva pradakṣiṇam |**

**vaiṣṇavaṁ dhāma samprāpya modate hari-sannidhau ||249||**

sākṣāt pūjayitveti śeṣaḥ ||249||


### atha pūjā-mantraḥ

**govardhana dharādhara gokula-trāṇa-kāraka |**

**viṣṇu-bāhu-kṛtocchrāya gavāṁ koṭi-prado bhava ||250|| **iti |


### atha go-pūjā mantraḥ

skānde tatraiva—

**lakṣmīr yā loka-pālānāṁ dhenu-rūpeṇa saṁsthitā |**

**ghṛtaṁ vahati yajñārthe yama-pāśaṁ vyapohatu ||251||**

**agrataḥ santu me gāvaḥ gāvo me santu pṛṣṭhataḥ |**

**gāvo me pārśvataḥ santu gavāṁ madhye vasāmy aham ||252|| **iti |


### atha go-krīḍā

tatra—

**krodhāpayed dhāvayec ca go-mahiṣyādikaṁ tataḥ |**

**vṛṣān karṣāpayed gopair ukti-pratyukti-vadanāt ||253||**

krodhāpayed ity ārṣaḥ | krodhaṁ kārayed ity arthaḥ | gopaiḥ kṛtvā karṣāpayet ākarṣayet ||253||

pādme ca tatraiva—

**mahiṣyādes tathā bhūṣā krīdanaṁ rāvaṇaṁ tathā ||254||**

krīḍanam ākarṣādi-krīḍāṁ kārayed ity arthaḥ | rāvaṇaṁ ravaṁ kārayed ity arthaḥ ||254||


### tan-māhātmyam

	tatraiva—

**evaṁ govardhanaṁ gāś ca pūjanīyā vidhānataḥ |**

**govardhana-makho ramyaḥ kṛṣṇa-santoṣa-kārakaḥ ||255||**

gā gāvaḥ ||255||


### atha śrī-bali-daitya-rāja-pūjā

**likhitvā śrī-baliṁ paṭṭe vindhyāvalyānvitaṁ mudā |**

**pradoṣe tat-pratipado bhagavad-bhaktam arcayet ||256||**

	tathā ca skānde—

**balim ālikhya daityendraṁ varṇakaiḥ pañca-raṅgakaiḥ |**

**sarvābharaṇa-sampūrṇaṁ vindhyāvalyā sahāsitam ||257||**

āsitam āsīnam ||257||

**kuṣmāṇḍa-maya-jambhoru-mura-dānava-saṁvṛtam |**

**sampūrṇa-hṛṣṭa-vadanaṁ kirīṭotkaṭa-kuṇḍalam |**

**dvibhujaṁ daitya-rājānaṁ kārayitvārcayen nṛpa ||258||**

nṛpa ity anena etac ca rāja-kṛtyam iti bodhitam | svayam iti pāṭhe ca sarvo janaḥ svayam eva, na tv anya-hastenārcayed ity arthaḥ ||258||


### atha tat-pūjā-prakaraṇaṁ

pādme tatraiva—

**yathārpitaṁ deham anena viṣṇave**

**bhītena mithyā-vacaso mahātmanā |**

**daityena tenātha kaṭhora-ceṣṭayā**

**baddho balir vāmana-mūrtinā bata ||259||**

**baddhvānīto’tha pātālaṁ vimanāḥ khina-mānasaḥ |**

**nābhyasūyad dhariṁ daityas tyaktvāhaṁ-mamate sudhīḥ |**

**tadovāca hariḥ prītas tasmai daityāya bhāgakṛt ||260||**

**aśrotriye dattam amantrakaṁ hutaṁ**

**japtaṁ tathā vyagra-dhiyā janena yat |**

**tathorja-śukla-pratipad-dine na tu**

**tvām arcayet tat sukṛtaṁ tavāstu ||261||**

yas tvāṁ nārcayet tasya yāvat sukṛtaṁ, tat sarvaṁ tavāstu ||261||

**iti tasmai varo datto hariṇā ditijāya ca |**

**tato’vaśyaṁ prapūjyo’sau balirājo dine mudā |**

**kṛṣṇa-sānnidhyataś cāpi pūjanīyaḥ prayatnataḥ ||262||**


### atha bali-pūjā-vidhiḥ

	skānde tatraiva—

**gṛhasya madhye śālāyāṁ viśālāyāṁ tato’rcayet |**

**bhrātṛ-mātṛ-janaiḥ sārdhaṁ santuṣṭā bandhubhis tathā ||263||**

śālāyām āyatana-viśeṣe | yad vā, śālāyāṁ gṛhe, tatra gṛha-madhya evety arthaḥ | santuṣṭaḥ—harṣa-yuktaḥ san ||263||

**kamalaiḥ kumudaiḥ puṣpaiḥ kahlārai raktakotpalaiḥ | **

**gandha-puṣpādi-naivedyair akṣatair guḍa-pūpakaiḥ ||264||**

kahlāraiḥ saugandhikaiḥ ||264||


### atha tatra pūjā-mantraḥ

**bali-rāja namas tubhyaṁ virocana-suta prabho |**

**bhaviṣyendra surārāte pūjeyaṁ pratigṛhyatām ||265||**

**dīpotsavair janita-sarva-jana-pramodaiḥ**

**kurvanti ye sumatayo balirāja-pūjām |**

**dānopabhoga-sukha-vṛddha-śatākulānāṁ**

**nūnaṁ prayāti sakalaṁ pramudaiva varṣam ||266||**


### atha yama-dvitīyā-kṛtyam

	skānde pādme ca—

**ūrje śukla-dvitīyāyāṁ madhyāhne yamam arcayet |**

**snānaṁ kṛtvā bhānujāyāṁ yama-lokaṁ na paśyati ||267||**

bhānujāyāṁ śrī-yamunāyām ||267||

kiṁ ca,

**tasyāṁ nija-gṛhe vipra na bhoktavyaṁ tato budhaiḥ | **

**snehena bhaginī-hastād bhoktavyaṁ puṣṭi-vardhanam ||268||**

**dānāni ca pradeyāni bhaginībhyo vidhānataḥ |**

**sarvā bhaginyaḥ sampūjyā abhāve pratipatnajāḥ ||269||**

tac ca puṣṭiṁ vardhayatīty arthaḥ ||268|| pratipatnajāḥ—vaimātreyāḥ ||269||

kiṁ ca,

**yasyāṁ tithau yamunayā yama-rāja-devaḥ **

**sambhojitas tv atiśaya-svasṛ-sauhṛdena |**

**tasyāṁ svasuḥ kara-talād iha yo bhunakti**

**prāpnoti vitta-subhagaṁ dhanam uttamaṁ saḥ ||270||**

vitta-subhagaṁ śobhanaiśvaryam, uttamaṁ dhanaṁ dharma-lakṣaṇam | dharma iṣṭaṁ dhanaṁ puṁsāṁ [bhā.pu. 10.19.39] ity ekādaśa-skandhokteḥ ||270||


### atha śuklāṣṭamī-kṛtyam

	pādme tatraiva, kūrma-purāṇe ca—

**śuklāṣṭamī kārttike tu smṛtā gopāṣṭamī budhaiḥ |**

**tad-dine vāsudevo’bhūd gopaḥ pūrvaṁ tu vatsapaḥ ||271|| \
tatra kuryād gavāṁ pūjāṁ go-grāsaṁ go-pradakṣiṇam |**

**gavānugamanaṁ kāryaṁ sarvān kāmān abhīpsatā ||272||**

yataḥ pūrvaṁ vatsapaḥ san tad-dinam ārabhya gopo’bhūt ||271|| gavām anugamanam ||272||


### atha prabodhanī-kṛtyam

**śayanyām iva kṛtvāsyāṁ kṣīrīabhodhi-mahotsavam |**

**prabodhya kṛṣṇaṁ sampūjya vidhinārohayed ratham ||273||**

asyāṁ prabodhanyām ||273||


### atha prabodhanī-kṛtya-nityatā

	skānde tatraiva—

**janma-prabhṛti yat puṇyaṁ nareṇopārjitaṁ bhuvi |**

**vṛthā bhavati tat sarvaṁ na kṛtvā bodha-vāsaram ||274||**

bodha-vāsaraṁ prabodhany ukta-kṛtyam ity arthaḥ | evaṁ rathayātrāder nityatvam āyātam ||274||


### atha prabodhanī-māhātmyam

	tatraiva[^3]—

**prabodhanyāś ca māhātmyaṁ pāpaghnaṁ puṇya-vardhanam |**

**muktidaṁ kṛta-buddhīnāṁ śṛṇu tvaṁ muni-sattama ||275||**

**tāvad garjati viprendra gaṅgā bhāgīrathī kṣitau |**

**yāvan nāyāti pāpaghnī kārttike hari-bodhanī ||276||**

**tāvad garjati tīrthāni āsamudra-sarāṁsi ca |**

**yāvat prabodhanī viṣṇos tithir nāyāti kārttike ||277||**

**vājapeya-sahasrāṇi aśvamedha-śatāni ca |**

**ekainaivopavāsena prabodhanyā labhen naraḥ ||278||**

**durlabhaṁ caiva duṣprāpaṁ trailokye sa-carācare |**

**tad api prārthitaṁ vipra vadati hari-bodhanī ||279||**

**aiśvaryaṁ santatiṁ pūjāṁ rājyaṁ ca sukha-sampadaḥ |**

**dadāty upoṣitā vipra helayā hari-bodhanī ||280||**

**meru-mandara-tulyāni pāpāny atyūrjitāny api |**

**ekenaivopavāsena dahate hari-bodhanī ||281||**

**pṛthivyāṁ yāni dānāni dattvā yat phalam āpnute |**

**ekenaivopavāsena dadāti hari-bodhanī ||282||**

durlabhaṁ duḥkhena prāpyaṁ, duṣprāpaṁ ca, aprāpyaṁ yat tad api prārthitaṁ sat ||279|| santatiṁ putrādīn ||280|| dahate dahati ||281||

	kiṁ ca—

**jātaḥ sa eva sukṛtī kulaṁ tenaiva pāpitam |**

**kārttike muni-śārdūla kṛtā yena prabodhanī ||283||**

**yāni kāni ca tīrthāni trailokye sambhavanti ca |**

**tāni tasya gṛhe samyag yaḥ karoti prabodhanīm ||284||**

**sarva-kṛtyaṁ parityajya tuṣṭy-arthaṁ cakrapāṇinaḥ |**

**upoṣyaikādaśī samyak kārttike hari-bodhanī ||285||**

**kiṁ tasya bahubhiḥ kṛtyaiḥ para-loka-pradair mune |**

**sakṛc copoṣitā yena kārttike hari-bodhanī ||286||**

**sa jñānī sa hi yogī ca sa tapasvī jitendriyaḥ |**

**svarga-mokṣau ca tasyās tām upāste hari-bodhanīm ||287||**

**viṣṇoḥ priyatarā hy eṣā dharma-sārasya dāyinī |**

**imāṁ sakṛd upoṣyaiva mukti-bhāgī bhaven naraḥ ||288||**

**prabodhanīm upoṣyaiva na garbhe viśate naraḥ |**

**sarva-dharmān parityajya tasmāt kurvīta nārada ||289||**

**snānaṁ dānaṁ tapo homaḥ samuddiśya janārdanam |**

**narair yat kriyate vipra prabodhinyāṁ tad akṣayam ||290||**

**mahā-vratam idaṁ putra mahā-pāpaugha-nāśanam |**

**prabodha-vāsaraṁ viṣṇor vidhivat samupoṣayet ||291||**

**vratenānena deveśaṁ paritoṣya janārdanam |**

**virājayan diśo dīptyā prayāti bhuvanaṁ hareḥ ||292||**

para-loka-pradair iti teṣāṁ saṁsāra-duḥkhāvahatvam uktam ||286|| āstāṁ—āsātāṁ bhavata ity arthaḥ ||287|| prabodhinīty-ādi-śabdena sāmānyena tatra sarveṣām eva kṛtyānāṁ māhātmyam uktvedānīṁ viśeṣatas tāni nirdiśann āha—snānam iti ||289-290||

	pādme ca tatraiva—

**dugdhābdhi-bhogi-śayane bhagavān ananto**

**yasmin dine svapiti cātha vibudhyate ca |**

**tasminn ananya-manasām upavāsa-bhājāṁ**

**kāmaṁ dadāty abhimataṁ garudāṅka-śāyī ||293||**

dugdhābdhau yad bhogi-śayane śeṣa-śayy aṅgas tasmin etac ca tad-dine kṣīrābdhi-kalpanābhiprāyeṇa sākṣād vā, tadānīṁ tatraiva śayanād iti ||293||

	vārāhe ca—

**upavāsāsamarthānāṁ sadaiva pṛthu-locane |**

**ekā sā dvādaśī puṇyā samupoṣyā prabodhinī ||294||**

**tasyām ārādhya viśveśaṁ jagatām īśvareśvaram |**

**prāpnoti sakalaṁ tad dhi dvādaśa-dvādaśī-vratam ||295||**

**uttarāṅgāraka-yutā yadi sā bhavati priye |**

**tadā sā mahatī puṇyā koṭi-koṭi-[go.tā.u.rūpā ||296||**

**śayane bodhane caiva koṭi-dānena sundari |**

**upoṣyaiva vidhānena yānti mallayatāṁ narāḥ ||297||**

**ekādaśī soma-yutā kārttike māsi bhāvini |**

**uttarābhādra-saṁyoge anantā sā prakīrtitā ||298||**

**tasyāṁ yat kriyate bhadre sarvam ānantyam aśnute |**

**ananta-puṇya-phaladā tenānantā smṛtā phale ||299||**

uttarā uttara-bhādrapada-nakṣatram | aṅgārako bhauma-vāraḥ | tābhyāṁ yuktā sā prabodhinī yadi bhavet ||296|| soma-vāra-yutāpi parama-mahā-puṇyety āha—ekādaśīti ||298||

	tatraiva śrī-yama-nārada-saṁvāde—

**anyac ca te pravakṣyāmi guhyād guhyataraṁ mune |**

**kārttike’mala-pakṣe tu sākṣād ekādaśī smṛtā |**

**bhakti-pradā hareḥ sā tu nāmnā khyātā prabodhinī ||300||**

**yā sā viṣṇoḥ parā mūrtir avyaktāneka-rūpiṇī |**

**sā kṣiptā mānuṣe loke dvādaśī muni-puṅgava ||301||**

sākṣād dharer bhakti-pradā ||300|| tat-sevayā ca sākṣād-dhari-sevaiva sampadyata ity āśayenāha—yā seti | dvādaśī-rūpeṇa kṣiptā nyastā ||301||


### atha śrī-mathurāyāṁ ca viśeṣato māhātmyam

	pādme tatraiva—

**tāvad garjanti tīrthāni vājimedhādayo makhāḥ |**

**mathurāyāṁ priyā viṣṇor yāvan nāyāti bodhanī ||302||**

**saṁsāra-dāva-taptānāṁ kāma-saukhye pipāsinām |**

**śrī-kṛṣṇa-pāda-padmasya sānnidhyaṁ śītalaṁ gṛham ||303||**

śrī-kṛṣṇa-pāda-padma-sānnidhya-rūpaṁ śītalaṁ tri-tāpa-haraṁ gṛham ||303||

**bhava-pāntha-janānāṁ vai prāptikeyaṁ prabodhanī |**

**kathaṁ na sevyate mūḍha mathurāyāṁ kim anyataḥ ||304||**

bhava-pāntha-janānāṁ saṁsāra-mārga-bhramaṇa-pariśrānta-janān prati prāpikā prāpayed ity arthaḥ | anyataḥ tīrthāntareṇa karmāntareṇa ca kiṁ prayojanaṁ ? śrī-mathurāyāṁ tat-sevane saty asati ca ity arthaḥ ||304||

skānde tatraiva prabodhanī-māhātmye—

**ye’rcayanti narās tasyāṁ bhaktyā devaṁ tu mādhavam |**

**samupoṣya pramucyante pāpais te samupārjitaiḥ ||305||**

tatra ca viśeṣato bhagavataḥ pūjāṁ kīrtanaṁ ca kuryād ity upadiśann ādau pūjā-māhātmyam āha—ye iti tribhiḥ ||305||

**bālye yac cārjitaṁ vatsa yauvane vārdhake ca yat |**

**sapta-janma-kṛtaṁ pāpaṁ svalpaṁ vā yadi vā bahu ||306||**

**śuṣkārdraṁ muni-śārdūla suguhyam api nārada |**

**tat kṣālayati govinda-sthitau tasyāṁ supūjitaḥ ||307||**

śuṣkaṁ—cira-kṛtaṁ, ārdraṁ ca—sāmpratikam ||307||

	kiṁ ca,

**prabodha-vāsare viṣṇoḥ kurute ca hareḥ kathām |**

**sapta-dīpāvanī-dāne yat phalaṁ tad bhaven mune ||308||**

kīrtana-māhātmyam āha—prabodheti | kathām ity upalakṣaṇaṁ sarva-kīrtana-prakārasya ||308||

	vārāhe ca—

**kaumudasya tu māsasya yā sitā dvādaśī bhavet |**

**arcayed yas tu māṁ tatra tasya puṇya-phalaṁ śṛṇu ||309||**

**yāval lokā hi vartante yāvat tvaṁ caiva mādhavi |**

**mad-bhakto jāyate tāvad anya-bhakto na jāyate ||310||**

anyasya bhakto na jāyate na syād iti | ekāntitāṁ prāpnotīty arthaḥ ||310||


### atha prabodha-kāla-nirṇayaḥ

	bhaviṣye—

**ā-bhā-kā-sita-pakṣeṣu maitrī-pravaṇa-revatī |**

**ādi-madhyāvasāneṣu prasvāpāvartanādikam ||311||**

ā-bhā-keti-saṅketena āṣāḍha-bhādra-kārttika-māsās teṣāṁ sita-pakṣeṣu śukla-dvādaśīṣu anurādhā-śravaṇā-revatī-nakṣatrāṇām ādya-madhyāntya-pādeṣu śayana-pārśva-parivartanotthānāni krameṇa bhavantīty arthaḥ ||311||

	pādme—

**pauṣa-śeṣa-padenāhni maitrādyam api no niśi |**

**dvādaśyām api tat kuryād utthānaṁ śayanaṁ hareḥ ||312||**

tat-tad-yāgābhāve ca dvādaśyām evotthānādikaṁ kuryād iti likhati—pauṣṇeti | pauṣṇaṁ revatī, tasya śeṣo’ntya-pādo yadi dina-madhye na syāt, maitrādyam api anurādhādya-pādo niśi na syāt | tadā kevalāyām api dvādaśyāṁ harer utthānādikaṁ kuryāt ||312||

**niśi svāpo divotthānaṁ sandhyāyāṁ parivartanam |**

**anyatra pāda-yoge’pi dvādaśyām eva kārayet ||313||**

pāda-yoge tato’nyatrāpi pāda-yogābhāve’pi dvādaśyām eva kārayet ||313||

	vārāhe ca—

**apāda-niyamas tatra svāpo vā parivartate |**

**pāda-yogo yadā na syād ṛkṣeṇāpi tadā bhavet ||314||**

apāda-niyamaḥ pāda-yoga-niyamo nāstīty arthaḥ ||314||

	kiṁ ca skānde—

**revaty-anto yadā rātrau dvādaśyā ca samanvitaḥ |**

**tadā vibudhyate viṣṇur dinānte prāpya revatīm ||315||**

evaṁ sāmānyena śayanādi-kālatrikaṁ nirṇīyedānīṁ viśeṣataḥ prabodhana-kālaṁ likhati—revatīti dvābhyām | dvādaśyā samanvitaḥ | sahito revaty-antya-pādo yadā rātrau bhavet | tadā dinānte aparāhne | tathā coktam—

revaty-anto yadā rātrau gataḥ pādāntare’pi ca |

aparāhne tadā viṣṇur yoga-nidrāṁ vimuñcati || iti ||315||

**revaty-ādi-rathānto vā dvādaśyā ca vinā bhavet |**

**ubhayor apy abhāve tu sandhyāyāṁ ca mahotsavaḥ ||316||**

tad-abhāve ca sandhyāyāṁ prabodhayed ity āha—revatyādir iti | revatyā ādi ādya-pādaḥ | anto vā antya-pādaḥ dvādaśyā vinā bhavet, evam ubhayor apy abhāve sati yadi dvādaśyāṁ kathañcid revatyā yogo na syād ity arthaḥ | tadā sandhyāyām eva prabodhana-mahotsavaḥ syāt | tac coktam anyatrāpi—



revaty-anto yadā rātrau dvādaśyā ca vinā bhavet** **|

ubhayor apy abhāve syāt sandhyāyāṁ tu mahotsavaḥ || iti ||316||

vārāhe ca—

**dvādaśyāṁ sandhi-samaye naksātrāṇām asambhave |**

**ā-bhā-kā-sita-pakṣe tu śayanāvartanādikam ||317||**

etad eva varāha-purāṇa-vacanena saṁvādayati—dvādaśyām iti | āṣāḍha-bhādra-kārttikānāṁ sita-pakṣeṣu yā dvādaśī, tasyāṁ nakṣatrāṇāṁ maitrādīnām asambhave sarvathā abhāve sati sandhi-samaye sandhyāyāṁ śayanādikaṁ syāt | etad uktaṁ bhavati—bhagavac-chayanādau āṣāḍhādīnāṁ śukla-dvādaśī-krameṇānurādhādīnām ādya-madhyāntya-pāda-yuktā rātri-sandhyādinā yuktā ca satī parama-praśastā | yadā ca tatra tatra pāda-yogo na labhyeta, tadā dvādaśī-nakṣatra-yoga ādaraṇīyaḥ | pāda-yoge ca tatrāyaṁ vidhi-viśeṣaḥ | divā revatī-dvādaśyor yoge tatra ca rātri-gāmini nakṣatra-śeṣe sati dinānte prabodhana-dinotthānam ity-ādy-ukteḥ | yadā ca revatī-dvādaśyor yogo na syāt, tadā sandhyāyām eva prabodhanaṁ sandhyāyāṁ tu mahotsava ity-ādy-ukteḥ ||317||



	ata eva puṣkara-purāṇe—

**yasya yasya tu devasya yan nakṣatraṁ tithiś ca yā |**

**tasya devasya tasmiṁś ca śayanāvartanādikam ||318|| **

evaṁ dvādaśyām eva prabodhanaṁ nirṇītaṁ, tatra ca—

kārttike śukla-pakṣasya ekādaśyāṁ samāhitaḥ |

mantreṇa caiva rājendra devam utthāpayed dvijaḥ ||

ity-ādibhir bhaviṣottarādi-vacanaiḥ saha virodham āśaṅkya pariharati—yasyeti | ato viṣṇu-tithau dvādaśyām eva utthānaṁ bhaved ity arthaḥ | itthaṁ, “iyaṁ tu dvādaśī devaḥ” iti, “prāptā taveyaṁ dvādaśī kaumudyākhyā” iti mantra-liṅgānugṛhītatvāt śiṣṭācāra-darśanāc ca sarvadā dvādaśyām eva prabodhanaṁ siddham | yac ca bhaviṣottarādau—“ekādaśyām utthāpayet” ity-ādy-uktaṁ, tac ca ekādaśī-dvādaśyor abhedāpekṣayā upavāsādy-abhiprāyeṇa ceti jñeyam | yadi vaikādaśī-dina evopavāsaḥ syāt, tarhi tasminn upavāsādinā samāhitatvaṁ prabodhanaṁ ca dvādaśyām eveti boddhavyam | ata evoktam—ekādaśyāṁ samāhitaḥ ity eṣā dik ||318||


### atha bhagavat-prabodhana-vidhiḥ

**śayanyām iva niṣpādya mahā-pūjāṁ jalāśaye |**

**kṛṣṇaṁ nītvātha saṅkalpaṁ kṛtvā taṁ ca prabodhayet ||319||**

śayantyām iveti—tatra likhita-prakārānusāreṇātrāpi pūjādikaṁ kāryam ity arthaḥ | jalāśaye nītvā ity-ādikaṁ viśeṣa-likhanāyānusmaraṇa-mātram ||319||


### atha tatra mantrāḥ

**brahmendra-rudrāgni-kuvera-sūrya-**

**somādibhir vandita-pāda-padma |**

**budhyasva deveśa jagan-nivāsa**

**mantra-prabhāveṇa sukhena deva ||320||**

**iyaṁ tu dvādaśī deva prabodhārthaṁ vinirmitā |**

**tvayaiva sarva-lokānāṁ hitārthaṁ śeṣa-śāyinā ||321||**

**uttiṣṭhottiṣṭha govinda tyaja nidrāṁ jagat-pate ||322||**

**tvayi supte jagannāthe jagat suptaṁ bhaved idam |**

**utthite ceṣṭate sarvam uttiṣṭhottiṣṭha mādhava ||323|| **iti |

	vārāhe ca—

**brahma-rudrair vitarkya-bhāvo**

**bhavān ṛṣir vanditāṅghriḥ |**

**prāptā taveyaṁ dvādaśī kaumudākhyā**

**jāgṛṣva jāgṛṣva ca lokanātha ||324||**

vandanīyeti pāṭhe brahmādibhir vanditā ekānta-bhaktās tair vandanīyeti | ṛṣīḥ mantra-draṣṭā ||324||

**meghā gatā nirmala-pūrṇa-candraḥ**

**śāradya-puṣpāṇi ca lokanātha |**

**ahaṁ dadānīti ca bhakti-hetor**

**jāgṛṣva jāgṛṣva ca lokanātha ||325||**

	śrutiś ca—

**idaṁ viṣṇur vicakrame**

**tredhā nidadhe padaṁ**

**samūḍham asya pāṁśulety ādi ||326||**

**tatas talpāt samutthāpya kṛṣṇaṁ ghaṇṭādi-nisvanaiḥ |**

**tīre sukhaṁ niveśyātha prārthayet tad-anugraham ||327||**


### atha tatra prārthanā-mantraḥ

	tathā hi tṛtīya-skandhe śrī-brahma-stutau (3.9.25)—

**so’sāv adabhra-karuṇo bhagavān vivṛddha-**

**prema-smitena nayanāmburuhaṁ vijṛmbhan |**

**utthāya viśva-vijayāya ca no viṣādaṁ**

**mādhvyā girāpanayatāt puruṣaḥ purāṇaḥ ||328|| **iti ||

adabhra-karuṇaḥ mahā-dayāluḥ | ataḥ vivṛddha-premṇā yat smitaṁ tena, vijṛmbhan vijṛmbhayan unmīlayan, viśvasya vijayāya udbhavāya | yad vā, nija-bhakti-pracāraṇena viśva-vaśīkaraṇāya | yad vā, jagan-mahotsavāya | ca-śabdād viśeṣato’nugrahāya ceti | no’smākaṁ bhaktānāṁ viṣādaṁ pralayāt cira-vāg-amṛta-pānābhāvato vā śoka-duḥkhaṁ mādhvyā madhurayā girā apanayatāt | ślokaś cāyaṁ śiṣṭācārānusāreṇātra likhitaḥ | kintv anye’pi yatheṣṭaṁ paṭhanīyāḥ ||328||


### atha rathayātrā-māhātmyam

	bhaviṣyottare tatraiva—

**yaṁ yaṁ dāmodaraḥ paśyed utthito dharaṇīdharaḥ |**

**taṁ taṁ pradeśaṁ rājendra sarvaṁ svargāya kalpayet ||340||**

	kiṁ ca—

**yāvat padāni kṛṣṇasya rathasyākarṣaṇaṁ naraḥ |**

**karoti kratubhis tāni tulyāni nara-nāyaka ||341||**

**rathasthaṁ ye nirīkṣante kautukenāpi keśavam |**

**devatānāṁ gaṇāḥ sarve bhavanti śvapacādayaḥ ||342||**

**striyo’pi muktim āyānti rathayātrā-parāyaṇāḥ |**

**pitṛ-mātṛ-bhartṛ-kulaṁ nayanti hari-mandiram ||343||**

**kurvanti nārtakī-rūpaṁ rathāgre kautukānvitam |**

**apsarobhiḥ saha krīḍāṁ kurvantīndrāś caturdaśa ||344||**

nartakyā iva rūpaṁ veśaṁ kurvanti ||344||

**ye rathāgre prakurvanti gīta-vādyādi mānavāḥ |**

**deva-lokāt paribhraṣṭā jāyante maṇḍaleśvarāḥ ||345||**

**maulyena syandanasyāgre gāyamānāś ca gāyakāḥ |**

**vādakaiḥ saha rājendra prayānti hari-mandiram ||346||**

deva-lokāt paribhraṣṭā iti | prāg deva-loke yatheṣṭa-bhogān bhuktvā tataḥ paribhraṣṭāḥ santa ity arthaḥ ||345|| maulyena vetanenāpi gṛhītena ||346||

**rathotsave mukundasya yeṣāṁ harṣo’pi jāyate |**

**teṣāṁ na nārakī pīḍā yāvad indrāś caturdaśa ||347||**

**rathotsavasya māhātmyaṁ kalau vitanute hi yaḥ |**

**puṇya-buddhyā viśeṣeṇa lobhenāpy athavā naraḥ ||348||**

**sapta-dvīpa-samudrāntā ratna-dhānya-samanvitā |**

**sa-śaila-vana-puṣpāḍhyā tena dattā mahī bhavet ||349||**

astu tāvad-rathayātrā-niṣpādanaṁ, tatrotsāhādināpi mahā-phalaṁ syād ity āha—ratheti tribhiḥ | harṣo’numodanam utsāho vā ||347||

	anyatra ca—

**bodhanī jāgarādhārā kārttike śukla-pakṣataḥ |**

**rathastho yatra bhagavāṁs tuṣṭā yacchati vāñchitam ||350||**

**bhajante ye rathārūḍhaṁ devaṁ sarveśvareśvaram |**

**teṣāṁ yātrā-kṛtāṁ nṝṇāṁ kāmān iṣṭān prayacchati ||351||**

**śrī-kṛṣṇa-ratha-śobhāṁ ye prakurvanti praharṣitāḥ |**

**teṣāṁ manorathāvāptiṁ yacchate puruṣottamaḥ ||352||**

**śrī-kṛṣṇa-ratha-śobhāṁ yaḥ karoti sva-śaktitaḥ |**

**vāñchitaṁ tasya yacchanti nityaṁ sūryādayo grahāḥ ||353||**

yatra—yasyāṁ bodhanyām ||350|| manorathāvāptiṁ—vāñchita-phalam ||352||

**kṛṣṇasya ratha-śobhāṁ yaḥ patākādi-samanvitam |**

**karoti vara-nārīṇāṁ bhotkā manvantarāṇi ṣaṭ ||354||**

**kṛṣṇasya ratha-śobhāṁ ye prakurvanti praharṣitāḥ |**

**pade pade tathā putra teṣāṁ puṇyaṁ prayāgajam ||355||**

**rathayātrā-sthite kṛṣṇe jayeti pravadanti ye | **

**jayeti ca punar ye vai śṛṇu puṇyaṁ vadāmy aham ||356||**

**gaṅgā-dvāre prayāge ca gaṅgā-sāgara-saṅgame |**

**vārāṇasyādi-tīrtheṣu devānāṁ caiva darśane ||357||**

**yat phalaṁ kavibhiḥ proktaṁ kārtsnyena ca nareśvara |**

**jaya-śabde kṛte viṣṇau ratha-sthe tat phalaṁ smṛtam ||358||**

**ratha-sthito narair yais tu pūjito dharaṇī-dharaḥ |**

**yathā-lābhopapannaiś ca puṣpair bhaktyā samarcitaḥ |**

**dadāti vāñchitān kāmān ante ca paramaṁ padam ||359||**

**maṅgalaṁ ye prakurvanti dhūpa-dīpāṁs tathā stavam |**

**naivedyaṁ vastu-pūjāṁ ca bhaktyā nīrājanaṁ hareḥ ||360||**

**rathārūḍhasya kṛṣṇasya samprāpte hari-vāsare |**

**phalaṁ na tan mayā jñātaṁ jānāti yadi keśavaḥ ||361||**

**brahmasva-hārī goghnaś ca bhrūṇahā brahma-nindakaḥ |**

**mahā-pātaka-yukto’pi brahmahā guru-talpagaḥ ||362||**

**madyapaḥ sarva-pāpo’pi kali-kālena mohitaḥ |**

**rathāgrataḥ padaikena mucyate sarva-pātakaiḥ ||363||**

yadīti saṁśayaś cānantyābhiprāyeṇa ||361|| sarvāṇi pāpāni yasmin so’pi ||363||

	kiṁ cānyatra—

**rathārūḍhe mahā-viṣṇau ye kurvanti jaya-svanam |**

**pūjāṁ cākhila-pāpebhyo muktā yānti hareḥ padam ||364||**

pūjāṁ ca kurvanti ||364||

	kiṁ ca—

**rathasyākarṣaṇaṁ pūrvaṁ kurute daitya-nāyakaḥ |**

**tapaḥ surāḥ siddha-saṅghāḥ yakṣa-gandharva-mānavāḥ ||365||** iti |

na cāyaṁ ratho manuṣya-mātra-śaktyā calati, kintu bhagavad-bhaktānāṁ mahatām evety āśayenāha—rathasyeti | daitya-nāyaka-śrī-prahlādaḥ ||365||

**itthaṁ ca rathayātrāyā vidhir vyaktaḥ svato’bhavat |**

**tathāpi kaścit tatrānyo viśeṣo’pi vitanyate ||366||**

ittham | māhātmya-likhana-dvārety arthaḥ | svata eva vyaktaḥ prakāto’bhavat | atas tad-vistāraṇenālam ity arthaḥ | viśeṣa āśīrvākya-kīrtanādiḥ ||366||


### atha rathayātrā-vidhiḥ

**śrī-kṛṣṇe tu rathārūḍhe kṛtvājaya-jaya-dhvanim | \
niṣpādya ca mahā-pūjām āśīrvākyāni kīrtayet ||367||**

viśeṣam eva likhan tat-pūrva-kṛtyam anusmārayati—śrī-kṛṣṇe tv iti ||367||

	tathā ca viṣṇu-dharme—

**vaktraṁ nīlotpala-ruciṁ lasat-kuṇḍalābhyāṁ pramṛṣṭaṁ**

**candrākāraṁ racita-tilakaṁ candanenākṣataiś ca |**

**gatyā līlāñjana-sukha-karīṁ prekṣaṇenāmṛtaughaṁ**

**padmāvāsāṁ satatam urasā dhārayan pātu viṣṇuḥ ||368||**

candrākāraṁ pūrṇendu-maṇḍala-sadṛśākṛti-vaktraṁ dhārayan prakaṭayan | vaktram eva viśinaṣṭi—nīlety ādi prathamārdhena | nīlotpalasyeva ruciḥ śyāma-kāntir yasmin, lasadbyāṁ gaṇḍayoḥ krīḍadbhyāṁ śobhamānābhyāṁ vā kuṇḍalābhyāṁ pramṛṣṭaṁ paramojjvalam | lasad ity asya pūrveṇaiva vā sambandhaḥ | candanenākṣataiś ca racitaṁ bhāle nirmitaṁ tilakaṁ yasmin | punar viṣṇuṁ viśinaṣṭi—gatyā rathayātrayā jana-sukha-karīṁ sarva-lokānanda-vahāṁ līlāṁ kautuka-viśeṣaṁ dhārayan | kiṁ ca, prekṣaṇena kṛpāvalokena amṛtaughaṁ sudhā-pūraṁ dhārayan | kiṁ ca, urasā padmā-vāsāṁ lakṣmīṁ dhārayan satataṁ pātu jagad iti śeṣaḥ | va ity uttara-ślokasthasya vā sambandhaḥ ||368||

**yuktaḥ śaivyādi-vāhair madhuratara-raṇat-kiṅkiṇī-jāla-mālai **

**ratnaughair mauktikānām avirata-maṇibhiḥ saṁbhṛtaiś caiva hāraiḥ |**

**haimaiḥ kumbhaiḥ patākā-śiva-tanu-rucibhir bhūṣitaḥ ketu-mukhyaiś**

**chatrair brahmeśa-vandyo duratihara-hareḥ pātu jaitro ratho vaḥ ||369||**

śaivyādi-śabdena sugrīva-meghapuṣpa-valāhakāḥ, tat-tat-saṁjñakair vāhair aśvaiś caturbhir yutaḥ | evam āstāṁ rathasya bhagavad-ārūḍhatvāt tan nitya-ratha-sādṛśyam abhipretam | kathaṁ-bhūtair vāhaiḥ ? madhurataraṁ yathā syāt tathā raṇantīnāṁ śabdāyamānānām | yad vā, madhurāṇāṁ ca parama-sundarīṇāṁ raṇantīnāṁ ca kiṅkiṇīnāṁ jālasya mālā yeṣu taiḥ | punaḥ kathaṁ-bhūtaiḥ ? aviratā nirantarā maṇayo yeṣu tair mauktikānāṁ hārai rantaughaiś cānyaiḥ sambhṛtaiḥ paripūrṇaiḥ | yad vā, rathasyaiva viśeṣaṇam | tataś ca maṇayo mauktika-guṇakāni yathā japa-mālādi-maṇayaḥ, mauktikānām aviratair maṇibhi ratnaughaiś ca sambhṛtair grathitair hārair bhūṣaṇa ity anvayaḥ | patākānāṁ śivatarābhiḥ paramottamābhiḥ rucibhir dīptibhiḥ chatraiś ca bhūṣaṇitaḥ, durita-harasya harer jaitraḥ jala-śīlaḥ ||369||

**modantāṁ sujanā hy anindita-dhiyaḥ srastākhilopadravāḥ**

**svasthāḥ susthira-buddhayaḥ pratihatā-mitrā ramantāṁ sukham |**

**re daityā giri-gahvarāṇi gahanāny āśu vrajadhvaṁ bhayād**

**daityārir bhagavān ayaṁ yadupatir yānaṁ samārohati ||370||**

**palāyadhvaṁ palāyadhvaṁ re re ditija-dānavāḥ |**

**saṁrakṣaṇāya lokānāṁ saṁrūḍho nṛ-keśarī ||371|| **iti ||

**tato vicitra-gadyāni paṭhitvātha mahāprabhoḥ |**

**mahā-prasāda-mālāṁ ca svīkuryāt parayā mudā ||372||**


### atha māhātmyam

**bhaktyā gṛhṇāti yo mālāṁ vaiṣṇavīṁ maṅgalāśrayām |**

**na teṣāṁ durlabhaṁ kiñcid iha loke paratra ca ||373||**

**tasmāt sarva-prayatnena sarva-kāma-samṛddhaye |**

**mālām etāṁ pragṛhṇīyāt saukhya-mokṣa-pradāyinīm ||374|| **iti |

**sañcintyākṛṣyamāṇaṁ ca śrī-prahlādādibhī ratham |**

**ākarṣayed rāja-puryā bhrāmayed vaiṣṇavaiḥ samam ||375||**

	tathā ca bhaviṣyottare tatraiva—

**nṛtyamānair bhāgavatair gīta-vāditra-nisvanaiḥ |**

**bhrāmayet syandanaṁ viṣṇoḥ pura-madhye samantataḥ ||376||**

rathaṁ ca taṁ śrī-prahrādādibhir ākṛṣyamāṇam, sañcintya paribhāvya, svayaṁ bhrāmayet | prerayann iti pāṭhe paścāc cālayan ||375|| nṛtyamānair nṛtyadbhir bhāgavatair bhagavad-bhaktaiḥ saha ||376||

	kiṁ ca—

**prabodha-vāsare prāpte kārttike pāṇḍu-nandana |**

**devālayeṣu sarveṣu pura-madhye samantataḥ |**

**bhrāmayet turya-nirghoṣai rathasthaṁ dharaṇī-dharam ||377||**

**rathāgame mukundasya pura-śobhāṁ tu kārayet |**

**sarvato ramaṇīyaṁ tu patākair upaśobhitam ||378||**

**toraṇair bahubhir yuktaṁ rambhā-stambhaiḥ suśobhitam |**

**sthāne sthāne mahīpāla kartavyaṁ puṇya-saṁyutam |**

**vicitra-ratha-śobhā ca kartavyā bhāvitair naraiḥ ||379||** iti |

rathasyāgame yatra yatra ratho yāti, tatra tatraivety arthaḥ | evg pura-śobhā-karmaṇas tātkālikatvam uktaṁ, pūrvam api sarva-mahā-yātrā-sādhāraṇyāt kāryam eveti jñeyam | pura-śobhām eva vivṛtyāha—sarvata iti sārdhena | ramaṇīyaṁ puram iti śeṣaḥ ||378|| puṇya-saṁyutaṁ—maṅgalatamam | bhāvitaiḥ—bhāva-yuktaiḥ | sadbhir vicitrā ratha-śobhā ca sthāne sthāne kartavyā ||379||

**rathena gacchan bhagavān anugamyo’khilair janaiḥ |**

**sva-sva-gehāgrataś cārcyo’nyathā doṣo mahān bhavet ||380||**

akhialir ātmārāmādibhir api, sva-sva-gehāgrato nija-nijālayāgrataḥ prāptaḥ sann arcyaḥ pūjyaḥ | anyathā anugamanārcane na kṛte satīty arthaḥ ||380||


### atha rathānugamanādi-nityatā

	tatraiva—

**rathena saha gacchanti purataḥ pṛṣṭḥato’grataḥ |**

**viṣṇunaiva samāḥ sarve bhavanti śvapacādayaḥ ||381||**

**rathasthaṁ ye na gacchanti bhramamāṇaṁ janārdanam |**

**viprādhyayana-sampannā bhavanti śvapacādhamāḥ ||382||**

akaraṇe pratyavāya-dvārā nityatvaṁ likhitum ādau karaṇena parama-guṇaṁ likhati—ratheneti | mahā-vipreti pāṭhe mahā-viprā jñāna-niṣṭhā munayas taiḥ samās tulyāḥ | yadyapi mahā-brāhmaṇa-śabdena cāṇḍālo’bhidhīyate, tathāpi vipra-śabda-prayogāt tat-parihāro jñeyaḥ ||381|| adhyayana-sampannāḥ adhīta-śāstrā api viprāḥ | visarga-lope’pi sandhir ārṣaḥ | paśyantīti pāṭhe darśanasyāpi nityatvaṁ jñeyam | tataś cānugamanasya nityatvaṁ nānuvratatīti ślokād avagantavyam ||382||

	kiṁ ca, 

**yeṣāṁ gṛhāgrato yāti rathastho madhusūdanaḥ |**

**pūjā tais taiḥ prakartavyā vitta-śāṭhya-vivarjitaiḥ ||383||**

**anarcito yadā yāti gṛhād yasya mahīdharaḥ |**

**pitaras tasya vimukhā varṣāṇāṁ daśa pañca ca ||384||**

**yaḥ punaḥ kurute pūjāṁ gṛhāyāte tu mādhave |**

**vasate śvetadvīpe tu yāvad indrāś caturdaśa ||385||**

na ca kevalam akaraṇa-pratyavāya-parihārārtham eva pūjā kāryā | kintu tayā mahā-phalaṁ ca syād ity āha—ya iti ||385||

	anyatra ca—

**nānuvrajati yo mohād vrajantaṁ pūrveśvaram |**

**jñānāgni-dagdha-karmāpi sa bhaved brahma-rākṣasaḥ ||386||**

**atha sva-mandiraṁ nītvā pūrvavat pūjayet prabhum |**

**rātrau jāgaraṇaṁ kuryād vidhivad vaiṣṇavaiḥ samam ||387||**

pūrvavad iti śayany-ādau yathā-likhitaṁ tadvad ity arthaḥ | vidhivad yathā-vidhīty arthaḥ | rathayātrā-rātrau jāgaraṇam unmīlanītyādinā dvādaśyām upavāsavat | anyathā pūrvasminn upavāsa-dine jāgaraṇaṁ, pāraṇā-dine utthānānantaraṁ rathayātreti jñeyam ||387||


### atha prabodhanī-jāgaraṇa-māhātmyaṁ

	skānde tatraiva—

**pūrvajanma-sahasreṣu pāpaṁ yat samupārjitam |**

**jāgaraṇe prabodhinyāṁ dahate tūla-rāśivat ||388||**

**kṛtvāpi pātakaṁ ghoraṁ brahma-hatyādikaṁ naraḥ |**

**kṛtvā jāgaraṇaṁ viṣṇor dhūta-pāpo bhaven mune ||389||**

**karmaṇā manasā vācā pāpaṁ yat samupārjitam |**

**kṣālayet tac ca govindaḥ prabodhanyāṁ tu jāgare ||390||**

**duṣprāpyaṁ yat phalaṁ viprair aśvamedhādibhir makhaiḥ |**

**prāpyate tat sukhenaiva prabodhanyāṁ tu jāgare ||391||**

**āplūtya sarva-tīrthāni dattvā ca kāñcanaṁ mahīm |**

**na tat phalam avāpnoti yat kṛtvā jāgaraṁ hareḥ ||392||**

**candra-sūryoparāge tu yat phalaṁ parikīrtitam |**

**tat-sahasra-guṇaṁ puṇyaṁ prabodhanyāṁ tu jāgare ||393||**

**snānaṁ dānaṁ tapo homaḥ svādhyāyaś cārcanaṁ hareḥ |**

**tat sarvaṁ koṭi-guṇitaṁ prabodhanyāṁ tu jāgare ||394||**

**samatītaṁ bhaviṣyaṁ ca vartamānaṁ kulāyutam |**

**viṣṇu-lokaṁ nayaty āśu jāgareṇa prabodhanī ||395||**

**calanti pitaro hṛṣṭā viṣṇu-lokam alaṅkṛtāḥ |**

**vimuktā nārakair duḥkhaiḥ kartuḥ kṛṣṇa-prajāgaram ||396||**

**bhāryā-pakṣe tu ye jātā mātṛtaḥ pitṛtas tathā |**

**tārayen nātra sandehaḥ prabodhanyāṁ tu jāgare ||397||**

tatra jāgaraṇataḥ prathamaṁ pāpa-kṣayam āha—pūrveti tribhiḥ ||388|| yajña-tīrtha-dānādito’py ādhikyam āha—duṣprāpyam iti tribhiḥ ||391|| kiṁ ca snānam iti ||394|| sarva-kula-sametasya śrī-vaikuṇṭha-loka-prāpakatvaṁ cāha—samatītam iti tribhiḥ ||395|| kṛṣṇasya jāgaraṇaṁ kartuḥ, yaḥ karoti tasya | ye pitaras te ity arthaḥ ||396||

	kiṁ ca—

**phalair nānā-vidhair dravyaiḥ prabodhanyāṁ tu jāgare |**

**śaṅkhe toyaṁ samādāya arghyaṁ dadyāj janārdane ||398||**

**yat phalaṁ sarva-dāneṣu sarva-tīrtheṣu yat phalam |**

**tat sarvaṁ koṭi-guṇitaṁ dattvārghyaṁ bodha-vāsare ||399||**

jāgare arghya-dāna-māhātmyaṁ likhati—phalair iti dvābhyām ||398-399||

	pādme ca tatraiva—

**anyatrāpi priyā viṣṇor jāgare syāt prabodhanī |**

**kiṁ punar mathurāyāṁ sā tato vai janma-sadmani ||400||**

**ekaivaikādaśī kṛṣṇa-janma-gehe kṛtā naraiḥ |**

**tato’dhikaṁ na kartavyaṁ loke kiṁ ca na vidyate ||401||**

**rātrau jāgaraṇaṁ tatra prītyā kurvanti ye narāḥ |**

**saṁsāra-moha-svapnānte sadā jāgrati jāgrati ||402||**

saṁsāre yo mohaḥ ajñānaṁ, sa eva svapnas tasya ante nāśe nimitte sadā jāgrati saṁsāra-mohas tasya kadācid api na tiṣṭhed ity arthaḥ | vīpsā niścayārthā ||402||

	kiṁ ca, tatraiva śrī-rādhikopākhyānānte—

**prabodhanī-jāgara-puṇya-vaibhavāt**

**prasanna īśo vidhi-vākya-satya-kṛt |**

**cakāra rāsotsava-nartanaṁ saha**

**vṛndāvane’nyābhir apīha rādhayā ||403||**

vidhi-vākyaṁ—sarvāsu gopīṣu madhye ahaṁ śrī-kṛṣṇasya parama-preyasī bhavāmīti svarge candrakānti-nāmāpasarasaḥ prārthanayā, tathāstu iti brahmā yad āha, tat satyaṁ karotīti saḥ | etac ca pādme kārttika-māhātmye sa-vistaraṁ vartata eva | tatra yadyapi bhagavatī śrī-rādhā svata eva tasya nitya-parama-preyasī, tathāpi vidhi-vākya-satyatārthaṁ kṛtam ity anya-janerṣā-parihārārtham uktam iti dik | rādhayā saha, anyābhir api gopībhiḥ saha ||403||

**sā nṛtyamānādbhuta-gopa-rūpiṇā**

**kṛṣṇena janmāntara-vāñchitena |**

**rādhā mahā-prema-javākulendriyaḥ**

**ninye’nya-lokaṁ kathayā kṛtārthatām ||404||**

anya-lokaṁ param api janaṁ sarvaṁ kathayā nija-caritādi-vārtayā kṛtārthatāṁ śrī-kṛṣṇa-priyatamatāṁ ninye | tatra hetuḥ—mahān premṇā javaḥ vegas tenākulānīndriyāṇi yasyā sā | atas tad-vārtā-śravaṇa-mātreṇaiva svataḥ prema-bharotpatter ity arthaḥ ||404||

**tasmāt prabodhanīṁ kṛtvā rātrau kṛtvā ca jāgaram |**

**suptotthitaṁ hariṁ dṛṣṭvā kā bhīḥ saṁsārajā dvijāḥ ||405||**

**mathurāyāṁ tu kiṁ vācyaṁ jāgare hari-sannidhau |**

**kārttike bodhanīṁ prāpya tataḥ śreyaḥ paraṁ na hi ||406||**

**mathurāyāṁ prabodhanyāṁ kṛta-jāgaraṇasya hi |**

**kṣaṇārdhād anyato vaiśyo’mocayad brahma-rākṣasam ||407||**

**jāgarasya ca māhātmyaṁ gīta-vāditra-kīrtanam |**

**hareḥ prīti-karaṁ rātrau vaktuṁ me naiva śakyate ||408||**

**yas tu gāyati kṛṣṇāgre kaumudīṁ dvādaśīṁ kṣaṇam |**

**sarva-lokān parityajya viṣṇu-lokaṁ sa gacchati ||409||**

brahma-rākṣasaṁ ca vaiśyo’mocayad ity atretihāso mathurā-māhātmye vyaktaṁ vartata eva, yathā—sudhana-nāmā vaṇik jāgarārtham akrūra-tīrthaṁ gacchan pathi brahma-rākṣasena gṛhītaḥ | punar āgamanārthaṁ śapathe kṛte sati parityakto jāgaraṇaṁ kṛtvā punar āyātas taṁ dṛṣṭvā rākṣasena sa-kāku prārthaito jāgaraṇa-kṛta-nṛtya-leśa-mātra-dānena taṁ mocayāmāsa iti ||407||

māhātmyaṁ vaktuṁ naiva śakyate, yato rātrau gānādikaṁ pratyekaṁ hareḥ prīti-karam iti ||408|| kaumudīṁ prabodhanīm ity arthaḥ ||408||

	ata evoktaṁ tatraiva—

**rājyam anyatra santyajya sphītaṁ nihata-kaṇṭakam |**

**kārttike mathurāyāṁ vai kaumudyāṁ jāgaraṁ caret ||410||**

kṛtānāṁ catur-māseṣu viśeṣataḥ kārttike ca vihitānāṁ vratānām acchaidryam acchidratāṁ gṛhṇan ||410||


### atha pāraṇādi-kṛtyam



pādme kārttika-māhātmye—

**pāraṇaṁ kārttike śukle dvādaśyāṁ tu tataś caret |**

**kṛṣṇasyāgre nivedyātha vrataṁ kṛcchrāgryam uttamam |**

**viṣṇu-lokam avāpnoti bhaktyābhyarcya janārdanam ||411||**

	mahābhārate—

**caturdhā gṛhya vai cīrṇaṁ cāturmāsya-vrataṁ naraḥ |**

**kārttike śukla-pakṣe tu dvādaśyāṁ tat samācaret ||412||**

**prātar nitya-kriyāṁ kṛtvā śaktyā sambhojya bhūsurān |**

**gṛhṇan kṛta-vratāc chaidryaṁ pradadyāt dakṣiṇādikam ||413||**

**dānaṁ yathā-vrataṁ tebhyo dattvā pāraṇam ācaret |**

**pravartayec ca santyakta-cāturmāsya-vrateṣu yat ||414||**

yathā-vratam iti yad vrate yad-dānam uktaṁ, tad-anusāreṇety arthaḥ | tac cāgre viśeṣato vyaktaṁ bhāvi | cāturmāsya-vrateṣu yat santyaktaṁ, tat pravarayed abhakṣaṇādikaṁ kuryāt ||414||

	bhaviṣyottare tatraiva—

**prabhāte vimale snātvā bhojayed anna-vistaraiḥ |**

**ghṛta-kṣīra-dadhi-kṣaudra-kāsāra-guḍa-modakaiḥ |**

**arcayec candanaiś cūrṇaiḥ puṣpa-gandhair dvijottamān ||415||**

**ācāntebhyas tato dadyāt tyaktaṁ yat kiñcid eva hi |**

**suvācā sumano’bhīṣṭa-patra-puṣpa-phalādikam ||416||**

**caturo vārṣikān māsān niyamaṁ yasya yat kṛtam |**

**kathayitvā dvijebhyas tad dadyād bhaktyā sudakṣiṇām ||417||**

vimale jala iti śeṣaḥ | yad vā, prabhāta ity asyaiva viśeṣaṇaṁ—vimala iti | kāsāro madhuratara-pakvānna-viśeṣaḥ cūrṇaiḥ paṭa-vāsaiḥ bukvāvandanety-ādi-prasiddhaiḥ ||415|| tyaktaṁ cāturmāsyādi-niyame varjitam | suvācā vinaya-pūrvaka-madhuroktyā dadyāt ||416||

	evam eva pādme tatraiva kiṁ cādhikyam—

**cāturmāsya-vrate viprāḥ paścad acchidra-vācanam ||418|| **iti |

he viprāḥ ! paścād vipra-bhājana-dakṣiṇā-dānānantaraṁ cāturmāsya-vrate’cchidra-vācanam acchidram astu iti brāhmaṇān vācayed ity arthaḥ ||418||


### atha vrateṣu dānāni

**kṛcchra-yugme tu go-yugmaṁ dadyād viprāṁś ca bhojayet |**

**tri-rātre maṇikaṁ chatram ajāṁ copānahau tathā ||419||**

maṇikaṁ bṛhaj-jala-bhāṇḍā-viśeṣam | ajām ekāṁ chāgīm ||419||

**ekāntaropavāse ca dadyād gāṁ samalaṅkṛtām |**

**vibhave ca halāny aṣṭau balīvarda-yutāni tu ||420||**

**bhojayed eka-bhakte tu viprān nakte tu ṣaḍ-rasān |**

**vastre cāyācite dadyā vṛṣaṁ sa-svarṇa-candanam ||421||**

nakte nakta-vrate, ṣaḍ-rasān madhurādīn | vastre vastra-yugmaṁ ca dadyāt | athāyācita-vrate tu svarṇena candanena ca sahitaṁ vṛṣam anaḍvāhaṁ dadyāt ||421||

**śālīn dadyāt phalāhāre gāṁ ca dadyāt payo-vrate |**

**śākāhāre tu vitared ghṛtaṁ rājata-bhājanaiḥ ||422||**

**taile tyakte ghṛtaṁ dadyād ghṛte tu vitaret payaḥ |**

**varjite dadhni tu svarṇaṁ kṣīre ca rajataṁ budhaḥ ||423||**

ghṛte ca tyakte varjita iti tac cāgre pañcama-ślokaṁ yāvat saptamy-anteṣv anuvartanīyam | tathā vitared iti yathā-sthānam agre’tyanuvartanīyam ||423||

**apūpe svarṇa-godhūma-vastrāṇi vrīhiṣu priyān |**

**śālīn svarṇaṁ ca dhānye tu śālīn vā dhānyam eva ca ||424||**

**lavaṇe lāvaṇīṁ dhenuṁ svarṇaṁ cābhyañjane tv atha |**

**taila-pūrṇaṁ ghaṭaṁ kiṁ ca sājya-pāyasa-bhojanam ||425||**

priyān—abhīṣṭān uttamān ity arthaḥ ||424|| lāvaṇīṁ lavaṇa-nirmitāṁ dhenuṁ, tad-viśeṣaś ca tila-dhenv-ādi-prasaṅge bhaviṣyottarādy-ukto jñeyaḥ | atha abhyañjane tailena śiro’bhyaṅge taila-pūrṇa-ghaṭaṁ sājya-pāyasa-bhojanaṁ ca vitaret | kiṁ ceti samuccaye ||425||

**pādābhyaṅge tu sampūjya viprān sambāhya tat-padau |**

**dakṣiṇām atha tāmbūlair vitared ambara-dvayam ||426||**

**puṣpe ca puṣpaṁ sauvarṇam upānaham upānahi |**

**khaṭṭāyāṁ śayanaṁ kāṁsye sa-ghṛtaṁ kāṁsya-bhājanam ||427||**

**tyakte madhuni sandadyāt pāyasaṁ sa-sitā-ghṛtam |**

**maunī ca ghaṇṭāṁ sa-tilāṁ dadyāt kanaka-saṁyutām ||428||**

**bhūmi-bhojī kāṁsya-pātraṁ gāṁ ca dīpasya dānataḥ |**

**sa-ghṛtaṁ tāmra-pātraṁ cādarśaṁ keśādi-rakṣaṇe ||429||**

**dadyāt suvarṇa-pratimāṁ dampatyor brahma-caryataḥ |**

**sarvābhāve ca santoṣyāc chaidraṁ viprāṁs tu vācayet ||430||**

ambara-dvayaṁ—vastra-yugmam ||426|| śayanaṁ śayyām ||427|| sitayā śarkarayā ghṛtena ca sahitaṁ pāyasaṁ dadyād ity agre’py anuvartate ||428|| dīpasya dāne ghṛta-sahitaṁ tāmra-pātram | ādi-śabdena nakha-śmaśrv-ādi ||429|| brahmacarye—grāma-dharma-tyāge | nanu tat-tad-alābhe kiṁ kāryaṁ ? tatra likhati—sarveṣāṁ likhitānāṁ go-yugmādi-dravyāṇām abhāve sati viprān santoṣya dakṣiṇādinā prīṇayitvācchaidryam acchidram astv iti vācayet | vrataṁ sampūrṇam astu iti tad-vacanaṁ gṛhṇīyāt tenaiva sarvaṁ sampūrṇaṁ syād ity arthaḥ ||430||

	tathā ca skānde—

**sarveṣām apy abhāve tu yathopakaraṇaṁ vinā |**

**vipra-vākyaṁ smṛtaṁ samyak vratasya paripūrtaye ||431||**

yathopakaraṇaṁ, yatra vrate yad vihitaṁ dāna-dravyaṁ, tad vinā ca ||431||

**vṛthā vipra-vaco yas tu gṛhṇāti manujo’budhaḥ |**

**adattvā dakṣiṇāṁ pāpo yāty asau narakaṁ dhruvam |**

**vrata-vaiphalyam āsādya kuṣṭhī andhaś ca jāyate ||432||**

vṛthety eva vivṛṇot | adattvā dakṣiṇām iti | ata evābudhaḥ pāpaś ca naraka-bhogānantaraṁ kuṣṭhī andhaś ca san duryoniṣu jāyate | śrāvaṇādau śākādi-varjana-vrate ca sarva-pāpa-kṣayāt, tathā brahma-viṣṇu-śivānāṁ pratyekaṁ samuccayena ca śrāvaṇādau śākādiṣu saṅkramaṇāt tāny avaśya-varjāny eveti śākādi-varjana-vrata-dānaṁ viśeṣato noddiṣṭam | kintu sarva-vrata-sādhāraṇatvād brāhmaṇa-bhojanaṁ na tad-vrata-samāptau tat-tad-dravya-dāna-pradhānakaṁ kartavyam ity ūhyam | tyaktaṁ yat kiñcid eva hīty ukteḥ | kiṁ ca, pūrvaṁ śayanīya-prakaraṇe’likhitaṁ vratam atra likhitānusāreṇa paramam api tatrohyam iti dik ||432||


### atha sāmānyataḥ tan-māhātmyam

	bhaviṣyottare, tatraiva viśeṣaḥ—

**evaṁ ya ācaret pārtha śobhanaṁ dharmam āpnuyāt |**

**avasāne tu rājendra vāsudeva-puraṁ vrajet ||433||**

śobhanaṁ dharmaṁ, tat-phalaṁ ciraṁ brahma-lokādi-bhogam ity arthaḥ | yad vā, bhagavad-dharmaṁ prema-bhakti-lakṣaṇam ||433||


### atha bhīṣma-pañcakādi

**ārabhyaikādaśīṁ pañca dināni vratam ācaret |**

**bhagavat-prītaye bhīṣma-pañcakaṁ yadi śaknuyāt ||434||**

idānīṁ saṅkṣepeṇa paurṇamāsī-kṛtyaṁ likhan param apy alikhitaṁ kārttika-kṛtyaṁ saṅgṛhṇāti—ārabhyeti tribhiḥ | yadi śaknuyād iti kāmyatvam abhipretam | yadyapi bhagavat-prīṇanatvān nityatvam eva susidhyati, tathāpy akaraṇa-pratyavāyābhāvān sarveṣām aśakyatvāc ca tathā likhitam iti dik | evam agre’py ūhyam ||434||

**tathā dhātrī-vrataṁ paurṇamāsyāṁ kurvīta kārttike |**

**tathā navamyāṁ śuklāyām akṣayaṁ navamī-vratam ||435||**

**paitāmahādi-kṛcchrāṇi māsopoṣaṇam eva ca |**

**samarthaḥ kārttike kuryāt jñāvā pādmādito vidhim ||436||**

tathādvayaṁ samuccaye ||435|| paitāmahaṁ nāma kṛcchraṁ coktaṁ pādme |

apaḥ kṣīraṁ dadhi ghṛtaṁ saptamy-ādi catur-dinam |

kārttikasya site pītvā ekādaśyām upoṣitaḥ |

kṛcchraṁ paitāmahaṁ kurvan dinaṁ sampūjayed dharim || iti |

ādi-śabdena vaiṣṇava-māhendrādīni | samarthaś cet tarhi kuryāt | nanu bhīṣma-pañcakādīnāṁ vratānām eṣāṁ vidhiḥ samarthair apekṣyaḥ | kuto jñātavyaḥ ? tatrāha—jñātveti | padma-purāṇasya vrata-khaṇḍaṁ kārttika-māhātmyaṁ ca | ādi-śabdāt skanda-purāṇa-viṣṇu-rahasyādi, tato vidhiṁ jñātvā | tatra cāvaśyakatvābhāvenāsau vistārya na likhitam iti jñeyam ||436||


### athādhimāsa-kṛtyam

	bhaviṣyottare—

**adhimāse tu samprāpte smṛtvā gopī-priyaṁ harim |**

**suvarṇaṁ cājya-saṁyuktaṁ trayastriṁśad-apūpakam ||437||**

**dadyāc ca veda-viduṣe śrotriyāya kuṭumbine |**

**naśyaty akaraṇe śīghraṁ puṇyaṁ dvādaśam āsajam ||438||**

adhimāso nāma mala-māsas tasmin ||437|| tatra suvarṇādi-dānasya nityatvam āha—naśyatīti | etad api śakta-viṣayakam eva | sarveṣām api karmaṇāṁ svata eva samartha-viṣayakatvād ity eṣā dik ||438||

iti śrī-gopāla-bhaṭṭa-vilikhite śrī-bhagavad-bhakti-vilāse

śrī-dāmodara-priyo nāma

ṣoḍaśo vilāsaḥ

||16||


<!-- Footnotes themselves at the bottom. -->
## Notes

[^1]:
pādme 6.115.3-4

[^2]:
iti kvacit pāṭhaḥ |

[^3]:
Found in the Padma-purāṇa 6.124.
