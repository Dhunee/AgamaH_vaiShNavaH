+++
title = "१८ मुक्ति-प्रादुर्भावः"
+++
aṣṭādaśa-vilāsaḥ

**śrīmūrtiprādurbhāvaḥ**

**yasya prasādādajño'pi sadyaḥ sarvajñatāṁ vrajet |**

**sa śrīcaitanyadevo me bhagavān samprasīdatu ||1||**

** **śrī-guru-mukhaika-gamyaṁ śrī-mūrti-prādurbhāvaṇa-vidhiṁ likhan parama-durjñeyo 'pi bhagavat-prasādāt sujñeyo bhavatīti tat-prasādaṁ prārthayate—yasyeti ||1||

**apekṣyante'rcane'vaśyamadhiṣṭhānāni vaiṣṇavaḥ |**

**śrīmūrtayaśca tatrāpi sākṣātkārasukhapradāḥ ||2||**

arcane nimittāni aviṣṭhānāni pūjā-sthānāni | tatra adhiṣṭhāneṣv api madhye śrī-mūrtayo bhagavat-prati-kṛtayo 'vaśyam apekṣyante | kutaḥ ? bhagavat-sākṣāt-kāre yat sukhaṁ, tat prakarṣeṇa dadatīti tathā tāḥ ||2||

**śrīmūrtīnāṁ lakṣaṇāni likhitānyeva kānicit |**

**prādurbhūtervidhistāsāṁ pratiṣṭhāyāśca likhyate ||3||**

likhitāni pūrvaṁ bahiḥ pūjāyāṁ catur-viṁśati-mūrty-ādi-likhane kānicid iti, adhunā tāny api lekhyānīti bhāvaḥ | tāsāṁ śrī-mūrtīnāṁ prādurbhūteḥ prādurbhāvasya pratiṣṭhāyāś ca vidhiṁ likhyate ||3||

**atha śrīmūrtiprādurbhāvaṇam**

**bhaktyaiva bhagavanmūrtiprādurbhāvo'pi cedbhavet |**

**kartavyo'thāpyupāyo'tra pūrvaḥ sadbhiḥ pradarśitaḥ ||4||**

nija-bhaktaika-sādhye 'pi śrī-mūrti-prādurbhāvaṇe śiṣṭācārānusāreṇa yatnaḥ kārya iti likhati—bhaktyaiveti | api cet yady api bhaktyaiva, na ca śilpādi-śaktyā bhavet, tathāpi atra bhagavan-mūrti-prādurbhāve upāyaḥ sādhanam anuṣṭheyaḥ, sa ca na svakalpitaḥ, kintu śāstra-dvārā sādhu-paramparayābhivyañjita iti likhati—pūvair iti ||4||

**atha tatrādau śrīmūrtyāvirbhāvaṇamāhātmyam viṣṇudharmottare—**

**pratimāṁ kārayitvā tu devadevasya cakriṇaḥ |**

**na durgatimavāpnoti viṣṇulokaṁ sa gacchati ||5||**

**devasya pratimāyāntu yāvantaḥ paramāṇavaḥ |**

**tāvadvarṣasahasrāṇi viṣṇuloke mahīyate ||6||**

**kiñca—**

**prāsādava tathā tasyāḥ phalaṁ samyagudāhṛtam |**

**uttarottarato dravyairvinā pakveṣṭakāṁ dvijāḥ ||7||**

prāsādavat prāsāda-nirmāṇe yathā phalam uktaṁ, tathā tasyāḥ pratimāyā nimāṇe 'pīty arthaḥ | etac cāgre mandira-nirmāṇe lekhyam | tathā hi—


    sura-veśmani yāvanto dvijendrāḥ paramāṇavaḥ | 


    tāvad varṣa-sahasrāṇi svarga-loke mahīyate || 


    prāsāde mṛṇmaye puṇyaṁ mayaitat kathitaṁ dvijāḥ | 


    tasmād daśa-guṇaṁ puṇyaṁ kṛte śailamaye bhavet || 


    tato daśa-guṇaṁ lauhe tāmre śata-guṇaṁ tataḥ | 


    sahasra-guṇitaṁ raupye tasmāt phalam upāśnute || 


    tataḥ śata-sahasraṁ vai sauvarṇe dvija-sattamāḥ | 


    anantaṁ phalam āpnoti ratna-citre manohare || iti | 

samyag iti prāsādato 'py atra viśiṣṭaṁ phalam ity arthaḥ ||7||

**nārasiṁhe—**

**pratimāṁ lakṣaṇopetāṁ narasiṁhasya kārayet |**

**sarvapāpāni santyajya sa tu viṣṇupure vaset ||8||**

lakṣaṇair agre lekhyair yuktām ||8|| 

**śrīmūrtyāvirbhāvaṇavidhiḥ mātsye—**

**viṣṇostāvat pravakṣyāmi yādṛka rūpaṁ praśasyate |**

**śaṅkhacakradharaṁ śāntaṁ padmahastaṁ gadādharam ||9||**

**chatrākāraṁ śirastasya kambugrīvaṁ śubhekṣaṇam |**

**tuṅganāsaṁ śūrpakarṇaṁ praśāntorubhujadvayam ||10||**

**kvacidaṣṭabhujaṁ vidyāccaturbhujamathāpi vā |**

**dvibhujaścāpi kartavyo bhavane sa purodhasā ||11||**

bhavane gṛha-pūjāyām ity arthaḥ | sa viṣṇuḥ dvi-bhujo 'pi ācāryeṇa kāryaḥ ||11|| 

**deyamaṣṭabhujasyāsya yathāsthānaṁ nibodhata |**

**khaḍgo gadā śaraḥ padma deyaṁ dakṣiṇato hareḥ ||**

**dhanuśca kheṭakañcaiva śaṅkhacakrañca vāmataḥ ||12||**

kheṭakaṁ—carma ||12||

**caturbhujasya vakṣyāmi yathaivāyudhasaṁsthitiḥ |**

**dakṣiṇe ca gadāṁ padmaṁ vāsudevasya kārayet |**

**vāmataḥ śaṅkhacakre ca kartavye bhūtimicchatā ||13||**

**kṛṣṇāvatāre tu gadā vāmahaste praśasyate |**

**yathecchayā śaṅkhacakre upariṣṭāt prakalpayet ||14||**

**adhastāt pṛthivī devī kartavyā padamadhyataḥ |**

**dakṣiṇe praṇataṁ tadvadgarutmantaṁ niveśayat ||**

**vāmatastu bhavellakṣmīḥ padmahastā suśobhanā ||15||**

**garutmānagrato vāpi saṁsthāpyo bhūtimicchatā |**

**śrīśca puṣṭiśca kartavye pārśvayoḥ padmasaṁyute ||16||**

sarveṣāṁ parivāra-paricchada-sanniveśam āha—adhastād iti sārdhaiś caturbhiḥ | śrīḥ, sarva-sampad-adhiṣṭhātrī mahālakṣmy-aṁśa-bhūtā ||15-16||

**toraṇañcopariṣṭācca vidyādharasamanvitam |**

**tathā kalpalatopetaṁ stuvadbhiramareśvaraiḥ ||17||**

amareśvarair brahma-rudrādibhir upetam | praṇāma-stavana-mudrā ca śilpiṣu prasiddhaiva ||17|| 

**śrīmūrtiparimāṇam tatraiva—**

**aṅguṣṭhaparvādārabhya vitastiṁ yāvadeva tu |**

**gṛhe vai pratimā kāryā nādhikā śasyate budhaiḥ ||18||**

gṛhe svagṛhāntar-arcane ||18||

**āṣoḍaśāttu prāsāde kartavyā nādhikā tataḥ |**

**madhyottamakaniṣṭhā tu kāryā vittānusārataḥ ||19||**

āṣoḍaśāt eka-hastam ārabhya ṣoḍaśa-hasta-paryantam ityarthaḥ | atra ca madhyatottamatvādikaṁ pūrvapūrvopekṣayottarottarasyā uttamatvena, tatraiva madhyamatvasyāpi kalpanayā jñeyam ||19||

**vārāhyāñca—**

**saumyā tu hastamātrā vasudā hastadvayocchritā |**

**pratimā kṣemasubhikṣāya bhavettricaturhastapramāṇā ca ||20||**

kṣemāya trihastā, subhikṣāya catur-hasteti yathāsaṅkhyaṁ jñeyam ||20||

**athārambhe kṛtyam śrīhayaśīrṣapañcarātre—**

**prāsādasyottare bhāge śilāṁ nītvā ca deśikaḥ |**

**kṛtvā karmakūṭīṁ ramyāṁ pratimākarma kārayet ||21||**

pratimāyāḥ karma nirmāṇa-kṛtyam ||21|| 

**caturasrāyatāṁ kṛtvā śilāṁ saṁsthāpya cārcayet |**

**śiro mukhañca pṛṣṭhe ca aṅkayitvā tu buddhimān ||22||**

**yajamānānukūlyena guruḥ karma samārabhet |**

**śilāṁ pūrvānanāṁ kṛtvā athavā uttarānanām |**

**toyena brahmaghoṣāiḥ snāpya paścāliṁ haret ||23||**

snāpya snāpayitvā ||23|| 

**dadhi-dūrvākṣataiḥ pūjāṁ navārambhe samācaret |**

**śuklairgandhaiśca mālyaiśca mantreṇānena deśikaḥ ||24||**

**atha tatra mantraḥ**

**oṁ tat sat namaḥ |**

**yo'sau bhagavān sarvajagataḥ pravīraḥ saṅkarṣaṇo vāsudevaḥ pravaravarāha jaya supratiṣṭhita kīrtiṁ pravarddhayasva oṁ  oṁ phaṭ phaṭ namaḥ ||25||**

**svasti vācya dvijān samyaggurubhaktyā samarcaye |**

**vastrapuṣpādidānena aśāṭhyena tu pūjayet ||26||**

vācya vācayitvā ||26|| 

**maṅgalairbrahmaghoṣādhaiḥ pratimā saṁvibhājayet |**

**madhyasūtraṁ samāsphālya tīkṣṇaśastreṇa cotkiret ||27||**

samāsphālya pātayitvā, utkiret aṅkayet ||27||

**athāṅgaparimāṇaviśeṣaḥ mātsye—**

**svakīyāṅgulimānena mukhaṁ syāddvādaśāṅgulam |**

**mukha-mānena kartavyā sarvāvayavakalpanā ||28||**

svakīyaṁ śrī-mūrter eva yad aṅglaṁ, tasya mānena | aṅgulir iti vaktavye aṅgulam ity ārṣam | evam agre'pi ||28||

**atha aṅguliparimāṇam śrīhayaśīrṣapañcarātre—**

**abhipretapramāṇantu navadhā pravibhājayet |**

**navame bhāskarairbhaktai bhāgaḥ svāṅgulamucyate ||29||**

svakīyāṅguli-mānameva likhati—abhipretetyādi-sa-pāda-dvayena | abhipretaṁ nijābhīṣṭa-pramāṇaṁ śrī-mūrti-parimāṇam, bhāskarair dvādaśabhir bhāgair bhakte vibhakte sati tad-eka-bhāgaḥ svasyāḥ śrīmūrter aṅgulam ||29||

**śrīnāradīye ca—**

**vimbamānantu navadhā procchrayāt saṁvibhajya vai |**

**bhāgaṁ bhāgaṁ tato bhūyo bhaveddvādaśadhā dvija ||30||**

bimbaṁ—pratimā ||30||

**tadaṅgulaṁ syādvimbasya || iti |**

**evaṁ purāṇatantrādi dṛṣṭvātredaṁ vilikhyate |**

**lalāṭaccivukānta syāt śrīmukhaṁ dvādaśāṅgulam ||31||**

adhunā avayava-mānaṁ likhati—evam ityādi | ādi-śabdāt saṁgraha-pustakādi, idam agre lekhyaṁ lalāṭāt śrīmal-lalāṭoparibhāgād ārabhya | tathā ca śrī-nāradīya-pañcarātre—cibukāc ca lalāṭāntam ityādi | etadādikam agre sarvvaṁ tatra tatra vyaktaṁ bhāvīti sampūrṇa-vacanam atra na saṁgrāhyam ||31|| 

**tatrānanaṁ bhāga ekastatraiva caturaṅgulam |**

**lalāṭaṁ nāsikā tadvadgulphamarddhāṅgulaṁ bhavet ||32||**

tatra tasminn ānana eva lalāṭaṁ caturaṅgulaṁ, tadvat catur-aṅguletyarthaḥ ||32||

**arddhāṅgulo'dharastūddhvo'paraścaikāṅgulo mataḥ |**

**dvyaṅgulaṁ cibukaṁ cātha grīvā syāccaturaṅgulā ||33||**

aparaḥ adhastanaḥ, śrī-mukha-nija-vibhāgaṁ likhitvā tad-adhaḥ śmaśrvādi-likhanena bhinnopakramād atha-śabdaḥ | evam agre'pi jñeyam ||33||

**vakṣobhāgo bhavedanyastasmānnābhyavadhiḥ paraḥ |**

**tato'paraśca meḍhāntastasmāduruvibhāgakau ||34||**

anyaḥ śrī-mukha-vibhāgād bhinnaḥ, tasmād vakṣasaḥ ||34|| 

**tathā dvibhāgike jaṅghe jānunī caturaṅgule |**

**pādau ca tatsamāvitthaṁ dairghyabhāgā navoditāḥ ||35||**

tatheti samuccaye, tat-samau catur-aṅgulau, tau ca gulphāt pārṣṇiparyantau jñeyau, dairghyasya likhanāt ||35||

**kutrāpyuccāt lalāṭasyopariṣṭhāttryaṅgulaṁ śiraḥ |**

**tadvadgrīvā jānupāvāstathāpi syurnavaiva te ||36||**

tatheti samuccaye, tat-samau catur-aṅgulau, tau ca gulphāt pārṣṇiparyantau jñeyau, dairghyasya likhanāt ||35||

**iti syāt sarvato dairghye sāṣṭottaraśatāṅgulāḥ |**

**caturdaśāṅgulo mauliḥ kvacicca dvādaśāṅgulaḥ ||37||**

tad-dārḍhyārthameva likhati- itīti | sā śrī-mūrtiḥ, maulis tu lalāṭopari śrī-mastake jñeyaḥ | kvacit śrī-haya-śīrṣīye, tathāpi dvādaśāṅgulatvaṁ dvyaṅgulālaka-sthala-tyāgād aviruddham eva | tathā ca tatraiva—pareṇa dvyaṅgulau śaṅkhau ityādi | asyārthaḥ—pareṇeti lalāṭāt parataḥ taduparītyarthaḥ | tat-pārśvayor ādhikyāt tathālakānvitāv ity ukteś ca ||37||

**atha stiraḥ**

**vistāre'ṣṭāṅgulaṁ yasyā lalāṭaṁ tvarddhacandravat |**

**dhruvau netrāntaparyante pratyekaṁ caturaṅgule ||38||**

evaṁ dairghyaṁ likhitvāṅgānāṁ vistāraṁ likhati—vistāra ityādinā | tasyāḥ śrī-mūrteḥ ||38||

**tayormadhye dvyaṅgulaṁ syāt kvaciccaikāṅgulaṁ matam |**

**bhrūlekhārddhāṅgulā sā ca madhye sthūlāgrataḥ kṛśā ||39||**

kvacit śrī-nāradīye | ubhayathāpy alikhite eva te ||39||

**tīkṣṇā natadhanustulyā karṇau tu caturaṅgulau |**

**ṣaḍaṅgulau vā tāvuccau viddhau ceccibukāvadhi ||40||**

vā-śabdo mata-bhedāt | sa cātra viddhatvāpekṣayā ghaṭata eva | uccaiḥ dairghya ityarthaḥ | evam agre'pi, cibukāvadhīti viddhayor aṣṭāṅgulatvena tāvat praveśa-prāpteḥ ||40||

**vitatau dvyaṅgulau prānte'rddhāṅgulau vaikakāṅgalau |**

**karṇacchidrantu netrāntasamamekāṅgulaṁ bhavet ||41||**

prānte adhastanāntyabhāge, ekakam ekam, ekāṅgulau vā | īdṛk mata-bhedaḥ, sva-sva-rucy-anusāreṇa saundaryasya tat-tat-kālīna-śrīmad-aṅgeṣad-bhedasya vāpekṣayā | netrāntābhyāṁ samaṁ, na tābhyām uccaṁ, na ca nīca sama-rekhayor vartamānam ityarthaḥ | yac coktaṁ śrī-hayaśīrṣa-devena—bhrū-samā ityādi | tac ca bhruvoḥ prānta-bhāgasya prāyo netrānta-vyāpakatābhiprāyeṇa ||41||

**karṇopariṣṭāt śrīmaratamuccatve dvādaśāṅgulam |**

**triguṇaḥ paridhistasya dvicatvāriṁṣadaṅgulaḥ ||42||**

dvādaśāṅgulam iti kirīṭasya dvyaṅguloccatvāt mauler dvādaśāṅgulatā, pakṣaṁ kirīṭasyeva śrī-mastakasya tāvad uccatvāt | yajamānecchayā maulyabhāve ca svata eva tāvaj jñeyam | tasya śrī-mastakasya paridhiḥ pariṇāhaḥ, triguṇaḥ ṣaṭ-triṁśad-aṅgula ityartha | evam agre'nyatrāpi ||42||

**sakeśasyātha nayane dairghye tu dvyaṅgule mate |**

**kutrāpi tryaṅgule te hi vistāre caikalāṅgule ||43||**

sa-keśasya ca tasya paridhiś catvāriṁśad-aṅgula ityarthaḥ | keśapāśas tu dīrghaḥ skandhopari vinyasya | kutrāpi śrī-nāradīye, ekalam ekam ||43||

**tārakātra tṛtīyāṁśā dṛṣṭiḥ syāt pañcamāṁśikā |**

**kvacit tṛtīyabhārgaiva dṛṅmadhyaṁ caturaṅgulam ||44||**

kvacit tatraiva, tat-prāntau cārdhāṅgulau jñeyau, droṇī cārdhāṅgulā matā iti śrī-hayaśīrṣa-devokteḥ | dṛśor dvayor madhyam ||44||

**kutracit tryaṅgulaṁ karṇadṛṅmadhyaṁ caturaṅgulam |**

**sṛkkaṇīkarṇayormūlāt ṣaḍaṅgulavidūrataḥ ||45||**

kutracit śrī-nāradīya eva | karṇa-dṛśor madhyam | sṛk-kaṇī oṣṭha-prānta-bhāgau, ata eva śrī-mukha-vivarasyāpy antabhāgau syātām | tathā ca śrī-daśama-skandhe (16|25)—taṁ jihvayā dviśikhayā parilelihānaṁ, dve sṛkkaṇī iti | kiñca—pratisparddhete sṛkkabhyāṁ savyāsavye nagodare iti | ṣaḍ-aṅgulair vidūrato vartete | yacca śrī-nāradīye—sṛkkaṇī catur-aṅgule iti | tatra sṛkka-śabdena sṛkka-dvaya-paryantaṁ śrī-mukha-vivara-bhāga evābhipretaḥ ||45||

**hanuke dvyaṅgule syātāṁ nirgate karṇamūlataḥ |**

**kapolau darpaṇākārau hanvagre caturaṅgulau ||46||**

kutracit śrī-nāradīya eva | karṇa-dṛśor madhyam | sṛk-kaṇī oṣṭha-prānta-bhāgau, ata eva śrī-mukha-vivarasyāpy antabhāgau syātām | tathā ca śrī-daśama-skandhe (16|25)—taṁ jihvayā dviśikhayā parilelihānaṁ, dve sṛkkaṇī iti | kiñca—pratisparddhete sṛkkabhyāṁ savyāsavye nagodare iti | ṣaḍ-aṅgulair vidūrato vartete | yacca śrī-nāradīye—sṛkkaṇī catur-aṅgule iti | tatra sṛkka-śabdena sṛkka-dvaya-paryantaṁ śrī-mukha-vivara-bhāga evābhipretaḥ ||45||

**nāsoccaikāṅgulā mūle dvyaṅgulā cāgrato bhavet |**

**ekāṅgule puṭe tasyāstayostvarddhāṅgulaṁ bilam ||47||**

puṭe ca sarvata ekāṅgule jñeye, karavīra-sādṛśyokteḥ, kvacit tila-puṣpa-tulyatokteś ca | trayoḥ puṭayor vilaṁ chidram ||47||

**dalañca niṣpāvasamaṁ sā hyevaṁ karavīravat |**

**vidārabhāgastṛṇḍasya vistāre caturaṅgulaḥ ||48||**

dalaṁ ca tayor eva sthaulyaṁ, niṣpāvaṁ dvi-dalānnaviśeṣaḥ | evam anenokta-prakāreṇa sā nāsā karavīra-puṣpa-sadṛśī ||48|| 

**cibukaṁ tryaṅgulaṁ tāre grīvā tvaṣṭāṅgulā bhavet |**

**paridhistriguṇastasyāḥ skandhāvuccau ṣaḍaṅgulau ||49||**

tāre vistāre, uccau bāhu-mūlāt | ata evoktaṁ mātsye—kakṣayor upariṣṭāc ca ityādi ||49|| 

**vistāre'ṣṭāṅgulau pīnau vṛṣaskandhopamau matau |**

**bhujau suvṛttau tatrorddhvo bāhuḥ syāt ṣoḍaśāṅgulaḥ ||50||**

** **

vistāraś ca tayor bāhumūlād grīvāntam | pīnāv ity anena tad-upari-bhāga-vistāraś caturaṅgulo jñeyaḥ, vṛṣa-skandhopamatvāt | tatra tayor bhujayor ūrdhvo bhāgaḥ, bāhuḥ bāhu-saṁjñaḥ ||50||

**aṣṭādaśāṅgulo'dhastāt prabāhuḥ kvacidanyathā |**

**bāhostu madhye paridhirbhavedaṣṭādaśāṅgulaḥ ||51||**

tad-adhastād vartamānaś ca prabāhu-saṁjñaḥ | kvacit haya-śīrṣīyādau tv anyathā tad-viparītaḥ | bāhur aṣṭā-daśāṅgulaḥ prabāhuḥ ṣoḍaśāṅgulaḥ iti tac ca cintyam; adhastāt skandha-śikharābāhuḥ syāt ṣoḍaśāṅgulaḥ iti śrī-nāradīyoktaḥ, loke tad-darśanāc ca, kiñca—


    kvacit prabāhuḥ kṛṣṇasya sapta-daśāṅgulo mataḥ | 


    atha vāṅgulahīnas tu dvitīyaṁ sarvam ucyate || iti mātsyokteḥ ||51||

**ṣoḍaśāṅgulako'nyasya tadagre dvādaśāṅgulaḥ |**

**dīrghaṁ pāṇitalaṁ saptāṅgulaṁ pṛthu ṣaḍaṅgulam ||52||**

anyasya prabāhoḥ tasya, prabāhor agre, pṛthu vistīrṇam ||52||

**kvāpi pañcāṅgulaṁ nimnamadhyaṁ sallakṣaṇānvitam |**

**pañcāṅgulā madhyamānye sārddha ca caturaṅgule ||53||**

kvāpi śrī-nāradīye, sal-lakṣaṇaḥ rekhātmakair dhvaja-vajrādibhir āraṇyādibhiś cānvitam | madhyam āṅguliḥ, anye tarjanya-nāmike dva ||53||

**kaniṣṭhāṅguliraṅguṣṭho'pyuktau dvau caturaṅgulau |**

**sārddhatryaṅgulako'ṅguṣṭhaḥ kvāpyayantu dviparvakaḥ ||54||**

kvāpi tatraiva, aṅguṣṭhaḥ sārdha-tryaṅgulaḥ, ayam aṅguṣṭhas tu ||54||

**anyastriparvikāḥ sarvāḥ gopucchākṛtiśobhanāḥ |**

**samāni sarvaparvāṇi svasvamānānurūpataḥ ||55||**

go-puccheti mūle sthūlatvāt kramaśo'gre kṛśatvāc ca | śobhanā ity anena tato'dhikaṁ saundaryaṁ bodhitam eva | sva-sva-mānānurūpata iti svakīyaṁ yat dairghya-parimāṇaṁ, tat-tṛtīya-bhāgenaikaṁ parvety evaṁ sarvāsāṁ parvāṇītyarthaḥ ||55||

**kvacicca madhyamāmadhyaparvadvyaṅgulakaṁ matam |**

**anyāni sarvaparvāṇi nyūnāni yavaśaḥ kramāt ||56||**

kvacin mātsye, sarva-parvāṇi pañcānām api sarvāṇi parvāṇi, tathā ca tatraiva—yavo yavas tu sarvasyāḥ ityādi | kramād iti yasyā yāvat pramāṇaṁ parva, tad-anusāreṇa nyūnam ityarthaḥ | evam agre'pi jñeyam ||56||

**aṅguṣṭhasyorddhvaparvasthaḥ paridhiścaturaṅgulaḥ |**

**kramaśaḥ kiñcidūnāśca sarve paridhayo'pare ||57||**

parvasthaḥ parvavartī, apare sarva iti aṅguṣṭhasyādhovartī, tathaiva parāṇāṁ ca sarveṣāṁ sarve paridhayaḥ ||57||

**kūrmapṛṣṭhasamāḥ svasvaparvārddhapratimā nakhāḥ |**

**caturviṁśatyaṅgulo'tha vistāro vakṣaso bhavet ||58||**

**stanayostu dvayormadhye vistāro dvādaśāṅgulaḥ |**

**dvyaṅlaḥ svasvavistāre cucukau yavamātrakau ||59||**

svasya svasya tasya vistāraḥ ||59||

**kakṣe ṣaḍaṅgule tadvadbāhumūlastanāntare |**

**caturdaśāṅgulaṁ cāru vistāre jaṭharaṁ bhavet ||60||**

ataḥ ṣaḍ-aṅgulas tayoḥ pariṇāho jñeyaḥ, bāhu-mūla-stanayor antare madhya-dvayam | cāru aśvattha-patrākārāt tathā tribali-sūkṣma-rekhā-trayādinā ca sundaram ||60||

**madhye caikāṅgulā nābhirnimnā ca vitatā tathā |**

**nābhimadhye tu paridhirdvicatvāriṁśadaṅgulā ||61||**

**vistāre puruṣasyoktā kaṭiraṣṭādaśāṅgulā |**

**pariṇāho bhavettasyāścatuḥpañcāśadaṅgulaḥ ||62||**

puruṣasyeti strīṇāṁ tad-ādhikyāt, taccāgre vyaktaṁ bhāvi ||62|| 

**ūrvormūle tu vistāro dvādaśāṅgulo bhavet |**

**madhye'dhikaḥ kramādūnaḥ paridhistriguṇo'khilaḥ ||63||**

adhiko vistāras tad-agre ca krameṇonaḥ, hasti-hastaka-dalī-vṛkṣādyākāra-sādṛśyāt | akhila iti mūla-madhyāgravartī sarvo'pi paridhiḥ sva-sva-mānānusāreṇa triguṇaḥ ||63||

**caturdaśāṅgulaḥ kvāpi pariṇāhastu tādṛśaḥ |**

**uccamekāṅgulaṁ jānudvayaṁ tryaṅgulakaṁ tatam ||64||**

kvāpi vārāhyām, tādṛśas tu triguṇaḥ, tataṁ vistīrṇam ||64|| 

**tanmadhye paridhistvekaviṁśatyaṅgulako bhavet |**

**kvāpyaṣṭāṅgulavistāraḥ paridhau triguṇaṁ hi tat ||65||**

kvāpi śrī-hayaśīrṣīye, tat jānu ||65|| 

**vistāro jaṅghayoḥ saptāṅgulo madhye'pi tādṛśaḥ |**

**paridhiḥ kvāpi tanmūle vistārastu ṣaḍaṅgulaḥ ||66||**

api-śabdāt madhya ity asyobhayato'py anvayaḥ, paridhis tādṛśas triguṇaḥ | kvāpi śrī-nāradīye ||66||

**paridhistriguṇo'gre tu caturyuktadaśāṅgulaḥ |**

**kvacittvekādhikaḥ so'ṅghrī dvau ca caturdaśāṅgulau ||67||**

kvacit tatraiva, saḥ agrayaḥ paridhiḥ ekādhikaḥ pañca-daśāṅgula ityarthaḥ | atas tan-mate tayor agre vistāraḥ pañcāṅgulo jñeyaḥ | tathā ca tatraiva—jaṅghāvasāna ityādi caturdaśāṅgulau jñeyau dairghye| tacca pārṣṇi-pṛṣṭhato'ṅguṣṭhāgrāntam | tathā ca tatraiva—pārṣṇyoś ca pṛṣṭhataḥ ityādi ||67|| 

**dvādaśāṅgulakau kvāpi vistāre tau ṣaḍaṅgulau |**

**kūrmapṛṣṭhonnatau gulphadvayaṁ dvyaṅgulakaṁ tayoḥ ||68||**

kvāpi śrī-hayaśīrṣīye, dairghya dvādaśāṅgulau, dvyaṅgūlakaṁ dairghya vistāre ca jñeyaṁ, tayoḥ pādayoḥ ||68|| 

**dairghya tryaṅgulako'ṅguṣṭhaḥ kvacicca caturaṅgulaḥ |**

**pradeśinī tu tattulyā ṣoḍaśāṁśonamadhyamā ||69||**

tac catur-aṅgulaṁ vartulaṁ jñeyam, kvacic ca śrī-nāradīye pradeśinī-ṣoḍaśāṁśenonā madhyamāṅguliḥ ||69|| 

**anye dve cāṣṭamāṁśone tādṛśyo vākhilāḥ kramāt |**

**kvāpyanye dve pādahīne uccaścaikāṅgulena saḥ ||70||**

anye anāmikā-kaniṣṭhe, kramād iti anāmikāyā aṣṭamāṁśenonā kaniṣṭhā jñeyā | akhilā aṅgulayas tādṛśyaḥ aṅguṣṭhāṣṭamāṣṭamāṁśonāḥ | kramād iti pūrvapūrvatra uttarottarā api sarvāḥ krameṇāṣṭamāṁśonā ityarthaḥ | tathā ca śrī-hayaśīrṣīye—aṣṭamāṁśāṣṭamāṁśonā ityādi | mātsye tu aṅguṣṭhasya samā tadvat ityādi | kvāpi śrī-nāradīye, anye anāmikā-kaniṣṭhe madhyamātaḥ pāda-hīne | atrāpi kramād ity asyānuvartanād anāmikā pādonā kaniṣṭhā jñeyā | saḥ—aṅguṣṭhaḥ ||70||

**sapādāṅgulataḥ kvāpi parāḥ sarvāstadarddhataḥ |**

**pañcāṅgulo'sya paridhirdeśinyāstryaṅgulo bhavet ||71||**

kvāpi śrī-hayaśīrṣīye, sa-pādāṅgulenoccaṁ, parāḥ pradeśinyādyās tasyāṅguṣṭhasyārdhanoccās tatra ca tat-tat-pariṇāhānusāreṇaiva jñeyāḥ | asya aguṣṭhasya deśinyāḥ pradeśinyāḥ ||71||

**anyāsāṁ tvaṣṭamāṁśonaḥ paridhiḥ syāt kramena hi |**

**dviparvako mato'ṅguṣṭhaḥ parāḥ sarvāstriparvikāḥ ||72||**

hi eva, krameṇaiva ||72||

**svasvardairghye tṛtīyāṁśaḥ parva tāmāmamuṣya ca |**

**aṅguṣṭhasya nakhaḥ pādonāṅgulo'rddhāṅgulo'nyataḥ |73||**

amuṣya aṅguṣṭhasya ca, anyataḥ sarvāsām anyāsām ityarthaḥ ||73|| 

**krameṇa kiñcihūnaśca kūrmapṛṣṭhasamo hi saḥ |**

**nitambau karikumbhābhau vistāre ṣoḍaśāṅgu lau ||74||**

sa nakhaḥ, karikumbhābhāv ity anena su-vartulau su-vibhaktau ca jñeyau | ṣoḍaśāṅgula-vistāratvena tayoḥ paridhis tat-triguṇo jñeya evaṁ ||74||

**ṣaṭtriṁśadaṅgulaṁ skandhāt pṛṣṭhaṁ nimnaṁ krameṇa tat |**

**viṁśatyaṅgulaparyantaṁ nātavaṁśañca tanmatam ||75||**

tat pṛṣṭhaṁ viṁśaty aṅgula-paryantaṁ krameṇa nimnaṁ nata-pṛṣṭha-vaṁśam | yadyapy avaṣṭambhācchādanādinā śrī-mūrter nitamba-pṛṣṭhe na dṛśyete, ata evānyatra te dva nākte, kevalaṁ śrī-nāradīya evokte, tathāpi kvacid avaṣṭambharāhityādinā tad-apekṣayātra te likhite ||75||

**madhyadeśācca vitataṁ militaṁ matsyayugmavat |**

**anyaccālikhitaṁ kāryaṁ lokadṛṣṭyā'khilaṁ budhaiḥ ||76||**

evaṁ prasiddha-pradhāna-prakaṭa-sarvāṅga-parimāṇaṁ likhitvā atrālikhitānya-vijñāna-prakāraṁ likhati—anyac ceti | liṅgādikaṁ karṇa-cchidra pārśva-dvaya-nimnatvaṁ nakhāgrārdha-candrākṛtitvaṁ pārśva-dvayādikaṁ ca loka-dṛṣṭayā lokeṣu tat-tad-aṅgasauṣṭhavādi-dṛṣṭayā, budhair iti tatra tatraiva sva-buddhayā vicārya | tatrāpi śāstrokta-dhyāna-dhyeya-śrī-bhagavad-aṅga-saundaryādy-anusāreṇaiva sarvaṁ kāryam ityarthaḥ ||76||

**hayaśīrṣaye—**

**etatte lakṣaṇaṁ proktamuddeśena mayānagha |**

**anayaiva diśā kāryaṁ svayamapyūhya deśikaiḥ ||77||**

uddeśena saṁkṣepeṇaiva, na tu sākalyenetyarthaḥ | diśā uddiṣṭaikāṁśenetyarthaḥ | tatrāpy ūhya vicāryaivetyarthaḥ, likhitārtham evaitat ||77||

**lokeṣu lakṣaṇaṁ dṛṣṭvā hasitādinirīkṣaṇam |**

**tathā tathaiva kartavyamūhyaṁyā nena deśikaiḥ ||78||**

lakṣaṇam—aṅga-sauṣṭhava-prakāram; yathā, śrī-mukhasya pūrṇa-candrādy-ākāreṇa śrī-netrayoś ca padma-patreṇa sādṛśyam ityādi | tat-tad-aṅgaṁ vā | kiñca, nirīkṣaṇam avalokanaṁ, hasitādi ca dṛṣṭvā, tathā tena lokottara-viṣayaka-dṛṣṭa-lakṣaṇa-prakāreṇa vīpsā tad-dārḍhyārthā, tat-tal-lakṣaṇaṁ ca sāmudrakādāv uktam | sākṣāt kasmiścit su-puruṣe dṛśyamānaṁ ca jñeyam ||78||

**śrīnāradīye—**

**manoharāṅgāvayavāḥ sarve kāryāḥ sulakṣaṇāḥ |**

**keśairalakajātaṁ ca lalāṭopari śobhanam ||79||**

** **

manoharāḥ aṅgasya śrī-mūrter avayavāḥ, kiṁvā aṅgaṁ śrī-mūrtyādyākārādikam avayavāś ca, su-śobhanaṁ lakṣaṇaṁ śāstroktaṁ mahāpuruṣa-lakṣaṇaṁ yeṣu te | keśaiḥ saha śobhanaṁ bhramarākāra-sādṛśyādinā virājamānaṁ, keśaiḥ śobhanam iti vā maulyadhaḥ kiñcit keśa-pāśa-mūla-darśanāt ||79||

**hāranūpurakeyūramekhalāmaulibhūṣitam |**

**śiṣṭaṁ dhyānoditaṁ sarvaṁ mayānuktaṁ prakalpayet ||80||**

hārādibhiḥ sahajair bhūṣitam, upalakṣaṇam etat vanamālā-kuṇḍalādibhir api | yac cātrānuktaṁ śiṣṭam avaśiṣṭam aṅga-sauṣṭhavādikaṁ tat dhyāne uditam atrānyatrāpy uktaṁ, prakarṣeṇa tato'py utkṛṣṭatayā kalpayet racayet ||80||

**vārāhe—**

**deśānurūpabhūṣaṇaveśālaṅkāramūrtibhiḥ kāryā |**

**pratimā lakṣaṇayuktā saṁvihitā buddhidā bhavati ||81||**

deśānurūpaṁ vibhūṣaṇaṁ yathoḍhra-deśe cūḍāgar-bhakādi, madhya-deśādau cātra kañcukoṣṇīṣādi | veśaś ca keśa-bandha-vastrādi-paridhāna-paripāṭyādinā sajjā, alaṅkāraḥ kuṇḍalāṅgadādiḥ, mūrtiś ca sakeśādiḥ pārṣadādi-pratimā vā, tābhiḥ, lakṣaṇair atrānyatrāpy uktair aṅga-sauṣṭhavādibhir yuktā, evaṁ samyag vihitā nirmitā satī bhaktāder buddhidā ||81||

**kiñca hayaśīrṣāye—**

**vāsudevaṁ prakurvīta caturbāhuṁ sureśvaram |**

**dakṣiṇopari cakraṁ tu padma cādhaḥ prakalpayet ||82||**

**vāmopari gadā kāryā śaṅkhaṁ cādhaḥ suśobhanam |**

**etallakṣaṇasaṁyuktā pratimā śubhadā bhavet ||83||**

**śrī-pūṣṭī cāpi kartavye padmavīṇākarānvite |**

**ūrumātrocchritāyāme kiñcidāvarjite tathā ||84||**

**nānāvidyādharau kāryau prabhāmaṇḍalasaṁsthitau |**

**prabhāṁ vibhūṣayedyatnādgajavyālādibhirbudhaḥ ||85||**

**pādābha-pādapīṭhañca tathā śobhāsamanvitam |**

**deśaveśānurūpeṇa kartavyaṁ deśakottamaiḥ ||86||**

**atha śrīgopāladevasya kaścidviśeṣaḥ viṣṇudharmottare—**

**gopālapratimāṁ kuryādveṇuvādanatatparām |**

**varhāpīḍāṁ ghanaśyāmāṁ dvibhujāmūrdhvasaṁsthitām ||87||**

veṇuvādana-tat-parām iti—śrīmad-adhara-nyasta-veṇuvādana-mandra-śobhitām | śrī-hasta-dvaya-dhṛta-sahaja-saṁlagnaiva vaṁśī vidheyetyarthaḥ | ūrdhva-saṁsthitāmiti tribhaṅga-lalitatvāt ||87||

**gautamīyatantre—**

**pratimāṁ kṛṣṇadevasya yatnataḥ kārayet sudhīḥ |**

**śilpinā kṛṣṇabhaktena viśvakarmoktajānatā ||88||**

**daśapañcāṅgulā mukhyā madhyamā dvāvaśāṅgulā |**

**aṣṭāṅgulādhamā sā tu nyūnādhikyaṁ na kārayet ||89||**

**ajñānenāpi mohena yadi kuryānnarādhamaḥ |**

**pratimā viphalā tasya pūjanānna phalaṁ labhet ||90||**

**mānāṅgulivihīnā ca pratimā yatra tiṣṭhati |**

**rājā nipīḍayātyeva gṛhastho narakaṁ vrajet ||91||**

**mānāṅgulena sā kāryā nānyathā munisattama |**

**kāśmīrī jñānadā proktā svarṇajāpi na muktidā ||92||**

**sampattidā śilājā tu rājatī bahubhaktidā |**

**tejodā dārujā yā tu raittikī śatrunāśinī ||93||**

**tāmrī dhanavivṛddhiñca karoti bahusaukhyadā |**

**sadaiva mṛṇmayī proktā pratimā śubhalakṣaṇā ||94||**

**bhogavā mokṣadā sā tu pratimā kathitā tava |**

**lepyā lekhyā dvidhā caiva pratimā parikīrtitā ||95||**

**pavanāgre nadītīre catvare goṣṭhabhūmiṣu |**

**samudrakūle'raṇye vā mānahīnā na dūṣaṇī ||96||**

**kṛṣṇapratikṛtiṁ kuryāddivyāṁ keśasucihnitām |**

**tāntu saṁsthāpayenmantrī gṛhe vā goṣṭhamadhyataḥ ||97||**

**atha strīpratimāṅgāni**

**caturdaśāṅgulaṁ dairghye jaṭharaṁ vitatā kaṭiḥ |**

**dvāviṁśatyaṅgulā strīṇāṁ stanau ca dvādaśāṅgulau ||98||**

dvāviṁśaty aṅgulā vitatā, stanau ca vitatau ||98||

**kiñciddhrasvī bhujau tāsāṁ kiñciddīrghaṁ mukha bhavet |**

**nāsāgrīvālalāṭāni sārddhadvyaṅgulakāni ca ||99||**

kiñcit puruṣād īṣat ||99||

**vistāre kiñcidadhikārddhāṅguyo'dharapallavaḥ |**

**netre caturthabhāgone paraṁ śrīvacca pūrvavat ||100||**

puruṣa-netrāc caturthabhāgenone | śrīvaditi agre lekhya-lakṣmīmūrtivat | ata evokta śrī-hayaśīrṣa-devena—


    sarveṣām eva devānāṁ viṣṇūktaṁ mānam ucyate | 


    devīnām api sarvāsāṁ lakṣmy uktaṁ mānam ucyate || iti | 

pūrvavac ceti pūrvokta-puruṣāṅgamānādi-sadṛśam apīti lakṣmī-mūrteḥ savāṅgamānānukter iti ||100||

**tathā ca mātsye—**

**striyaḥ kāryāśca vidvadbhistanorujaghanādhikāḥ |**

**nānābharaṇasaṁyuktāḥ kiñciddhrasvabhujāḥ śubhāḥ ||101||**

tathā ca śrī-matsya-purāṇe—


    svakīyāṅgula-mānena mukhaṁ syād dvādaśāṅgulam | 


    pratibhā-mukha-mānena sama-bhāgān prakalpayet || 


    caturaṅgulā bhaved grīvā bhāgena hṛdayaṁ punaḥ | 


    nābhis tasmād adhaḥ kalpyā bhāgenaikena śobhanā || 


    nimnatve vistaratve ca aṅgulatvaṁ prakīrtitam | 


    nābher adhas tān meḍhraṁ tu bhāgenaikena kalpayet || 


    tribhāgenāyatāv ūrū jānunī caturaṅgule | 


    jaṅghe dvibhāge vikhyāte pādau ca caturaṅgulau || 


    caturdaśāṅgulas tadvan maulir asya prakīrtitaḥ | 


    ūrdhva mānam idaṁ proktaṁ pṛthūtvaṁ ca nibodhata || 


    sarvāvayavamāneṣu vistāraṁ śṛṇuta dvijāḥ | 


    catur-aṅgulaṁ lalāṭaṁ syād  urdhvaṁ nāsā tathaiva ca || 


    dvyaṅgulaṁ tu hanu jñeyam oṣṭhaś cāṅgula-sammitaḥ | 


    aṣṭāṅgulaṁ lalāṭaṁ tu tāvan-mātre bhruvau mate | 


    ardhāṅgulā bhruvor lekhā madhye dhanur ivonnatā | 


    unnatāgrā bhavet pārśve ślakṣṇā tīkṣṇā praśasyate || 


    akṣiṇī dvyaṅgulāyāme tad-ardhaṁ caiva vistare | 


    unnatodara-madhye tu raktānte śubha-lakṣaṇe || 


    tārakā tat-tribhāgena dṛṣṭiḥ syāt pañca-bhāgikā | 


    dvyaṅgūlaṁ tū bhruvor madhyaṁ nāsāmūla-mathāṅgūlam || 


    nāsāgra-vistaraṁ tadvat su-puṭa-dvayam uttamam | 


    nāsāpuṭavilaṁ tadvad ardhāṅgulam udāhṛtam || 


    kapole dvyaṅgule tadvat karṇamūlād viniḥsṛte | 


    hanv-agra-maṇḍalaṁ tadvad vistārāt dvyaṅgulaṁ bhavet || 


    ardhāṅgulā bhruvo rājī mṛṇāla-sadṛśī matā | 


    ardhāṅgūla-samas tadvad uttarauṣṭhas tu vistare || 


    niṣpāva-sadṛśaṁ tadvan nāsāpuṭadalaṁ bhavet | 


    sṛkkaṇī yoni-tūlye tū karṇa-mūlāt ṣaḍ-aṅgule | 


    karṇau tu bhrū-samau jñeyāv ūrdhvaṁ ca caturaṅgulam || 


    dvyaṅgule karṇa-pārśve tu mātrām ekāntu vistare | 


    karṇayor upariṣṭācca mastakaṁ dvādaśāṅgulam || 


    lalāṭaṁ pṛṣṭhato'rdhena proktam aṣṭādaśāṅgulam | 


    ṣaṭ-triṁśad-aṅgulaś cāpi pariṇāhaḥ śirogataḥ || 


    sa-keśa-nicayasyāsya dvicatvāriṁśad-aṅgulaḥ | 


    keśāntād dhanukāt tadvadaṅgulāni tu ṣoḍaśa || 


    grīvā-madhye pariṇāhaś caturviṁśatir aṅgulaḥ | 


    aṣṭāṅgulā bhaved grīvā pṛthutvena viśiṣyate || 


    stana-grīvāntaraṁ proktam ekatālaṁ svayambhuvā | 


    stanayor antaraṁ tadvad dvādaśāṅgulam iṣyate || 


    stanayor maṇḍalaṁ tadvad dvyaṅgulaṁ parikīrtitam | 


    cucukau maṇḍalasyāntaryavamātrāv ubhau smṛtau || 


    dvitālaṁ cāpi vistāre vakṣaḥsthalam udāhṛtam | 


    kakṣe ṣaḍaṅgule prokte bāhu-mūla-stanāntare || 


    caturdaśāṅgulau pādāv aṅguṣṭhas tat-trir aṅgulaḥ || 


    pañcāṅgula-parīṇāhamaṅguṣṭhāgraṁ tathonnatam || 


    aṅguṣṭhasya samā tadvad āyāme syāt pradeśinī | 


    tasyāḥ ṣoḍaśa-bhāgena hīyate madhyamāṅgulī || 


    anāmikāṣṭa-bhāgena kaniṣṭhā cāpi hīyate | 


    parva-trayeṇa cāṅgulyor gulphau tu dvyaṅgulau smṛtau | 


    pārṣṇi-dvyaṅgulamātrā tu kalayoccā prakīrtitā | 


    dviparvāṅguṣṭhakaḥ proktaḥ parīṇāhaś ca dvyaṅgulaḥ || 


    pradeśinī-parīṇāhas tryaṅgulaḥ samudāhṛtaḥ | 


    anyāsām aṣṭa-bhāgena hīyate kramaśo dvijāḥ | 


    aṅgulenocchrayaḥ kāryo hy aṅguṣṭhasya viśeṣataḥ | 


    tad ardhena tu śeṣāṇām aṅgulīnāṁ samucchrayaḥ || 


    jaṅghāgre pariṇāhastu aṅgulāni caturdaśa | 


    jaṅghāmadhye parīṇāhas tathaivāṣṭādaśāṅgulaḥ || 


    jānu-madhye parīṇāha ekaviṁśatir aṅgulaḥ | 


    jānūcchrayo'ṅgulaḥ prokto maṇḍalaṁ tu triaṅgulam || 


    ūru-madhye pariṇāhaḥ aṣṭāviṁśatikāṅgulaḥ | 


    eka-viṁśopariṣṭāc ca vṛṣaṇau tu triraṅgulau || 


    tryaṅgulaṁ ca tathā meḍhraṁ pariṇāhe ṣaḍaṅgulam | 


    maṇivedhāt samāṁ vidyāt kośarekhāṁ tathaiva ca || 


    maṇikośa-parīṇāhaś caturaṅgula iṣyate | 


    vistāreṇa bhavet tadvat va kaṭir aṣṭādaśāṅgulā || 


    dvāviṁśatis tathā strīṇāṁ stanau ca dvādaśāṅgulau | 


    nābhi-madhye parīṇāho dvicatvāriṁśad-aṅgulaḥ || 


    purataḥ pañcapañcāśat kaṭyāś caiva tu veṣṭanam | 


    kakṣayor upariṣṭācca skandhau proktau ṣaḍ-aṅgulau || 


    aṣṭāṅgulāṁ ca vistāre grīvāñcaiva tu nirdiśet | 


    pariṇāhe tathā grīvā kalā dvādaśa nirdiśet || 


    āyāmo bhūjayos tadvad dvicatvāriṁśad-aṅgūlaḥ | 


    kāryaṁ tu bāhu-śikharaṁ pramāṇe ṣoḍaśāṅgulam || 


    ūrdhvaṁ yad bāhu-parvaṁ tu vidyād aṣṭādaśāṅgulam | 


    tathaivāṅgulahīnaṁ tu dvitīyaṁ parvam ucyate | 


    bāhu-madhye parīṇāho bhaved aṣṭādaśāṅagulaḥ | 


    ṣoḍaśokta-prabāhus tu ṣaṭkalo'grakaro mataḥ || 


    saptāṅgulaṁ karatalaṁ madhyam āṅgula-pañcakā | 


    anāmika madhyamāyāḥ sapta-bhāgena hīyate || 


    tasyās tu pañca-bhāgena kaniṣṭhā parihīyate | 


    madhyamāyās tu hīnā vai pañca-bhāgena tarjanī | 


    aṅguṣṭhas tarjanī-mūlād adhaḥ proktas tu tat-samaḥ || 


    aṅguṣṭha-pariṇāhas tu vijñeyaś caturaṅgulaḥ | 


    śeṣāṇām aṅgulīnāṁ tu bhāgo bhāgena hīyate || 


    madhyamāmadhyaparvaṁ tu aṅgula-dvayam āyatam | 


    yavo yavas tu sarvāsāṁ tasyāṁ tasyāṁ prahīyate | 


    aṅguṣṭha-madhya-parvaṁ tu tarjanyā sadṛśaṁ bhavet | 


    yava-dvayādhikaṁ tadvad agraparvam udāhṛtam || 


    parvārdhena nakhān vidyād aṅgulīṣu samaṁ tataḥ | 


    snigdhaṁ ślakṣṇa prakurvīta īṣad raktaṁ nakha-vrajam || 


    nimna-pṛṣṭhaṁ bhaven madhye pārśvataḥ kalayocchritam | 


    caturdaśāṅgulāyāmam udaraṁ tāsu nirdiśet | 


    tathaiva keśavallaryaḥ skandhopari daśāṅgulāḥ || 


    striyaḥ kāryāś ca vidvadbhiḥ stanor ujaghanādhikāḥ | 


    nānābharaṇa-sampannāḥ kiñcid dhrasva bhūjāḥ śubhāḥ || 


    kiñcid dīrgha bhaved vaktram alakāvalir uttamā | 


    nāsā grīvā lalāṭaṁ ca sārdhamāsān trayaṅgulam | 


    adhyardhāṁ aṅgula-vistāraḥ śasyate'dhara-pallavaḥ | 


    adharāt netra-yugmaṁ tu catur-bhāgena nirdiśet ||101||

**kiñca—**

**grīvāvaliśca kartavyā kiñcidūrddhāṅgulocchrayā ||102||**

grīvāvaliś ca kartavyā kiñcid ardhāṅgulocchrayā ||102||

**evaṁ nārīṣu sarvāsu devānāṁ pratimāsu ca |**

**navatālamidaṁ proktaṁ lakṣaṇaṁ pāpanāśanam ||103||**


    evaṁ nārīṣu sārvāsu devānāṁ pratimāsu ca | 


    navatālam idaṁ proktaṁ lakṣaṇaṁ pāpanāśanam || 

śrī-hayaśīrṣa-pañcarātre śrī-bhagavad-brahma-saṁvāde—


    ataḥ paraṁ pravakṣyāmi pratimā-lakṣaṇaṁ param |


    yan na kasyacid ākhyātaṁ guhyād guhyataraṁ padam ||


    abhipreta-pramāṇaṁ tu navadhā pravibhājayet |


    navame bhāskarair bhakte bhāgaṁ svāṅgulam ucyate ||


    dvyaṅgulaṁ golokaṁ nāmnā kalā netrāntam ucyate |


    bhāgam ekaṁ tridhā bhaktvā pārṣṇibhāgaṁ prakalpayet ||


    bhāgam ekaṁ tathā jānau grīvāyāṁ bhāgam eva ca |


    mukuṭaṁ tāla-mātraṁ syāt tāla-mātraṁ tathā mukham ||


    tāla-mātreṇa kaṇṭhaṁ tu tālena hṛdayaṁ tathā |


    nābhi-meḍhrāntaraṁ tālaṁ dvitālāv ūrukau tathā ||


    tāla-dvayena jaṅghā tu sūtrāṇi śṛṇu sāmpratam |


    kāryaṁ sūtra-dvayaṁ pāde jaṅghā-madhye tathā param ||


    jānau sūtra-dvayaṁ kāryam ūru-madhye tathā param |


    meḍhre tathā paraṁ kāryaṁ kaṭyāṁ sūtraṁ tathā param ||


    mekhalā-bandha-siddhyarthaṁ nābhyāṁ caiva paraṁ tathā |


    hṛdaye ca tathā kāryaṁ kaṇṭhe sūtra-dvayaṁ tathā ||


    lalāṭe cāparaṁ kāryaṁ mastake ca tathā param |


    mukuṭopari kartavyaṁ sūtram ekaṁ vicakṣaṇaiḥ ||


    sūtrāṇy ardhaṁ pradeyāni saptaiva surasattama |


    kakṣāt trikāntareṇaiva kaṇṭha-sūtrāṇi dāpayet ||


    madhya-sūtrāṇi santyajya sūtrāṇy evaṁ niveśayet |


    lalāṭa-nāsivāvaktraṁ kartavyaṁ caturaṅgulam ||


    grīvā-karṇaṁ tu kartavyam āyāmāc caturaṅgulam |


    dvyaṅgule hanuke kārye vistārāc cibukaṁ tathā ||


    aṣṭāṅgulaṁ lalāṭaṁ tu vistāreṇa prakīrtitam |


    pareṇa dvyaṅgulau śaṅkhau kartavyāvalakānvitau ||


    caturaṅgulam ākhyātam antaraṁ karṇa-netrayoḥ |


    dvyaṅgulau pṛthukau karṇau karṇārdhārdhaṁ ca pañcame ||


    bhrū-samena tu sūtreṇa varṇa-sūtraṁ prakīrtitam |


    viddhaṁ ṣaḍ-aṅgulaṁ karṇam aviddhaṁ caturaṅgulam ||


    cibukena samaṁ viddham aviddhaṁ vā ṣaḍ-aṅgulam |


    khaḍga-pātraṁ tathā raktaṁ śaṣkulīṁ kalpayet tathā ||


    aṅgulenādharaḥ kāryas tasyārdhenottarādharaḥ |


    ardhāṅgulaṁ tathā gulphaṁ vaktraṁ tu caturaṅgulam ||


    āyāmena tu vaipulyaṁ sārdham aṅgulam ucyate ||


    avyāttam eva syād vaktraṁ vyāttaṁ dvyaṅgulam ucyate ||


    nāsāvaṁśa-samucchrāyaṁ mūle tv ekāṅgulaṁ matam |


    ucchritā dvyaṅgulaṁ cāgre karavīropamā smṛtā ||


    antaraṁ cakṣuṣoḥ kāryaṁ caturaṅgulamānataḥ |


    dvyaṅgulaṁ cākṣikoṣaṁ taddvyaṅgulaṁ cāntarantayoḥ ||


    tārā netra-tribhāgena dṛktārā pañcamāṁśikā |


    aṅgulaṁ netravistāraṁ droṇī cārdhāṅgulā matā |


    tat-pramāṇā bhruvor lekhā bhruvau netra-same mate ||


    bhrū-madhyaṁ dvyaṅgulaṁ kāryaṁ bhrū-dairghyaṁ caturaṅgulam ||


    ṣaṭ-triṁśad-aṅgulāyāmaṁ mastakasya tu veṣṭanam |


    mūrtīnāṁ keśavādīnāṁ dvātriṁśad-veṣṭanaṁ bhavet ||


    pañca-netrād adhogrīvād vistārād veṣṭanaṁ punaḥ |


    triguṇaṁ tu bhaved ūrdhvaṁ vistṛtāṣṭāṅgulaṁ punaḥ ||


    grīvā triguṇamāyāmaṁ grīvāvakṣo'ntaraṁ bhavet |


    skandhāv aṣṭāṅgulau kāryau trikalā-vaṁśakau śubhau ||


    sapta-netrau smṛtau bāhū prabāhū ṣoḍaśāṅgulau |


    trikalaṁ vistṛtau bāhū prabāhū cāpi tat-samau ||


    bāhu-daṇḍārdhato jñeyaḥ parīṇāhaḥ kalā nava |


    sapta-daśāṅgulā madhye  kūrparordhve ca ṣoḍaśī ||


    kūrparasya bhaven nāhas triguṇaḥ surasattama |


    nāhaḥ prabāhu-madhye tu ṣoḍaśāṅgula ucyate |


    agra-haste parīṇāho dvādaśāṅgula ucyate ||


    vistāreṇa karatalaṁ kīrtitaṁ tu ṣaḍ-aṅgulam |


    dairghyāt sāṅgulaṁ kāryaṁ madhye pañcāṅgulā matā |


    tarjany-anāmikā cāpi tasmād ardhāṅgulaṁ vinā ||


    kaniṣṭhāṅguṣṭhakau kāryau caturaṅgula-saṁmitau |


    dviparvāṅguṣṭhakaḥ kāryaḥ śeṣāṅgulyas triparvikāḥ ||


    sarvāsāṁ parvaṇo'rdhena nakha-mānaṁ vidhīyate |


    vakṣaso yat pramāṇaṁ ca jaṭharaṁ tat-pramāṇakam ||


    aṅgulaikaṁ bhaven nābhī vedhena ca pramāṇataḥ |


    nābhī-madhye parīṇāho dvicatvāriṁśadaṅgulaiḥ ||


    antaraṁ stanayoḥ kāryaṁ tāla-mātraṁ pramāṇataḥ |


    cucukau yavamānau tu dviyavaṁ maṇḍalaṁ bhavet ||


    catuḥṣaṣṭy-aṅgulaṁ kāryaṁ veṣṭanaṁ vakṣasaḥ sphuṭam |


    catur-mukhaṁ tu tad-adhāveṣṭanaṁ parikīrtitam ||


    parīṇāhas tathā kaṭyāṁ catuḥ-pañcāśad-aṅgulaiḥ |


    vistāraś corumūle tu procyate dvādaśāṅgulaḥ ||


    tasmād abhyadhikaṁ madhye tato nimnataraṁ kramāt |


    vistṛto'ṣṭāṅgulaṁ jānu triguṇaṁ pariṇāhataḥ ||


    jaṅghā-madhye tu vistāraḥ saptāṅgula udāhṛtaḥ |


    triguṇaḥ paridhiś cāsya jaṅghāgraṁ pañca-vistarāt ||


    triguṇaḥ paridhiś cāsya pādau tāla-pramāṇakau |


    āyāmād ucchritau pādau caturaṅgulam eva ca ||


    gulpha-parvaṁ tu kartavyaṁ pramāṇāc caturaṅgulam |


    trikalaṁ vistṛtau pādau dvyaṅgulo'ṅguṣṭhakaḥ smṛtaḥ ||


    pañcāṅgulaṁ tu nāho'sya dīrghatvaṁ tu pradeśinī |


    aṣṭamāṁśāṣṭamāṁśonāḥ śeṣāṅgulyaḥ krameṇa tu ||


    sapādāṅgulam utsedham aṅguṣṭhasya prakīrtitam |


    pādonam aṅgulaṁ kāryam aṅguṣṭhasya nakhaṁ sadā ||


    ardhāṅgulaṁ tathānyāsāṁ kramād ūnaṁ tu kārayet |


    dvyaṅgulau vṛṣaṇau kāryau  meḍhraṁ tu caturaṅgulam ||


    pariṇāhena koṣāgraṁ kartavyaṁ caturaṅgulam |


    ṣaḍ-aṅgula-parīṇāhau vṛṣaṇau parikīrtitau ||


    vṛṣaṇālaṅkṛtā kāryā prasanna-vadanekṣaṇā |


    pratimā vāsudevasya mānena surasattama ||

 

śrī-nārada-pañcarātre śrī-bhagavan-nārada-saṁvāde—


    cibukāc ca lalāṭāntaṁ syād vaktraṁ dvādaśāṅgulam |


    lalāṭād ūrdhvato vipra tryaṅugulaṁ connataṁ śiraḥ ||


    dvādaśāṅgula-vistīrṇaṁ triguṇaṁ pariṇāhataḥ |


    vistārād dvyaṅgulau karṇau tan-mātrāt triguṇocchritau ||


    kanyakāgra-samaṁ viddhi randhraṁ śrotrasya cāntaram |


     karṇa-baṭāvadhaś cordhvau mānenārdhāṅgulau smṛtau ||


    karṇa-cchidrād atho bāhye karṇa-madhye'ṅgulo vaṭaḥ |


    aṅgulāḥ karṇa-pāṇyośca pārśve syād vā yadṛcchayā |


    bhrū-late śaśirekheva āyāmāc caturaṅgulā |


    ardhāṅgulena vai kāryā madhya-sthūlāgrataḥ kṛśā ||


    bhrū-madhyam aṅgula-samaṁ nāsā tu caturaṅgulā |


    asthūlā cāgrataḥ kāryā tila-puṣpākṛtis tathā ||


    netrayor antaraṁ jñeyaṁ tryaṅgulaṁ netratas tathā |


    dairghyeṇa tryaṅgulaṁ netraṁ tad-āyāmena cāṅgulam |


    tryaṁśena tārakaṁ madhye jyotis tu tryaṁśa-bhāgataḥ ||


    ghrāṇādhaś cāṅgulenaiva pādahīnena godhikā |


    kalpyate muni-śārdūla ekāṁśena tato'dharaḥ |


    uttarākhyo'py adhaḥsthaś ca pramāṇe nāṅgulaṁ smṛtam ||


    dvyaṅgulaṁ cibukaṁ vipra ucchrāyeṇa prakīrtitam |


    vistāras tryaṅgulo jñeyaḥ sṛkkaṇī caturaṅgule ||


    īṣad vihasitaṁ tena karṇapāṇyoḥ parasparam |


    kapolam ardhaśaśivat tan-madhye caturaṅgulau ||


    tau ca gaṇḍau samau kuryāt tryaṁśa-pūrṇau manoramau |


    karṇocchrāyas tryaṅgulaḥ syād vistāreṇa tu nārada ||


    aṣṭāṅgulo'tha paridhis triguṇaḥ parikīrtitaḥ |


    kaṇṭhāvadhi sthitaṁ vakṣo yāvat syād avadhir mune |


    unnatatvena vihitaṁ sadaiva dvādaśāṅgulam |


    dviguṇaṁ tacca vistārād dvyaṅgulaṁ stana-maṇḍalam ||


    etayoś cucukaṁ kāryam aṣṭamāṁśaṁ svakāṅgulam |


    parasparaṁ syāt stanayor antaraṁ dvādaśāṅgulam ||


    aṣṭāṅgulau smṛtāvaṁsau vistāreṇa mahāmate |


    pronnatatvena kuryāc ca hasta-mūlāt ṣaḍ-aṅgulam ||


    ucchrāyeṇa tu nābhyantaṁ kuryād vai dvādaśāṅgulam |


    kuryāt pradakṣiṇāvartanābhiṁ meḍhrāvadhi dvija ||


    ucchrāyeṇa ca sampādyaṁ susamaṁ dvādaśāṅgulam |


    nābher adhastād udaraṁ sampādyaṁ caturaṅgulam ||


    śeṣa syāt kaṭi-bhūbhāgo vistāreṇodaraṁ mune |


    dvisaptāṅgulamānaṁ syāt paridhis triguṇaḥ smṛtaḥ ||


    kuryāt prajananaṁ vipra ucchrāyeṇa ṣaḍ-aṅgulam |


    triguṇaḥ parimāṇena paridhis tu kaṭeḥ smṛtaḥ |


    triṣaḍaṅgula-vistīrṇaṁ kaṭimānam udāhṛtam ||


    ṣaḍ-viṁśad-aṅgulā vipra paridhes tu kaṭiḥ smṛtā |


    ūrvoś ca jaghanaṁ vipra ucchrāyeṇa ṣaḍ-aṅgulam ||


    dvyaṅgulena ca vistīrṇaṁ vṛṣaṇau caturaṅgulau |


    tricatuṣkala-sampūrṇau ūru-daṇḍau tato dvija ||


    ucchrāyeṇa ca kartavyaṁ caturviṁśāṅgulaṁ mune |


    pṛthu-mūlau krama-kṣāmau saṁlagnau gajapāṇivat |


    vistāreṇa tu kurvīta ūrumūlaṁ ṣaḍaṅgulam ||


    ṣaṭ-triṁśad-aṅgulaṁ nābhāv ūru-madhyaṁ navāṅgulam |


    ūor apy avasāne tu veṣṭanaṁ tv ekaviṁśatiḥ ||


    tryaṅgulaṁ muniśārdūla parito jānu-maṇḍalam |


    vistāram unnatiṁ cāpi jānor apy adhunā śṛṇu ||


    dvir dvādaśenāṅgulena jānor vistāra ucyate |


    ṣaḍaṅgulena vistīrṇaṁ jaṅgāmūlaṁ prakīrtitam ||


    jaṅgāmadhye tathā nābhāvaṣṭāv apy atha viṁśatiḥ |


    jaṅghāvasāne vistāro jñeyaḥ pañcāṅgulo mune ||


    tam eva triguṇī-kṛtya tasyaiva paridhir bhavet |


    gulphād adhas tryaṅgulaḥ syāt pādocchrāyas tū nārada |


    pārṣṇyoś ca pṛṣṭhato yāvad aṅguṣṭhāgraṁ dvijottama ||


    pādasya tāvad dairghyaṁ syād aṅgulānāṁ dvisaptakam |


    ṣaḍ-aṅgulena vitataṁ kūrma-pṛṣṭhonnataṁ kramāt ||


    catubhir aṅgulair dīrgham aṅguṣṭhaṁ parikīrtitam |


    triguṇaṁ veṣṭanaṁ tasya dairghyāt tasya daśādhikā ||


    pāda-pradeśinī kāryā tat-samīpa-sthitāṅguliḥ |


    aṅguṣṭhasya samā kāryā pāda-nyūnā tv anāmikā |


    anāmikāyāḥ pādena hīnā pādakanīyasī |


    tryaṁśena viddhi sarvāsāṁ parvamānaṁ tu nārada ||


    parvārdhena nakhāḥ kāryā ardhendu-sadṛśāḥ śubhāḥ |


    ṣaṭ-triṁśad-aṅgulaṁ vipra skandhāt pṛṣṭha-samāvadhau ||


    gomukhaṁ vā kramān nimnaṁ yāvad aṅgula-viṁśatiḥ |


    madhya-pradeśād vitataṁ pṛṣṭha-vaṁśonnata-kramāt ||


    suśubhaṁ pravibhaktaṁ ca vibhaktaṁ ca tathā mune |


    sumīlitaṁ matsya-yugmaṁ kṣāmaṁ pañcāṅgulaṁ matam ||


    suvartulau sphītau kāyyau vistārāt ṣoḍaśāṅgalau |


    suvibhaktau ca pīnau ca karikumbhopamau smṛtau ||


    adhastāt skandha-śikharād bāhuḥ syāt ṣoḍaśāṅgulaḥ |


    atho viṁśāṅgulaṁ viddhi upabāhuṁ dvijottama ||


    maṇibandha-pradeśas tu tatra tryaṅgula ucyate |


    madhyamāṅguli-paryantaṁ maṇibandhāvasānataḥ ||


    dvādaśāṅgulamānas tu skandhaḥ syāt parivartulaḥ |


    caturaṅgula-vistīrṇaḥ paridhis triguṇo mataḥ ||


    mūlataś copabāhur vai pañcāṅgula udāhṛtaḥ |


    triguṇaś ca tad unnāhastaṁ kramāt kṣāmayecchanaiḥ ||


    go-puccha-sadṛśaṁ kṛtvā yathā syāt kalayā mune |


    maṇibandha-pradeśād dhi vistāreṇātha veṣṭanāt |


    tathāṅgula-pramāṇena pāṇer mānamataḥ śṛṇu ||


    mune aṅgulamānāt taṁ viddhi saptāṅgulaṁ sadā |


    pañcāṅgula-pramāṇena trikād vistāra ucyate ||


    nimnaṁ karatalaṁ kuryāt śubha-rekhā-vibhūṣitam |


    tatra madhyāṅguliṁ vipra viddhi pañcāṅgulaṁ sadā ||


    tasyā apy aṅguliḥ pāśrve ūnā ardhāṅgulena vai |


    tat pañcamāṁśa-hīnā ca nityaṁ kāryā kanīyasī |


    sārdha-dvayaṅgulam aṅguṣṭhaṁ dviparva parikīrtitam ||


    triparvaṇyāś cāṅgulayaḥ parvārdhena nakhāḥ smṛtāḥ ||


    go-puccha-sadṛśī kāryā aṅgulyo'ṅgula-dhīmatā |


    pāda-hīnāḥ kanīyasyāḥ sapādāś cāṅgulau kramāt ||


    sva-pramāṇasya vistārāt triguṇaṁ viddhi veṣṭanam |


    kūrma-pṛṣṭha-nakhāḥ sarve agrataś cārdha-candravat ||


    keśair alakajātaṁ tu lalāṭopariśobhanam |


    lalāṭordhvāṅgulicchādi kuryāt trivalisaṁyutam ||

vārāhyāṁ ca—


    svair aṅgula-parīmāṇair dvādaśa-vistīrṇam āyataṁ ca mukham |


    nagnajitā tu caturdaśāṅgula-dairghyeṇa vistāritaṁ kathitam ||


    nāsā-lalāṭa-cibuka-grīvāś caturaṅgulās tathā karṇau |


    dve dve'ṅgule ca hanuke cibukaṁ ca dvyaṅgulaṁ prasṛtam ||


    aṣṭāṅgulaṁ lalāṭaṁ ca vistārād dvyaṅgalau parau |


    saṁkhyau caturaṅgalau ca śaṅkhau karṇau ca dvyaṅgulaṁ pṛthulau ||


    karṇopāntaḥ kāryo'rdha-pañcame bhrū-samena sūtreṇa |


    karṇa-srotaḥ sukumārakaṁ ca nayana-prabandha-samam ||


    caturaṅgulāvaśiṣṭaṁ kathayati netrānta-karṇayor vivaram |


    adharo'ṅgula-pramāṇas tasyārdhenottarauṣṭhaś ca ||


    ardhāṅgulā tu gulphā vaktraṁ ca caturaṅgulāyataṁ kāryam |


    vipulaṁ tu sārdham aṅgulam adhyāttaṁ dvyaṅgulaṁ vyāptam ||


    tryaṅgula-tuṅgau nāsāpuṭau nāsāpuṭāgrato jñeyau |


    sā dvyaṅgulam ucchrāyā caturaṅ gulam antaraṁ cākṣṇoḥ |


    dvyaṅgulamito'kṣikośo dve netre tat tribhāgikā tārā |


    dṛatārā pañcāṁśo netra-vikāśo'ṅgulaṁ bhavati ||


    paryantāt paryantā daśa bhruvo'rdhāṅgulā bhruvor lekhā |


    bhrū-madhye dvyaṅgulakaṁ bhrū-dairghyeṇāṅgula-catuṣkaṁ ca ||


    kāryo tu keśa-rekhā bhrū-madhya-bandha-samāṅgulārdha-vistīrṇā ||


    netrānte karavīrakam upanyased aṅgula-pramitam ||


    dvātriṁśat pariṇāhāc caturdaśāyāmato'ṅgulāni śiraḥ |


    dvādaśa tu citra-karmaṇi dṛśyante viṁśatir adṛśyā ||


    āsyāṁsa-keśa-nicayaṁ ṣoḍaśa dairghyeṇa nagnajit proktāḥ |


    grīvā daśa vistīrṇā pariṇāhād viṁśatiḥ saikā ||


    kaṇṭhād dvādaśa hṛdayaṁ hṛdayān nābhiśca tat-pramāṇena |


    nābher madhyān meḍhrāntaraṁ ca tat-tulyam evoktam ||


    ūrū cāṅgulamānaiś caturyuktā viṁśatis tathā jaṅghe |


    jānukapitthe caturaṅgule ca pādau tat-tulyau ||


    dvādaśa dīrghauṣṭhā pṛthutayā ca pādau trikalāyatāṅguṣṭhau |


    pañcāṅgula-parīṇāhau pradeśinī tryaṅgulaṁ dairghya̍m ||


    aṣṭāṁśāṣṭāṁśonāḥ śeṣāṅgulyaḥ krameṇa kartavyāḥ |


    syād dvyaṅgula-samucchrāyaṁ caturtha-bhāgam aṅgulam utsedho'ṅguṣṭha-kasyoktaḥ ||


    aṅguṣṭha-nakhaḥ kathitaś caturbhāgonamaṅgulas taj-jñaiḥ |


    śeṣa-nakhānāmardhāṅgula-kramāt kiñcid ūnaṁ ca ||


    jaṅghāgre parīṇāhaś caturdaśoktas tu vistārāt pañca |


    madhye ca sapta-vipulāḥ pariṇāhāt triguṇitāḥ sapta ||


    aṣṭau tu jānu-madhye vaipulyaṁ tryaṣṭakaṁ tu pariṇāhaḥ |


    vipulā caturdaśoru-madhye dviguṇas tu tat-paridhiḥ ||


    koṭir aṣṭādaśa vipulā catvāriṁśac caturyutā paridhau |


    aṅgulam ekaṁ nābhir vedhena tathā pramāṇena ||


    catvāriṁśad dviyutā nābhī-madhyena madhya-pariṇāhaḥ |


    stanayoḥ ṣoḍaśa cāntaram ūrdhvaṁ kakṣe ṣaḍaṅgulake ||


    aṣṭāvaṁsau dvādaśa bāhu kāryau tathā prabāhū ca ||


    bāhū ṣaḍ-vistīrṇau pratibāhū dvyaṅgula-catuṣkau ||


    ṣoḍaśa bāhu-mūle pariṇāho dvādaśāgrahaste ca |


    vistāreṇa karatalaṁ ṣaḍ-aṅgulaṁ sapta dairghyeṇa ||


    pañcāṅgulāni madhya-pradeśinī madhya-parvadalahīnā |


    anayā tulyā cānāmikā kaniṣṭhā tu parvonā ||


    parva-dvayam aṅguṣṭhaḥ śeṣāṅgulyas triparvikā jñeyāḥ |


    nakha-parimāṇaṁ kāryaṁ sarvāsāṁ parvaṇo'rdhena |


    deśānurūpa-bhūṣaṇa-veśālaṅkāra-mūrtibhiḥ kāryā |


    pratimā lakṣaṇa-yuktā saṁvihitā buddhidā bhavati || iti |

ataḥ paraṁ sugamam ||103||

ityaṣṭādaśo vilāsaḥ |

**atha mṛṇmayenāṁ śrīmūrtināṁ viśeṣaḥ śrīhayaśīrṣīye pratimāprasaṅge—**

**mṛttikā varṇa-pūrveṇa gṛhṇīyuḥ sarvarṇinaḥ |**

**nadītīre'thavā kṣetre puṇyasthāne'thavā punaḥ ||104||**

** pāṣāṇakarkarālohacūrṇāni samabhāgataḥ |**

**mṛttikāyāṁ prayojyātha kaṣāyeṇa prapīḍayet ||105||**

**khādireṇārjunenātha sarjaśrīveṣṭakuṅkumaiḥ |**

**koṭajairāyasaiḥ snehairdadhikṣīraghṛttādibhiḥ ||106||**

**āloḍya mṛttikā taistaiḥ sthāne sthāpya punaḥ punaḥ |**

**māsaṁ paryuṣitaṁ kṛtvā pratimāṁ parikalpayet ||107||**

**sthāpayet pratimāśūlaṁ ratnaṇyāsasya copari |**

**śūlañca khādirādīnāṁ yajñīyānāṁ prakalpayet ||108||**

**viṁśottaraśataṁ śūlaṁ kuryādvā pañcaviṁśatiḥ |**

**pratimāṅgulamānena kṛtvā saṁsthāpayedbudhaḥ ||109||**

**caturdaśāṅgulaṁ proktaṁ sapādaṁ dalameva vā |**

**saptaviṁśati cādhastānnābhyurddhvo'rddhāṅgulaṁ mukham ||110||**

** pañcaviṁśāṅgulau corū sārddhatrikalamastakam |**

**ūrū smṛte same jaṅghepādocchrāyaṁ susammitam ||111||**

**netradvayaṁ samuddiṣṭamarddhāṅgulasamanvitam |**

**dvigolokā bhavedgrīvā cārddhāṅgula samanvitā ||112||**

**bhāgasya vṛddhiṁ vakṣyāmi pañcaviṁśāṁśake tathā |**

**arddhārddhamaṅgulaṁ dadyāt hṛdayādiṣu bhāgaśaḥ ||113||**

**pañcaviṁśāṅgulaṁ vakṣo vistāreṇa prakīrtitam |**

**kaṭirvistārataḥ kāryā ṣoḍaśāṣṭadaśāṅgulā ||114||**

**pañcaviṁśāṅgulau bāhū āyāmena prakīrtitau |**

**tathā saptadaśa proktā vāyāmena prabāhukau | 115||**

**maṇibandhaḥ kalāyāmastasmāttaṁ pratimastakam |**

**āyāmo madhyamāyāstu ṣaḍaṅgula iti smṛtaḥ ||116||**

**etat saṁkṣepataḥ proktaṁ daśatālasya lakṣaṇam |**

**pratimāyāścaturthena kūrmārcā parikīrtitā |**

**tattribhāgena tatpīṭhaṁ kuryāt siddhyarthamuttamam ||117||**

**atha śrīmurtiviśeṣeṇa parimāṇaviśeṣādiḥ mātsye—**

**ataḥparaṁ pravakṣyāmi devākārān viśeṣataḥ |**

**daśatālaḥ smṛto rāmo balirvairocanistathā ||118||**

**varāho narasiṁhaśca saptatālastu vāmanaḥ |**

**matsyakūrmau tu nirdiṣṭau yathāśobha svayambhuvā ||119||**

**atha varāhamūrtiḥ**

**kiñca—**

**mahāvarāhaṁ vakṣyāmi padmahastaṁ gadādharam | tīkṣṇadaṁṣṭrāgraghorāsyaṁ medinīṁ vāmakūrpare ||120||**

**daṁṣṭrāgreṇoddhṛtāṁ dīptāṁ dharaṇīmutpalānvitām |**

**vismayotphullanayanāmupariṣṭāt prakalpayet ||121||**

**dakṣiṇaṁ kaṭisaṁsthañca karaṁ tasya prakalpayet |**

**kūrmopari tathā pādamekaṁ nāgendramūrddhani |**

**saṁstūyamānaṁ lokeśaiḥ samantāt parikalpayet ||122||**

**atha narasiṁhamūrtiḥ**

**nārasiṁhantu kurvīta bhujāṣṭakasamanvitam |**

**raudraṁ siṁhānanaṁ tadvadvidāritamukhekṣaṇam ||123||**

**stabdhapānasaṭākīrṇaṁ dārayantaṁ diteḥ sutam |**

**vinirgatāntrajālañca dānavaṁ parikalpayet ||124||**

**vamantaṁ rudhirodgāraṁ bhrūkuṭivadanekṣaṇam |**

**yudhyamānaṁ ca kurvīta kvacit karaṇabandhanaiḥ ||125||**

**pariśrāntena daityena tarjyamānaṁ muhurmuhuḥ |**

**daityān pradarśayettatra khaḍgakheṭakadhāriṇaḥ |**

**stūyamānaṁ tathā viṣṇuṁ darśayedamarādhipaiḥ ||126||**

**atha trivikramamūrtiḥ**

**tathā trivikramaṁ vakṣye brahmāṇḍākramaṇolvaṇam |**

**pādapārśve tathā bāhumupariṣṭāt prakalpayet ||127||**

**adhastādvāmanaṁ tadvat kalpayet sakamaṇḍalum |**

**dakṣiṇe chatrikāṁ dadyānmukhaṁ dīnaṁ pradarśayet ||128||**

**bhṛṅgāra-dhāriṇaṁ tadvadbaliṁ tasya ca pārśvataḥ |**

**bandhanaṁ cāsya kurvantaṁ garuḍaṁ tasya darśayet ||129||**

**atha mātsyamūrtiḥ kūrmamūrtiśca**

**matsyarūpaṁ tathā mātsyaṁ kaurmaṁ kūmākṛtiṁ nyaset |**

**evaṁrūpaḥ sa bhagavān kāryo nārāyaṇo hariḥ ||130||**

**atha mahāviṣṇamūrtiḥ**

**viṣṇudharmottare—**

**devadevaṁ tathā viṣṇuṁ kārayedgaruḍasthitam |**

**kaustubhodbhāsitauraskaṁ sarvābharaṇadhāriṇam ||131||**

**sajalāmbuda-sacchāyaṁ pītadicyāmbaraṁ tathā |**

**mukhāśca kāryāścatvāro bāhavo dviguṇāstathā ||132||**

**saumyenduvadanaṁ pūrvaṁ nārasiṁhantu dakṣiṇam |**

**kapilaṁ paścimaṁ vaktraṁ tathā vārāhamuttaram ||133||**

**tasya dakṣiṇahasteṣu vāṇārkamuṣalādayaḥ |**

**carmaśaṅkhadharāvinducāpe ca vanamālinaḥ |**

**kāryāṇi viṣṇudharmoktyā vāmahasteṣvanukramāt ||134||**

** iti |**

**atha lokapālaviṣṇamūrtiḥ**

**kiñca—**

**ekavaktro dvibāhuśca gadācakradharaḥ prabhuḥ ||135||**

**atha vāsudevamūrtiḥ**

**kiñca—**

**ekavaktraścaturbāhuḥ saumyarūpī sudarśanaḥ |**

**salilādhnātameghābhaḥ sarvābharaṇabhūṣitaḥ ||136||**

**kaṇṭhena śubhadeśena kambutulyena rājatā |**

**varābharaṇayuktena kuṇḍalottamabhūṣitaḥ ||137||**

**aṅgadī baddhakeyūro vanamālāvibhūṣitaḥ |**

**urasā kaustubhaṁ vibhrat kirīṭaṁ śirasā tathā ||138||**

**śiraḥpadmastathaivāsya kartavyaśvārukarṇikaḥ | puṣṭāśliṣṭāyatabhujaratanutāmranakhāṅguliḥ ||139||**

**madhyena tribalībhaṅgaśobhitena sucāruṇā |**

**strīrūpadhāriṇī kāryā kṣauṇī tatpadamadhyagā ||140||**

**tatkarasthāṅghriyugalo devaḥ kāryo janārdanaḥ |**

**sucārupadavinyāsaḥ kiñcinniṣkrāntadakṣiṇaḥ ||141||**

**anudṛśyā mahī kāryā devadarśanavismitā |**

**devaśca kaṭivāsena kāryo jānvavalambinā ||142||**

**vanamālā ca kartavyā devajānvavalambinī |**

**yajñopavītaṁ vartavyaṁ nābhideśamupāgatam ||143||**

**utphullakamalaṁ pāṇau kuryāddevasya dakṣiṇe |**

**vāmapāṇigataṁ śeṣaṁ śaṅkhākāraṁ tu kārayet ||144||**

**dakṣiṇe tu gadā devī tanumadhyā sulocanā |**

**strīrūpadhāriṇī mugdhā sarvābharaṇabhūṣitā ||145||**

**paśyantī devadeveśaṁ kāryā cāmaradhāriṇī |**

**kāryaṁ tanmūrdhina vinyastaṁ devahastaṁ tu dakṣiṇam ||146||**

** vāmabhāgagataścakraḥ kāryo lambodarastathā |**

**sarvābharaṇasaṁyukto vṛttavisphāritekṣaṇaḥ ||147||**

**kartavyaścāmarakaro devacīkṣaṇatatparaḥ |**

**kāryo devakaro vāmo vinyastastasya mūrdhani ||148||**

**atha saṅkarṣaṇamūrtiḥ**

**vāsudevasvarūpeṇa kāryaḥ saṅkarṣaṇaḥ prabhuḥ |**

**sa tu śuklavapuḥ kāryo nīlavāsā yadūttamaḥ ||149||**

**gadāsthāne tu muṣalaṁ cakrasthāne tu lāṅgalam |**

**kartavyau tanumadhyau tau nṛrūpau rūpasaṁsthitau ||150||**

**atha pradyumnamūrtiḥ**

**vāsudevasvarūpeṇa pradyumnaśca tathā bhavet |**

**sa tu dūrvāṅkuraśyāmaḥ śvetavāsā vidhīyate ||151||**

**cakrasthāne bhaveccāyaṁ gadāsthāne tathā śaraḥ |**

**tathāvidhau tu kartavyau yathā muṣala-lāṅgalau ||152||**

**athāniruddhamūrtiḥ**

**etadeva tathā rūpamaniruddhasya kārayet |**

**padmapatrābha-vapuṣo raktāmbaradharasya tu ||153||**

**cakrasthāne bhaveccarma yadāsthāne'sireva ca |**

**carma syāccakrarūpeṇa prāṁśuḥ khaḍgo vidhīyate ||154||**

**atha cakrādīnāṁ vividhamūrtīnāñca svarūpanirṇayaḥ**

**cakrādīnāṁ svarūpāṇi kiñcita pūrvaṁ pradarśayet |**

**ramyāṇyāyudharūpāṇi cakrādīnyeva yādava ||155||**

**vāmapārśvagatāḥ kāryā devānāṁ pravarā dhvajāḥ |**

**supatākāyutā rājan yaṣṭisthāste yathocitam ||156||**

**kiñca—**

**haṁso matsyastathā kūrmaḥ kāryāstadrūpadhāriṇaḥ |**

**śṛṅgī matsyastu kartavyo devadevo janārdanaḥ ||157||**

**aiśvaryamaniruddhastu varāho bhagavān hariḥ |**

**aiśvaryaśaktyā daṁṣṭrāgrasamuddhṛtavasundharaḥ ||158||**

**nṛvarāho'thavā kāryaḥ śeṣopari gataḥ prabhuḥ |**

**śeṣaścaturbhujaḥ kāryaścāruratnaphaṇānvitaḥ ||159||**

**āścaryotphullanayano devavīkṣaṇatatparaḥ |**

**kartavyo sīramuṣalo karayostasya yādava ||160||**

**sarpabhogaśca kartavyastathaiva racitāṅguliḥ |**

**ālīḍhasthānasaṁsthānastatpṛṣṭhe bhagavān bhavet ||161||**

** mūrtimantamanaiśvaryaṁ hiraṇyākṣaṁ vidurbudhāḥ |**

**aiśvaryeṇāviśeṣeṇa sa nirasto'rimardanaḥ ||162||**

**nṛvarāho'thavā kāryo dhyāne kapilavat sthitaḥ |**

**dvibhujastvathavā kāryaḥ piṇḍanirvapaṇodyataḥ ||163||**

**samagrakroḍarūpo vā bahudānavamadhyagaḥ |**

**nṛvarāho varāho vā kartavyaḥ kṣmāvidāraṇaḥ ||164||**

**jñānavadbhiḥ sa evokto jñānaṁ paramavarddhanaḥ |**

**pīnaskandhakaṭigrīvaḥ kṛśamadhyaḥ kṛśodaraḥ ||165||**

**siṁhānano nṛvehaśca nīlavāsāḥ prabhānvitaḥ |**

**ālīḍhasthānasaṁsthānaḥ sarvābharaṇabhūṣitaḥ ||166||**

**jvālāmālākulamukho jvalatkeśaramaṇḍalaḥ |**

**hiraṇyakaśiporvakṣaḥ pāṭayannakharaiḥ kharaiḥ ||167||**

**nīlotpalābhaḥ kartavyo devajānugatastathā | hiraṇyakaśipurdaityastamajñānaṁ vidurbudhāḥ ||165||**

**atha vāmanamūrtiḥ**

**kartavyo vāmano devaḥ saṅkaṭe bhaktibhāvitaiḥ |**

**pīnagātraśca kartavyo daṇḍī cādhyayanodyataḥ |**

**dūrvāśyāmastu kartavyaḥ kṛṣṇājinadharastathā ||169||**

**atha trivikramamūrtiḥ**

**sajalāmbudasaṅkāśastathā kāryastrivikramaḥ |**

**daṇḍapāśadharaḥ kāryaḥ śaṅkhacakragadādharaḥ ||170||**

** śaṅkhacakragadāpadmāḥ kāryāstasya svarūpiṇaḥ |**

**nirdahārate na kartavyāḥ śeṣaḥ kāryaśca pūrvavat |**

**ekorddhvadanaḥ kāryo devo visphāritekṣaṇaḥ ||171||**

**atha bhṛgurāmamūrtiḥ**

**kāryastu bhārgavo rāmo jaṭāmaṇḍaladurdṛśaḥ |**

**haste'sya paraśuḥ kāryaḥ kṛṣṇājinadharasya tu ||172||**

**atha dāśarathimūrtiḥ**

**rāmo dāśarathiḥ kāryo rājalakṣaṇalakṣitaḥ |**

**bharato lakṣmaṇaścaiva śatrughnaśca mahāśayaḥ |**

**tathaiva sarve kartavyāḥ kintu maulivivarjitāḥ ||173||**

**atha kṛṣṇamūrtiḥ**

**kṛṣṇaścakradharaḥ kāryo nīlotpaladalacchaviḥ |**

**indīvaradharā kāryā tasya sākṣācca rukmiṇī ||174||**

**atha baladevamūrtiḥ**

**sīra-pāṇirbalaḥ kāryo muṣalī caikakuṇḍalī |**

**śveto'tinīlavasano madādhūrṇitalocanaḥ ||175||**

**atha pradyumnamūrtiḥ**

**cāpavāṇadharaḥ kāryaḥ pradyumnaśca sudarśanaḥ |**

**rājan dūrvādalaśyāmaḥ śvetavāsā madotkaṭaḥ ||176||**

**atha kāmadevamūrtiḥ**

**kāmadevastu kartavyo rūpeṇāpratimo bhuvi |**

**aṣṭabāhuḥ sa kartavyaḥ śaṅkhapadmavibhūṣaṇaḥ ||177||**

** **

**cāpavāṇadharaścaiva madākuñcitalocanaḥ |**

**ratiḥ prītistathā śaktirmandaśaktistathojjvalā ||178||**

**catastrastasya kartavyāḥ patnyo rūpamanoharāḥ |**

**catvāraśca karāstasya kāryo bhāryāstanopagāḥ |**

**ketuśca makaraḥ kāryaḥ pañcavāṇamukho mahān ||179||**

**atha aniruddhamūrtiḥ sāmbamūrtiśca**

**kartavyaścāniruddho'pi khaḍgacarmadharaḥ prabhuḥ |**

**sāmbaḥ kāryo mahāhastasvarūpo'sāvaśeṣataḥ |**

**sambāniruddhau kartavyau padmābhau raktavāsasau ||180||**

**atha gopālamūrtiḥ**

**gopālapratimāṁ kuryādveṇuvādanatatparām |**

**varhāpīḍāṁ ghanaśyāmāṁ dvibhujāmūrddhvasaṁsthitām ||181||**

**atha buddhamūrtiḥ**

**kāṣāravastrasaṁvītaḥ skandhasaṁsaktacīvaraḥ |**

**padmāsanastho dvibhujo dhyāyī buddhaḥ prakīrtitaḥ ||182||**

**atha naranārāyaṇa-mūrtiḥ**

**dūrvāśyāmo naraḥ kāryo dvibhujaśca mahābhujaḥ | nārāyaṇaścaturbāhurnīlotpaladalacchaviḥ ||183||**

**tayormadhye tu vadarī kāryā phalavibhūṣaṇā |**

**naranārāyaṇau devāvakṣamālādharāvubhau ||184||**

**aṣṭacakre sthitau jāle bhūtayukte manorame |**

**kṛṣṇājinadharau dāntau jaṭāmaṇḍaladhāriṇau ||185||**

**atha vividharmūrtibhedāḥ**

**pādena cakrena rathasthitena pādena caikena ca jānugena |**

**kāryo hariścātra nareṇa tulyaḥ kṛṣṇo'pi nārāyaṇatulyamūrtiḥ ||186||**

** mūrtimatpṛthivīhastanyastapādaḥ sitacchaviḥ |**

**nīlāmbaradharaḥ kāryo devo hayaśirodharaḥ ||187||**

**viddhi saṅkarṣaṇāṁśena devaṁ hayaśirodharam |**

**kartavyo'ṣṭabhujo devastatkareṣu caturṣu ca ||188||**

**śaṅkhacakragadāpadmān sakārān darśayedbudhaḥ |**

**catvāraśca karāḥ kāryā devānāṁ dehadhāriṇām |**

**devena mūrdhni vinyastāḥ sarvābharaṇabhūṣitāḥ ||189||**

**pradyumnaṁ viddhi vairāgyaṁ kāpilīṁ tanumāśritam |**

**madhye ūrukaraḥ kāryastasyotsaṅgataḥ paraḥ |**

**doryugaṁ cāparaṁ tasya śaṅkhacakradharaṁ bhavet ||190||**

** padmāsanopaviṣṭaśca dhyānasanmīlitekṣaṇaḥ |**

**karmaṇyaḥ kapilo devo jaṭāmaṇḍaladurdṛśaḥ ||191||**

**vāyusaṁrodhapīnāṅgaḥ padmāṅkacaraṇadvayaḥ |**

**mṛgājinadharo rājan śubhayajñopavītavān |**

**vibhurmantramahāpadmakarṇikāmadhyamāsthitaḥ ||192||**

**vairāgyabhāvena mahānubhāvo dhyāne sthitaḥ svaṁ parama padaṁ tat |**

**dhyāyaṁstathā vai bhuvanasya goptā sāṅkhyapravaktā puruṣaḥ purāṇaḥ ||193||**

**śyāmavarṇastanūvāsā piṅgalākṣo jaṭādharaḥ |**

**sumanturjaiminiḥ pailo vaiśampāyana eva ca |**

**tasya śiṣyāśca kartavyāścatvāraḥ pāripārśvikāḥ ||194||**

**gaurastu kāryo vālmīkijaṭāmaṭāmaṇḍaladurdṛśaḥ |**

**tapasyabhirataḥ śānto na kṛśo na ca pībaraḥ ||195||**

**vālmīkirūpaṁ sakalaṁ dattātreyasya kārayet |**

**jalamadhyagataḥ kāryaḥ śeṣaḥ pānnagadarśanaḥ |**

**phaṇāpuñjamahāratnadurnirīkṣyaśirodharaḥ ||196||**

**devadevastu kartavyaḥ śeṣabhogāṅkasaṁsthitaḥ |**

**eko bhujo'sya kartavyastatra jānau prasārittaḥ ||197||**

**kartavyo nābhideśe tu tadā tasya paraḥ karaḥ |**

**tathaivānyakaraḥ kāryo devasya suśirodharaḥ ||198||**

**sa tānamañjarīdhārī tathaivāsya paro bhavet |**

**nābhīsarasi sambhūte kamale tasya yādava ||199||**

**sarvapṛthvīmaye devaḥ prāgvat kāryaḥ pitāmahaḥ |**

**nālalagnau ca kartavyau padmasya madhukaiṭabhau ||200||**

**nṛrūpadhārīṇi bhujaṅgamadhye kāryāṇyathāstrāṇi tathā samīpe ||201||**

**tākṣyormarakataprakhyaḥ kauśikākāranāsikaḥ |**

**caturbhujaśca kartavyo vṛttanetramukhastathā ||202||**

**grīvorujānucaraṇapakṣadvayavibhūṣitaḥ |**

**prabhāsaṁsthānasauvarṇakalāyena virājitaḥ ||203||**

**chatrañca pūrṇakumbhañca karayostasya kārayet |**

**karadvayañca kartavyaṁ tathā viracitāñjali ||204||**

**yadāsya bhagavān pṛṣṭhe chatrakumbhadharau karau |**

**na kartavyau tu kartavyau devapādadharāvubhau ||205||**

**kiñcillambodaraḥ kāryaḥ sarvābharaṇabhūṣitaḥ ||206||**

**atha lakṣmīnārāyaṇamūrtiḥ**

**viśvakarmaśāstre ca—**

**lakṣmīnārāyaṇau kāryau saṁyutau divyarūpiṇau |**

**dakṣiṇasthā vibhormūrtirlakṣmīrmūrtistu vāmagā ||207||**

**dakṣiṇaḥ kaṇṭhalagno'sya vāmahastasarojadhṛk |**

**vibhorvāmakaro lakṣmyāḥ kūkṣibhāge sthitaḥ sadā ||208||**

**sarvāvayavasampūrṇā sarvālaṅkārabhūṣitā |**

**suṣṭhunetrakapolāsya-rūpayauvanasaṁyutā ||209||**

**siddhiḥ kāryā samīpasthā cāmaragrāhiṇo śubhā |**

**kartavyaṁ vāmanaṁ sarvaṁ devādhobhāgagaṁ sadā ||210||**

** śaṅkhacakradharau tasya dvau kāryau puruṣau pūraḥ |**

**vāmanau hārakeyūrakirīṭamaṇibhūṣitau ||211||**

**upāsakau samīpasthau prabhorbrahmaśivātmakau |**

**rasanāṁ yogapaṭṭañca śikhāñjalimāsthitau ||212||**

**atha yogasvāmimūrtiḥ**

**padmāsana-samāsīnaḥ kiñcinmīlitalocanaḥ |**

**ghrāṇāgre dattadṛṣṭiśca śvetapadmopari sthitaḥ ||213||**

**vāmadakṣiṇagau hastāvubhāvutsaṅgabhāgagau |**

**tatkaradvayapārśvasthe paṅkeruha-mahāgade ||214||**

**ūrddhva karadvaye cāsya śaṅkhaścāpi sūdarśanam |**

**yogasvāmī sa vijñeyaḥ pūjyo modārthayogibhiḥ ||215||**

**atha daśāvatārāṇāṁ mūrtaya tatra matsyāvatāramūrtiḥ**

**śrīhayaśīrṣapañcarātre—**

**ataḥparaṁ pravakṣyāmi matsyādīnāntu lakṣaṇam |**

**ṣaṭtriṁśadaṅgulāyāmaṁ tadarddhena tu vistṛtam ||216||**

** dairghyāṣṭamāṁśasaṁyuktaṁ pucchavaktraṁ tu kārayat |**

**rohitaṁ vivṛtāsyantu dvādaśāṅgulamānataḥ |**

**kalaikaṁ pṛṣṭharomantu tucchārddhaṁ kroḍagaṁ tathā ||217||**

**kṛtasyaivaṁvidhasyeha rohitasya mukhodgatam |**

**nārāyaṇantu kurvīta āgulphaṁ tānmukhodgatam ||218||**

**evaṁ nṛmatsyaṁ matsyaṁ vā sthāpayedyastu mānavaḥ |**

**sarvajñatvaṁ bhavettasya sarvopanmuktireva ca ||219||**

**atha kūrmamūrtilakṣaṇam**

**dairghyātritālasaṁyuktaṁ tadarddhaṁ parimaṇḍalam | **

**catuścaraṇasaṁśliṣṭaṁ caturaṅgulamātrayā ||220||**

**kapāladvayamadhye tu govindaṁ tu samṛdgatam |**

**kṛtvā vā gulphaparyantamudgacchantaṁ surottamā ||221||**

**nukūrmaṁ kārayitvainaṁ kūrma vā sthāpayīta yaḥ |**

**svavaṁśoddharaṇaṁ tasya jāyate muktireva ca ||222||**

**atha varāhamūrtilakṣaṇam**

**vaktraṁ kalāṣṭakāyāmaṁ śrotramasya dvigolakam |**

**hanū saptāṅgule tasya sṛkkaṇī dvyaṅgule mate ||223||**

**saptāṅgulaṁ mukhaṁ proktaṁ radau sārddhakalo dvija |**

**nāsārandhra bhavennetraṁ yavahīne'kṣiṇī mate ||224||**

**kiñcidvaktre smite śrotre dvigolakasamāyate |**

**catuṣkalaṁ karṇamadhyaṁ tadarddhena taducchritam ||225||**

**vasvaṅgulā bhavedgrīvā netraikaṁ connatā tu sā |**

**śeṣa nṛsiṁhavat kāryaṁ varāhasya tu vigraham ||226||**

**śeṣāhi-vidhṛtaṁ pādaṁ bāhunā dhārayan dharām |**

**śaṅkhaṁ vāme tathā padmaṁ padācakre tu dakṣiṇe ||227||**

**evaṁ naravarāhañca kṛtvā yaḥ sthāpayennaraḥ |**

**bhavodadhisamuttāraṁ rājyañca hatakaṇṭakam |**

**prāpnuyānnātra sandeho hyamutrehaiva vā bhuvi ||228||**

**atha nṛsiṁhamūrtilakṣaṇam**

**tiryaṅnṛsiṁhadevasya tathā vipulamānanam |**

**vartule'sya tathā netre skandhau tālamitau śubhau ||229||**

**vyākuñcite bhruvau vaktraṁ vivṛtaṁ cogradaṁṣṭrakam |**

**lelihānā tathā jihvā samudgataśaṭaṁ śiraḥ ||230||**

**daṁṣṭre dvyaṅgulaniryāte vakrāgre tu site tathā |**

**trikalābhyadhikaṁ vakṣaḥ pañcanetrādhikā kaṭiḥ ||231||**

**dvikalābhyadhikau corū jānū cāpi kalādhikau |**

**jaṅghe sārddhakale madhye vistṛtāgre vibhāgataḥ ||232||**

**urddhvau kiñcit smṛtau pādau bāhumūle kalādhike |**

**kiñcit kiñcit tathā hīnau paryante copabāhukau |**

**vapuristhaṁ nṛsiṁhasya kuryāddeśikasattamaḥ ||233||**

**jānvaṁśe tasya saṁsthāpya vidāritamahāsuram |**

**bhūṣitaṁ vaijayantyā tu mālayā śrīsamanvitam ||234||**

**khaḍgacakradharaṁ devaṁ nṛsiṁhaṁ kārayedbudhaḥ |**

**sthāpayet pāpanāśāya jayāya narakeśarīm ||235||**

**atha vāmanamūrtilakṣaṇam**

**bhujaṁ trigolakāyāmaṁ vakṣovistāraśobhitam |**

**pāṇīpādaṁ turīyāṁśa pravṛddhaśirasaṁ tathā ||236||**

** ūrvaṅghridvitayāyāmavihīnamukhayugmakam |**

**kaṭisphikpārśvanābhīṣu tadvṛddhaṁ vāmanaṁ budhaḥ |**

**kṛtvā saṁsthāpayeddevaṁ mohanārthāya sarvathā ||237||**

**atha jāmadagnyamūrtilakṣaṇam**

**jāmadagnyantu kurvīta jaṭāmukuṭamaṇḍitam |**

**caturbāhuṁ mahābhāgaṁ sarvakṣatrāntakaṁ vibhūm ||238||**

**dakṣiṇe paraśuṁ haste vāme dadyāttathā dhanuḥ |**

**khaḍgaṁ dakṣiṇaharate tu vāmahaste tu kheṭakam ||239||**

**kuṭhārahasta dvibhujaṁ kuryādvā reṇukāsutam |**

**kṛtvaivaṁ jāmadagnyantu sthāpayedyastu mānavaḥ |**

**sa vittaṁ prāpnuyāt śīghraṁ kāmāṁśca manasepsitān ||240||**

**atha rāmamūrtilakṣaṇam**

**kuryāddāśarathiṁ rāmaṁ saptatālaṁ caturbhujam |**

**śarakārmukahastaṁ tu śaṅkhacakradharaṁ śubham ||241||**

**dakṣiṇorddhvaṁ bhaveccakraṁ vāmorddhvaṁ śaṅkhameva ca |**

**dakṣiṇādho bhavedvāṇo vāmādho dhanureva ca |**

**dvibhuja śarahastaṁ vā rāma kuryāt sakārmukam ||242||**

**kṛtvaivaṁ rāghavaṁ rāmaṁ sarvalakṣaṇasaṁyutam |**

**krūraśatruvināśāya sthāpayet sarvakāmadam ||243||**

**atha balarāmamūrtilakṣaṇam**

**tṛtīyaṁ tu yathā rāmaṁ caturbāhuṁ śṛṇuṣva me |**

**vāmorddhvaṁ lāṅgalaṁ dadyādadhaḥ śaṅkhaṁ suśobhanam |**

**gadāṁ kṛpāṇaṁ vā dadyāt saṁsthāne śakticakrayoḥ ||244||**

**kṛtvaivaṁ baladevaṁ tu yo naraḥ sthāpayet prabhun |**

**putraṁ dadāti tasyātha vipakṣāṁśca jayatyasau ||245||**

**atha buddhalakṣaṇam**

**vaśatālaṁ tathā buddhaṁ padmāsanagataṁ harim |**

**pralambaśravaṇaṁ kuryāccīvarālaṅkṛtaṁ tathā ||246||**

**maṇinābhaṁ samādhisthaṁ padmāsyaṁ padmalocanam | samādhisthottānapāṇiṁ yogadṛṣṭiṁ samanvitam |**

**sthāpayedrūpakāmastu piteva jagataḥ sthitam ||247||**

**atha kalkilakṣaṇam**

**kalkinaṁ tu caturbāhuṁ baddhatūṇaṁ dhanurddharam |**

**śaṅkhacakradharaṁ kuryāttathā khaḍgadharaṁ prabhum ||248||**

**dvibhujaṁ vā hayārūḍhaṁ khaḍgapāṇiṁ sureśvaram |**

**kalkinaṁ sthāpayitvaivaṁ śatrusthānaṁ labhennaraḥ ||249||**

**atha navavyūhapratimālakṣaṇam**

**kiñca—**

**ādimūrtirvāsudevaḥ pūrvamevoditto mayā |**

**dakṣiṇorddhve gadā yasya vāmorddhve cakramulvaṇam |**

**brahmeśau pārśvago nityaṁ śeṣamanyacca pūrvavat ||250||**

**dvitīyo vāsudevo'yaṁ dvāparādau sa ucyate |**

**dvibhujo vātha kartavyo vāme śaṅkhadharaḥ prabhuḥ ||**

**varado dakṣiṇenātha vāsudevo dvidhoditaḥ ||251||**

**baladevaścaturbāhuḥ kuṇḍalaikavibhūṣitaḥ |**

**lāṅgalī muṣalī devo gadāpadmadharo vibhuḥ |**

**śaṅkhacakragadāpāṇiḥ kartavyo varado'thavā ||252||**

**prādyumnastu caturbāhuḥ śaṅkhacakradharaḥ śubhaḥ |**

**cakraṁ dakṣiṇahaste ca vāmaharate dhanustathā ||253||**

**śaṅkhaśca dakṣiṇe dadyādgadāṁ vāme pradarśayet |**

**pradyumnaṁ kārayeddeva sarvalakṣaṇasaṁyutam ||254||**

**striyau caivāsya kartavye khaḍgacarmadhare śubhe |**

**ratiprītyormadhyagata kambugrīvaṁ sakārmukam |**

**dvibhujaṁ śarahastaṁ vā pradyumnaṁ kārayedbudhaḥ ||255||**

**aniruddhaḥ kambugrīvaścaturbāhuḥ prabhūṣitaḥ |**

**dakṣiṇe'sya gadā deyā cakraśaṅkhau tu vāmataḥ |**

**dakṣiṇe ca tathā padmaniruddhasya dāpayet ||256||**

**nārāyaṇaścaturbāhuḥ kāryastallakṣaṇaṁ mayā |**

**mūrtidvādaśake sarvaṁ kīrtitaṁ brahmaṇaḥ śṛṇu ||257||**

**caturmukhaścaturbāhubṛhajjaṭharamaṇḍalaḥ |**

**ūrdhvamūrdhvaṁ jaṭājūṭaḥ sadhūmasamamekhalaḥ ||258||**

**śobhanaṁ dakṣiṇe haste dadyādasyākṣasūtrakam |**

**sruvañca dakṣiṇe dadyādvāmahaste tu kuṇḍikām ||256||**

**ājyasthālśṁ kuśopetāṁ vāmahaste niyojayet |**

**śaṅkhacakragadāpāṇiḥ kāryo vātha caturmukhaḥ || 260||**

**sarasvatī ca sāvitrī vāmadakṣiṇasaṁsthite |**

**kartavyā munayo vātha parivārya vyavasthitāḥ || 261||**

**viniviṣṭaḥ sadā brahmā kāryo hyanyastato'nyathā |**

**nṛsiṁhavat svamātrā tu kiñcidabhyadhikaḥ smṛtaḥ ||262||**

**viṣṇuraṣṭabhujaḥ kāryaścaturbāhurathāpi vā |**

**vainateyagataḥ saumyaḥ saṁdaṣṭoṣṭapuṭo'pi vā ||263||**

**khaḍgaṁ gadāṁ śaraṁ dadyādṛkṣiṇe varado'paraḥ |**

**kārmakaṁ kheṭakaṁ cakraṁ vāme'sya dāpayet ||264||**

**caturbhuje gadā deyā dakṣiṇe varado'varaḥ |**

**vāme śaṅkhañca cakrañca viṣṇurevaṁvidho mataḥ ||265||**

**narasiṁhaścaturbāhuḥ śaṅkhacakragadādharaḥ |**

**śaṅkhacaknadharo vāpi vidāritamahāsuraḥ || 266||**

**caturbāhurvarāhastu śeṣaḥ pāṇipade dhṛtaḥ |**

**dhārayan bāhunā pṛthvīṁ va mena kamalāmatha ||267||**

**pādalagnā dharā kāryā yadā lakṣmīrbhujasthitā |**

**varāha kāmayeddevaṁ śaṅkhacakragadādharam ||268||**

**saptālau praśasyete varāha narakeśarī |**

**navatālāvabhyadhikau purastāt kathitau tava ||269||**

**atha puruṣottamamūrtilakṣaṇam**

**kiñca—**

**aṣṭabāhuṁ budhaḥ kuryaddeva trailokyamohanam |**

**garuḍāsanagaṁ devaṁ prathame vayasi sthitam || 270||**

**cakraṁ khaḍgañca musalaṁ sāṅkuśaṁ dakṣiṇe nyaset |**

**śaṅkhaṁ śārṅgaṁ gadāṁ pāśaṁ vāmahasteṣu vinyaset |**

**lakṣmīsarasvatī kārye padmavīṇāsamanvite ||271||**

**kiñca pratiṣṭhāprasaṅge—**

**aṣṭabāhuḥ pūrvameva kathitaḥ puruṣottamaḥ |**

**caturbāhuṁ dvibāhuñca saṁkṣepāt kathayāmi te || 272||**

**dakṣiṇaṁ śāntidaṁ hasta kuryādayaṁ dayānvitam |**

**vāmorddhvaṁ kārayeccakraṁ pāñcajanyaṁ tathā hyadhaḥ ||273||**

** śrīpuṣṭisahitaṁ kuryāccaturbāhuṁ surottamam |**

**prasāde sthāpayennityaṁ gṛhe vā maṇḍape'pi vā ||274||**

**atha dvibāhuṁ taṁ devaṁ kuryādbhedadvayena tu |**

**ekaṁ śāntikaraṁ hastamaparaṁ cakrabhūṣitam |**

**śrīsarasvatīsaṁyutamekamāyatane nyaset ||275||**

**gadācakradharaṁ vāpi dvibhujaṁ puruṣottamam | sīrapāṇisamopetamekānaṁśānvitaṁ vibhum |**

**caturasrāyate dhāmni sthāpayet sarvakāmadam ||276||**

**atasīpuṣpasaṅkāśaṁ pīnavakṣaḥsthalorasam |**

**lāvaṇyāmbujatoyena siñcantamiva sarvataḥ ||277||**

**trailokye yasya rūpeṇa na bhūto na bhaviṣyati |**

**taṁ devaṁ kārayet saumyaṁ puruṣottamamuttamam ||278||**

**baladevaṁ dvidordaṇḍaṁ madavibhrāntalocanam |**

**lāṅgalāsaktapāṇinta muṣalodyatadakṣiṇam ||279||**

**kuryādvā tasya bāhvostu śaṅkhacakrau suśobhanau |**

**śaracāpadharau vāpi varaśāntipradau tathā ||280||**

**kāryau bhujau mahābhāga baladevasya sattama |**

**bhogān pañcāyavā sapta kuryādasya tvanantavat ||281||**

**ekānaṁśāntayormadhye kārayet saumyarūpiṇīm |**

**varadāṁ padmahastāṁ vā dakṣiṇena bhujena tu ||282||**

**śroṇistha-vāmahastāṁ tu kuryādbhadrāṁ sureśvarīm |**

**evaṁ te dvibhujo viṣṇuḥ kathitaḥ sarvakāmadaḥ ||283||**

**baladevena sahito bhadrayā ca samanvitaḥ |**

**devasya dakṣiṇe pārśva subhadrāṁ viniveśayet |**

**tataḥ pare madākrāntalocanaṁ sthāpayedbalam ||284||**

**atha viśvarūpalakṣaṇam**

**kiñca—**

**viṁśadbāhuṁ viśvarūpaṁ kuryāttallakṣaṇaṁ śṛṇu |**

**cakraṁ khaḍgañca muṣalamaṅkuśaṁ paṭṭiśaṁ tathā ||285||**

**mudgarañca tathā pāśaṁ śaktiṁ śūlaṁ śaraṁ tathā |**

**dakṣiṇeṣu pradadyādvai vāmeṣu śṛṇu sāmpratam ||286||**

**śaṅkha śārṅgaṁ gadāṁ pāśaṁ tāmara lāṅgalaṁ tathā |**

**paraśuṁ churikāṁ daṇḍaṁ carmaprakṣepaṇaṁ tathā ||287||**

**nṛsiṁhoktaṁ paraṁ mānaṁ viśvarūpasya kīrtitam |**

**caturmukhaṁ dakṣiṇe'sya trinetraṁ vāmato nyaset |**

**stuvanto munayaḥ kāryā vidravanto niśācarāḥ ||288||**

**atha jalaśāyimūrtilakṣaṇam**

**vāmapārśvena śayitaṁ kārayejjalaśāyinam |**

**śeṣaparyaṅkagaṁ devaṁ caturbāhuṁ janārdanam ||289||**

**śriyā dhṛtaikacaraṇaṁ sarvālaṅkārabhūṣitam |**

**devībhirvimalādyabhiḥ sevyamānamiyastataḥ |**

**nābhyutthapaṅkajārūḍhapitāmahasamanvitam ||290||**

**atha lakṣmīmūrtilakṣaṇam**

**kiñca—**

**aṣṭatālā tu kartavyā devī lakṣmīḥ sureśvarī |**

**tatkramaṁ saurakāṇḍe tu kathayiṣye tavānagha ||291||**

**navatālikakṣetrāṁ tu kathyamānāmitaḥ śṛṇu |**

**bhruvau yavādhike kārya yavahīnā tu nāsikā ||292||**

**golokenādhikaṁ vaktramūrddhvatiryagvivarjitam |**

**āyate nayane kārya tribhāgonairyavaistribhiḥ ||293||**

**tadarddhena tu vaipulyaṁ netrayoḥ parikalpayet |**

**karṇapāśo'dhikaḥ kāryaḥ sṛkkaṇyā samasūtrataḥ ||294||**

**namraṁ kalāvihīnaṁ tu kuryādaṁsadvayaṁ sadā |**

**grīvā sārddhakalā kāryā tadvistāropaśobhitā ||295||**

**netra vinā tu vistāre ūrū jānū ca piṇḍike |**

**aṅghripṛṣṭhe sphice kaṭyāṁ yathāyogyaṁ prakalpayet ||296||**

** saptāṁśonāstathāṅgulyo dairghyaṁ viṣkambhanāhatam |**

**netraikarvarjitāyāmā jaṅghorū ca tathā kaṭiḥ ||297||**

**madhyaṁ pārśvaṁ na tadvṛttaṁ ghanapīnaṁ kucadvayam |**

**tālamātrau stanau kāryo kaṭiḥ sārddhakalādhikā |**

**śeṣamanyadyathoddiṣṭaṁ lakṣmīśceyaṁ prakīrtitā ||298||**

** sarvābharaṇasampannā madhye kṣāmā stanonnatā |**

**śroṇītaṭasuviratīrṇā kāryā devī sureśvarī ||299||**

**dvibhujā kambugrīvā ca viśālākṣī sulakṣaṇā |**

**stanau samunnatī kāryo kañcukenāvaguṇṭhitau ||300||**

**nāgahastopamau bāhu ūrū rambhāsamau śubhau |**

**nānāratnojjvalaṁ paṭṭaṁ devyāḥ śirasi dāpayet ||301||**

**nānāratnojjvalā devyā mekhalā śroṇīsaṁyutā |**

**yuktā divyena hāreṇa keyūramukuṭojjvalā ||302||**

**padmāsanā prakartavyā padmaśrīphalapāṇikā |**

**dakṣiṇe puṇḍarīkantu vāmahaste tu śrīphalam ||303||**

**sthitā vā tribalībhaṅgaśobhitā ca praśasyate |**

**striyau pārśvadvaye kārya same cāmarahastike ||304||**

**bhṛṅgārahastau dvau nāgau snapayantau śriyaṁ sthitau |**

**śrīriyaṁ lakṣaṇopetā sthāpitā sarvakāmadā ||305||**

**atha śrīgaruddhamūrtilakṣaṇam**

**khageśasya pravakṣyāmi tava rūpaṁ suśobhanan |**

**naratulyaṁ bhavedgātraṁ nāsikā kañcukānvitā ||306||**

**ṣaḍaṅgulocchrayā samyak cañcurūpeṇa kalpitā |**

**mastake sundaraṁ keśaṁ netre caivāsya vartule ||307||**

**āpatau dvibhujau cāsya pakṣau kāryau suśobhanau |**

**skandhapradeśasaṁlagna-jaladagni-samaprabhau ||308||**

**pādayornakharāḥ kāryo sarpamaṇḍalamaṇḍitāḥ |**

**nūpurau tasya dvau nāgau keyūrau padmakambalau ||309||**

**kaṭideśe'sya kulikaḥ paridhānasya veṣṭhanaḥ |**

**vṛścikaiḥ karṇikā kāryā garuḍasya mahātmanaḥ ||310||**

**devasya purataḥ syāpyo yaṣṭyāṁ vā maṇḍape'thavā |**

**prāsādasya pramāṇena kāryo garuḍamaṇḍapaḥ |**

**yaṣṭyāḥ samucchrayaḥ kāryaḥ prāsādāyāmato'ddhataḥ ||311||**

**kiñca—**

**sarveṣāmeva devānāṁ viṣṇuktaṁ mānamucyate |**

**devīnāmapi sarvāsāṁ lakṣmyuktaṁ mānamucyate |**

**kiṅkarādyāśca kartavyāḥ saptasaṁsthānasaṁyutāḥ ||312||**

**atha śrīmūrtyaṅgādhikyādidoṣāḥ**

**matsye—**

**nādhikāṅgī na hīnāṅgī kartavyā devatā kvacit |**

**svāminaṁ ghātayatyunā karālavadanā tathā ||313||**

**adhikā śilpinaṁ hanyāt kṛśā caivārthanāśinī |**

**kṛśodarī tu durbhikṣaṁ nirmāṁsā dhananāśinī ||314||**

**vakranāsā tu duḥkhāya saṁkṣiptānī bhayaṅkarī**

**cipiṭā duḥkhaśokāya anetrā netranāśinī ||315||**

**duḥkhadā hīnavaktrā tu pāṇipādakṛśā tathā |**

**hīnāṁśā hīnajaṅghā ca bhramonmādakarī nṛṇām ||316||**

**śuṣkavaktrā tu rājānaṁ kaṭihīnā ca yā bhavet |**

**pāṇipādavihīnāghāṁ jāyate narako mahān ||317||**

**jaṅghāhīnā tu yā tvarcā śatrukalyāṇakāriṇī |**

**putramitravināśāya hīnā vakṣaḥsthale tu yā |**

**sampūrṇāvayavā yā tu āyarlakṣmīpradā sadā ||318||**

**vārāhyām—**

**nṛpabhayamatyaṅgāyāṁ hīnāṅgāyāmalpakatā kartuḥ |**

**śātodaryāṁ kṣudbhayamarthavināśaḥ kṛśāṅgāyām |**

**maraṇaṁ tu kṣatāyāṁ śastra-nipātena nirdiśet kartuḥ ||319||**

**vāme vinatā patnīṁ dakṣiṇavinatā hinastyāyuḥ |**

**andhatvamūrddhvadṛṣṭyāṁ karoti cintāmadhomukha dṛṣṭiḥ ||320||**

**kiñca śrīprahlādokte purāṇodvāre'pi—**

**surārcāṁ lakṣaṇairhīnāṁ yastu pūjayate naraḥ |**

**tasyānnaṁ nābhigṛhṇanti tasmāttāṁ parivarjayet ||321||**

**atha dravyamedena śrīmūrtibhavaḥ**

**mātsye—**

**citrajā caiva lepyā ca śastrotkīrṇā ca pākajā |**

**paṭe kuḍye ca pātre ca citrajā pratimā smṛtā ||322||**

**lepyā tu pārthivī jñeyā lohajā pākajā matā |**

**śailajā vṛkṣajā caiva śastrotkīrṇā ca kīrtitā ||323||**

**caturddhā dravyabhedena pratimā parikīrtitā ||324||**

**śrīhayaśīrṣapañcarātre—**

**mṛnmayī dārughaṭitā lohajā ratnajā tathā |**

**śailajā gandhajā caiva kausumī saptamī smṛtā ||325||**

**kausumī ratnajā caiva mṛnmayī pratimā hitā |**

**tatkālapūjitāścaitāḥ sarvakāmaphalapradāḥ ||326||**

**kiñca—**

**bhāgyadā śailajā syācca svarṇajā puṣṭidā bhavet |**

**sukhapradā syānmaṇijā rājatī kīrtidā bhavet ||327||**

**tāmrajā dhanadā proktā śrīpradā vṛkṣajā matā |**

**kausumī sukhadā proktā gandhajā bhogadā matā ||328||**

**pratyagrasthāpitā vāpi mṛnmayī sarvasiddhidā ||329||**

**kiñca tatraiva citrajā-pratiṣṭhā-prasaṅge—**

**yāvanti viṣṇurūpāṇi surūpāṇīha lekhayet |**

**tāvadyugasahasrāṇi viṣṇuloke mahīyate ||330||**

**lepye citre harirnityaṁ sannidhānamupaiti hi |**

**tasmāt sarvaprayatnena lepyacitragataṁ yajet ||331||**

** kāntibhūṣaṇabhāvādyāścitre yasmāt sphūṭaṁ sthitāḥ |**

**ataḥ sānnidhyamāyāti citrajāsu janārdanaḥ |**

**tasmāccitrārcane puṇyaṁ smṛtaṁ śataguṇaṁ budhaiḥ ||332||**

**citrasthaṁ puṇḍarīkākṣaṁ savilāsaṁ savibhramam |**

**dṛṣṭvā vimucyate pāparjanmakoṭisusañcitaiḥ ||333||**

** tasmācchubhārthibhirdhorairmahāpūṇyajigīṣayā |**

**paṭasthaḥ pūjanīyastu vo nārāyaṇaḥ prabhuḥ ||334||**

** iti |**

**atha śilāgrahaṇam**

**trikūṭādriṣu gṛhṇīyāt kiṁvā śrīparvatādiṣu |**

**śilāṁ bhūmigatāṁ vātha jñātvā tallakṣaṇaṁ budhaḥ ||335||**

**tathā ca tatraiva—**

**suvāre sutithau yoge svarke sukaraṇānvite |**

**āpūryamāṇapakṣo tu sugrahe cottarāyaṇe ||336||**

**yajamānānukūle tu pratimārthaṁ vrajedguruḥ |**

**śvetavastraparīdhānaḥ śvetacandanacarcitaḥ ||337||**

**śvetapuṣpakṛtāpīḍaḥ śilpibhiḥ sahito guruḥ |**

**nipuṇaiḥ śilpibhiḥ sarddhaṁ sahāyairbalavattaraiḥ ||338||**

**nṛsiṁhaṁ pūjya vijñāpya pūjya ṭaṅkādikaṁ tataḥ |**

**dhyātvā hariṁ haviḥ prāśya mantrāṅganyastavigrahaḥ ||339||**

**brāhmaṇān vācayitvā tu bhaktyā maṅgaladarśanam |**

**dadhidūrvā rocanāṁ vā ādarśaṁ kusumaṁ sitam ||340||**

**phala;ca pūrṇakumbhañca vandayitvā vanaṁ vrajet |**

**vidhyāntarīkṣabhaumāni nimittānyupalakṣayet ||341||**

**yāyācchubhanimitteṣu viparīte nivartayet |**

**trirācamya tataḥ prāṇān dhyāyet siṁhatanuṁ harim ||342||**

**punaścāṣṭottaraṁ japtvā pātālamuṣalaṁ japet |**

**gītavādyāravodghuṣṭā yātrā syāt siddhidā nṛṇām ||343||**

**lakṣmīṁ dhyāyan vanaṁ yāyāt sahāyaiḥ śilpibhiḥ saha | śaṅkhakāhalaśabdaiśca puṇyāhajayamiśritaiḥ ||344||**

**ṛgyajuḥsāmasaṅghaiśca dhyāyan siṁhaṁ vanaṁ vrajet |**

**prācīṁ diśamathodīcīmaiśānīṁ vā vrajedguruḥ ||345||**

**bhūdharādyāstu ye pūrvaṁ saṁsthānā kathitā mayā |**

**tatra gatvā samīpe ta kṛtarakṣo vanaṁ viśet ||346||**

**praviśettatra yatnena śilpibhiḥ sahito guruḥ |**

**nirūpayet samantāttu vṛkṣa vāpyathavā śilām ||347||**

**lakṣaṇena tu mantrajño yat pūrvaṁ kathita mayā |**

**ekavarṇāṁ śilāṁ dṛṣṭvā vāhyadoṣavivarjitām ||348||**

**caturdikṣu samaṁ kṛtvā bhūmibhāgaṁ viśodhayet |**

**plāvya toyena pūtena gomayena vilepayet ||349||**

**tatraiva maṇḍapaṁ kṛtvā vāsudevaṁ tato japet | patākaistoraṇaiścitrarmaṇḍapaṁ ta vibhūṣayet ||350||**

**pūjayedatha digdevān bhūtakrūrarbāliṁ haret |**

**māṣaṁ haridrācūrṇañca dadhiśaktusamanvitam ||351||**

**salājamāṣabhaktañca dadyāt krūrabaliṁ budhaḥ |**

**viṣṇuṁ pūjya vidhānena kramaśastān prapūjayet ||352||**

** vāyavyāmastramantreṇa gandhapuṣpaiḥ prapūjayet |**

**vahniṁ prajvālya vidhinā mantrān santarpya pūjayet ||353||**

**hutvā yathoktavidhinā śāntitoyaṁ samārabhet |**

**śāntitoyaṁ tato gṛhya astreṇa prokṣayecchilām ||354||**

**darbhairullekhayet paścādastramantreṇa tāṁ śilām |**

**mantrairālabhya tāṁ yatnāt śuklavastreṇa veṣṭayet ||355||**

**rakṣāṁ kṛtvā nṛsiṁhena darbhairācchādya pūjayet |**

**gandhaiḥ puṣpaiśca naivedyairdhūpaiḥ sampūjya tāṁ śilām ||356||**

**tatastu mūlamantreṇa ājyamaṣṭottaraṁ hunet |**

**tataḥ pūrṇāhutiṁ dadyānmantrarājena vai guruḥ ||357||**

**evaṁ santarpya sampūjya vijñāpya ca baliṁ haret |**

**gandhaiḥ puṣpaistathā dhūpairdadyādbhūtabaliṁ budhaḥ ||358||**

**atra ye'vasthitāḥ sattvā yātudhānāśca guhyakāḥ |**

**siddhādayo vā ye cānye tān sampūjya kṣamāpayet ||359||**

**atha kṣamāpaṇam**

**viṣṇuvimvārthamasmākaṁ yātraiṣā keśavājñayā |**

**viṣṇvarthaṁ yadbhavet kāryaṁ yuṣmākamapi tadbhavet ||360||**

**anena balidānena prītā bhavatha sarvathā |**

**kṣemeṇa gacchatānyatra muktvā sthānamidaṁ punaḥ ||361||**

**evaṁ prabodhitāḥ sattvāḥ parituṣṭā yathāsukham |**

**ācamya saṁvisva tataḥ kṛtarakṣāpuraḥsaraḥ ||362||**

**caruṁ prāśya nirāhāraḥ śilpibhiḥ saha deśikaḥ |**

**hariṁ vijñāpya vidhivaddevīñca kamalodbhavām ||363||**

**paścime darbhaśayāyāṁ vasettāṁ rajanīṁ guruḥ |**

**nirāhāraḥ sthito bhūtvā prāṇāyāmārambhakaṁ japan ||364||**

**atha tatra mantraḥ**

**oṁ namaḥ parvalokapitre viṣṇave prabhaviṣṇave |**

**viśvāya viśvarūpāya svargādhipataye namaḥ ||365||**

**āgaccha devadeveśa prapanno'smi tavāntikam |**

**svapne sarvāṇi kāryāṇi hṛdisthitāni yāni me |**

**oṁ hrīṁ phaṭ viṣṇave svāhā ||366||**

**yadā sa paśyate vṛkṣaṁ jvalantaṁ dhūmavarjitam |**

**phalitaṁ puṣpitaṁ caiva tadā siddhirna dūrataḥ ||367||**

**prajvalantī śilāṁ paśyecchrayā vādhiṣṭhitāṁ śilām |**

**brahmaṇādhiṣṭhitāṁ vāpi sā tadā sarvakāmadā ||368||**

**śriyā juṣṭaṁ prajvayantamatha paśyati parvatam |**

**tataḥ pravṛddhaśikharaṁ kāñcanadrumamaṇḍitam ||369||**

**yutaṁ sarvodbhavaivṛkṣaiḥ phalapuṣpasamanvitaḥ |**

**evambhūteṣa dṛṣṭeṣa svapne arcā suśobhanā ||370||**

**apare'hani samprāpte kṛtarakṣaḥ kṛtāhnika |**

**śastrādi vidhivat pūjya śilāṁ pūjya vidhānataḥ ||371||**

**arghyaṁ dattvā śilāyāntu śastramantreṇa pūjayet |**

**mantrayitvā svamantreṇa prajvalantaṁ vibhāvayet ||372||**

**madhvājyāktamukhaṁ kṛtvā ātmānaṁ cintayeddharim |**

**śilpinaṁ viśvakarmāṇaṁ dhyātvodavaprāṅmukho'pi vā ||373||**

**śastraṁ viṣṇvātmakaṁ dhyātvā pradadyācchilpane guruḥ |**

**mukhaṁ pṛṣṭhaṁ salāṅgulaṁ śilpine darśayedguruḥ ||374||**

** śuklagandhānuliptāṅgaḥ śuklapuṣpādyalaṅkṛtaḥ |**

**udaṅmukhaḥ prāṅmukho vā sthapatiḥ saṁyataḥ śuciḥ ||375||**

**dhyātvātmadevatāṁ śilpī ṭaṅkahasto jitendriyaḥ |**

**yatheṣṭaṁ śātayet paścādyacchilāntacchṛṇuṣva me ||376||**

**udakśirāṁ prākśirāṁ vā tathaiveśānadiggatām |**

**ūrddhvabhāgaṁ bhavet pṛṣṭhamadhobhāgaṁ bhavenmukham ||377||**

** kiñcinmānādhikāṁ kṛtvā kalpayet pratimāśilām |**

**kiñcinmānādhikā tyājyā vividhā yā ca piṇḍikā |**

**chedayitvā samuddhṛtya caturasrāṁ tu kārayet ||378||**

**anenaiva vidhānena parokṣya guṇadoṣataḥ |**

**vṛkṣaṁ yatnena gṛhṇīyādvidhijño deśikottamaḥ ||379||**

**samānīya rathaṁ śreṣṭhaṁ suśīlairvṛṣabhairyutam |**

**rathe sthāpya śilāṁ yatnācchādayitvā tu vāsasā |**

**hariṁ dhyātvā smarammantramadhyaṁ dadyāttato guruḥ ||380||**

**ānīyamāne tu rathe rathāṅgaparicārakaiḥ |**

**vṛṣabhe vā samutpanne animitte ca sādhakaḥ ||381||**

**vaiṣṇavāgnau nṛsiṁhena tilairghṛtavimiśritaiḥ |**

**hutvā cāṣṭaśataṁ samyak taddoṣeṇa vimucyate ||382||**

**ānīya śaṅkhanirghoṣargītamaṅgala-nisvanaiḥ |**

**prāsādasyottare bhāge kṛtvā karmakuṭīṁ guruḥ ||383||**

**śilāṁ saṁsthāpya tasmiṁstu arcayitvā baliṁ haret |**

**tataḥ pravartayet karma vidvān vijñaistu śilpibhiḥ ||384||**

**kiñca—**

**yathoktāyāṁ diśāyāṁ tu na labhyeta yadā śilā |**

**tadā vidiksthitā grāhyā vidhinā yena tacchṛṇu ||385||**

**samānīya śilāṁ samyak pūrvoktalakṣaṇairyutām |**

**prāsādasyottare bhāge khātvā bhūmiṁ vidhānavit ||386||**

**śilāṁ saṁsthāpya tatkhāte mṛdā sampūrayedguruḥ |**

**samīkṛtyātha tāṁ bhūmiṁ maṇḍapaṁ tatra kārayet ||387||**

**patākādhvajapatra dyairbhūṣayīta samantataḥ |**

**toraṇaiḥ kadalīstambhairvitānena ca bhūṣayet ||388||**

**prācyāṁ tu bhadrakaṁ likhya tatra viṣṇuṁ yajedguruḥ |**

**prabālamuktāphalakairhemapuṣpaiḥ samujjvalaiḥ ||389||**

**pūrvoktaṁ sakalaṁ vāpi vidhānaṁ samupācaret |**

**bhūtakrūrabaliṁ dadyāt pūrvoktavidhinaiva tu ||390||**

**pratīcyāṁ pūrvavidhinā homaṁ kuryādyathoditam |**

**digdoṣapariśuddhyarthaṁ viśeṣāddhomamācaret ||391||**

**pātālanarasiṁhena sahasraṁ vaiṣṇavānale |**

**digdevānāmathāṅgānāṁ hutvā pūrṇāṁ yajedguruḥ ||392||**

**tarpite mantrarāje tu digdoṣairmucyate śilā |**

**tataḥ pūrvoktavidhinā kṛtvā puṣpādikaṁ guruḥ ||393||**

**pūrvoktena vidhānena śiraḥpṛṣṭhādi kalpayet |**

**mantrodakena saṁprokṣya śilāṁ tāṁ prokṣayedguruḥ ||394||**

** digdoṣapraśamanārthaṁ gṛṣṭiṁ bhavyāṁ svalaṅkṛtām |**

**suvarṇaśṛṅgasaṁyuktāṁ kāṁsyadohāṁ payasvinīm |**

**tāmrapṛṣṭhīṁ sopavītāṁ dadyādraupyakharāṁ guroḥ ||395||**

**toṣayīta guruṁ yatnādvastrālaṅkāraṇādibhiḥ |**

**śilpinaṁ toṣayedyatnādvastrālaṅkāracandanaiḥ ||396||**

**ācārye toṣite viṣṇustoṣitaḥ syānna saśayaḥ ||397||**

**śilpinaṁ toṣayedevaṁ viśvakamātha pūjitaḥ |**

**tataḥ karmāṇi yuñjīta sarvakāmaprado bhavet ||398||**

**atha śilālakṣaṇam**

**tatraiva—**

**kṣārāmlasevitā yā ca nadītorasamudbhavā |**

**puramadhye sthitā yā ca tathā pitṛvane sthitā ||399||**

**catuṣpathe sthitā yā ca mṛcchilā pakvaṇe ca yā |**

**ūṣare ca tathā madhye valmīke vāpi yā sthitā ||400||**

**sūryaraśmiprataptā yā yā ca dagdhā davāgninā |**

**anyakarmopayuktā yā anyadevārthanirmitā ||401||**

**kravyādādyairupahatā vajyo yatnena vai śilā |**

**yena kenacidānītā varjanīyā tathā śilā ||402||**

**puṇyasetudbhavā grāhyā puṇyatīrthodbhavā tu yā |**

**nadīparvatasaṁlagnā vṛkṣacchāyādyanāvṛtā ||403||**

**nimagnā bhūtale yā ca yā'spṛṣṭā sūryaraśmibhiḥ |**

**antarjaloṣitā nadyāmekavarṇā manoramā ||404||**

**pāṇḍurā cāruṇā pītā kṛṣṇā śastā ca varṇinām |**

**na yadā labhyate samyagvarṇināṁ varṇataḥ śilā ||405||**

**varṇasyāpādane tatra juhuyāt siṁhavidyayā |**

**kṛte varṇasya janane tasya varṇasya sā śubhā ||406||**

**śreṣṭhavarṇā suvarṇā ca rekhā sarvasya śasyate |**

**aparasya tu varṇasya śreṣṭhasya na praśasyate ||407||**

**vaṇināmiha sarveṣāṁ kṛṣṇarekhā vidhīyate |**

**śilānāmiha sarvāsāṁ śuklarekhā praśasyate ||408||**

**rekhāṇāmiha sarvāsāṁ vyatyaye homamācaret |**

**pātālanarasiṁhena sahasraṁ deśikottamaḥ ||409||**

**tāpate mantrarāje tu tataḥ sā śubhadā nṛṇām |**

**viparīte tu vimale vinduke hīrake tathā ||410||**

**imameva vidhiṁ kuryādanyasminnāpi garhite |**

**yuvā madhyā bhavedgrāhyā bālā vṛddhā ca garhitā ||411||**

**sugandhā niviḍā snigdhā tathā gambhīranisvanā |**

**śītalā yā ca tejāḍhyā yuveti procyate śilā ||412||**

**tadrūpā śocyate madhyā kintu sā kaṭhinā bhavet |**

**atimṛdvī bhavedvālā vṛddhātikaṭhinā matā ||413||**

**ṭaṅkāghātā matā bālā vṛddhā lokakṣayaṅkarī |**

**strīpuṁnapuṁsakañcaiva lakṣaṇenaiva lakṣayet ||414||**

**utpāṭyamāne dṛśyeta tindukālātavat jvalan |**

**sphuliṅgaḥ śrūyate nādaḥ kāṁsyaghaṇṭāninādavat ||415||**

**mule madhye tathāgre ca puṁliṅgeti tu sā smṛtā |**

**tadeva lakṣaṇaṁ yadvanmandaṁ mandaṁ pratīyate ||416||**

**strīliṅgeti tadā sā ca bhinnakāṁsyadhvanistu yā |**

**napuṁsaketi sā jñeyā na yatraitadvayaṁ bhavet ||417||**

**puṁliṅgaiḥ pratimā kāryā strīliṅgaiḥ pādapīṭhikā |**

**piṇḍikārthaṁ tu sā grāhyā dṛṣṭā yā ṣaṇḍalakṣaṇā ||418||**

**liṅgānāṁ tu viparyāse pūrvoktaṁ homamācaret |**

**chedane bhedane vāpi śilāgarbhaḥ samīkṣyate ||419||**

**dṛśyate maṇḍalaṁ yasyāṁ sagarbhāṁ tāṁ vinirdiśet |**

**maṇḍūko maṇḍale tasyā lohite nātra saṁśayaḥ ||420||**

**haridrābhe bhavedgodhā kṛṣṇasarpastathā site |**

**nistriṁśasadṛśe toyaṁ gṛhagodhā tu karkaśe ||421||**

**ākhurharidrāvarṇe syādaruṇe saraṭastathā |**

**piṅgavarṇe tu pāṣāṇaḥ padmābhe sikatā bhavet ||422||**

**vṛścikaḥ sthādvicitre tu potanīle pataṅgakaḥ |**

**pārāvatābhe khadyotaṁ maṇḍale tu vinirdiśet ||423||**

**akalpanā tu maṇḍūke daurbhāgyaṁ godhayā bhavet |**

**sarpa viṣeṇa maraṇamativṛṣṭistathā jale ||424||**

**dhanahānistu godhāyāma khunāniṣṭhamudbhavet |**

**alpāyuṣṭvaṁ tu saraṭe pāṣāṇe vidyuto badhaḥ ||425||**

**bālukāyāmanāvṛṣṭiḥ kalaho vṛścike bhavet |**

**raṣṭrocchittistu śalabhe khadyote gātrasaṁkṣayaḥ ||426||**

**tasmāt parīkṣya yatnena śilāṁ gṛhṇīta deśikaḥ |**

**sagarbhayā tu śilayā rūpakaḥ kriyate yadi ||427||**

**taddeśe mriyate rājā yajamāno'tha deśikaḥ |**

**śilāyāmapi vṛkṣeṣu yatnādgarbhaṁ samīkṣayet ||428||**

**atha śilpi-kṛtyam**

**matsye—**

**vivikte saṁvṛte sthāne sthapatiḥ saṁyatendriyaḥ |**

**pūrvavat kāladeśajñaḥ śāstrajñaḥ śuklabhūṣaṇaḥ ||429||**

**prayato niyatāhāro devatādhyānatatparaḥ |**

**yajamānānukūlyena vidvān karma samācaret ||330||**

**dhṛtvā pūrvamukhaṁ dravyamathavā cottarāmukham |**

**dadhidūrvākṣataiḥ pūjya tadārambhe baliṁ haret ||431||**

**pūrvavadbrahmaghoṣādyaiḥ sthāpayeddravyamācaret ||432||**

** śuklairgandhaiśca puṣpaiśca dravyaṁ sampūjya bhaktitaḥ |**

**svastivācanakaṁ kṛtvā pratimāṁ saṁvibhājayet ||433||**

**atha piṇḍikālakṣaṇam**

**hayaśīrṣapañcarātre—**

**ataḥparaṁ pravakṣyāmi piṇḍikālakṣaṇaṁ tava ||434||**

**ucchrāya pratimārddhañca dairghyeṇa pratimā samā |**

**catuḥṣaṣṭiṁ puṭān kṛtvā piṇḍikāṁ tantra kalpayet ||435||**

**tyaktvā paṅktidvaya cādhastadūrddhvaṁ yattu koṣṭhakam |**

**samastamubhayoḥ pārśvaṁ antasthaṁ parimārjayet ||436||**

** ūrddhvapaṅktidvayaṁ kṛtvā avastādvarṇakoṣṭakam |**

**antaḥ thaṁ mārjayedyatnāt pārśvayaṁ rubhayoḥ samam |**

**tayormadhyagatau tatra catuṣkau mārjayettataḥ ||437||**

**caturdhā bhājayitvā tu ūrddhvapaṅktidvayaṁ budhaḥ |**

**mekhalābhāgamātraṁ syāt khātaṁ tasyārddhamānataḥ ||438||**

**bhāgaṁ bhāgaṁ parityajya pārśvayorubhayoḥ samam |**

**dattvā caikaṁ padaṁ bāhye pramāṇaṁ kārayedbudhaḥ ||439||**

**tribhāgena ca bhāgaḥ syādagre syāttoyadigagataḥ |**

**nānāprakārabhedena bhadreyaṁ piṇḍikā śubhā ||440||**

**kiñca tatraivāgre—**

**dairghyeṇa pratimā tulyā tadarddhena tu vistṛtā |**

**ucchritāyāmato'rddhena suvistarārddhabhāgataḥ ||441||**

**tribhāgena tu bāhulyaṁ tastribhāgena mekhalā |**

**khātaṁ ca tat pramāṇaṁ tu kiñciduttaratonnatam ||442||**

**vistārasya caturthena pramāṇasya vinirṇayaḥ |**

**samaṁ mūlasya vistāramagre kuryāttadarddhataḥ ||443||**

**vistārasya tṛtīyena toyamārgantu kārayet |**

**piṇḍikārddhena vā tulyaṁ dairghyaṁ kuśasya kīrtitam ||444||**

** kuśabāhulyadairghyeṇa jñātvā sūtra prakalpayet |**

**ucchrāyaṁ pūrvavat kuryādbhāgaśeṣeṇa saṁkhyayā ||445||**

**adhastasya dvibhāgantu kaṇṭhaṁ kuryāttribhāgakam |**

**śeṣā hyekaikaśaḥ kāryāḥpratiṣṭhā nirgatāstathā ||446||**

**ṣaṣṭikā piṇḍikā ceyaṁ sāmānyapratimāsu ca |**

**prāsāda-dvāramānena pratimā-dravyamucyate ||447||**

**gajabālakasayuktā prabhā syāt pratimāsu ca |**

**piṇḍikāsu yathāśobhaṁ kartavyā satataṁ hareḥ ||448||**

**mātsye—**

**piṇḍikālakṣaṇaṁ vakṣye yathāvadanupūrvaśaḥ |**

**pīṭhocchrāyaṁ yathāvacca bhāgān ṣoḍaśakārayet ||449||**

**bhūmāvekaḥ pratiṣṭhaḥ syāccaturbhijaṁgatī matā |**

**vṛtto bhāgastathaikaḥ syādvṛttapaṭṭastu bhāgataḥ ||450||**

**bhāgaistribhistathā kaṇṭhaḥ kaṇṭhapaṭṭastribhāgataḥ | bhāgābhyāmūrddhvapaṭṭastu śeṣabhāgena paṭṭikā ||451||**

**praviṣṭaṁ bhāgamekaika jagatī yāvadeva tu |**

**nirgamastu punastasmādyāvadvai śeṣapaṭṭikāḥ ||452||**

**vārinirgamanārthantu tatra kāryaḥ praṇālakaḥ |**

**poṭhikānāṁ tu sarvāsāmetat sāmānyalakṣaṇam ||453||**

**viśeṣāddevatābhedāt śṛṇudhvaṁ dvijasattamāḥ |**

**sthaṇḍilā vātha vāpī ca yakṣī vedī ca maṇḍalā ||454||**

**pūrṇacandrā ca vajrā ca padmā cārddhaśaśīstathā |**

**trikoṇā daśamī tāsāṁ saṁsthānañca nibodhata ||455||**

**sthaṇḍilā caturastrā tu varjitā mekhalādibhiḥ |**

**vāpī dvimekhalā jñeyā yakṣī caiva trimekhalā ||456||**

**caturasrāyatā vedī na tāṁ liṅgeṣu yojayet |**

**maṇḍalā vartulā yā tu mekhalā triguṇā priyā ||457||**

**raktā dvimekhalā madhye pūrṇacandrā prakīrtitā |**

**mekhalātrayasaṁyuktā ṣaḍasrā vajrikā bhavet ||458||**

**ṣoḍaśāstrā bhavet padmā kiñcit hrasvā ca mūlataḥ |**

**tathaiva dhanurākārā sārddhacandrā praśasyate ||459||**

**triśūlasadṛśo tadvat trikoṇā ūrddhvato matā |**

**prāgudakpravaṇā tadvat praśastā lakṣaṇānvitā ||460||**

**pariveṣāstribhāgena nirdeśaṁ tatra kārayet |**

**vistāra tatpramāṇaṁ tu mūle cāgre tathorddhvataḥ ||461||**

**jalamārgastu kartavyastribhāgena suśobhanaḥ |**

**liṅgasyārddhatribhāgena sthaulyena samadhiṣṭhitaḥ ||462||**

**mekhalā tu tribhāgena khātaṁ vai tatpramāṇataḥ |**

**athavā pādahīnaṁ tu śobhanaṁ kārayet sadā ||463||**

**uttarasthaṁ pramāṇantu pramāṇādadhikaṁ bhavet | **

**sthaṇḍilāyāmathārogyaṁ dhana-dhānyañca puṣkalam ||464||**

**gopradā tu bhavedyakṣī vedī sampatpradā bhavet |**

**maṇḍalāyāṁ bhavet kīrtirvaradā pūrṇacandrikā ||465||**

**ayupradā bhavedvajrī padmā saubhāgyadāyinī |**

**putradā tvarddhacandrā syāttrikoṇā śatrunāśinī ||466||**

**devasya yajanārthaṁ tu piṇḍikā daśa kīrtitāḥ |**

**śaile śailamayīṁ piṇḍīṁ pārthive pārthivīṁ tathā ||467||**

**dāruje dārujāṁ kuryānmiśre miśrāṁ tathaiva ca |**

**nānyayonistu kāryā vai sadā śubhaphalepsubhiḥ ||468||**

**arcāyāma-samaṁ dairghyaṁ liṅgāyāma-samaṁ tathā |**

**yasya devasya yā patnī tāṁ pīṭhe parikalpayet |**

**evameva samārakhyātaṁ samāsāt pīṭhalakṣaṇam ||469||**

**kiñca—**

**dvārocchrāyasya yanmānamaṣṭadhā tattu kārayet |**

**bhāgadvayena pratimāṁ tribhāgīkṛtya tat punaḥ |**

**piṇḍikā bhāgataḥ kāryā nātinīcā na cocchuritā ||470||**

**śrīnāradapañcarātre ca—**

**vimbamānādyathā pīṭhaṁ kuryāddevasya tacchṛṇu |**

**caturastrañca tadviddhi caturasrāyataṁ tu vā ||471||**

**vimbocchrāya-samaṁ pīṭhaṁ paritaścaiva vistṛtam |**

**tadarddhanonnataṁ kurya detat sāmānyalakṣaṇam ||472||**

**caturasrasya pīṭhasya kathitaṁ tu mahāmune |**

**caturasra yatasyātha pramāṇamavadhāraya ||473||**

**vimbāddhīnantu vistīrṇaṁ tatpramāṇena connatam |**

**samaṁ devasya dairghyaṁ vā caturasrāyataṁ tu tat ||474||**

**kārya tuṅgālayasthānāṁ devatānāṁ mahāmune |**

**calānāṁ veśmasaṁsthānāṁ vimbānāṁ pīṭhamanyathā ||475||**

** kuryādvimbasamaṁ dairghyaṁ svena mānena vā punaḥ |**

**āpādajānuhuryanta vistāreṇocchrayeṇa ca ||476||**

**ūrvarddhenāthavā kuryāt savistāra dvijonnatim |**

**vakṣo'ntare vā vimbasya tasyārddhena ca vistṛtam ||477||**

**taccaturbhāgahīnaṁ tu tribhāgaṁ cārddhameva vā |**

**aṅga tvaṁ viddhi tat pīṭhaṁ calavimbasya sarvadā ||478||**

**dhātudravyasya cābhāvāt sthirāṇāmekameva ca |**

**kṛtvā tu tadadhaḥ kuryādupapīṭha pramānataḥ ||479||**

**tribhāgenātha pīṭhasya pramāṇaṁ madhyato bhavet |**

**tanmānena tato dairghya svamānāgrataḥ punaḥ ||480||**

**tryaṁśamānena vistīrṇaṁ tasyāpi tryaṁśamantarā |**

**nikhanedagrato mūlāt tat kuryānmakarānanam ||481||**

** ityādi |**

**iti śrīgopālabhaṭṭa-vilikhite śrībhagavadbhaktivilāse śrīmūrtiprādurbhāvo nāmāṣṭādaśo vilāsaḥ |**
