+++
title = "01_guruH"
+++
hari-bhakti-vilāsaḥ

(1)


prathamo vilāsaḥ


gauravaḥ


## atha maṅgalācaraṇam

**caitanya-devaṁ bhagavantam āśraye**

**śrī-vaiṣṇavānāṁ pramude’ñjasā likhan |**

**āvaśyakaṁ karma vicārya sādhubhiḥ**

**sārdhaṁ samāhṛtya samasta-śāstrataḥ ||1||**

śrī-śrī-madana-mohanaḥ kṛṣṇo jayati |

brahmādi-śakti-pradam īśvaraṁ

taṁ dātuṁ sva-bhaktiṁ kṛpayāvatīrṇam |

caitanya-devaṁ śaraṇaṁ prapadye

yasya prasādāt sva-vaśe’rtha-siddhiḥ ||


    likhyate bhagavad-bhakti-vilāsasya yathā-mati |


    ṭīkā dig-darśanī nāma tad-ekāṁśārtha-bodhinī ||

suduṣkare karmaṇi pravartamāno granthakāras tat-saṁsiddhaye prathamaṁ parama-guru-rūpaṁ śrīmad-iṣṭa-daivataṁ śaraṇatvenāśrayati caitanyeti | caitanyaṁ viśuddhaṁ jñānaṁ tad-rūpo yo devo jagat-pūjyas taṁ deveṣu madhye yo jñāna-ghanas tam ity arthaḥ |  yad vā, caitanyasya cittasya devo’dhiṣṭhātā yaḥ śrī-vāsudevas tam | athavā, caitanyaṁ cetanā jīvana-hetus tasya devo nāthas taṁ prāṇeśvaram ity arthaḥ |  āśraye śaraṇaṁ yāmi | kim-arthaṁ ? śrīmatāṁ vaiṣṇavānāṁ āvaśyakaṁ avaśya kṛtyaṁ yat karma tat sādhubhiḥ sadācāra parair vaiṣṇavair eva sarvaṁ vicārya likhan likhituṁ hetau śatṛṅ tac ca kim-arthaṁ teṣām eva prakṛṣṭa-mude parama-harṣāya |

nanu tava nīcasya katham etat siddhyatu tatrāha bhagavantam iti sarvaiśvarya-yuktaṁ kāruṇyādy-akhila-bhajanīya-guṇavantaṁ vā śrī-kṛṣṇam iti vā kṛṣṇas tu bhagavān svayam iti śrī-bhāgavatokteḥ | evaṁ pakṣa-traye krameṇa sambandhanīyam | tādṛśasya mahāprabhor āśrayaṇena na kim apy asādhyam iti bhāvaḥ | kiṁ ca, tac-chaktyaiva tan-niyojanena vā tan-māhātmyena vā aham atra pravṛtto’smi na tu svātantryādineti nijauddhatyādi-parihāraḥ | sva-mate ca śrī-caitanya-deveti—prasiddha-saṁjñaṁ bhagavantaṁ mahāprabhum | tat kāruṇya-mahimnā tad-āśritasya mama na kim api duṣkaraṁ sarvam eva sukha-sādhyam ity arthaḥ |  nanu tat sarvaṁ śruti-smṛti-purāṇāgamādiṣu sarvatra vartata eva kiṁ tal-likhanena tatrāha samastebhyaḥ śāstrebhyaḥ samyak āhṛtya ānīya | tatra tatra sthāne stitam aham atra yathā yogyaṁ saṅgamayya tat-tat-padya-jātam ekatrīkṛtya likhiṣyāmīty arthaḥ ||1||

**bhakter vilāsāṁś cinute prabodhā-**

**nandasya śiṣyo bhagavat-priyasya |**

**gopāla-bhaṭṭo raghunātha-dāsaṁ**

**santoṣayan rūpa-sanātanau ca ||2||**

vilāsān parama-vaibhava-rūpān bhedān cinute samāharati | bhakti-vilāsānāṁ cayanenāsya granthasya bhakti-vilāseti saṁjñāyāṁ kāraṇam ekam uddiṣṭam | bhagavat-priyasyeti bahuvrīhiṇā tat-puruṣeṇa vā samāsena tasya māhātmya-jātaṁ pratipāditam | evaṁ tac-chiṣyasya śrī-gopāla-bhaṭṭasyāpi tādṛktvaṁ boddhavyam | śrī-raghunātha-dāso nāma gauḍa-kāyastha-kula-bhāskaraḥ parama-bhāgavataḥ śrī-mathurāśritas tadādīn nija-saṅginaṁ santoṣayitum ity arthaḥ ||2||

**mathurā-nātha-pādābja-prema-bhakti-vilāsataḥ |**

**jātaṁ bhakti-vilāsākhyaṁ tad-bhaktāḥ śīlayantv imam ||3||**

śrī-mathurā-nāthasya bhagavataḥ pādābje viṣaye śrī-gopāla-bhaṭṭasya prema-bhaktis tasya vilāsataḥ ullāsāt | yad vā, mathurāyāṁ yo nāthas tasya prabhoḥ śrī-kṛṣṇasya pādābjayor bhakti-vilāsaḥ bhakti-kṣetratvāt tasmāj jātam idaṁ granthasya bhakti-vilāsety ākhyāyāṁ kāraṇāntaraṁ jñeyam | imaṁ granthaṁ tad-bhaktāḥ śrī-mathurā-nātha-pādābje bhramarāḥ śīlayantu abhyasyantv ity arthaḥ |  śobhayantv iti pāṭhe doṣāpakaraṇena nirantara-śravaṇa-kīrtana-pracāraṇādinā vā alaṅkurvantv iti vinaya-viśeṣaḥ ||3|| \


**jīyāsur ātyantika-bhakti-niṣṭhāḥ **

**śrī-vaiṣṇavā māthura-maṇḍale’tra |**

**kāśīśvaraḥ kṛṣṇa-vane cakāstu **

**śrī-kṛṣṇa-dāsaś ca sa-lokanāthaḥ ||4||**

śobhā-pādanaṁ cāsya śrī-mathurā-nātha-caraṇāravinda-bhakti-rasikānāṁ śrī-mathurāyāṁ sukha-nivāsena svata eva sampadyate ity ādy abhiprāyeṇāśāste jīyāsur iti śrī-bhagavad-bhakti-pravartanādi-lakṣaṇa-nijotkarṣam āviṣkurvantv ity arthaḥ |  mathurā-maṇḍale śrī-mathurā-nagara-madhye prāyas tatraiva teṣām avasthiteḥ kṛṣṇa-vanaṁ vṛndāvanaṁ tāpanīya-śruty-uktānusārāt tasmin krīḍatu śravaṇa-kīrtanādi-bhaktyā sukhaṁ nivasatv ity arthaḥ |  lokanāthena saha vartata iti tathā saḥ | ity anyonyaṁ tayoḥ prīti-viśeṣaḥ sūcitaḥ | evaṁ ca yadaiṣāṁ tatra tatra nivāsas tadānīm ayaṁ grantho jāta ity api sūcitam ||4||


## tatra lekhya-pratijñā

**ādau sa-kāraṇaṁ lekhyaṁ śrī-gurv-āśrayaṇaṁ tataḥ |**

**guruḥ śiṣyaḥ parīkṣādir bhagavān manavo’sya ca |**

**mantrādhikārī siddhy-ādi-śodhanaṁ mantra-saṁskriyāḥ ||5||**

likhann iti yal likhitaṁ tal lekhyam eva pratijānīte pratijānīte ādāv ity ādi trayoviṁśatibhiḥ | kāraṇa-sahitaṁ śrī-guror āśrayaṇaṁ upasattir ādau lekhyam ity asya liṅga-vacana-vyatyayena yathāyathaṁ sarvatrānvayaḥ | tatas tad-anantaraṁ guruḥ kīdṛśa iti tasya lakṣaṇaṁ lekhyam ity arthaḥ |  asya bhagavato manavo mantrāś ca tan-māhātmyādikaṁ ca lekhyam ity arthaḥ ||5||

**dīkṣā nityaṁ brāhma-kāle śubhotthānaṁ pavitratā ||6||**

dīkṣā tad-vidhir lekhya ity arthaḥ |  evam agre’pi sarvatra mūla-granthānusāreṇa yathāyatham ūhyam | nityam ity asya śaraṇāgatir ity antam anuvṛttiḥ | śaraṇāgater api nitya-kṛtyeṣv antarbhāvena tad-avadhi nitya-kṛtyānām eva likhanāt | ata eva tad-anantaraṁ nitya-kṛtya-vyavacchedārthaṁ pakṣeṣv iti lekhyam | brāhma-kāle brāhmya-muhūrte śubhaṁ śubha-karmārthaṁ kṛṣṇa-kṛṣṇeti kīrtanādinā maṅgalāvahaṁ vā yad utthānaṁ śayyā-tyāgas tat | pavitratā pāṇi-pāda-prakṣālana-danta-dhāvanācamanādinā śucitvam | etad ādi sarvaṁ yadyapy agre svata eva tat-tat-prakaraṇato vyaktaṁ bhāvi, tathāpi sukha-bodhārtham adhunātra kiñcid abhivyajyate ||6||

**prātaḥ smṛtyādi kṛṣṇasya vādyādaiś ca prabodhanam |**

**nirmālyottāraṇādy-ādau maṅgalārātrikaṁ tataḥ ||7||**

prātar iti nityam itivat madhyāhna-kṛtyaṁ yāvad anuvartata eva | evaṁ madhyāhnādikaṁ cohyam | smṛtiḥ smaraṇam | ādi-śabdena prātaḥ kīrtana-praṇamana-vijñāpanādi | prabodhanaṁ vādyaiḥ | ādi-śabdāt stuti-pāṭhādibhiḥ | nirmālyottāraṇaṁ ādi-śabdena śrī-mukha-prakṣālana-danta-kāṣṭhārpaṇādi | ādāv iti prathamaṁ nirmālyottāraṇasya āvaśyakatvāt ||7||

**maitrādi-kṛtyaṁ śaucācamanaṁ dantasya dhāvanam |**

**snānaṁ tāntrika-sandhyādi deva-sadmādi-saṁskriyā ||8||**

nija-danta-dhāvanaṁ yadyapy utthānānantaram eva kṛtyam iti pavitrāntaḥ pūrvaṁ praviṣṭam eva tathāpi śaucādi-vidhi-prasaṅgato’tra tad-vidhi-mātra-likhanam | tāntrikī sandhyā tad-upāstiḥ | ādi-śabdena jale bhagavat-pūjā | deva-sadmanaḥ bhagavad-ālayasya saṁskriyā saṁmārjanādinā svastika-nirmāṇa-dhvaja-patākādy-āropaṇena ca | ādi-śabdāt pīṭha-pātra-vastrādi-saṁskāraḥ ||8|| \


**tulasyādyāhṛtir geha-snānam uṣṇodakādikam |**

**vastraṁ pīṭhaṁ cordhva-puṇḍraṁ śrī-gopī-candanādikam ||9||**

tulasyāḥ | ādi-śabdāt puṣpādīnāṁ cāharaṇam | gehe nija-gehe, snānaṁ tad-vidhiḥ | tac ca bahis tīrthābhāvena kiṁ vā śrī-bhagavad-ālaya-saṁskārādy-anantaram eva pūjārthaṁ punaḥ snānāpekṣayā jñeyaṁ tatraivoṣṇadakāmalakādi-snāna-vyavasthā ca | vastraṁ snānānantaraṁ nija-paridheyaṁ pīṭham ācamanādy-arthaṁ nijāsanam ||9||

**cakrādi-mudrā mālā ca gṛha-sandhyārcanaṁ guroḥ |**

**māhātmyaṁ cātha kṛṣṇasya dvāra-veśmāntarārcanam ||10||**

guror arcanaṁ māhātmyaṁ ca | atheti guru-pūjānantaram eva bhagavat-pūjāyā vidheyatvāt | dvāraṁ veśmāntaraṁ ca gṛha-madhyaṁ tayor arcanam ||10||

**pūjārthāsanam arghyādi-sthāpanaṁ vighna-vāraṇam |**

**śrī-gurv-ādi-natir bhūta-śuddhiḥ prāṇa-viśodhanam ||11||**

pūjārtheti pūrva-likhitāt nija-pīṭhād bhedārthaṁ arghya-pātrādīnāṁ sthāpanam iti tat-tad-dravyāṇāṁ tat-tat-pātre ca tat-tat-pātrāṇāṁ ca tat-tat-sthāneṣu dhāraṇaṁ tathā maṅgala-ghaṭa-sthāpanaṁ cety arthaḥ | prāṇa-viśodhanaṁ prāṇāyāma ity arthaḥ ||11||



**nyāsa-mudrā-pañcakaṁ ca kṛṣṇa-dhyānāntarārcane |**

**pūjā padāni śrī-mūrti-śālagrāma-śilās tathā ||12||**

nyāsāḥ mātṛkādīnām ṛṣy-ādy-antānām | mudrā-pañcakaṁ veṇu-vanamālādi-mudrāḥ pañca | kṛṣṇasya dhyānaṁ, atha prakaṭa-saurabhety ady uktam | antarārcanaṁ ca dhyānāntaram antar yogaḥ | pūjāyāḥ padāni sthānāni | śrī-śālagrāma-śilādīni sūryāgny-ādīni ca | śrī-mūrtayaḥ śrī-bhagavat-pratikṛtayaḥ śrī-śālagrāma-śilāś ca tat-tal-lakṣaṇādi ||12||

**dvārakodbhava-cakrāṇi śuddhayaḥ pīṭha-pūjanam |**

**āvāhanādi tan-mudrā āsanādi-samarpaṇam ||13||**

śuddhayaḥ kṣālanādinā śrī-mūrtādinām | āvāhanaṁ ādi śabdāt saṁsthāpana-sannidhāpanādi saptakam | tan-mudrāḥ āvāhanādi mudrāḥ | āsanasya ādi-śabdāt svāgatānantaraṁ arghya-pādyācamanīya-madhuparka-punar-ācamanīyānāṁ ca samarpaṇam ||13||

**snapanaṁ śaṅkha-ghaṇṭādi-vādyaṁ nāma-sahasrakam |**

**purāṇa-pāṭho vasanam upavītaṁ vibhūṣaṇam ||14||**

snapane abhyaṅga-dravya-pañccāmṛtodvartanādīni na pṛthak likhitāni | teṣāṁ snapanāṅgatvāt, evam anyad apy ūhyam | bhagavataḥ snāne śaṅkha-snapanasya ghaṇṭāvādyasya ca phala-viśeṣokteḥ śaṅkha-ghaṇṭayor māhātmyaṁ ādi-śabdāt tatraiva śaṅkhādi-vādyasya ca māhātmyaṁ lekhyam ity arthaḥ |  vasanādikaṁ snapanānantaraṁ bhagavate’rpaṇam ||14||

**gandhaḥ śrī-tulasī-kāṣṭha-candanaṁ kusumāni ca |**

**patrāṇi tulasī cāṅgopāṅgāvaraṇa-pūjanam ||15||**

gandhāntargatasyāpi śrī-tulasī-kāṣṭha-candanasya pṛthak lekho māhātmya-viśeṣataḥ evam anyad apy ūhyam | patrāṇi bilvādīnām | aṅgānāṁ mantra-varṇādīnāṁ upāṅgānāṁ ca vedādīnām | āvaraṇānāṁ ca gopa-kumārādīnāṁ pūjā ||15||

**dhūpo dīpaś ca naivedyaṁ pānaṁ homo bali-kriyā |**

**avagaṇḍūṣādyāsyavāso divya-gandhādikaṁ punaḥ ||16||**

bali-kriyā, viṣvaksenādibhyo bhagavad-ucchiṣṭāṁśa-pradānam | avagaṇḍūṣaṁ gaṇḍūṣārtha-jalam | ādi-śabdena danta-śodhana-punar-ācamana-śrī-mukha-mārjanādi | āsya-vāsaḥ lavaṅga-tāmbūlādi mukha-vāsaḥ ||16||

**rājopacārā gītādi mahā-nīrājanaṁ tathā |**

**śaṅkhādi-vādanaṁ sāmbu-śaṅkha-nīrājanaṁ stutiḥ ||17||**

rājopacārāḥ chatra-cāmarādayaḥ | gītaṁ ādi śabdāt vādyaṁ nṛtyaṁ ca | śaṅkhādīnāṁ vādanaṁ, pūrvaṁ snāna-sambandhi adhunā ca mahā-nirājana-viṣayakam iti bhedaḥ ||17||

**natiḥ pradakṣiṇā karmādy-arpaṇaṁ japa yācane |**

**āgaḥ-kṣamāpaṇaṁ nānāgāṁsi nirmālya-dhāraṇam ||18||**

jala-yukta-śaṅkhena nīrājanam | japaḥ yācanaṁ ca prārthanā | āgasām aparādhānāṁ kṣamāpaṇam | nānā—nānā-vidhāny āgāṁsi | nirmālyasya śrī-bhagavat-pādābjottīrṇasya tulasyāder nija-mastake dhāraṇam ||18||

**śaṅkhāmbu-tīrthaṁ tulasī-pūjā tan-mṛttikādi ca |**

**dhātrī-snāna-niṣedhasya kālo vṛtter upārjanam ||19||**

śaṅkhāmbu śrī-bhagavān nīrājita-śaṅkha-jalam | tīrthaṁ śrī-caraṇodakam | tulasī-vane śrī-bhagavatas tulasyāś ca pūjanaṁ tasyās tulasyā mṛttikā kāṣṭhādi | dhātrī-āmalakī tan-māhātmyam ity arthaḥ ||19||

**madhyāhne vaiśa-devādi-śrāddhaṁ cānarpyam acyute |**

**vinārcām aśane doṣās tathānarpita-bhojane ||20||**

**naivedya-bhakṣaṇaṁ santaḥ sat-saṅgo’sad-asaṅgatiḥ |**

**asad-gatir vaiṣṇavopahāsa-nindādi-duṣphalam ||21||**

vaiśvadevādikaṁ śrāddhaṁ ca vaiṣṇavair yathā kāryaṁ tad-vidhir ity arthaḥ vaiṣṇava-kṛtyānām eva likhanāt | acyute śrī-bhagavati, anarpyaṁ arpaṇāyogyam | arcāṁ bhagavat-pūjāṁ vinā bhojane doṣāḥ | tatheti bhagavaty anarpitasya dravyasya bhojane ca doṣāḥ | santaḥ śrī-bhagavad-bhaktāḥ asadbhir asaṅgatiḥ asat-saṅga-parityāga ity arthaḥ |  asatāṁ gatir niṣṭhā | vaiṣṇavānām upahāsādinā yad duṣṭaṁ phalaṁ bhavati tat | yadyapy asad-gaty-antargatam eva tat syāt tathāpi viśeṣato vaiṣṇava-viṣayakāparādha-lakṣaṇa-paramāsādhutva-parihārārthaṁ pṛthak likhitam ||20-21||

**satāṁ bhaktir viṣṇu-śāstraṁ śrīmad-bhāgavataṁ tathā |**

**līlā-kathā ca bhagavad-dharmāḥ sāyaṁ nija-kriyāḥ ||22||**

**karma-pāta-parīhāras trikālārcā viśeṣataḥ |**

**naktaṁ kṛtyānyatho pūjā-phala-siddhy-ādi-darśanam ||23||**

bhaktir abhigamana-stuty-ādinā sammānanam | līlā-katheti bhagaval-līlā-kathāyāḥ śravaṇa-kīrtanādi | tat tyāge doṣaś ca | nija-kriyāḥ, sandhyopāstyādi-karmāṇi | vaiṣṇavānāṁ karma-pātasya parihāraḥ | tad-doṣa-nirākaraṇa-siddhānta ity arthaḥ | viśeṣatas trikālārcanam | kāla-traya-pūjā-vidhi-viśeṣa ity arthaḥ |  naktaṁ kṛtyāni gīta-vādyādi-pūrvakaṁ śrī-bhagavac-chayanopacāra-kalpanādīni | pūjā-phalasya siddhiḥ yathā sampūrṇatā syāt tat-prakāra ity arthaḥ |  ādi-śabdena aśaktasya pūjā-phala-prāpty-upāyaḥ | darśanaṁ pūjāyāḥ śrī-mūrter vāvalokanam ||22-23||

**viṣṇv-artha-dānaṁ vividhopacārā nyūna-pūraṇam |**

**śayanaṁ mahimārcāyāḥ śrīman-nāmnas tathādbhutaḥ ||24||**

**nāmāparādhā bhaktiś ca premāthāśrayaṇādayaḥ |**

**pakṣeṣv ekādaśī sāṅgā śrī-dvādaśy-aṣṭakaṁ mahat ||25||**

**kṛtyāni mārga-śīrṣādi-māseṣu dvādśeṣv api |**

**puraścaraṇa-kṛtyāni mantraṁ siddhasya lakṣaṇam ||26||**

**mūrtyāvirbhāvanaṁ mūrti-pratiṣṭhā kṛṣṇa-mandiram |**

**jīrṇoddhṛtiḥ śrī-tulasī-vivāho’nanya-karma ca ||27||**

viṣṇv-arthaṁ kapilādi-dānam | tad-dugdhādinā nitya-pūjā-siddher nitya-pūjārtha-dravya-dānābhiprāyato vā nitya-kṛtya-madhye likhitam | nyūna-pūraṇaṁ alabdhopacāra-samādhānaṁ śayanaṁ nija-śayana-vidhiḥ | arcāyāḥ śrī-bhagavat-pūjāyā mahimā māhātmyaṁ śrīman-nāmnaś ca mahimā | adbhuta iti śrī-bhagavan-nāma-māhātmye’rthavāda-kalpanā parama-doṣāvahā | nāma sevayā nāmāparādha-kṣayaś cety api sūcayati | bhaktiḥ śrī-bhagavad-bhakter dor-labdhādi-māhātmyaṁ lakṣaṇaṁ cety arthaḥ | premā prema-sampatti-lakṣaṇam ity arthaḥ |  āśrayaṇaṁ śaraṇāgatis tasya kādācitkatve’pi nitya-kṛtyāntar-lekho nityaṁ śrī-bhagavat-sthānāśrayādi-lakṣaṇatayā nityam ānukūlyasya saṅkalpādi-lakṣaṇatayā ca nitya-kṛtyāntar eva paryāvasānāt | ādi-śabdena uccāvaca-sadācārāḥ | evaṁ lekhya-nitya-kṛtyātikrameṇa pratijñāya pakṣa-kṛtyam āsakṛtyādīni lekhyāni pratijānīte pakṣeṣv ity ādinā | aṅgāni daśamyādi-dina-traya-niyamāḥ jāgaraṇaṁ dvādaśy-apekṣaṇādīni ca taiḥ sahitam ekādaśī-vratam | tat-tan-māhātmyaṁ tat-tad-vrata-dina-nirṇayādi cety arthaḥ | evam anyad apy ūhyam | saṅgeti liṅga-vacana-vyatyayena sarvatra yathāyathaṁ yojyam | siddhasya puraścaraṇādinā siddha-mantrasyety arthaḥ | mūrtīnāṁ śrī-bhagavat-pratibhānām āvirbhāvanaṁ śilpādi dvārā niṣpādanam ity arthaḥ |  kathañcid vaiguṇye śrī-mūrteḥ punaḥ saṁskāra-pratiṣṭhā vidhy-antargata eveti pṛthak nollikhitaḥ | evaṁ prakārādi-nirṇaya-vṛkṣa-ropaṇādikam api mandirānusaṅgikatayā prṭhak nollikhitam | jīrṇānāṁ prāsādādīnāṁ uddhṛtir udāraḥ | ananyānāṁ ekāntināṁ kṛtam ||24-27||


## tatra śrī-gurūpasatti-kāraṇam

**kṛpayā kṛṣṇa-devasya tad-bhakta-jana-saṅgataḥ |**

**bhakter māhātmyam ākarṇya tām icchan sad-guruṁ bhajet ||28||**

adhunā pratijñātaṁ tat tad eva vistārya likhati tatretyādinā yāvat samāpti | tatra teṣu śrī-gurūpasatteḥ papadyeta upāsita saṁśrayatety ādināgre lekhyāyāḥ kāraṇam idaṁ likhyata iti śeṣaḥ | evam agre’pi sarvatra | tad eva likhati—kṛpayety ādinā puruṣo vedety antena | kṛṣṇa-devasya kṛpayā yas tasya bhakta-janaiḥ saṅgas tasmāt | māhātmyaṁ mokṣād apy ādikyādi tāṁ bhaktiṁ santaṁ lekhya-lakṣaṇair uttamaṁ gurum āśrayet ||28||

**atrānubhūyate nityaṁ duḥkha-śreṇī paratra ca |**

**duḥsahā śrūyate śāstrāt titīrṣed api tāṁ sudhīḥ ||29||**

nanu viṣaya-sukhāsaktānāṁ tādṛśa-jñānaṁ durghaṭam eveti kuto bhaktīcchāstu ? satyaṁ, duḥkha-sāgara-taraṇecchayāpi bhaktiṁ vāñchan sad-gurum apekṣetaivety āśayena likhati—atreti | duḥkhasya śreṇī-paramparā śāstrāc chrūyata iti veda-vākye viśvāsāt sāpi pratyetavyaiva | na tv aviśvasanīyety arthaḥ | atas tāṁ duḥkha-śreṇīm api taritum icchet, mā tādṛśa-māhātmyaṁ bhaktim icchatv ity aho bata śocyatety api-śabdārthaḥ | sudhīś cet, anyathā vicārābhāvena paśuvan nirbuddhir evety arthaḥ | yad vā, mithyā-duḥkhāvalī-sahanena vyādhādivat kudhīr evety arthaḥ ||29||

**tathā coktam ekādaśa-skandhe [bhā.pu. 11.9.29]—**


    **labdhvā su-durlabham idaṁ bahu-sambhavānte**


    **mānuṣyam artha-dam anityam apīha dhīraḥ |**


    **tūrṇaṁ yateta na pated anu-mṛtyu yāvan**


    **niḥśreyasāya viṣayaḥ khalu sarvataḥ syāt ||30||**

sva-likhitam etad eva mahā-purāṇokta-padya-dvayena pramāṇayati—tathā coktam iti |


    ye śrī-bhāgavatādīnāṁ ślokārthā viditā hi te | 


    sudurgamas tathāpy arthas teṣu kaścid viśiṣyate ||

tathā hi—mṛtyor anu paścāt yāvan na patet tāvad eva niḥśreyasāya tṛuṇaṁ yateta | yad vā, anu nirantaraṁ mṛtyavo maraṇāni yasya | yad vā, mṛtyu-hetavo rogādayo mṛtyava iva vividha-bahula-mahā-duḥkhāni vā yasmin tat | viṣayas tu sarvataḥ paśv-ādi-yoniṣv api syād eva ||30||

**svayaṁ śrī-bhagavatā ca [bhā.pu. 11.20.17]—**


    **nṛ-deham ādyaṁ su-labhaṁ su-durlabhaṁ**


    **plavaṁ su-kalpaṁ guru-karṇa-dhāram |**


    **mayānukūlena nabhasvateritaṁ**


    **pumān bhavābdhiṁ na taret sa ātma-hā ||31||**

svayam iti | nijeṣṭa-daivata-śrī-kṛṣṇābhiprāyeṇa | yad vā, kṛṣṇas tu bhagavān svayam ity abhiprāyeṇa | cakārād uktam iti pūrva-gata-padenānvayaḥ | evam agre’pi boddhavyam | nṛ-dehaṁ plavaṁ nāvaṁ prāpyety adhyāhāraḥ | ādyaṁ sarva-phalānāṁ mūlam | etad upārjita-karmabhiḥ sarva-phalāvāpteḥ | sudurlabham udyama-koṭibhir api prāptum aśakyam | tathāpi sulabhaṁ sat yadṛcchayā labdhatvāt | sukalpaṁ paṭutaram | guruḥ saṁśrita-mātra eva karṇadhāro netā yasya tat | mayā smṛta-mātreṇānukūlena mārutena preritam | yad vā, atrāpi kṛtvety adhyāhāryaṁ | vaktur gāmbhīryeṇa tad-uktau svabhāvata unneya-śatāpātāt | tataś cāyam arthaḥ—nṛ-deham idaṁ guru-karṇadhāraṁ kṛtvā karṇadhāranīyamāna-plavavad āśraya-mātreṇa guruṇā sat-kṛtyābhimukhaṁ pravartya tathānukūla-vāta-preritavat smṛti-mātreṇa mayādhiṣṭhitaṁ sat kṛtārthaṁ kṛtvā yo na taret, sa ātmahaiveti ||31||


# atha śrī-gurūpasattiḥ

**tatraiva śrī-prabuddha-yogeśvaroktau [bhā.pu. 11.3.21]—**


    **tasmād guruṁ prapadyeta jijñāsuḥ śreya uttamam |**


    **śābde pare ca niṣṇātaṁ brahmaṇy upaśamāśrayam ||32||**

evaṁ kāraṇam ullikhya kāryaṁ likhati—tasmād ity ādinā | śābde brahmaṇi vedākhye nyāyato niṣṇātaṁ tattvajñam | anyathā saṁśaya-nirāsakatvāyogāt | pare ca brahmaṇy aparokṣānubhavena niṣṇātam | anyathā bodha-sañcārāyogāt | para-brahma-niṣṇātatva-dyotakam āha—upaśamāśrayaṁ parama-śāntam iti | yad vā, pare brahmaṇi śrī-kṛṣṇe śamo mokṣas tad-upari vartata iti upaśamo bhakti-yogas tad-āśrayaṁ sadā śravaṇa-kīrtanādi-paraṁ śrī-vaiṣṇava-varam ity arthaḥ | anyat samānam ||32||

**svayaṁ śrī-bhagavad-uktau [bhā.pu. 11.10.5]—**


    **mad-abhijñaṁ guruṁ śāntam upāsīta mad-ātmakam ||33||**

mām abhito bhakta-vātsalyādi-māhātmyānubhava-pūrvakaṁ jānātīti tathā tam | ata eva mayi ātmā cittaṁ yasya taṁ, bahuvrīhau kaḥ | asya padyasya pūrvārdhaṁ—yamān abhīkṣṇaṁ seveta niyamān mat-paraḥ kvacit ity atrānupayuktatvān na likhitam | evam anyatrāpy agre jñeyam ||33||

**krama-dīpikāyāṁ [4.2] ca—**

**vipraṁ pradhvasta-kāma-prabhṛti-ripu-ghaṭaṁ nirmalāṅgaṁ gariṣṭhāṁ**

**bhaktiṁ kṛṣṇāṅghri-paṅkeruha-yugala-rajorāgiṇīm udvahantam |**

**vettāraṁ veda-śāstāgama-vimala-pathāṁ sammataṁ satsu dāntaṁ**

**vidyāṁ yaḥ saṁvivitsuḥ pravaṇa-tanu-manā deśikaṁ saṁśrayeta ||34||**

**śrutāv api [mu.u. 1.2.12, chā.u. 6.14.2]—**


    **tad-vijñānārthaṁ sa gurum evābhigacchet **


    **samit-pāṇiḥ śrotriyaṁ brahma-niṣṭham |**


    **ācāryavān puruṣo veda ||35||**

nirmalāṅgaṁ vyādhi-rahitaṁ, veda-śāstrāgamānāṁ ye vimalāḥ | panthāno mārgās teṣāṁ vettāram | satsu satāṁ mataṁ sammataṁ, vidyāṁ saṁsāra-duḥkha-taraṇādy-upāyaṁ mantram | pravaṇā namrā vinītā deśikaika-parā vā tanur manaś ca yasya tathā-bhūtaḥ san, deśikaṁ gurum | evaṁ pravaṇa-tanu-manastvādi śruty-ukta-samit-pāṇitvādi ca gurūpasatter ādya-prakāro jñeyaḥ ||34-35||


# atha gurūpasatti-nityatā

**śrī-bhāgavate daśama-skandhe śruti-stutau [bhā.pu. 10.87.33]—**


    **vijita-hṛṣīka-vāyubhir adānta-manas tura-gaṁ**


    **ya iha yatanti yantum ati-lolam upāya-khidaḥ |**


    **vyasana-śatānvitāḥ samavahāya guroś caraṇaṁ**


    **vaṇija ivāja santy akṛta-karṇa-dharā jaladhau ||36||**

vijitendriya-prāṇair api adamita-mano’śvaṁ ye niyantuṁ prayatante | guroś caraṇam anāśritya te upāyeṣu khidyante kliśyantīty upāya-khidaḥ santo bahu-vyasanākulā iha saṁsāra-samudre santi tiṣṭhanti | punaḥ punar duḥkham eva prāpnuvantīty arthaḥ | he aja bhagavan ! akṛta-karṇadharā asvīkṛta-nāvikā vaṇijo yathā tadvat ||36||

**śrutau ca [kaṭha.u. 1.2.9]—**


    **naiṣā tarkeṇa matir āpaneyā**


    **proktānyenaiva sujñānāya preṣṭha ||37||**

śobhana-jñānāya preṣṭhā parama-yogyatvena priyatamā eṣā matis tarkeṇa nija-nyāyena hetunā proktād anyena vidhinā kṛtvā nāpaneyā apamārge na praveśanīyety arthaḥ ||37||


# atha viśeṣataḥ śrī-guror lakṣaṇāni

**mantra-muktāvalyām—**


    **avadātānvayaḥ śuddhaḥ svocitācāra-tat-paraḥ |**


    **āśramī krodha-rahito vedavit sarva-śāstravit ||38||**


    **śraddhāvān anasūyaś ca priya-vāk priya-darśanaḥ |**


    **śuciḥ suveśas taruṇaḥ sarva-bhūta-hite rataḥ ||39||**


    **dhīmān anuddhata-matiḥ pūrṇo’hantā vimarśakaḥ |**


    **sa-guṇo’rcāsu kṛtadhīḥ kṛtajñaḥ śiṣya-vatsalaḥ ||40||**

śābde pare ca niṣṇātam [bhā.pu. 11.3.21] ity ādinā prāk sāmānyataḥ saṅkṣepeṇa guru-lakṣaṇāny ullikhyādhunā tāny eva viśeṣato vistārya | kiṁ vā, pūrvaṁ gurv-āśrayaṇānuṣaṅgena gauṇatayā likhitvedānīṁ mukhyatvena likhati avadātety ādinā | avadātaḥ śuddhaḥ pātityādi-doṣa-rahito’nvayo vaṁśo yasya, sad-vaṁśa-jāta ity arthaḥ | śuddhaḥ svayam api pātityādi-doṣa-rahitaḥ | ahantā ahiṁsakaḥ | yad vā, ahantāyā vimarśakas tattva-vicārakaḥ | guṇā vātsalyādayas tad-yuktaḥ | arcāsu bhagavat-pūjāsu, pāṭhāntare sa-guṇasya sattva-guṇādhiṣṭhātuḥ, kāruṇyādi-guṇa-yuktasya vā bhagavataḥ arcāsu pratimāsu kṛtadhīḥ tat-pūjāyāṁ kṛta-niścaya ity arthaḥ ||38-40||


    **nigrahānugrahe śakto homa-mantra-parāyaṇaḥ |**


    **ūhāpoha-prakāra-jñaḥ śuddhātmā yaḥ kṛpālayaḥ |**


    **ity ādi-lakṣaṇair yukto guruḥ syād garimā-nidhiḥ ||41||**

garimety ā-kārāntatvam ārṣatvāt soḍhavyam | yad vā, garimṇa ā samyak nidhir nidhānam | yad vā, sākṣād garima-rūpo nidhi-rūpaś ceti pada-dvayam | garimāmbudhir iti pāṭhas tu spaṣṭa eva ||41||

**agastya-saṁhitāyāṁ ca—**


    **devatopāsakaḥ śānto viṣayeṣv api niḥspṛhaḥ |**


    **adhyātmavid brahma-vādī veda-śāstrārtha-kovidaḥ ||42||**


    **uddhartuṁ caiva saṁhartuṁ samartho brāhmaṇottamaḥ |**


    **tattvajño yantra-mantrāṇāṁ marma-bhettā rahasyavit ||43||**


    **puraścaraṇa-kṛd dhoma-mantra-siddhaḥ prayogavit |**


    **tapasvī satya-vādī ca gṛhastho gurur ucyate ||44||**

brahmavādī | vedādhyāpakaḥ | marma-bhettā | saṁśaya-granthi-cchettā ||42-44||

**viṣṇu-smṛtau—**


    **paricaryā-yaśo-lābha-lipsuḥ śiṣyād gurur nahi |**


    **kṛpā-sindhuḥ susampūrṇaḥ sarva-sattvopakārakaḥ ||45||**


    **niḥspṛhaḥ sarvataḥ siddhaḥ sarva-vidyā-viśāradaḥ |**


    **sarva-saṁśaya-saṁchettā nālaso gurur āhṛtaḥ ||46||**

tat-tad-guṇa-yukto’pi kevalaṁ nija-paricaryādy-arthaṁ śiṣyānubandhako gurur upekṣya iti likhati—paricaryeti | lābho dhanādiḥ | śiṣyāt dīkṣayet śiṣyaṁ kuryād ity arthaḥ |  yad vā, śiṣyāt śiṣyataḥ sakāśāt paricaryādi-lipsur yaḥ, sa gurur na bhavatīty arthaḥ | tarhi kim-arthaṁ guruḥ syāt ? ity apekṣāyāṁ likhati—kṛpā-sindhur iti | parama-dayālutayā loka-hitārtham eveti bhāvaḥ | atroktānāṁ susampūrṇa ity ādīnāṁ viśeṣaṇānāṁ hetu-hetumattohyā | āhṛto vyāhṛta ukto vā, gurur āḍayam iti pāṭhaḥ kvacit ||45-46||

**śrī-nārada-pañcarātre śrī-bhagavan-nārada-saṁvāde—**


    **brāhmaṇaḥ sarva-kāla-jñaḥ kuryāt sarveṣv anugraham |**


    **tad-abhāvād dvija-śreṣṭhaḥ śāntātmā bhagavan-mayaḥ ||47||**


    **bhāvitātmā ca sarvajñaḥ śāstrajñaḥ sat-kriyā-paraḥ |**


    **siddhi-trayam āyukta ācāryatve’bhiṣecitaḥ ||48||**


    **kṣatra-viṭ-śūdra-jātīnāṁ kṣatriyo’nugrahe kṣamaḥ |**


    **kṣatriyasyāpi ca guror bhāvād īdṛśo yadi ||49||**


    **vaiśyaḥ syāt tena kāryaś ca dvaye nityam anugrahaḥ |**


    **sajātīyena śūdreṇa tādṛśena mahā-mate |**


    **anugrahābhiṣekau ca kāryau śūdrasya sarvadā ||50||**

evaṁ vipra eva guruḥ syād ity āyātam | tad-abhāve kiṁ kāryam iti likhati—brāhmaṇa iti sārdhaiś caturbhiḥ | sarve pañcarātra-vidhānoktāḥ pañca kālās tān jānātīti tathā saḥ | sarveṣu varṇeṣu anugrahaṁ mantra-pradānādikam | tad-abhāvāc ca kṣatriyaḥ kṣatrādīnām anugrahe kṣama iti dvābhyām anvayaḥ | he dvija-śreṣṭha śrī-nārada ! śāntātmā śānta-svabhāvaḥ | bhāvitātmā śuddha-cittaḥ, sarvaṁ dīkṣā-vidhānādikaṁ jānātīti tathā saḥ | siddhi-trayaṁ puraścaraṇādinā mantra-guru-devatānāṁ yat sādhanaṁ tena saṁyuktaḥ | ācāryatve mantropadeṣṭṛtve | puraścaraṇānantaraṁ nija-guruṇābhiṣiktaḥ | anyathopadeśe ’dhikārānupapatteḥ | tac coktaṁ tatraiva puraścaraṇānantaram abhiṣekānte—


    tato’bhiṣicya vidhinā svādhikāre niyojayet |


    gṛhītvā tena kartavyaṁ gurutvam itareṣu ca || iti |

svādhikāre upadeṣṭṛtvādike niyojayed guruḥ tena śiṣyeṇetīdṛśaḥ | ukta-lakṣaṇa-kṣatriya-sadṛśaḥ | dvaye vaiśya-śūdrayor ity arthaḥ | anyatra prātilomya-doṣāpatteḥ | tac cāgre niṣiddham eva | tādṛśena ukta-lakṣaṇa-kṣatriya-sadṛśena ||47-50||

kiṁ ca—

**varṇottame’tha ca gurau sati yā viśrute’pi ca |**

**svadeśato’tha vānyatra nedaṁ kāryaṁ śubhārthinā ||51||**

tatraivāpavādam āha—varṇottama iti | idam anugrahādikam ||51||

**vidyamāne tu yaḥ kuryāt yatra tatra viparyayam |**

**tasyehāmutra nāśaḥ syāt tasmāc chāstroktam ācaret ||**

**kṣatra-viṭ-śūdra-jātīyaḥ prātilomyaṁ na dīkṣayet ||52||**

iha loke’mutra ca tasya nāśaḥ sarvārtha-hāniḥ syāt ||52||

**pādme ca [pa.pu. 6.253.26]–**


    **mahā-bhāgavataḥ śreṣṭho brāhmaṇo vai gurur nṛṇām |**


    **sarveṣām eva lokānām asau pūjyo yathā hariḥ ||53||**

mahā-bhāgavata-śreṣṭho’śeṣa-vaiṣṇava-dharma-rataḥ śrī-bhagavan-māhātmyādi-jñānavāṁś ca | asya lakṣaṇam agre bhagavad-bhakta-lakṣaṇe viśeṣato vyaktaṁ bhāvi ||53||


    **mahā-kula-prasūto’pi sarva-yajñeṣu dīkṣitaḥ |**


    **sahasra-śākhādhyāyī ca na guruḥ syād avaiṣṇavaḥ ||54|| **iti |

brāhmaṇo’pi sat-kula-dharmādhyayanādinā prakhyāto’pi avaiṣṇavaś cet tarhi guru na bhavatīti sarvatrāpavādaṁ likhati—mahā-kuleti | kule mahati jāto’pīti kvacit pāṭhaḥ | ata evoktaṁ pañcarātre—


    avaiṣṇavopadiṣṭena mantreṇa nirayaṁ vrajet |

punaś ca vidhinā samyag grāhayed vaiṣṇavād guroḥ || iti |

iti-śabda-prayogo’trodāhṛtānām anyatra vacanānāṁ prāyo nija-grantha-vacanato vyavacchedārtham | evam agre’py anyatra | yadyapi prati-prakaraṇānte udāhṛta-tat-tac-chāstra-vacanānte ca sarvatra iti-śabdo yujyeta, tathāpi tat-tad-vyavacchedaḥ prakaraṇādīnām abhedād vyakta eveti grantha-bāhulya-bhayān na likhitaḥ ||54||

**gṛhīta-viṣṇu-dīkṣāko viṣṇu-pūjā-paro naraḥ |**

**vaiṣṇavo’bhihito’bhijñair itaro’smād avaiṣṇavaḥ ||55||**

avaiṣṇava ity uktam | tatrādau sāmānyato vaiṣṇava-lakṣaṇaṁ likhan tad-itaratvenāvaiṣṇavaṁ lakṣayati—gṛhīteti | asmād vaiṣṇavād itaro bhinnaḥ ||55||

tattva-sāgare—


    **bahvāśī dīrgha-sūtrī ca viṣayādiṣu lolupaḥ |**


    **hetu-vāda-rato duṣṭo’vāg-vādī guṇa-nindakaḥ ||56||**


    **aromā bahu-romā ca ninditāśrama-sevakaḥ |**


    **kāla-danto’sitauṣṭhaś ca durgandhi-śvāsa-vāhakaḥ ||57||**


    **duṣṭa-lakṣaṇa-sampanno yadyapi svayam īśvaraḥ |**


    **bahu-pratigrahāsakta ācāryaḥ śrī-kṣayāvahaḥ ||58||**

avāg-vādī | avācya-para-pāpādi-vaktā | īśvaraḥ dānādiṣu samarthas tathāpi ced bahu-pratigrahāsaktaḥ ||56-58||


# atha śiṣya-lakṣaṇāni

**mantra-muktāvalyām—**


    **śiṣyaḥ śuddhānvayaḥ śrīmān vinītaḥ priya-darśanaḥ |**


    **satya-vāk puṇya-carito’dabhra-dhīr dambha-varjitaḥ ||59||**


    **kāma-krodha-parityāgī bhaktaś ca guru-pādayoḥ |**


    **devatā-pravaṇaḥ kāya-mano-vāgbhir divā-niśam ||60||**


    **nīrujo nirjitāśeṣa-pātakaḥ śraddhyānvitaḥ |**


    **dvija-deva-pitṝṇāṁ ca nityam arcā-parāyaṇaḥ ||61||**


    **yuvā viniyatāśeṣa-karaṇaḥ karuṇālayaḥ |**


    **ity ādi-lakṣaṇair yuktaḥ śiṣyo dīkṣādhikāravān ||62||**

adabhra-dhīḥ mahā-buddhiḥ ||59-62||

**ekādaśa-skandhe ca [bhā.pu. 11.10.6]—**


    **amāny amatsaro dakṣo nirmamo dṛṭha-sauhṛdaḥ |**


    **asatvaro’rtha-jijñāsur anasūyur amogha-vāk ||63||**

dakṣaḥ analasaḥ | nirmamaḥ jāyādiṣu mamatā-śūnyaḥ | gurau tu dṛḍha-sauhṛdaḥ | asatvaraḥ avyagraḥ | amogha-vāk vyarthālāpa-rahitaḥ ||63||


# athāpekṣyāḥ

**agastya-saṁhitāyām—**


    **alasā malināḥ kliṣṭā dāmbhikāḥ kṛpaṇās tathā |**


    **daridrā rogiṇo ruṣṭā rāgiṇo bhoga-lālasāḥ ||64||**


    **asūyā-matsara-grastāḥ śaṭhāḥ paruṣa-vādinaḥ |**


    **anyāyopārjita-dhanāḥ para-dāra-ratāś ca ye ||65||**


    **viduṣāṁ vairiṇaś caiva ajñāḥ paṇḍita-māninaḥ |**


    **bhraṣṭa-vratāś ca ye kaṣṭa-vṛttayaḥ piśunāḥ khalāḥ ||66||**


    **bahv-āśinaḥ krūra-ceṣṭā durātmanaś ca nindita |**


    **ity evam ādayo’py anye pāpiṣṭhāḥ puruṣādhamāḥ ||67||**

tat-tad-guṇa-hīnān api bhakty-ārtyā vā prapannān svīkurvatāpi śrī-guruṇā lekhya-doṣavanto’vaśyam upekṣyā ity āśayena tān likhati—alasā iti pañcabhiḥ | kliṣṭā vṛthākleśa-kāriṇaḥ | rāgiṇo viṣayāsaktāḥ | bhoga-lālasā lubdhā ity arthaḥ |  piśunā para-doṣa-sūcakāḥ | khalāḥ para-duḥkhadāḥ ||64-67||


    **akṛtyebhyo’nivāryāś ca guru-śikṣā-sahiṣṇavaḥ |**


    **evambhūtāḥ parityājyāḥ śiṣyatve nopakalpitāḥ ||68||**

guru-śikṣāyā asahana-śīlāḥ śiṣyatve na kenāpy upakalpitā na vihitāḥ | śiṣyā na kṛtā ity arthaḥ |  yad vā, upakalpitā na bhavanti | śiṣyatvaṁ nārhanti | śiṣyā na kāryā ity arthaḥ ||68||


    **yady ete hy upakalperan devatākrośa-bhājanāḥ |**


    **bhavantīha dardrās te putra-dāra-vivarjitāḥ ||69||**


    **nārakāś caiva dehānte tiryañcaḥ prabhavanti te ||70||**

lobhādinā teṣāṁ svīkāreṇa śrī-gurau mahā-doṣāḥ paryavasyantīty āha—yadyaita iti sārdhena ||69-70||

**hayaśīrṣa-pañcarātre—**


    **jaiminiḥ sugataś caiva nāstiko nagna eva ca | \
kapilaś cākṣapādaś ca ṣaḍ ete hetu-vādinaḥ ||71||**


    **etan-matānusāreṇa vartante ye narādhamāḥ |**


    **te hetu-vādinaḥ proktās tebhyas tantraṁ na dāpayet ||72|| **iti |


# atha parīkṣaṇam

**tayoḥ parīkṣā cānyo’nyam ekābdaṁ saha-vāsataḥ |**

**vyavahāra-svabhāvānubhavenaivābhijāyate ||73||**

tayoḥ guru-śiṣyayoḥ | anyo’nyam ity asya parārdhenāpy anvayaḥ | vyavahāraḥ ceṣṭā | svabhāvaḥ śīlam | tayor anubhavenaiva abhito jāyate ||73||

**mantra-muktāvalyāṁ—**


    **tayor vatsara-vāsena jñātānyonya-svabhāvayoḥ |**


    **gurutā śiṣyatā ceti nānyathaiveti niścayaḥ ||74||**

**śrutiś ca—**


    **nāsaṁvatsara-vāsine deyāt ||75||**

**sāra-saṅgrahe’pi—**


    **sad-guruḥ svāśritaṁ śiṣyaṁ varṣam ekaṁ parīkṣayet ||76||**


    **rājñi cāmātyajā doṣāḥ patnī-pāpaṁ sva-bhartari |**


    **tathā śiṣyārjitaṁ pāpaṁ guruḥ prāpnoti niścitam ||77||**

guruṇā tv avaśyam eva śiṣya-parīkṣā kāryety atra hetum āha—rājñīti ||77||

**krama-dīpikāyāṁ tu [4.3]—**


    **santoṣayed akuṭilārdretarāntarātmā**


    **taṁ svair dhanaiś ca vapuṣāpy anukūlavāṇyā |**


    **abda-trayaṅkamalanâbhadhiyā’tidhīras**


    **tuṣṭe vivakṣatu gurāv atha mantra-dīkṣām ||78||**

evaṁ varṣam ekaṁ parīkṣā ca tato dīkṣeti niścitam | tatra śrī-gopāla-mantra-vara-dīkṣāyāṁ varṣa-traya-guru-sevānantaram eva dīkṣeti tat-tattva-vidāṁ mataṁ likhan dīkṣā-prāktana-guru-sevā-vidhiṁ ca saṅkṣepeṇa darśayati—santoṣayed iti | taṁ guruṁ vivakṣatuḥ vaktum icchatu | dīkṣarthaṁ prārthanaṁ kuryād ity arthaḥ |  abda-trayam ity atra viśeṣo granthāntarād draṣṭavyaḥ | tathā hi—


    triṣu varṣeṣu viprasya ṣaḍ-varṣeṣu nṛpasya ca |


    viśo navasu varṣeṣu parīkṣeteti śasyate |


    samāsv api dvādaśasu teṣāṁ ye vṛṣalādayaḥ || iti |

yac ca śāradā-tilakādāv uktam—


    ekābdena bhaved vipro bhaved abda-dvayān nṛpaḥ |


    bhaved abda-trayair vaiśyaḥ śūdro varṣa-catuṣṭayaiḥ || iti |

tad atyanta-pūrva-pariśīlita-viṣayam iti vivecanīyam ||68||


# atha viśeṣataḥ śrī-guru-sevā-vidhiḥ

**kaurme śrī-vyāsa-gītāyām—**


    **uda-kumbhaṁ kuśān puṣpaṁ samidho’syāharet sadā |**


    **mārjanaṁ lepanaṁ nityam aṅgānāṁ vāsasāṁ caret ||79||**


    **nāsya nirmālya-śayanaṁ pādukopāsanahāv api |**


    **ākrāmed āsanaṁ chyāyām āsandīṁ vā kadācana ||80||**


    **sādhayed danta-kāṣṭhādīn kṛtyaṁ cāsmai nivedayeet ||81||**

santoṣayed ity ādinā sāmānyataḥ saṅkṣepeṇa likhitaṁ śrī-guru-sevā-vidhiṁ viśeṣato vistārya likhati—uda-kumbham ity ādinā | asya guror mārjanādikaṁ gṛhasya āṅgānāṁ cety arthaḥ | tatrāṅgānāṁ lepanaṁ candanādineti jñeyam | pādukopānahoś carma-kāṣṭhādi-bhedenāvāntara-bhedaḥ | āsandīṁ bhojana-pātrādhāra-tripādikām ||79-81||


    **anāpṛcchya na gantavyaṁ bhavet priya-hite rasaḥ |**


    **na pādau sārayed asya sannidhāne kadācana ||82||**


    **jṛmbhā-hāsyādikaṁ caiva kaṇṭha-prāvaraṇaṁ tathā |**


    **varjayet sannidhau nityam athāsphoṭanam eva ca ||83||**

sārayet prasārayet | ādi-śabdād uccair bhāṣādi | āsphoṭanam āggulyādīnām ||82-83||

kiṁ ca—


    **śreyas tu guruvad vṛttir nityam eva samācaret |**


    **guru-putreṣu dāreṣu guroś caiva sva-bandhuṣu ||84||**

nityaṁ guru-putrādiṣu śreyaḥ hitaṁ samyag ācaret | guruvad vṛttiḥ | gurāv iva guru-putrādiṣv api vṛttir vyavahāro yasya tathā-bhūtaḥ san | svā jñātayo bandhavaḥ sambandhinas teṣu | pāṭhāntare śreyo yathā syāt tathā gurāv iva tad-dhiyācaret | yadācaret tat śreya iti vā ||84||


    **utsādanaṁ vai gātrāṇāṁ snāpanocchiṣṭa-bhojane |**


    **na kuryād guru-putrasya pādayoḥ śaucam eva ca ||85||**


    **guruvat paripūjyāś ca sa-varṇā guru-yoṣitaḥ |**


    **asavarṇās tu sampūjyāḥ pratyutthānābhivādanaiḥ ||86||**


    **abhyañjanaṁ snāpanaṁ ca gātrotsādanam eva ca |**


    **guru-patnyā ca kāryāṇi keśānāṁ ca prasādhanam ||87||**

tatrāpavādam āha—utsādanam iti tribhiḥ | gātrāṇām utsādanam | udvartanaṁ śaucaṁ prakṣālanam | asavarṇā iti pūrva-brāhmaṇānāṁ kṣatiryādi-kanyā-parigrahāt | yadyapy etat sarvaṁ śrīvyāsa-devena vedādhyāpaka-guru-sevādhikṛtyoktaṁ, tathāpi sāṅga-vedādhyāpane mantropadeśaś ca svata eva sidhyatīty evaṁ mantra-gurvor abhedāt | viśeṣataś ca sevā-vidhi-sāmyād atra likhitam iti dik | evam anyatrāpy ūhyam ||87-89||

**devy-āgame śrī-śivoktau—**


    **guru-śayyāsanaṁ yānaṁ pāduke pāda-pīṭhakam |**


    **snānodakaṁ tathā chāyāṁ laṅghayen na kadācana ||88||**


    **guror agre pṛthak-pūjām advaitaṁ ca parityajet |**


    **dīkṣāṁ vyākhyāṁ prabhutvaṁ ca guror agre vivarjayet ||89||**

advaitam abhedoktiḥ | dīkṣām anyasmai dīkṣā-radānam ||88-89||

**śrī-nāradoktau—**


    **yatra yatra guruṁ paśyet tatra tatra kṛtāñjali |**


    **praṇamet daṇḍavad bhūmau chinna-mūla iva drumaḥ ||90||**


    **guror vākyāsanaṁ yānaṁ pādukopānahau tathā |**


    **vastraṁ chāyāṁ tathā śiṣyo laṅghayen na kadācana ||91||**

pādukopānahoś carma-kāṣṭhādi-bhedenāvāntara-bhedaḥ pūrvam eva likhitaḥ ||90-91||

**śrī-manu-smṛtau— (not found)**


    **nodāhared guror nāma parokṣam api kevalam |**


    **na caivāsyānukurvīta gati-bhāṣaṇa-ceṣṭitam ||92||**


    **guror gurau sannihite guruvad dhṛtim ācaret |**


    **na cāvisṛṣṭo guruṇā svān gurūn abhivādayet ||93||**

kevalaṁ śuddhaṁ nāmākṣara-mātrakam ity arthaḥ |  svān gurūn pitrādīn ||92-93||

**śrī-nārada-pañcarātre—**


    **yathā tathā yatra tatra na gṛhṇīyāc ca kevalam |**


    **abhaktyā na guror nāma gṛhṇīyāc ca yatātmavān ||94||**


    **praṇavaḥ śrīs tato nāma viṣṇu-śabdād anantaram |**


    **pāda-śabda-sametaṁ ca nata-mūrdhāñjalī-yutaḥ ||95||**

tarhi kutracit kathaṁ gṛhṇīyād ity apekṣāyām āha—gṛhṇīyāc cety ādinā | añjalīti dīrghatvam ārṣam | oṁ śrī-amuka-viṣṇupādā ity evam | tac ca nata-mūrdhāñjali-yuktaḥ san gṛhṇīyād ity arthaḥ ||94-95||

**kiṁ ca—**

**na tam ājñāpayen mohāt tasyājñāṁ na ca laṅghayet |**

**nānivedya guroḥ kiñcid bhoktavyaṁ vā guros tathā ||96|| \
**

**anyatra ca—**


    **āyāntam agrato gacched gacchantaṁ tam anuvrajet |**


    **āsane śayane vāpi na tiṣṭhed agrato guroḥ ||97||**


    **yat kiñcid anna-pānādi priyaṁ dravyaṁ manoramam |**


    **samarpya gurave paścāt svayaṁ bhuñjīta pratyaham ||98||**

**śrī-viṣṇu-smṛtau—**


    **na guror apriyaṁ kuryāt tāḍitaḥ pīḍito’pi vā |**


    **nāvamanyeta tad-vākyaṁ nāpriyaṁ hi samācaret ||99||**


    **ācāryasya priyaṁ kuryāt prāṇair api dhanair api |**


    **karmaṇā manasā vācā sa yāti paramāṁ gatim ||100||**

mohād api guroḥ kiñcin na bhoktavyam | tac cājñāṁ vineti boddhavyam | anyathājñā-laṅghana-doṣāpatteḥ | etac ca sarvaṁ dīkṣānantaram api śiṣyasya kṛtyaṁ jñeyam | sadaiva guru-bhakter anuṣṭheyatvāt | ata evaitat dīkṣānantaram api kvacid uktam asti ||99-100||

**śrī-nārada-pañcarātre—**


    **yo vakti nyāya-rahitam anyāyena śṛṇoti yaḥ |**


    **tāv ubhau narakaṁ ghoraṁ vrajataḥ kālam akṣayam ||101||**

parīkṣāṁ vinā guru-sevādiṁ vinā ca mantrasya kathane grahaṇe ca mahān anartha iti likhati—yo vaktīti | nyāyaḥ dvayor anyonya-parīkṣaṇa-pūrvaka-guru-sevādi-prakāras tad-rahitam |101||

vaiṣṇava-tantre—


    **trāyasva bho jagannātha guro saṁsāra-vahninā |**


    **dagdhaṁ māṁ kāla-daṣṭaṁ ca tvām ahaṁ śaraṇaṁ gataḥ ||102|| **iti |

evaṁ sevayā guru-santoṣaṇānantaraṁ mantra-dīkṣārthaṁ yathā śiṣyeṇa prārthayitavyaṁ tad vijñāpayituṁ likhati trāyasveti ||102||

**tatra śrī-vāsudevasya sarva-deva-śiromaṇeḥ |**

**pādāmbujaika-bhāg eva dīkṣā grāhyā manīṣibhiḥ ||103||**

tatra tasyāṁ gṛhyamānāyāṁ dīkṣāyāṁ tu pādāmbujam ekam eva bhajati āśrayatīti tathā sā | manīṣibhir iti | anyathā nirbuddhitaiveti bhāvaḥ ||103||

**prathama-skandhe [bhā.pu. 1.2.23]—**


    **sattvaṁ rajas tama iti prakṛter guṇās tair**


    **yuktaḥ parama-puruṣa eka ihāsya dhatte |**


    **sthity-ādaye hari-viriñci-hareti saṁjñāḥ**


    **śreyāṁsi tatra khalu sattva-tanor nṝṇāṁ syuḥ ||104||**

tatra hetuṁ darśayan śrī-vāsudevasya bhagavato māhātmyaṁ likhati—sattvam ityādinā | tatra brahmādīnāṁ trayāṇām apīśvaratve’py ekaṭamatve’pi ca śrī-vāsudevasyādhikyam āha—sattvam iti | iha yadyapy eka eva paraḥ pumān īśvaraḥ asya viśvasya sthiti-sṛṣṭi-layārthaṁ hari-viriñci-hareti saṁjñā dhatte | tathāpi tatra teṣāṁ madhye sattva-tanoḥ śrī-vāsudevād eva śreyāṁsi śubha-phalāni syuḥ ||104||

**kiṁ ca [bhā.pu. 1.18.21]—**


    **athāpi yat-pāda-nakhāvasṛṣṭaṁ**


    **jagad viriñcopahṛtārhaṇāmbhaḥ |**


    **seśaṁ punāty anyatamo mukundāt**


    **ko nāma loke bhagavat-padārthaḥ ||105||**

athāpi yadyapi traya evaite īśvarās tathāpīty arthaḥ | yad vā, athety arthāntare | viriñcinopahṛtaṁ samarpitam arhaṇāmbhaḥ arghyodakaṁ yasya pāda-nakhād avasṛṣṭaṁ niḥsṛtam api | yad vā, pāda-nakhenāvajñayā tyaktam api īśa-sahitaṁ jagat punāti | viriñcopahṛtaṁ śeṣam ity anena śrī-brahma-śivayor apy upāsakatvam uktam | tasmān mukundād vyatiriktaḥ ko nāma bhagavat-padārtho’bhidheyaḥ | sarveśvaraḥ sa viṣṇur eka evety arthaḥ ||105||

**śrī-daśama-skandhe [bhā.pu. 10.89.15]—**


    **tan niśamyātha munayo vismitā mukta-saṁśayāḥ |**


    **bhūyāṁsaṁ śraddadhur viṣṇuṁ yataḥ śāntir yato’bhayam ||106||**

tad bhṛgu-varṇitaṁ śrī-bhagavan-māhātmyaṁ vismitā tādṛśāparādhe’pi nirvikāratvena | yad vā, avismitās tasya svata eva tathā sambhāvanayā | bhūyāṁsaṁ mahattamaṁ | śraddadhur niścitavantaḥ ||106||

**pādme vaiśākha-māhātmye yama-brāhmaṇa-saṁvāde [pa.pu. 5.97.27]—**


    **vyāmohāya carācarasya jagatas te te purāṇāgamās**


    **tāṁ tām eva hi devatāṁ paramikāṁ jalpantu kalpāvadhi |**


    **siddhānte punar eka eva bhagavān viṣṇuḥ samastāgama-**


    **vyāpāreṣu vivecana-vyatikaraṁ nīteṣu niścīyate ||107||**

jalpantv ity upahāse, jānanta eva jānantu ity ādivat | samastānām āgamānāṁ śāstrāṇāṁ vyāpāreṣu prayojaneṣu vivecanasya vyāpārasya dūṣaṇatvena tad eva skanda-purāṇādi-vicārasya vyatikaram āsaṅgaṁ prāpiteṣu satsu siddhānte viṣaye viṣṇur eka eva bhagavān sarveśvara iti niścīyate ||107||

nārasiṁhe—


    **satyaṁ satyaṁ punaḥ satyam utkṣipya bhujam ucyate |**


    **vedāc chāstraṁ paraṁ nāsti na devaḥ keśavāt paraḥ ||108||**

vedāc chāstraṁ paraṁ paramaṁ nāstīti dṛṣṭāntatvenoktam ||108||

**yataḥ pādme—**


    **arir mitraṁ viṣaṁ pathyam adharmo dharmatāṁ vrajet |**


    **suprasanne hṛṣīkeśe viparīte viparyayaḥ ||109||**

**tatraiva śrī-bhagavad-vākyam—**


    **man-nimittaṁ kṛtaṁ pāpam api dharmāya kalpate |**


    **mām anādṛtya dharmo’pi pāpaṁ syān mat-prabhāvataḥ ||110||**

**ataevoktaṁ skānde śrī-brahma-nārada-saṁvāde—**


    **vāsudevaṁ parityajya yo’nyaṁ devam upāsate |**


    **sva-mātaraṁ parityajya śvapacīṁ vandate hi saḥ ||111||**

**tatraivānyatra—**


    **vāsudevaṁ parityajya yo’nyaṁ devam upāsate |**


    **tyaktvāmṛtaṁ sa mūḍhātmā bhuṅkte halāhalaṁ viṣam ||112||**

evaṁ brahmādibhyo’khila-devebhyo māhātmyaṁ vilikhyādhunā tat-parityāgenānya-devatā-bhajanasya dūṣaṇatvena tad eva skanda-purāṇādi-vākyair draḍhayati—vāsudevam ity ādinā | upāsata ity ārṣam upāste ||109-112||

**mahābhārate—**


    **yas tu viṣṇuṁ parityajya mohād anyam upāsate |**


    **sa hema-rāśim utsṛjya pāṁśu-rāśiṁ jighṛkṣati ||113||**


    **anādṛtya tu yo viṣṇum anya-devaṁ samāśrayet |**


    **gaṅgāmbhasaḥ sa tṛṣṇārto mṛga-tṛṣṇāṁ pradhāvati ||114||**

gaṅgāmbhasaḥ sakāśāt tat parityajyety arthaḥ ||113-114||

**pañcarātre—**


    **yo mohād viṣṇum anyena hīna-devena durmatiḥ |**


    **sādhāraṇaṁ sakṛd brūte so’ntyajo nāntyajo’ntyajaḥ ||115||**

astu tāvat parityāge na doṣaḥ | anya-deva-sāmānya-dṛṣṭaiva mahān anartha iti likhati—ya iti | mohād api hīnena viṣṇv-apekṣayā nikṛṣṭena devena | jātāv ekatvam | sādhāraṇaṁ tulyam | sakṛd api atyanta-nīcaḥ sa eva, na tu cāṇḍālādir ity arthaḥ ||115||

**vaiṣṇava-tantre—**


    **na labheyuḥ punar bhaktiṁ harer aikāntikīṁ jaṅāḥ |**


    **ekāgra-manasaś cāpi viṣṇu-sāmānya-darśinaḥ ||116||**

**anyatra ca—**


    **yas tu nārāyaṇaṁ devaṁ brahma-rudrādi-daivataiḥ |**


    **samatvenaiva vīkṣeta sa pāṣaṇḍī bhaved dhruvam ||117|| iti |**

kiṁ ca, yas tv iti | ādi-śabdena indrādayaḥ | ayaṁ bhāvaḥ—śrī-brahma-rudrau guṇāvatārau indrādayo vibhūtayaḥ | bhagavān  śrī-nārāyaṇo’vatārī parameśvara ity etat śāstraiḥ pratipādyate | ato’nyaiḥ saha tasya sāmya-dṛṣṭyā śāstrānādareṇa pāṣāṇḍitā niṣpādyata iti | ata evoktaṁ bṛhat-sahasra-nāma-stotre śrī-mahādevena—


    nāvaiṣṇavāya dātavyaṁ vikalpopahatātmane |


    bhakti-śraddhā-vihīnāya viṣṇu-sāmānyua-darśine || iti |

tad-ante śrī-durgā-devyā ca—


    aho sarveśvaro viṣṇuḥ sarva-devottamottamaḥ |


    jagad-ādi-gurur mūḍhaiḥ sāmānya iva vīkṣyate || iti ||116-117||

**sahasra-nāma-stotrādau ślokaughāḥ santi cedṛśāḥ |**

**viśeṣataḥ sattva-niṣṭhaiḥ sevyo viṣṇur na cāparaḥ ||118||**

**tathā ca śrī-hari-vaṁśe śiva-vākyam—**


    **harir eva sadārādhyo bhavadbhiḥ sattva-saṁsthitaiḥ |**


    **viṣṇu-mantraṁ sadā viprāḥ paṭhadhvaṁ dhyāta keśavam ||119|| iti |**

īdṛśāḥ śrī-bhagavan-māhātmya-parā ity arthaḥ | tathā ca tatraiva śrī-mahādeva-vākyam—


    na yānti tat-paraṁ śreyo viṣṇuṁ sarveśvareśvaram |


    sarva-bhāvair anāśritya purāṇaṁ puruṣottamam ||


    tam eva tapasā nityaṁ bhajāmi staumi cintaye |


    tenādvitīya-mahimā jagat-pūjyo’smi pārvati || iti |

tatraiva nāma-madhye—


    sarva-devaika-śaraṇaṁ sarva-devaika-devatam |


    sūrya-koṭi-pratīkāśo yama-koṭi-durāsadaḥ ||


    brahma-koṭi-jagat-sraṣṭā vāyu-koṭi-mahābalaḥ |


    koṭīndu-jagadānandī śambhu-koṭi-maheśvaraḥ || ityādi |

tad-ante ca śrī-durgā-devī-vākyam—


    aho bata mahat kaṣṭaṁ samasta-sukhade harau |


    vidyamāne’pi sarveśe mūḍhe kliśyanti saṁsmṛtau ||


    yam uddiśya sadā nātho maheśo’pi digambaraḥ |


    jaṭā-bhasmānuliptāṅgas tapasvī vīkṣyate janaiḥ ||


    tato’dhiko’sti ko devo lakṣmī-kāntān madhudviṣaḥ || ity ādi |

vīkṣyate janair iti na tv etad apratyakṣaṁ, kintu sākṣāt sarva-lokair dṛśyata evety arthaḥ | ādi-śabdena laghu-sahasra-nāma-stotrādiḥ | tatra laghu-sahasra-nāma-stotre ārambhe—


    paramaṁ yo mahat-tejaḥ paramaṁ yo mahat-tapaḥ |


    paramaṁ yo mahad-brahma paramaṁ yaḥ parāyaṇam ||


    pavitrāṇāṁ pavitraṁ yo maṅgalānāṁ ca maṅgalam |


    daivataṁ devatānāṁ ca bhūtānāṁ yo’vyayaḥ pitā || ity ādi |

ante ca—


    dyauḥ sa-candrārka-nakṣatrā khaṁ diśo bhūr mahodadhiḥ |


    vāsudevasya vīryeṇa vidhṛtāni mahātmanaḥ || ity ādi ca |

viśeṣata iti tamasā rajasā copahata-cittāḥ kila kathañcid anyaṁ vā bhajantāṁ nāma | sāttvikais tv avaśyaṁ śrī-viṣṇur eva bhajanīya ity arthaḥ | ato yo’nyaṁ bhajet sa tamo-rajo-dūṣita iti bhāvaḥ | paṭhadhvaṁ japata | dhyātety ārṣam dhyāyata |

nanu īdṛśāni hṛt-karṇa-rasāyanāni śrī-bhagavan-māhātmya-parāṇi vacanāni sarva-śāstrataḥ samāhṛtyāparāṇy api likhyantām | tatrāha—īdṛg iti | granthasya bāhulyaṁ vistaras tena tad-rūpo vā doṣo bhavet | tat tasmāt hetoḥ | yad vā, tad ity avyayaṁ tānīty arthaḥ | yāvanti yatrāpekṣitāni bhavanti, tāvanty eva tatra likhyante, na tv adhikānīty arthaḥ | etena cādrśāni bahutarāṇi vacanāni santīti bodhitam | likhyanta iti vartamāna-nirdeśād agre’py evam eva lekhyānīti jñeyam ||119-120||

**īdṛṅ-māhātmya-vākyeṣu saṅgṛhīteṣu sarvataḥ |**

**grantha-bāhulya-doṣaḥ syāl likhyante’pekṣitāni tat ||120||**


# atha śrī-vaiṣṇava-mantra-māhātmyam

**āgame—**


    **mantrān śrī-mantra-rājādīn vaiṣṇavān gurv-anugrahāt |**


    **sarvaiśvaryaṁ japan prāpya yāti viṣṇoḥ paraṁ padam ||121||**


    **puṇyaṁ varṣa-sahasrair yaiḥ kṛtaṁ suvipulaṁ tapaḥ |**


    **japanti vaiṣṇavān mantrān narās te loka-pāvanāḥ ||122||**

**vaiṣṇave ca—**


    **prajapan vaiṣṇavān mantrān yaṁ yaṁ paśyati cakṣuṣā |**


    **padā vā saṁspṛśet sadyo mucyate’sau mahā-bhayāt ||123|| iti |**

**likhyate viṣṇu-mantrāṇāṁ mahimātha viśeṣataḥ |**

**tātparyataḥ śrī-gopāla-mantra-māhātmya-puṣṭaye ||124||**

evaṁ sāmānyato likhitvā viśeṣato likhituṁ pratijānīte—likhyata iti | atha sāmānyato likhanānantaram adhunā viśeṣato likhyate | nanu agre śrī-madana-gopāla-devasya sammohanākhyāṣṭādaśākṣara-mantra-pūjā-vidhir eva lekhyas tat kim anya-mantra-māhātmya-likhanena ? tatrāha—tātparyata iti | ayam arthaḥ—śrī-gopāla-devo’yam avatārī kṛṣṇas tu bhagavān svayam ity ukteḥ | vicitra-māhātmya-viśeṣa-prakaṭanāc ca | ato’vatārāṇāṁ māhātmyena tasyaiva māhātmya-viśeṣa-siddheḥ sākṣāt tan-mantrasyāpi māhātmyaṁ svataḥ puṣṭam eva syāt | atas tad-artham eva likhyata iti ||124||


# tatra dvādaśākṣarāṣṭākṣarayor māhātmyam

**padma-purāṇe devadūta-vikuṇḍala-saṁvāde—**


    **sāṅgaṁ sa-mudraṁ sa-nyāsaṁ sa-ṛṣi-daivatam |**


    **sa-dīkṣā-vidhi sa-dhyānaṁ sa-yantraṁ dvādaśākṣaram ||125||**


    **aṣṭākṣaraṁ ca mantreśaṁ ye japanti narottamāḥ |**


    **tān dṛṣṭvā brahmahā śudhyete yato viṣṇavaḥ svayam ||126||**


    **śaṅkhinaś cakriṇo bhūtvā brahmāyur vana-mālinaḥ |**


    **vasanti vaiṣṇave loke viṣṇu-rūpeṇa te narāḥ ||127||**

tatra śrī-vaiṣṇava-tantreṣu madhye | chandety adantatvam ārṣaṁ chando-bhaṅga-bhayāt | viṣṇava iti viṣṇu-sārūpya-prāpteḥ | viṣṇo rūpeṇety anukta-varṇākārādi-grahaṇārtham ||125-127||

**tatraiva dvādaśākṣarayas caturtha-skandhe [bhā.pu. 4.8.53]—**


    **japaś ca paramo guhyaḥ śrūyatāṁ me nṛpātmaja |**


    **yaṁ sapta-rātraṁ prapaṭhan pumān paśyati khecarān ||128||**

sāmānyato dvayor api likhitvādhunā viśeṣato likhati—tatreti | tatra dvayor dvādaśākṣarāṣṭākṣarayor eva madhye | śrī-nṛpātmaja he śrī-dhruva ||128||

**śrī-viṣṇu-purāṇe [vi.pu. 1.6.40]—**


    **gatvā gatvā nivartante candra-sūryādayo grahāḥ |**


    **adyāpi na nivartante dvādaśākṣara-cintakāḥ ||129||**

**aṣṭākṣarasya, yathā nārada-pañcarātre—**


    **trayo vedāḥ ṣaḍ-aṅgāni chandāṁsi vividhāḥ surāḥ |**


    **sarvam aṣṭākṣarāntaḥsthaṁ yac cānyad api vāṅ-mayam ||130||**


    **sarva-vedānta-sārārthaṁ saṁsārārṇava-tāraṇaḥ |**


    **gatir aṣṭākṣaro nṝṇāṁ na punar bhava-kāṅkṣiṇām ||131||**


    **yatrāṣṭākṣara-saṁsiddho mahā-bhāgo mahīyate |**


    **na tatra sañcariṣyanti vyādhi-durbhikṣa-taskarāḥ ||132||**


    **deva-dānava-gandharvāḥ siddha-vidyādharādayaḥ |**


    **praṇamanti mahātmānam aṣṭākṣara-vidaṁ naram ||133||**


    **vyaktaṁ hi bhagavān eva sākṣān nārāyaṇaḥ svayam |**


    **aṣṭākṣara-svarūpeṇa mukheṣu parivartate ||134||**

na punar bhavaty atra samāse’pi na-kāra-sthitir ārṣatvāt | mukheṣu parivartate ādir bhavatīti vāṅ-maya-svarūpatvāt ||129-134||

pādmottara-khaṇḍe [pa.pu. 6.226.18]—


    **evam aṣṭākṣaro mantro jñeyaḥ sarvārtha-sādhakaḥ |**


    **sarva-duḥkha-haraḥ śrīmān sarva-mantrātmakaḥ śubhaḥ ||135||**

śrīḥ sarva-śobhā-sampattir vā tadvān | sevakasya śrī-prada ity arthaḥ |  svataś ca śubhaḥ maṅgala-svarūpaḥ ||135||

**liṅga-purāṇe—**


    **kim anyair bahubhir mantraiḥ kim anyair bahubhir vrataiḥ |**


    **namo nārāyaṇeti mantraḥ sarvārtha-sādhakaḥ ||136||**


    **tasmāt sarveṣu kāleṣu namo nārāyaṇeti yaḥ |**


    **japet sa yāti viprendra viṣṇu-lokaṁ sa-bāndhavaḥ ||137||**

**bhaviṣya-purāṇe—**


    **aṣṭākṣaro mahā-mantraḥ sarva-pāpa-haraḥ paraḥ |**


    **sarveṣāṁ viṣṇu-mantrāṇāṁ rājatve parikīrtitaḥ ||138||**

**śrī-śuka-vyāsa-saṁvāde ca—**


    **namo nārāyaṇāyeti mantraḥ sarvārtha-sādhakaḥ |**


    **bhaktānāṁ japatāṁ tāta svarga-mokṣa-phala-pradaḥ ||139||**


    **eṣa eva paro mokṣa eṣa svarga udāhṛtaḥ |**


    **sarva-veda-rahasyebhyaḥ sāra eṣa samuddhṛtaḥ ||140|| \
viṣṇunā vaiṣṇavānāṁ tu hitāya manunā purā |**


    **kīrtitaḥ sarva-pāpaghnaḥ sarva-kāma-pradāyakaḥ ||141||**


    **nārāyaṇāya nama ity ayam eva satyaṁ**


    **saṁsāra-ghora-viṣa-saṁharaṇāya mantraḥ |**


    **śṛṇvantu satya-matayo muditās tarāgā**


    **uccaistarām upadiśāmy aham ūrdhva-bāhuḥ ||142||**


    **bhūtvordhva-bāhur adyāhaṁ satya-pūrvaṁ bravīmi vaḥ |**


    **he putra-śiṣyāḥ śṛṇuta na mantro’ṣṭākṣarāt paraḥ ||143||**

he tāta ! he śuka ! viṣṇunā samuddhṛtaḥ | manunā kīrtitaḥ japtaḥ lokeṣu vā kathitaḥ | muditāś ca te’starāgāś ca viraktāś ca | he śiṣyāḥ ||135-143||

**ataevoktaṁ gāruḍe—**


    **āsīno vā śayāno vā tiṣṭhāno yatra tatra vā |**


    **namo nārāyaṇeti mantraika-śaraṇo bhavet ||144||**

tiṣṭhāna ity ārṣaṁ tiṣṭhan ||144||

**tāpanī-śrutiṣu [nṛ.tā.u. 1.5.8]—**


    **devā ha vai prajāpatim abruvann ānuṣṭubhasya mantra-rājasya nārasiṁhasya phalaṁ no brūhi bhagava iti sa hovāca prajāpatirya etaṁ mantra-rājaṁ nārasiṁham ānuṣṭubhaṁ nityam adhīte  so’gni-pūto bhavati sa vāyu-pūto bhavati sa āditya-pūto bhavati sa soma-pūto bhavati sa satya-pūto bhavati sa brahma-pūto bhavati sa viṣṇu-pūto bhavati sa rudra-pūto bhavati sa sarva-pūto bhavati sa sarva-pūto bhavati ||145||**

**tatraivānte [nṛ.tā.u. 5.9-10]—**


    **anupanīta-śatam ekam ekenopanītena tat-samam | upanīta-śatam ekam ekena gṛhasthena tat-samam | gṛhastha-śatam ekam ekena vānaprasthena tat samaṁ | vānaprastha-śatam ekam ekena yatinā tat samaṁ | yatīnāṁ tu śataṁ pūrṇam ekam ekena rudra-jāpakena tat-samam | rudra-jāpaka-śatam ekam ekena atharva-śiraḥ-śikhādhyāpakena tat-samam |**


    **tad vā etat paramaṁ dhāma mantra-rājādhyāpakasya yatra na sūryas tapati yatra na vāyur vāti yatra na candramā bhāti yatra na nakṣatrāṇi bhānti yatra nāgnir dahati yatra na mṛtyuḥ praviśati yatra na duḥkhaṁ sadānandaṁ paramānandaṁ śāntaṁ śāśvataṁ sadā-śivaṁ brahmādi-vanditaṁ yogi-dhyeyaṁ paramaṁ padaṁ yatra gatvā na nivartante yoginaḥ | tad etad ṛcābhyuktam | tad viṣṇoḥ paramaṁ padaṁ sadā paśyanti sūrayaḥ | divīva cakṣur ātatam | tad viprāso vipanyavo jāgṛvāṁsaḥ samindhate | viṣṇor yat paramaṁ padam ||146||**


# atha śrī-rāma-mantrāṇāṁ māhātmyam

**agastya-saṁhitāyām—**


    **sarveṣu mantra-vargeṣu śreṣṭhaṁ vaiṣṇavam ucyate |**


    **gāṇapatyeṣu śaiveṣu śākta-saureṣv abhīṣṭadam ||147||**


    **vaiṣṇaveṣv api mantreṣu rāma-mantrāḥ phalādhikāḥ |**


    **gāṇapaty-ādi-mantrebhyaḥ koṭi-koṭi-guṇādhikāḥ ||148||**


    **vinaiva dīkṣāṁ viprendra puraścaryāṁ vinaiva hi |**


    **vinaiva nyāsa-vidhinā japa-mātreṇa siddhidāḥ ||149||**


    **mantreṣv aṣṭasv anāyāsa-phalado’yaṁ ṣaḍ-akṣaraḥ |**


    **ṣaḍ-akṣaro’yaṁ mantras tu mahāghaugha-nivāraṇaḥ ||150||**


    **mantra-rāja iti proktaḥ sarveṣām uttamottamaḥ |**


    **dainandinaṁ tu duritaṁ pakṣa-māsa-rtu-varṣajam ||151||**


    **sarvaṁ dahati niḥśeṣaṁ tūlācalam ivānalaḥ |**


    **brahma-hatyā-sahasrāṇi jñānājñāna-kṛtāni ca ||152||**


    **svarṇa-steya-surāpāna-guru-talpa-yutāni ca |**


    **koṭi-koṭi-sahasrāṇi hy upapāpāni yāny api |**


    **sarvāṇy api praṇaśyanti rāma-mantrānukīrtanāt ||153||**

**tāpanī-śrutiṣu  ca—**


    **ya etat tārakaṁ brāhmaṇo nityam adhīte, sa pāpmānaṁ tarati, sa mṛtyuṁ tarati, sa bhrū-hatyāṁ tarati, sa sarva-hatyāṁ tarati, sa saṁsāraṁ tarati, sa sarvaṁ tarati, sa vimuktāśrito bhavati, so’mṛtatvaṁ ca gacchati ||154||**


# atha gopāla-deva-mantra-māhātmyam

**mantrās tu kṛṣṇa-devasya sākṣād bhagavato hareḥ |**

**sarvāvatāra-bījasya sarvato vīryavattamāḥ ||155|| \
**

sarvataḥ sarvebhyaḥ śrī-nṛsiṁha-raghunāthādi-mantrebhyo’pi vīryavattamāḥ parama-prabhāvavantaḥ | tatra hetuḥ—sarvāvatāra-bījasya | kṛṣṇas tu bhagavān svayam ity avatāritvokteḥ ||155||

**tathā ca bṛhad-gautamīye śrī-govinda-vṛndāvanākhye—**


    **sarveṣāṁ mantra-varyāṇāṁ śreṣṭho vaiṣṇava ucyate |**


    **viśeṣāt kṛṣṇa-manavo bhoga-mokṣaika-sādhanam ||156||**


    **yasya yasya ca mantrasya yo yo devas tathā punaḥ |**


    **abhedāt tan-manūnāṁ ca devatā saiva bhāṣyate ||157||**


    **kṛṣṇa eva paraṁ brahma saccidānanda-vigrahaḥ |**


    **smṛti-mātreṇa teṣāṁ vai bhukti-mukti-phala-pradaḥ ||158|| iti |**

**tatrāpi bhagavattāṁ svāṁ tanvato gopa-līlayā |**

**tasya śreṣṭhatamā mantrās teṣv apy aṣṭādaśākṣaraḥ ||159||**

tatra teṣu śrī-dvārakānātha-daivatādi-mantreṣv api madhye tasya śrī-kṛṣṇa-devasyaiva gopa-līlayā nijāṁ bhagavattāṁ tanvataḥ vistārayataḥ sato ye mantrās ta eva śreṣṭhatamāḥ | teṣv api madhye’ṣṭādaśākṣaraḥ sammohanākhyayā prasiddhaḥ śreṣṭha ity arthaḥ ||159||

**tāpanī-śrutiṣu (1.2-8)—**


    **oṁ. munayo ha vai brāhmaṇam ūcuḥ—kaḥ paramo devaḥ ? **


    **kuto mṛtyur bibheti ? kasya vijñānenākhilaṁ vijñātaṁ bhāti ? **


    **kenedaṁ viśvaṁ saṁsaratīti |**


    **tān u hovāca brāhmaṇaḥ— kṛṣṇo vai paramaṁ daivatam | govindān mṛtyur bibheti | gopī-jana-vallabha-jñānenākhilaṁ jñātaṁ bhavati | svāhayedaṁ saṁsaratīti | **


    **tam u hocuḥ—kaḥ kṛṣṇo ? govindaḥ ko’sau ? **


    **gopī-jana-vallabhaḥ kaḥ ? kā svāhā ? iti | **


    **tān uvāca brāhmaṇaḥ pāpa-karṣaṇo go-bhūmi-veda-vidito veditā gopī-janāvidyā-kalā-prerakas tan-māyā ceti | sakalaṁ paraṁ brahmaiva tat | **


    **yo dhyāyati rasati bhajati so’mṛto bhavati so’mṛto bhavatīti | **


    **te hocuḥ— kiṁ tad-rūpaṁ kiṁ rasanaṁ kathaṁ vāho tad-bhajanaṁ | tat sarvaṁ vividiṣatām ākhyāhīti | tad u hovāca hairaṇyaḥ— gopa-veśam abhrābhaṁ taruṇaṁ kalpa-drumāśritam ||160|| **

ha sphuṭaṁ, vai prasiddham | brāhmaṇaṁ brahma-vettāraṁ brahmāṇam ity arthaḥ ||

tad brahma daivatam iti pūrva-prakrāntaṁ vā | pāpa-karṣana iti dvitīyasya padārthaḥ | gauḥ svargaḥ | go-bhūmi-vedeṣu viditaḥ | teṣāṁ ca vediteti tṛtīyasyārthaḥ | gopī-jano’vidyāyāḥ kalāḥ strītvāt aṁśās tat-prerakaḥ | yad vā, gopī-janā eva ā samyak vidyā | prāpty-upāyatvāt | saiva kalā śakti-viśeṣas tasyāḥ preraka iti caturthasya | tan-māyā ceti pañcasyeti dik |

tad brahma daivatam iti pūrva-prakrāntaṁ vā | pāpa-karṣana iti dvitīyasya padārthaḥ | gauḥ svargaḥ | go-bhūmi-vedeṣu viditaḥ | teṣāṁ ca vediteti tṛtīyasyārthaḥ | gopī-jano’vidyāyāḥ kalāḥ strītvāt aṁśās tat-prerakaḥ | yad vā, gopī-janā eva ā samyak vidyā | prāpty-upāyatvāt | saiva kalā śakti-viśeṣas tasyāḥ preraka iti caturthasya | tan-māyā ceti pañcasyeti dik ||

rasati āsvādayati kīrtanādinā ||

**kiṁ ca, tatraivāgre (go.tā.u. 1.14-16)—**


    **bhaktir asya bhajanam | tad ihāmutropādhi-nairāsyenaivāmuṣmin **


    **manaḥ-kalpanam | etad eva ca naiṣkarmyam |**


    **kṛṣṇaṁ taṁ viprā bahudhā yajanti**


    **govindaṁ santaṁ bahudhārādhayanti |**


    **gopījana-vallabho bhuvanāni dadhre**


    **svāhāśrito jagad ejayat sva-retāḥ ||161|| **

ejayati aijayat ceṣṭāṁ kārayāmāsa | gopī-jana-vallabha evety arthaḥ | sva-retāḥ svasmād udbhūtam ity arthaḥ ||161||


    **vāyur yathaiko bhuvanaṁ praviṣṭo**


    **janye janye pañca-rūpo babhūva |**


    **kṛṣṇas tathaiko’pi jagad-dhitārthaṁ**


    **śabdenāsau pañca-pado vibhāti ||162|| **iti |

apaghanaṁ śarīram | janye janye prati-śarīram | pañca-padaḥ aṣṭādaśākṣaro’yaṁ mantraḥ ||162||

**kiṁ ca tatraivopāsana-vidhi-kathanānantaram (go.tā.u. 1.19-24)—**


    **eko vaśī sarvagaḥ kṛṣṇa īḍya**


    **eko’pi san bahudhā yo vibhāti |**


    **taṁ pīṭhasthaṁ ye’nubhajanti dhīrās**


    **teṣāṁ sukhaṁ śāśvataṁ netareṣām ||163|| **


    **nityo nityānāṁ cetanaś cetanānām**


    **eko bahūnāṁ yo vidadhāti kāmān |**


    **taṁ pīṭhagaṁ ye’nubhajanti dhīrās**


    **teṣāṁ siddhiḥ śāśvatī netareṣām ||164||**


    **etad viṣṇoḥ paramaṁ padaṁ ye**


    **nitya-muktāḥ saṁyajante na kāmān |**


    **teṣām asau gopa-rūpaḥ prayatnāt**


    **prakāśayed ātma-padaṁ tadaiva ||165||**


    **yo brahmāṇaṁ vidadhāti pūrvaṁ**


    **yo vidyās tasmai gopāyati sma kṛṣṇaḥ |**


    **taṁ ha daivam ātma-buddhi-prakāśaṁ**


    **mumukṣur vai śaraṇam anuvrajeta ||166||**

premṇaivātma-vṛtteḥ prakāśo yasya tam | pāṭhāntaraṁ sugamam ||166||


    **oṁkāreṇāntaritaṁ ye japanti**


    **govindasya pañcapadaṁ manum |**


    **teṣām asau darśayed ātma-rūpaṁ**


    **tasmān mumukṣur abhyasen nitya-śāntyai ||167||**

nitya-śāntyai nityāyai avinaśvarāyai śāntyai sukhāya, abudhyata prabodhaṁ prāptaḥ ||167||


    **tasmād anye pañcapadād abhūvan**


    **govindasya manavo mānavānām |**


    **daśārṇādyās te’pi saṅkrandanādyair**


    **abhyasyante bhūti-kāmair yathāvat ||168||**

**kiṁ ca tatraiva (go.tā.u. 1.25-26)—**


    **tad u hovāca brāhmaṇo’sāv anavarataṁ me dhyātaḥ stutaḥ parārdhānte so’budhyata | gopa-veśo me puruṣaḥ purastād āvirbabhūva | tataḥ praṇatena mayā’nukūlena hṛdā mahyam aṣṭādaśārṇaṁ svarūpaṁ sṛṣṭaye dattvāntarhitaḥ | punaḥ sisṛkṣā me prādurabhūt | teṣv akṣareṣu bhaviṣyaj-jagad-rūpaṁ prakāśayat | tad iha kād āpo | lāt pṛthivī | īto’gniḥ | bindor induḥ | tan-nādād arka iti klīṁ-kārād asṛjam | kṛṣṇād ākāśaṁ yad vāyur ity uttarāt surabhiṁ vidyāṁ prādurakārṣam | tad-uttarāt tad-uttarāt strī-pumādi cedaṁ sakalam idaṁ iti ||169||**

punaś ca stutaḥ san prākāśayad bhagavān eva | yad vā ṇi-pratyayasya atrānadhikārthatvaṁ prākāśatety arthaḥ | prākāśayam iti vā pāṭhaḥ | kāt ka-kārāt | āpo jalam | la-kārāt pṛthivī | ī-kārād agniḥ | bindoḥ sakāśāc candraḥ | tasya nādād arkaḥ | yāt ya-kārād vāyur abhūd iti śeṣaḥ | uttarāt govindāyety asmāt | surabhiṁ go-jātim | tad-uttarāt gopī-janety asmāt vidyāś caturdaśa | tad-uttarāt vallabhety āditaḥ | vedayitvā viditvā | anyābhyo vā vijñāpya | oṁkārāntarālakaṁ praṇava-puṭitam ity arthaḥ | abhita ānayat sādhayāmāsa | yasya pūrva-padād ity ādi ca kalpāntare prakārāntarābhiprāyeṇa | pūrvam arśat parāmarśāt | yad vā, pūrveṣāṁ marśāt vicārād apīti ||169||

**tathā ca gautamīya-tantre—**


    **klīṁ-kārād asṛjad viśvam iti prāha śruteḥ śiraḥ |**


    **la-kārāt pṛthivī jātā ka-kārāj jala-sambhavaḥ ||170||**


    **ī-kārād vahnir utpanno nādād vāyur ajāyata |**


    **bindor ākāśa-sambhūtir iti bhūtātmako manuḥ ||**


    **svā-śabdena ca kṣetrajño heti cit-prakṛtiḥ parā |**


    **tayor aikya-samudbhūtir mukha-veṣṭana-varṇakaḥ ||**


    **ataeva hi viśvasya layaḥ svāhārṇake bhavet ||171||**

**punaś ca sā śrutiḥ—**


    **etasyaiva yajanena candra-dhvajo gata-moham ātmānaṁ vedayitvā oṁkārāntarālakaṁ manum āvartayat saṅga-rahito’bhyānayat | tad viṣṇoḥ paramaṁ padaṁ sadā paśyanti sūrayaḥ | divīva cakṣur ātatam | tasmād enaṁ nityam abhyaset ||172|| ity ādi |**

**tatraivāgre—**


    **yasya pūrva-padād bhūmir dvitīyāt salilodbhavaḥ |**


    **tṛtīyāt teja udbhūtaṁ caturthād gandha-vāhanaḥ ||173||**


    **pañcamād ambarotpattis tam evaikaṁ samabhyaset |**


    **candra-dhvajo’gamad viṣṇuḥ paramaṁ padam avyayam ||174||**


    **tato viśuddhaṁ vimalaṁ**


    **viśokam aśeṣa-lobhādi-nirasta-saṅgam |**


    **yat tat padaṁ pañca-padaṁ tad eva**


    **sa vāsudevo na yato’nyad asti ||175||**


    **tam ekaṁ govindaṁ sac-cid-ānanda-vigraham pañca-padaṁ vṛndāvana-sura-bhūruha-talāsīnaṁ satataṁ sa-marud-gaṇo’haṁ paramayā stutyā toṣayāmi ||176|| iti |**

**kiṁ ca stuty-anantaram—**


    **amuṁ pañcapadaṁ mantram āvartayed yaḥ sa yāty anāyāsataḥ kevalaṁ tat padaṁ tat | anejad ekaṁ manaso javīyo naitad devā āpnuvan pūrvam arśāt ||177||**


    **tasmāt kṛṣṇa eva paro devas taṁ dhyāyet taṁ raset taṁ yajed iti oṁ tat sad iti ||178||**

**trailokya-saṁmohana-tantre ca, devīṁ prati śrī-mahādevoktāṣṭādaśākṣara-prasaṅga eva—**


    **dharmārtha-kāma-mokṣāṇām īśvaro jagad-īśvaraḥ |**


    **santi tasya mahābhāgā avatārāḥ sahasraśaḥ ||179||**


    **teṣāṁ madhye’vatārāṇāṁ bālatvam atidurlabham |**


    **amānuṣāṇi karmāṇi tāni tāni kṛtāni ca ||180||**


    **śāpānugraha-kartṛtve yena sarvaṁ pratiṣṭhitam |**


    **tasya matnraṁ pravakṣyāmi sāṅgopāṅgam anuttamam ||181||**


    **yasya vijñāna-mātreṇa naraḥ sarvajñatām iyāt |**


    **putrārthī putram āpnoti dharmārthī labhate dhanam ||182||**


    **sarva-śāstrārtha-pārajño bhavaty eva na saṁśayaḥ |**


    **trailokyaṁ ca vaśīkuryāt vyākulīkurute jagat ||183||**


    **mohayet sakalaṁ so’pi mārayet sakalān ripūn |**


    **bahunā kim ihoktena mumukṣur mokṣam āpnuyāt ||184||**


    **yathā cintāmaṇiḥ śreṣṭho yathā gauś ca yathā satī |**


    **yathā dvijo yathā gaṅgā tathāsau mantra uttamaḥ ||185||**


    **yathāvad akhila-śreṣṭhaṁ yathā śāstraṁ tu vaiṣṇavam |**


    **yathā susaṁskṛtā vāṇī tathāsau mantra uttamaḥ ||186||**

bālatvaṁ śaiśavaṁ cāñcalyaṁ vā, yena bālatvena hetunā sarvaṁ jagat śapane’nugrahaṇe ca pratiṣṭhāṁ prāptam | tad-bālya-caritādi-mahimnā viśvam eva sarvārtha-śakti-viśeṣa-yuktam abhūd ity arthaḥ |  śreṣṭhaḥ sarvārtha-sādhane paramottamaḥ | yathā cintāmaṇādayaḥ sarvārtha-sādhakāḥ | tathā mantrottamo’sau aṣṭādaśākṣara-mantro’pi sarvārtha-sādhaka ity arthaḥ |  yad vā, yathā maṇiṣu cintāmaṇiḥ śreṣṭhaḥ, goṣu gauḥ kāma-dhenuḥ | yad vā, paśuṣu gauḥ | nārīṣu ca satī | varṇeṣu vipraḥ | nadīṣu gaṅgā | tathāsau mantreṣūttama ity arthaḥ | evam agre’pi | yāvat samyaktayā akhileṣu śāstreṣu śreṣṭham ||180-186||

**kiṁ ca—**


    **ato mayā sureśāni pratyahaṁ japyate manuḥ |**


    **naitena sadṛśaḥ kaścid jagaty asmin caracare ||187||**

**sanatkumāra-kalpe’pi—**


    **gopāla-viṣayā mantrās trayastriṁśat prabhedataḥ |**


    **teṣu sarveṣu mantreṣu mantra-rājam imaṁ śṛṇu ||188||**


    **suprasannam imaṁ mantraṁ tantre sammohanāhvaye |**


    **gopanīyas tvayā mantro yatnena muni-puṅgava ||189||**

muni-puṅgava he nārada ||189||


    **anena mantra-rājena mahendratvaṁ purandaraḥ |**


    **jagāma deva-deveśo viṣṇunā dattam añjasā ||190||**


    **durvāsasaḥ purā śāpād asaubhāgyena pīḍitaḥ |**


    **sa eva subhagavatvaṁ vai tenaiva punar āptavān ||191||**


    **bahunā kim ihoktena puraścaraṇa-sādhanaiḥ |**


    **vināpi japa-mātreṇa labhate sarvam īpsitam ||192||**

**prabhuṁ śrī-kṛṣṇa-caitanyaṁ taṁ nato’smi  gurūttamam |**

**kathañcid āśrayād yasya prākṛto’py uttamo bhavet ||193||**

evaṁ tat-tan-māhātmya-likhane’yogyasyāpy ātmano bhagavan-mahimnā yogyatāṁ sambhāvayan parama-guruṁ śrī-bhagavantaṁ praṇamati—prabhum iti ||193||


# athādhikāra-nirṇayaḥ

**tāntrikeṣu ca mantreṣu dīkṣāyāṁ yoṣitām api |**

**sādhvīnām adhikāro’sti śūdrādīnāṁ ca sad-dhiyām ||194||**

sad-dhiyām uttama-buddhīnāṁ vipra-sevādi-parāṇām ity arthaḥ ||194||

**tathā ca smṛty-artha-sāre pādme ca vaiśākha-māhātmye [6.84.48, 52-4] śrī-nāradāmbarīṣa-saṁvāde—**


    **āgamoktena mārgeṇa strī-śūdrair api pūjanam |**


    **kartavyaṁ śraddhayā viṣṇoś cintayitvā patiṁ hṛdi ||195||**


    **śūdrāṇāṁ caiva bhavati nāmnā vai devatārcanam |**


    **sarve’py āgama-mārgeṇa kuryur vedānukāriṇā ||196||**


    **strīṇām apy adhikāro'sti viṣṇor ārādhanādiṣu |**


    **pati-priya-ratānāṁ ca śrutir eṣā sanātanī ||197||**

**agastya-saṁhitāyāṁ śrī-rāma-mantra-rājam uddiśya—**


    **śucivratatamāḥ śūdrā dhārmikā dvija-sevakāḥ |**


    **striyaḥ pati-vratāś cānye pratilomānulomajāḥ ||**


    **lokāś cāṇḍāla-paryantāḥ sarve’py atrādhikāriṇaḥ ||198|| iti |**

**guruś ca siddha-sādhyādi-mantra-dāne vicārayet |**

**sva-kulāny akulatvaṁ ca bāla-prauḍhatvam eva ca ||199||**

**strī-puṁ-napuṁsakatvaṁ ca rāśi-nakṣatra-melanam |**

**supta-prabodha-kālaṁ ca  tathā ṛṇa-dhanādikam ||200||**

rāśi-melanaṁ nakṣatra-melanaṁ ca | ādi-śabdena rāśi-śuddhir ity evam aṣṭadhā śodhanaṁ jñeyam ||200||


# atha siddha-sādhyādi-śodhanam

sāradā-tilake—


    **prāk pratyag agrā rekhāḥ syuḥ pañca yāmyottarāgragāḥ |**


    **tāvatyaś ca catuṣkoṣṭha-catuṣkaṁ maṇḍalaṁ bhavet ||201||**

yadyapy etat siddha-sādhyādi-jñānaṁ mudrā-darśana-prakāravad vinā guru-mukhāt samyak vijñātaṁ na syāt, tathāpy atra śabdārtha eva kevalaṁ likhyate | tathā hi—prāñci pūrvāṇi, pratyañci paścimānii agrāṇi yāsāṁ tāḥ | pūrva-paścimābhimukhā ūrdhvāḥ pañca-rekhā lekhyā ity arthaḥ |  tathā yāmyottarāgragā dakṣiṇottara-mukhās tāvatyaḥ pañcaiva rekhā ūrdhva-rekhopari sama-koṣṭhābhiprāyeṇa tiryak lekhyā ity arthaḥ |  tataś ca catvāri koṣṭha-catuṣkāṇi yasmin tathā-bhūtaṁ maṇḍalaṁ bhavet | evaṁ caturbhiḥ koṣṭhair ekaṁ koṣṭhaṁ jñeyam ity evaṁ catvāri koṣṭhāni mukhyāni bhavanti | punaś ca ekasyaivāvāntara-koṣṭhāni catvārīty evaṁ ṣoḍaśa koṣṭhāni bhavanti | tad-rūpam ekaṁ caturasraṁ maṇḍalaṁ syād ity arthaḥ |  etac ca dīkṣā-maṇḍalādivan nāmnaiva maṇḍalaṁ, na tu maṇḍalākāraṁ catuṣkoṇatvāt ||201||


    **indv-agni-rudra-nava-netra-yugena dikṣu**


    **ṛtv-aṣṭa-ṣaḍaśa-caturdaśa-bhautikeṣu |**


    **pātāla-pañcadaśa-vahni-himāṁśu-koṣṭhe**


    **varṇāṁl likhel lipi-bhavān kramaśas tu dhīmān ||202||**

tasmin maṇḍale ca yat kartavyaṁ, tadāha—indv iti | lipi-bhavān varṇān—a-kārādi-kṣa-kārānta-pañcāśad-akṣarāṇi | yad vā, ka-kāra-ṣa-kāra-saṁyoga-siddha-kṣakāra-vyatiriktān pañcāśad varṇān indv-ādi-saṅkhyā-saṅketiteṣu koṣṭheṣu kramaśaḥ a-kārādi-krameṇa indv-ādi-krameṇa ca likhet | tatra induś candra ekaḥ | tasmin ādye koṣṭhe a-kāraṁ likhed ity arthaḥ |  evaṁ agnau tṛtīye ā-kāram | rudre ekādaśe i-kāram | ine sūrya dvādaśa-koṣṭhe | bhautike pañcame mahā-bhūta-pañcakatvāt | vahnayas trayaḥ | himāṁśur ekaḥ, aṅkasya vāma-gatitvād vahni-himāṁśubhyāṁ dvābhyāṁ trayodaśeti jñeyam | tatra ca trayodaśe koṣṭhe a-kārasya ṣoḍaśa-varṇa a iti-varṇaṁ likhed ity arthaḥ |  punas tathaiva prathama-koṣṭhe ka-kāra ity evaṁ yāvad varṇāvalī-samāptiḥ punaḥ punar likhet | evam eva śrī-kṛṣṇa-devācāryeṇāpi śrī-nṛsiṁha-paricaryā-granthe likhitaṁ—

	ādyāgnīśa-grahākṣābdhi-sūrya-dig-rasa-dig-gajāḥ |

	kalā-manv-iṣu saptāha-viśve varṇān punar nyaset || iti ||202||


    **janma-rkṣākṣa-ratau yāvan-mantrādimākṣaram |**


    **caturbhiḥ koṣṭhakais tv ekam iti koṣṭha-catuṣṭaye ||203||**

tataḥ śiṣyasya yaj janma-nakṣatrānurūpa-nāmādyākṣaraṁ nāma-prathamākṣaram ity arthaḥ | madhya-deśādāv atra prñao janma-nakṣatrānurūpa-nāmādy-akṣara-karaṇāt | tasmād ārabhya mantrasya grāhyasya ādimākṣaram ādya-varṇaṁ yāvad vīkṣyaṁ vicārayitavyam | yad vā, siddhādi-gaṇanayā guṇa-doṣādikaṁ draṣṭavyam ity arthaḥ |  kathaṁ kutra ? tad āha—caturbhiḥ koṣṭhair ekaṁ koṣṭhaṁ draṣṭavyam | evaṁ tan-maṇḍjñānale koṣṭha-catuṣṭayaṁ syāt | tasmin prathamaṁ vīkṣya | yad vā, siddhādi-kramā jñeyāḥ | ity anena pareṇānvayaḥ | paśśāt tat-koṣṭha-catuṣṭayasya yāny avāntarāṇi koṣṭhāni ṣoḍaśa teṣu ca jñeyā iti prakāra-dvayam | tac ca janma-nakṣatrākṣarāt savyataḥ vāma-gatyety arthaḥ | ata evoktaṁ śrī-kṛṣṇa-devācāryeṇa tatraiva—savye nāmādyākṣarataḥ siddhādi-krama iṣyate iti | evaṁ siddhādi-koṣṭha-sthānaṁ ca tenaiva darśitam—


    navaika-pañcabhiḥ siddhaḥ sādhyaḥ ṣaḍ-daśa-pañcakaiḥ | 


    susiddhas trisapta-rudrais turyāṣṭa-dvādaśai ripuḥ || iti |

evaṁ sāradā-tilakasya mataṁ vilikhya śrī-kṛṣṇa-devācārya-mataṁ likhati kvacic cety ādinā | caturṣu padeṣu koṣṭheṣu tiṣṭhati vartata iti | tathā tasyāṁ lipau catuṣkoṇa-maṇḍala-rūpa-lekhe sādhakasya śiṣyasya ākhyā nāma tasyā ādi-varṇataḥ prathamākṣaram ārabhya mantrasyādyākṣara-paryantaṁ muhur muhur gaṇanīyam | sādhakānām ādyākṣarataḥ savye vāme krameṇa siddhādayo jñeyā ity arthaḥ |  yatra mantrasyādyākṣaraṁ tatra siddhaḥ, tato dvitīye koṣṭhe sādhyaḥ, tṛtīye prasiddhaḥ, caturthe’riḥ, ity etad ūhyam | ata eva tasya savyata ity uktam iti dik ||203||


    **punaḥ koṣṭhaka-koṣṭheṣu savyato janmabhākṣarāt | \
siddha-sādhya-susiddhārikramāj jñeyā vicakṣṇaiḥ ||204||**


    **siddhaḥ sidhyati kālena sādhyas tu japa-homataḥ |**


    **susiddho graha-mātreṇa arir mūla-nikṛntanaḥ ||205||**

tatra ca gaṇanayā siddhādi-sthānaṁ prāpte sati mantrādy-akṣare yat phalaṁ syāt, tad āha—siddha ity ādi pañcabhiḥ | grahaḥ grahaṇaṁ tan-mātreṇa acirād eva sidhyatīty arthaḥ ||205||


    **siddha-siddho yathoktena dvi-guṇāt siddha-sādhakaḥ |**


    **siddha-susiddho’rdha-japāt siddhārir hanti bāndhavān ||206||**


    **sādhya-siddho dviguṇikaḥ sādhya-sādhyo hy anarthakaḥ |**


    **tat-susiddhas triguṇitāt sādhyārir hanti gotrajān ||207||**


    **susiddha-siddhordha-japāt tat-sādhyas tu guṇādhikāt |**


    **tat-susiddho grahād eva susiddhāriḥ sva-gotrahā ||208||**


    **ari-siddhaḥ sutān hanyād ari-sādhyas tu kanyakāḥ |**


    **tat-susiddhas tu patnī-ghnas tad-arir hanti sādhakam ||209||**

evaṁ catuḥ-koṣṭhya-vyavasthayā phalam uktvādhunā tad-avāntara-ṣoḍaśa-koṣṭha-vyavasthayā pūrvāparābhyāṁ caturdhānyo’nya-saṁyogena phalam āha—siddha-siddha iti caturbhiḥ | tat susiddhaḥ sādhya-susiddhaḥ, tat-sādhyaḥ susiddha-sādhyaḥ, tat-susiddhaḥ susiddha-susiddhaḥ | evam agre’pi ||206-209||

**tathā ca tantre, asya ca mantra-viśeṣe’pavādaḥ—**


    **nṛsiṁhārka-varāhāṇāṁ prāsāda-praṇavasya ca |**


    **vaidikasya ca mantrasya siddhādīn naiva śodhayet ||210||**


    **svapna-labdhe striyā datte mālā-mantre ca try-akṣare |**


    **ekākṣare tathā mantre siddhādīn naiva śodhayet ||211||**

asya evam uktasya siddhādiśodhanasya tu ||210-211||

**sva-kulāny akulatvādi vijñeyaṁ cāgamāntarāt |**

**na vistara-bhayād atra vyarthatvād api likhyate ||212||**

**śrīmad-gopāla-devasya sarvaiśvarya-pradarśinaḥ |**

**tādṛk-śaktiṣu mantreṣu nahi kiñcid vicāryate ||213||**

varthatve hetuṁ likhati—śrīmad iti | tādṛśī śrī-gopāla-deva-sadṛśī śaktir yeṣāṁ teṣu ||213||

**tathā ca krama-dīpikāyām [1.4]**


    **sarveṣu varṇeṣu tathāśrameṣu**


    **nārīṣu nānāhvaya-janmabheṣu**


    **dātā phalānām abhivāñchitānāṁ**


    **drāg eva gopālaka-mantra eṣaḥ ||214||**

nānā-vidhā āhvayā nāmāni janmabhāni ca janma-nakṣatrāṇi yeṣāṁ varṇādīnāṁ teṣv api | yad vā, teṣāṁ nānāhvaya-janmabheṣu satsv api eṣa śrī-gopāla-mantro’bhivāñchitānāṁ phalānāṁ śīghram eva dātā ||214||

**trailokya-saṁmohana-tantre ca, aṣṭādaśākṣara-mantram adhikṛtya śrī-śivenoktam—**


    **na cātra śātravā doṣā narṇasvādi-vicāraṇā |**


    **ṛkṣa-rāśi-vicāro vā na kartavyo manau priye ||215||**


    **kecic chinnāś ca ruddhāś ca kecin mada-samuddhatāḥ |**


    **malināḥ stambhitāḥ kecit kīlitā dūṣitā api |**


    **etair doṣair yuto nāyaṁ yatas tribhuvanottamaḥ ||216|| iti |**

atra asmin mantre śātravāḥ śatru-sambandhino doṣāḥ siddhādi-śodhanoktāḥ ṛṇaṁ ca svaṁ dhanaṁ ca tad-ādi-vicāraṇā ca na kartavyā | anya-mantrāṇāṁ doṣān āha—kecid iti | uktaṁ ca chinnādīnāṁ lakṣaṇaṁ sāradā-tilake—

	manor yasyādimadhyānteṣv ānīlaṁ bījam ucyate |


    saṁyuktaṁ vā viyuktaṁ vā svarākrāntaṁ tridhā punaḥ ||


    caturdhā pañcadhā vātha samantraś chinna-saṁjñakaḥ |


    māyā namāmi ca padaṁ nāsti yasmin sa kīlitaḥ ||


    ekaṁ madhye dvayaṁ mūrdhni yasminn astra-purandarau |


    na vidyete sa mantraḥ syāt stambhitaḥ siddhi-rodhanaḥ ||


    ādi-madhyāvasāneṣu bhaved arṇa-catuṣṭayam |


    yasya mantraḥ sa malino mantra-vittaṁ vivarjayet ||


    mantro vāpy athavā vidyā saptādhika-daśākṣaraḥ |


    phaṭ-kāra-pañcakādir yo madonmatta udīritaḥ ||


    yasya madhye da-kāro vā krodho vā mūrdhani tridhā |


    astraṁ tiṣṭhati mantraḥ sa tiraskṛta itīritaḥ || ity ādi |

ayam aṣṭādaśākṣaraḥ śrī-gopāla-mantraḥ ||215||

**sāmānyataś ca yathā bṛhad-gautamīye—**


    **atha kṛṣṇa-manūn vakṣye dṛṣṭādṛṣṭa-phala-pradān |**


    **yān vai vijñāya munayo lebhire muktim añjasā ||217||**


    **gṛhasthā vanagāś caiva yatayo brahmacāriṇaḥ |**


    **striyaḥ śūdrādayaś caiva sarve yatrādhikāriṇaḥ ||218||**


    **nātra cintyo’ri-śuddhyādir nāri-mitrādi-lakṣaṇam |**


    **na vā prayāsa-bāhulyaṁ sādhane na pariśramaḥ ||219||**


    **ajñāna-tūla-rāśeś ca analaḥ kṣaṇa-mātrataḥ |**


    **siddha-sādhya-susiddhāri-rūpā nātra vicāraṇā ||220||**


    **sarveṣāṁ siddha-mantrāṇāṁ yato brahmākṣaro manuḥ |**


    **prajāpatir avāpāgryaṁ deva-rājyaṁ śacīpatiḥ |**


    **avāpus tridaśāḥ svargaṁ vāgīśatvaṁ bṛhaspatiḥ ||221|| ity ādi |**

**tatraivāntare—**


    **viṣṇu-bhaktyā viśeṣeṇa kiṁ na sidhyati bhūtale |**


    **kīṭādi-brahma-paryantaṁ govindānugrahān mune ||222||**


    **sarva-sampatti-nilayāḥ sarvatrāpy akutobhayāḥ |**


    **ity ādi kathitaṁ kiñcin māhātmyaṁ vo munīśvarāḥ ||223||**


    **ākāśe tārakā yadvat sindhoḥ saikata-sṛṣṭivat |**


    **etad-vijñāna-mātreṇa labhen muktiṁ caturvidhām ||224||**


    **etad-anyeṣu mantreṣu doṣāḥ santi pare ca ye |**


    **tad-arthaṁ mantra-saṁskārā lipyante tantrato daśa ||225||**

evaṁ saṁmohana-tantrādy-ukta-prakāreṇa | anyeṣu śrī-gopāla-deva-mantra-vyatirikteṣu | pare siddhādi-śodhanokta-doṣato’nye’pi chinnatvādayaḥ | tad artham iti—ye kecid anya-mantra-sādhakā bhaveyus teṣāṁ tad-doṣa-śodhanārtham ity arthaḥ |  tac ca tātparyeṇa śrī-gopāla-deva-mantra-māhātmya-vikhyāpanārtham eveti bhāvaḥ | tantrata āgama-śāstroktā ity arthaḥ ||225||

**sāradā-tilake—**


    **jananaṁ jīvanaṁ ceti tāḍanaṁ rodhanaṁ tathā |**


    **athābhiṣeko vimalīkaraṇāpyāyane punaḥ |**


    **tarpaṇaṁ dīpanaṁ guptir daśaitā mantra-saṁskriyāḥ ||226||**


    **mantrāṇāṁ mātṛkā-madhyād uddhāro jananaṁ smṛtam |**


    **praṇavāntaritān kṛtvā mantra-varṇān japet sudhīḥ ||227||**


    **etaj jīvanam ity āhur mantra-tantra-viśāradāḥ |**


    **manor varṇān samālikhya tāḍayec candanāmbhasā ||228|| \
pratyekaṁ vāyunā mantrī tāḍanaṁ tad udāhṛtam |**


    **vilikhya mantraṁ taṁ mantrī prasūnaiḥ kara-vīrajaiḥ ||229||**


    **tan-mantrākṣara-saṅkhyātair hanyād yat tena rodhanam |**


    **svatantrokta-vidhānena mantrī mantrārṇa-saṅkhyayā ||230|| \
aśvattha-pallavair mantram abhiṣiñced viśuddhaye |**


    **saṁcintya manasā mantraṁ yotir mantreṇa nirdahet ||231|| \
mantre mūla-trayaṁ mantrī vimalīkaraṇaṁ tv idam |**


    **tāra-vyomāgni-manu-yuga-daṇḍī jyotir manur mataḥ |**


    **kuśodakena japtena pratyarṇaṁ prokṣaṇaṁ manoḥ ||232||**

jyotir mantreṇety uktaṁ tam evāha tāreti | vyometyādinā tat-tad-bījaṁ bodhyate | evam agre māyādāv api ||232||


    **tena mantreṇa vidhivad etad āpyāyanaṁ smṛtam |**


    **mantreṇa vāriṇā yantre tarpaṇaṁ tarpaṇaṁ smṛtam ||233||**


    **tāra-māyā-ramā-yogo manor dīpanam ucyate |**


    **japyamānasya mantrasya gopanaṁ tv aprakāśanam ||234||**

**balitvāt kṛṣṇa-mantrāṇāṁ saṁskārāpekṣaṇaṁ nahi |**

**sāmānyoddeśa-mātreṇa tathāpy etad udīritam ||235||**

iti śrī-gopāla-bhaṭṭa-vilikhite śrī-bhagavad-bhakti-vilāse

gauravo nāma prathamo vilāsaḥ |
