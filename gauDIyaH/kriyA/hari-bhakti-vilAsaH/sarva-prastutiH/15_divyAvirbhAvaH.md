+++
title = "15_divyAvirbhAvaH"
+++

(15)

**pañcadaśa-vilāsaḥ**

**divyāvirbhāvaḥ**


    **yasmājjalavihārādi-mahotsavaparamparā | **


    **sidhyeddīnatarasyāpi taṁ śrīcaitanyamāśraye ||1||**

evamāgrahāyaṇikādivaiśākhāntamāsaṣaṭkasya kṛtyaṁ likhitvedānīṁ jyeṣṭhādīnāṁ likhan bhagavataḥ prabhāvaviśeṣaṁ darśayan taṁ śaraṇaṁ yāti—yasmāditi | ādi-śabdena kṣīrābdhimahotsava-janmamahotsava-pārśvaparivatana-mahotsava vijayotsavādi | evaṁ mahotsavānāṁ paramparā śreṇī | evamaśaktasyāpi mama tallikhanotsavastatprabhāveṇa setsyatīti bhāvaḥ ||1||

**atha jyeṣṭhakṛtyam**


    **ārabhya rākāṁ vaiśākhīṁ jyeṣṭhīṁ yāvanmahotsavam | **


    **kuryāt sampūjayannityaṁ kṛṣṇaṁ jalavihāriṇam ||2||**


    **tatrauṣṇyatāratamyāddhi kṛṣṇaṁ toyasthamācaret | **


    **vaiśākhe'pi tathāṣāḍhe śrāvaṇe'pyabhravarjite ||3||**

tatra jalavihāramahotsave auṣṇasya tāpasya tāratamyaṁ nyūnādhikatvaṁ tasmāt lyavlope pañcamī tadvicāryaivetyarthaḥ | ato vaiśākhe'pyuṣṇatātiśaye sati kuryāt kadācit kutrāpi jyeṣṭhe'tiśītānuvṛttau na kuryādityabhiprāyaḥ | ataeva gāruḍe—kvacijjaiṣṭhe iti kvacidgrīṣme iti kvacit karkaṭarāśigate sūrya iti kvacicca māse mādhavasaṁjñake iti vikalpo darśitaḥ | taccāgre vyaktaṁ bhāvi | śītābhāve'pi meghāgamadine na karyāditi likhati—abhreti | ghanāgama ityagrato lekhyavacanāt ||3||

**atha jale bhagavatpūjāvidhiḥ**


    **uttāpe'rkāṁśuto jāte śītalena sugandhinā | **


    **jalena pūrite pātre śrīkṛṣṇamupaveśayet ||4||**

arkāṁśunaḥ uttāpe gharmaprācurye jāte madhyāhnasamaye ityarthaḥ | pātre tāmrādinirmita—śrīmūrtiniveśanayogyabhājane ||4||


    **nityārcāvidhinā'bhyarcya sāyaṁ sandhyāmupāsya ca | **


    **devaṁ siṁhāsane nītvā gandhādibhirathārcayet ||5|| **

nityārcāyā nityaṁ kriyamāṇapūjāyā vidhiryaḥ prakārastena ||5||


    **nīrājya devaṁ sarvebhyo dattvā tīrthaṁ bhajet svayam | **


    **dvādaśyāntu viśeṣeṇa rātrau toyasthamarcayet ||6||**

tīrthaṁ śrīcaraṇodakaṁ sarvavaiṣṇavebhyo vibhajya dattvā svayaṁ bhajet prāśnīyāt | dvādaśīrātrau cāvaśyaṁ jalaśāyī bhagavān pūjanīya iti likhati—dvādaśyāmiti | dvādaśyāntu viśeṣaṇetyādigāruḍokteḥ | taccāgre samagraṁ vyaktaṁ bhāvi ||6||

**atha tanmāhātmyam**

gāruḍe—


    **svarṇapātre'thavā raupye tāmre vā mṛṇmaye'pi vā |**


    **toyasthaṁ yo'rcayeddevaṁ śālagrāmasamudbhavam ||7|| **


    **cakrāṅkitaṁ vā bhūpāla nivṛtte madhumādhave | **


    **pratimāsa mahābhāga tasya puṇyamanantakam ||8|| **


    **yāvaddharādharo loke yāvaccandradivākarau | **


    **tāvattasya kule kaścinna bhavedbhūpa nārakī ||9|| **


    **tasmājjyaiṣṭhe sadā bhūpa toyasthaṁ pūjayeddharim | **


    **vītatāpo narastiṣṭhedyāvadāhūtasaṁplavam ||10||**


    **kṛtaiḥ suśītalaistoyaistulasīdalavāsitaiḥ || **


    **śuciśukragate kāle ye'rcayiṣyanti keśavam | **


    **jalasthaṁ vividhaiḥ puṣpairmucyate yamayātanāt ||11|| **

śucirāṣāḍhaḥ śukro jyaiṣṭhaḥ ||11||


    **jalasraṣṭā yato viṣṇurjalaśāyī jalapriyaḥ | **


    **tasmādgrīṣme viśeṣeṇa jalasthaṁ pūjayeddharim ||12||**


    **nīramadhyasthitaṁ kṛtvā śālagrāmasamudbhavam | **


    **yo'bhyarcarcayenmahābhaktyā sa bhavet kulapāvanaḥ ||13||**


    **karkirāśigate sūrye mithunasthe viśeṣataḥ | **


    **yenārcito harirbhaktyā jalamadhye mahīpate ||14|| **


    **dvādaśyāntu viśeṣeṇa jalasthaṁ jalaśāyinam | **


    **yo'bhyarcayet kṛtaṁ tena yajñakoṭiśataṁ bhuvi ||15|| **

te narāḥ bhuvi devatāḥ paramapūjyā ityarthaḥ | pāṭhāntare koṭiyajñaphalabhāgī ityarthaḥ ||15||


    **pātre gandhādikaṁ kṛtvā yaḥ kṣipedgaruḍadhvajam | **


    **dvādaśyāṁ pūjayedrātrau muktibhāgī bhavennaraḥ ||16|| **

kṣipet—sthāpayet ||16||

kiñca—


    **ghanāgame prakurvanti jalasthaṁ vai janārdanam | **


    **e narā nṛpatiśreṣṭha teṣāṁ vai narakaṁ dhruvam ||17|| iti | **


    **tathaivātyuṣṇasamaye kālindyādau viśeṣataḥ | **


    **sampādayedbhagavato jalakrīḍāmahotsavam ||18||**

na kevalaṁ pātrāntare jalakrīḍā kārayitavyā nadīsarovarādāvapi yathāyogaṁ kārayitavyeti likhati—tathaiveti pūrvalikhitaprakāreṇa atra ca śrīmūrtiviśeṣeṇa jalakrīḍāvidhiviśeṣa'vagantavyaḥ ||18||

**atha nirjalaikādaśī**

pādme śrībhīmasena uvāca—


    **pitāmaha hyaśakto'hamupavāse karomi kim |**


    **ato bahuphalaṁ brūhi vratamekamapi prabho ||19||**

evārthe api-śabdaḥ ekameva vrataṁ brūhi bahūnāṁ kiṁvā dvayorapyaśakyatvāt ||19||

śrīvyāsa uvāca—


    **vṛṣasthe mithunasthe'rke śuklā hyekādaśī hi yā | **


    **jyeṣṭhe māsi prayatnena sopoṣyā jalavarjitā ||20||**

kadācidvṛṣasthe kadācinmithūnasthe cetyarthaḥ ||20||


    **snāne vācamane caiva varjayitvodakaṁ budhaḥ | **


    **upayuñjīta naivānyadvratabhaṅgo'nyathā bhavet ||21||**

snānācamanayoryadudakaṁ tadvinetyarthaḥ ||21||


    **udayādudayaṁ yāvadvarjayitvā jalaṁ budhaḥ | **


    **svaprayatnādavāpnoti dvādaśadvādaśīphalam ||22|| **

udayādraverudayamārabhya dvādaśeti—mahādvādaśyo'ṣṭau śayanī pārśvaparivartinī bodhinī ceti tisraḥ bhaimī ceti phalaviśeṣāpekṣayā | yadvā dvādaśamāseṣu yā dvādaśyastāsāṁ phalam ||22||


    **tataḥ prabhāte vimale dvādaśyāṁ snānamācaret | **


    **jalaṁ suvarṇaṁ dattvā tu dvijātibhyo yathāvidhi ||23||**


    **bhuñjīta kṛtakṛtyastu brāhmaṇaiḥ sahito vaśī | **


    **evaṁ kṛte tu yat puṇyaṁ bhīmasena śṛṇuṣva tat ||24||**

vaśī jitendriyaḥ | yatnato nidāghamadhye jalapānādi-varjanāt ||24||


    **saṁvatsarasya yā madhye ekādaśyo bhavanti hi | **


    **tāsāṁ phalamavāpnoti putra me nātra saṁśayaḥ |**


    **iti māṁ keśavaḥ prāha śaṅkhacakragadādharaḥ ||25|| **

kiñca—


    **dhanadhānyavahā puṇyā putrabhāgyasukhapradā | **


    **upoṣitā naravyāghra iti satyaṁ bravīmi te ||26|| **


    **yamadūtā mahākāyāḥ karālāḥ kāmarūpiṇaḥ | **


    **daṇḍapāśadharā raudrā nopasarpanti taṁ naram ||27|| **


    **pītāmbaradharāḥ śaṅkhacakrahastā manojavāḥ | **


    **antakāle nayantyenaṁ vaiṣṇavaṁ vaiṣṇavīṁ purīm ||28|| **

kiñca—


    **toyasya niyamaṁ yastu kurute vaiṣṇavottamaḥ | **


    **phalaṁ koṭisuvarṇasya yāme yāme sa puṇyabhāk ||29||**


    **snānaṁ dānaṁ japaṁ homaṁ dvādaśyāṁ kurute naraḥ |**


    **tat sarvañcākṣayaṁ prāptametat kṛṣṇasya bhāṣitam ||30|| **


    **kiñcāpareṇa dharmeṇa nirjalaikādaśīṁ nṛpa | **


    **upoṣya samyagvidhinā vaiṣṇavaṁ padamāpnuyāt ||31||**

kiñca—


    **yaiḥ kṛtā bhīmasenaiṣā nirjalaikādaśī śubhā | **


    **svakulaṁ tāritaṁ sarvaṁ kulātītaṁ tathā śatam |**


    **ātmanā saha tairnītaṁ vāsudevasya mandire ||32||**

kulātītaṁ—sambandhiśatam ||32||

kiñca—


    **ātmadrohaḥ kṛtastaistu yaireṣā na hyupoṣitā | **


    **pāpātmāno durācārā duṣṭāste nātra saṁśayaḥ ||33||**

tadvratasya nityatāmāha—ātmeti ||33||

kiñca—


    **yaścemāṁ śṛṇuyādbhaktyā yaścāpi parikīrtayet | **


    **ubhau tau svargamāptau hi nātra kāryā vicāraṇā ||34||**

etanmāhātmyaśravaṇādiphalamāha—yaśceti ||34||

**atha nirjalaikādaśīvratavidhiḥ**


    **yathā prāglikhitaṁ kṛtvā saṅkalpaṁ niyamaṁ vrate | **


    **jalamādāya gṛhṇīyānmantreṇānena vaiṣṇavaḥ ||35||**

evamavaśyakṛtyatvaṁ likhitvā idānīṁ bhaviṣyottaroktānusāreṇa tasya vidhiṁ likhati—yathetyādi navabhiḥ | yathā prāglikhitaṁ pūrvamekādaśīvrataprakaraṇe daśamīniyamādikaṁ yallikhitaṁ tadanusāreṇa niyamaṁ gṛhṇīyāt ||35||

**tatra niyamamantraḥ**


    **ekādaśyāṁ nirāhāro varjayiṣyāmi vai jalam | **


    **keśavaprīṇanārthāya atyantadamanena ca ||36|| iti |**


    **varjayeccāmbvahorātraṁ vinā cācamanārthakam | **


    **vinā ca prāśanaṁ pādodakasyātyantapāvanam ||37||**

ahorātramambu jalaṁ varjayen | tatra ca snānādāvācamane śrīcaraṇodakagrahaṇe ca jalaṁ na varjanīyamiti likhati—vineti | tatra tatra tatpānāvaśyakatvāt anyathā śuddhihāneḥ | nanu snāne cācamane caiva ityuktaṁ na ca pādodakamuddiṣṭaṁ tatra likhati—atyanteti | ācamanādapyetat paramaśuddhikaramityarthaḥ | tannityatā cādau likhitaivāste ||37||


    **ekādaśyāṁ niśāyāntu nityapūjāṁ vidhāya hi | **


    **haimīṁ traivikramīṁ mūrti snāpayet payaādibhiḥ ||38|| **

payaādibhiḥ pañcāmṛtena snāpayet ||38||


    **vastrādikaṁ samarpyāthābhyarcya gandhādibhiśca tām | **


    **praṇamya jāgaraṁ kuryāt tadagre nartanādinā ||39||**


    **prātaḥsnānādi nirvartya taṁ trivikramamarcayet ||40|| **


    **śaktyāmbukumbhān viprabhyo dadyādgandhādyalaṅkṛtān ||41||**

śaktyeti—yāvato yādṛśān dātuṁ śaknoti tāvatastādṛśān dadyādityarthaḥ | ādi-śabdena puṣpavastraphalādi ||41||

**atha tatra mantraḥ**


    **devadeva hṛṣīkeśa saṁsārārṇavatāraka | **


    **jalakumbhapradānena yāsyāmi paramāṁ gatim ||42|| iti | **


    **dadyācca kanakaṁ chatraṁ vastrayugmamupānahau | **


    **jalapātrāṇi divyāni vibhave sati vaiṣṇavaḥ ||43||**

vibhave sati kanakādīni ca viprebhyo dadyāt ||43||


    **śaktyā viprān bhojayitvā pītvā bhrātṛkarājjalam | **


    **svayaṁ vā pīya maunī san bhuñjīta saha bandhubhiḥ ||44||**

**athāṣāḍhākṛtyam**


    **āṣāḍha-śukladvādaśyāṁ harau śiśiyiṣau sati | **


    **vaiṣṇavaḥ pāraṇaṁ kṛtvā saptamudrāśca dhārayet ||45||**


    **brāhmaṇaḥ kṣatriyo vaiśyaḥ śūdraścaikāntitardhaye | **


    **kurvannātmārpaṇaṁ taptamudrābhirdehamaṅkayet ||46||**

āṣāḍhaśukladvādaśyāmityatra yadyapi bhaviṣyapurāṇe—ākābhāsitapakṣeṣu maitraśravaṇa-revatī | ādimadhyāvasāneṣu prasvāpāvartanotthiti || asyārthaḥ—āṣāḍhabhādrakārttikānāṁ sitāpakṣeṣu śukladvādaśīṣu anurādhāśravaṇarevatīnāmādimadhyāntyapādeṣu śayana-pārśvaparivartanotthānaṁ kramādbhavatīti | tathāpi pādayogādyabhāve'pi sati dvādaśyāmeva kuryāt | tathā ca skānde–anyatra pādayoge'pi dvādaśyāmeva kārayet iti vārāhe ca—ca pādaniyamastatra svāpe vā parivartane | pādayogo yadā na syādṛkṣeṇāpi tadā bhavet || iti | kiñca—dvādaśyāṁ sandhisamaye nakṣatrāṇāmasambhave | ākābhāsitapakṣeṣu śayanāvartanādikam || iti| ataevoktaṁ puṣkarapurāṇe—yasya yasya tu devasya yannakṣatraṁ tithiśca yā | tasya devasya tasmiṁstu śayanāvartanādikam || iti | yaccoktamatriṇā—mithunastho yadā bhānuramāvasyādvayaṁ spṛśet | dvirāṣāḍhaḥ sa vijñeyo viṣṇuḥ svapiti karkaṭe || iti | tacca malamāsābhiprāyeṇa tathāpi dvitīyāṣāḍhaśukladvādaśyāmeva śayanamiti samyageva likhitam —āṣāḍhaśukladvādaśyām iti | evaṁ pārśvaparivartanotthānayorapi jñeyam | yaccoktaṁ brahmavaivarte—āṣāḍhasya site pakṣe ekādaśyāmupoṣitaḥ | naktaṁ dvijavaraśreṣṭha gṛhṇīyānniyamaṁ vratī || iti | tacca ekādaśīdvādaśyorabhedābhiprāyeṇa jñeyaṁ likhitavacanajātānusārāt śiṣṭācāradarśanācca | etacca sarvamagre prabodhanī prakaraṇe vistarato vyaktaṁ bhāvi | śiśayiṣau śayitumicchati | pāraṇāṁ kṛtveti prāyo dvādaśyāmeva pāraṇāpatteḥ | kadācit tasyāmupavāse ca tatraiva śayanaṁ taptamudrādhāraṇādikañca jñeyaṁ likhitavacanānusārāt | tatra ca sarvaireva varṇaistaptamudrā dhāryeti likhati—brāhmaṇa iti | ekāntitā śivaliṅgāṅkitavṛṣavacchrībhagavadekaniṣṭhatā tasyā ṛddhaye siddhyartham | ātmārpaṇam—ātmanivedanarūpabhaktiprakāraviśeṣaṁ kurvan kartum | brāhmaṇasyāpi taddhāraṇamagre sanyāyaṁ vyaktaṁ bhāvi ||45-46||

**atha taptamudrādhāraṇam**

vārāhe taptamudrāprasaṅge—


    **cakrādidhāraṇaṁ puṁsāṁ paraṁ sambandhavedanam | **


    **pātivratyānimittaṁ hi valayādi-vibhūṣaṇam ||47|| iti |**

taptamudrādhāraṇena caikāntitā-siddhiṁ śrīvarāhavacanena pramāṇayati—cakrādīti | paraṁ kevalaṁ sambandhavedanaṁ bhagavadīyatvajñāpakam | pāṭhāntare parasya parameśvarasya sambandhavedanam | tatra dṛṣṭāntaḥ—pātivratyati | valayādidhāraṇena sadhavālakṣaṇenaiva patimattā jñāpyate tatra ca satīnāṁ prāyaḥ patisantoṣārthameva bhūṣaṇadhāraṇaṁ tadbhaktiviśeṣo'pyabhivyakta eveti dik ||47||

**atha cakramudra dhāraṇanityatā**

vāyupurāṇe—


    **agninaiva tu santaptaṁ cakramādāya vaiṣṇavaḥ | **


    **dhārayet sarvavarṇānāṁ harisālokyasiddhaye ||48|| **

tatrādau dhārayedityādi—vidhivaśānnityatāṁ likhati—agninaiveti daśabhiḥ | sarvavarṇānā madhye yo vaiṣṇava sa dhārayet vaiṣṇavasyaiva taddhāraṇaprādhānyāt | tathā cāgre lekhyam—vaiṣṇavatvasya siddhyartham ityādi | yadvā sarvavarṇānāṁ ṣā harisālokyādisiddhistadartham | tathāpi sarvavarṇānāṁ taddhāraṇamāyātameveti dik ||48||

brahmāṇḍe—


    **kṛtvā dhātumayīṁ mudrāṁ tāpayitvā svakāṁ tanum | **


    **cakrādicihnitāṁ bhūpa dhārayedvaiṣṇavo naraḥ ||49||**

**atha cakranirmāṇam**

nāradīyapañcarātre—


    **dvādaśārantu ṣaṭkoṇaṁ valayatrayasaṁyutam | **


    **hareḥ sudarśanaṁ taptaṁ dhārayettadvicakṣaṇaḥ ||50|| **

atha sauparṇe ca bhagavad garuḍasaṁvāde taptamudrāprakaraṇe—


    **garutmannaviśeṣeṇa sarvavarṇeṣvayaṁ vidhiḥ | **


    **vipro vā kṣatriyo vāpi vaiśyaḥ śūdrastathaiva ca ||51|| **

tatra ca brāhmaṇasya gātre doṣādidaṁ brāhmaṇetaravarṇaviṣayakamiti na śaṅkanīyam | sauparṇādau tasyāpi spaṣṭamuktatvāditi likhati—garutmanniti saptabhiḥ ||51||

pādme—


    **agnihotraṁ yathā nityaṁ vedasyādhyayanaṁ yathā | **


    **brāhmaṇasya tathaivedaṁ taptacakrādidhāraṇam ||52|| **

kiñca tatraivottarakhaṇḍe śrīśivomāsaṁvāde—


    **śaṅkhacakrāṅkanaṁ kuryādbrāhmaṇo bāhumūlayoḥ | **


    **hatāgninaiva santapya sarvapāpāpanuttaye ||53||**


    **cakraṁ vā śaṅkhacakre vā tathā pañcāyudhāni vā | **


    **dhārayitvaiva vidhivadbrahmakarma samārabhet ||54||**

kiñca tatprasaṅga eva—

**adhṛtvā vidhinā cakraṁ brāhmaṇaḥ prākṛto bhavet ||55|| **

kiñca—


    **na tasya kiñcidaśnīyādīpa kṛtyasahasriṇaḥ | **


    **sarvavedavido vāpi sarvaśāstraviśāradaḥ |**


    **adhṛtvā vidhinā cakraṁ brāhmaṇaḥ patito bhavet ||56|| **

sarvavedavidapi ||56||

kiñca—


    **taptenaivāṅkanaṁ kuryādbrāhmaṇasya vidhānataḥ | śrautasmārtādisiddhyarthaṁ mantrasiddhayai tathaiva ca ||57||**

śrautādi-kārmasiddhaye ||57||


    **hareḥ pūjādhikārārthaṁ cakraṁ dhāryaṁ vidhānataḥ | **


    **vaiṣṇavatvasya siddhyarthaṁ bhaktisiddhayai viśeṣataḥ ||58|| **

kiñca—


    **upavītādivaddhāryāḥ śaṅkhacakrādayastathā | **


    **brāhmaṇasya viśeṣeṇa vaiṣṇavasya viśeṣataḥ ||59|| **

brāhmaṇasya dhāryā bhavanti tena dhāryā ityarthaḥ evaṁ vaiṣṇavasyeti ca | ||59||

śrutayaśca (śrīsudarśaṁ 5-6)—


    **yo ha vai suślokamauledharmānanutiṣṭhamāno'gninā cakraṁ dhatte |**


    **agnirvai sahasrāraḥ sahasrāro nemirneminā taptatanuḥ sāyujyaṁ salokatāmāpnotīti ||60||**

yaḥ agninā viśiṣṭaṁ cakraṁ dhatte sa sāyujyaṁ nityaṁ saṁyogarūpāṁ salokatāṁ sālokyaṁ prāpnoti | tatra cāgnisambandhena na ko'pi doṣo'thaca guṇa eveti darśayantyo'gnitaptacakradhāraṇaprakāramevāhuḥ—agniriti | sahasrāraḥ cakram agniḥ pāranaḥ cakraṁ paramapāvanaṁ tayoścābhinnatvam ato doṣābhāvo guṇaścātimahāniti bhāvaḥ | nanu cakraikadeśenaiva tanmudrādhāraṇaṁ satyaṁ so'pi cakrādabhinna evetyāhuḥ—sahasrāro nemiḥ cakrāntabhāgo'pi cakramevetyarthaḥ ||60||


    **cakraṁ vibharti vapuṣābhitaptaṁ balaṁ devānāmamṛtasya viṣṇoḥ |**


    **sa eti nākaṁ duritaṁ vidhūya viśanti yadyatayo vītarāgāḥ ||61|| iti | **

devānāṁ balaṁ rakṣakamityarthaḥ na vidyate akaṁ duḥkhaṁ yatra tat paramavadamityarthaḥ ||61||

ṛkpariśiṣṭe—

**ataptatanurna tadāmo aśnute'śnutā saha idvahantastat samāsteti yajuḥ ||62|| **

ataptatanuriti kvaciddīrghāntapāṭho'pi tataśca chāndasaḥ | ataptatanatvādeva āmaḥ apakvaḥ bālavṛddhirityarthaḥ | atastat anirvacanīyaṁ pada nāśnute na prāpnoti | it iti vahantaḥ taptamudrāṁ dhārayantaḥ tat paramaṁ padam aśnutā saheti chāndasaḥ aśnuvānāḥ samyak āsata sukhaṁ vartante sma | śam iti pṛthakpāṭhe tat viṣṇucihnaṁ sudarśanaṁ vahantaḥ śaṁ maṅgalaṁ yathā syāttathā āsata | śṛtā saha iti pāṭhe chāndasameva | śṛtāḥ paritaptāḥ santa ityarthaḥ ||62||

ṛgvedīyāśvalāyanaśākhāyāñca—


    **pratadviṣṇorabjacakre sutapte janmāmbhodhiṁ varttate carṣaṇīndrāḥ |**


    **mūle bāhvordadhate'nye purāṇā liṅgānyanye taptāyudhānyarpayanti ||63|| iti | **

pratasya prakarṣeṇa prasiddhasya viṣṇoḥ | prate iti pāṭhe abjacakra-viśeṣaṇam | arthaśca tathaiva | yadvā prayate pavitre ityarthaḥ | janmāmbhodhiṁ lakṣmīkṛtya yo vartate ye carṣaṇīndrā paramasādhujanāḥ chandobhaṅgabhayādekavacanaṁ yadvā saṁsārītyarthaḥ | ye ca carṣaṇīndrāḥ jīvanmuktāḥ te sarva eva purāṇāḥ purātanāḥ bāhvormūle abjacakre dve dadhate | anye kecicca liṅgāti viṣṇościhnāni āyudhāni gadādīnyapi sarvāṇyeva arpayanti gātreṣu dhārayantītyarthaḥ ||63||

chandogapariśiṣṭe—


    **sa hovāca yājñavalkyastatpumānātmahitāya premṇā hariṁ bhajet | suślokamaulerdharmāṇyaṅgeṣvagninā dhatte iti śātātapī śrutiḥ ||64||**

premṇā bhajanalakṣaṇamevāha—suśloketi | dharmāni cihnāni cakrādīni ||64||

atharvavedapariśiṣṭe taptacakrādiprakaraṇe—


    **devāso yatra vitatena bāhunā sudarśanena prayatāḥ svargamāyan |**


    **yenāṅkitā manavo lokasṛṣṭiṁ vitanvate brāhmaṇāstadvahanti ||65|| iti | **

devāsa iti chāndasaḥ devāḥ santaḥ dīvyantaḥ santo vetyarthaḥ | āyan āgatāḥ tat sudarśanam ||65||

pādme śrīśivena taptamudrāprasaṅge—


    **viṣṇucakrāṅkitaṁ vinaṁ pūjayet sarvakarmaṇi | **


    **viṣṇucakravihīnantu prayatnena vivarjayet ||66|| **

evaṁ vividhavacanasiddhaṁ nityatvaṁ taddhāraṇaprāśastyādinā draḍhayitvā idānīmakaraṇapratyavāyadvārā sādhayati—viṣṇvati | sarvakarmaṇi śrāddhādau ||66||

nāradīye taptamudrāprasaṅge—


    **śrīkṛṣṇacakrāṅkavihīnagātraḥ śmaśānatulyaḥ puruṣo'tha nārī |**


    **dṛṣṭvā narastaṁ nṛpate savāsāḥ snātvā samarceddharimaṅga sadyaḥ ||67|| iti | **

aṅga bho nṛpate sadyaḥ savāsāḥ snātvā hariṁ samyagarcayet ||67||


    **bahvaśca veṅkaṭācāryapādaprabhṛtibhirbudhaiḥ | **


    **śrutayaḥ smṛtayo'pyatra vikhyātā likhitāḥ parāḥ ||68||**

veṅkaṭācāryapādāḥ śrīvaiṣṇavasampradāyino mukhyatamāstadādibhiḥ budhaiḥ śrutismṛtyabhijñaiḥ | atra saptamudrādhāraṇaprakaraṇe bahvyaḥ bahulāśca parā likhitāḥ | vikhyātā iti prasiddhata yātra na saṁgṛhītā iti bhāvaḥ ||68||

**atha tadanādaradoṣāḥ**

pādme—


    **taptacakrāṅkitaṁ dṛṣṭvā ye nindanti narādhamāḥ | **


    **avalokya mukhaṁ teṣāmādityamavalokayet ||69|| **

evamavaśyakartavyatve siddhe'pyajñānāt tannindakādīnāṁ doṣaṁ darśayan nityatāmeva sādhayati—taptetyāditribhiḥ ||69||

agnipurāṇe ca daśarathahataputra-vipravilāpe—


    **śilābuddhiḥ kṛtā kiṁvā pratimāyāṁ harermayā |**


    **kiṁ mayā pathi dṛṣṭasya viṣṇubhaktasya karhicit ||70|| **


    **tanmudrāṅkitadehasya cetasā nādaraḥ kṛtaḥ |**


    **yena karma-vipākena putraśoko mamedṛśaḥ ||71||**

daśarathena hataḥ putraḥ śravaṇanāmā yasya tasya viprasya vilāpe | atreyamākhyāyikā—śabdavedhinā rājñā daśarathena hastibuddhyā dūrādviddhe śravaṇe tadvacanājjalakumbhamādāyāndhayostatpitrorantikaṁ tūṣṇīṁ gate rājñi hā śravaṇa kathaṁ vilambitaḥ kathañca na vadasi ityādi sakaruṇaṁ bhāṣamāṇe pitari daśaratho'haṁ tvatputrahanteti rājño vacanamakarṇya vimuhya cirāt saṁjñāṁ labdhvā vipro’sau bahu vilalāpa | ityādi ||70-71||

**atha taptamudrādhāraṇamāhātmyam**

sauparṇe—


    **aśucirvāpyanācāraḥ sarvadharma-bahiṣkṛtaḥ | prataptaśaṅkhacakrābhyāmaṅkitaḥ paṅktipāvanaḥ ||72|| **

vārāhetaptamudrāprasaṅge—


    **mlecchadeśe śubhe vāpi cakrāṅko yatra tiṣṭhati | **


    **yojanāni tathā trīṇi mama kṣetraṁ vasundhare ||73|| **

brahmāṇḍe—


    **āyudhairvaiṣṇavaiḥ sarvaistāpitaiḥ svata nuṁ yadi | **


    **cihnayedvaiṣṇavo yastu sa yāti paramāṁ gatim ||74|| **

pādme ca tatraiva—


    **agnitaptaṁ paritañca ghṛtvā vai bāhumūlayoḥ | **


    **tyaktvā yamapuraṁ ghoraṁ yānti viṣṇoḥ paraṁ padam ||75||**

pavitram—cakram ||75||


    **hutāgnitaptacakreṇa śarīraṁ yasya cihnitam | **


    **tena tīrthāni yajñāśca labhyante nātra saṁśayaḥ ||76||**

hutena kṛtahomenāgninā taptaṁ yaccakraṁ tena ||76||


    **agnitaptena cakreṇa brāhmaṇo bāhumūlayoḥ | **


    **aṅkayitvā japenmantraṁ saṁsārānmokṣabhāgbhavet ||77||**


    **agnitaptena cakreṇa bāhumūleṣu lāñchitāḥ | **


    **te sarve pāpanirmuktā yānti viṣṇoḥ paraṁ padam ||78||**

kiñca—


    **aprākṛtamahātmāno viṣṇucakreṇa lāñchitāḥ |**


    **viṣṇucakravihīnāstu prākṛtāḥ patitāḥ smṛtāḥ ||79|| iti | **

aprākṛtā iti viṣṇucakracihnadhāriṇaḥ prākṛtā api aprākṛtā mahātmāna eva tadrahitāstu aprākṛtā api prākṛtāḥ patitā duṣṭā eva smṛtā ityarthaḥ ||79||


    **itthaṁ niṣedhavacanaṁ nirmūlaṁ sadanādṛtam | **


    **samūlaṁ yacca tat samyagvidhyabhāvāditatparam ||80||**

evaṁ sarvathā taptamudrādhāraṇaṁ niścitya tadviruddhavacanaṁ yuktyā pariharati—itthamiti likhitaprakāreṇa | niṣedhavacanaṁ taptamudrādhāraṇaniṣedhavākyaṁ smārtamukhaśrūyamāṇaṁ nirmūlameva śruti-smṛtipurāṇetihāsādipurātanagrantheṣu kutrāpyavidyāmānatvāt | nanu kutrāpi dṛśyate iti cettarhi duṣṭasmārtabandhukalpitamevetyukṣepaṇīyamiti likhati–sadbhiranādītamupekṣitam | pativratā yā na karoti jāraṁ tāṁ vyādhiyoniṁ niyataṁ vijahyāt ityādivadunmattabhāṣitvāt | nanu vajra cakradharādīni nijāṅgeṣu dvijottama | nityaṁ saṁdhārayiṣyanti pāṣaṇḍopahatāḥ kalauḥ || iti brahmagītāyāṁ prasiddhaṁ vacanam | atra likhati—samūlamiti | yacca vacanaṁ śāstraviruddhaṁ tat samyak samagro yo vidhiḥ taptamudrādhāraṇaprakārastasya abhāvo hāniḥ ādi-śabdādavaiṣṇavāśca tattatparaṁ tadviṣayakaṁ jñeyamityarthaḥ | ayaṁ bhāvaḥ—brahmasaṁhitāyāṁ vajrasamabhivyāhṛtatvādvajreṇa sahitānāṁ cakrādīnāṁ dhāraṇaṁ dūṣitam | evamayathāvaddhāraṇaviṣayakameva samūlaṁ niṣedhavacanaṁ jñeyam | kutrāpi samūlavacane viṣayavyavasthāpi kalpyā aśakyāyāntu yadvyavasthāyāṁ vaiṣṇavāvaiṣṇavabhedenaiva vyavasthā śrayaṇīyā eveti dik ||80||

**atha taptamudrādhāraṇavidhi**


    **taptamudrādhāraṇārthamupacāraistu pañcabhiḥ | **


    **kṛṣṇamabhyarcya sampūjya cakraśaṅkhau tathā namet ||81||**

tathā tenaiva prakāreṇa cakraśaṅkhau ca sampūjya namet ||81||

**atha tatra mantraḥ**

**sudarśana namaste'stu pāñcajanya namo'stu te ||82|| iti | **


    **agnimabhyarcya mūlena hutvā cājyāhutīḥ kratī |**


    **cakraśaṅkhau gadādīni śastrāṇyagnau pratāpayet ||83|| **

mūlena nijamantreṇa ājyāhutīryathāśakti hutvā ||83||


    **tattanmantrairathāvāhya tānyabhyarcya praṇamya ca | **


    **guruṁ kṛṣṇañca sambandha bhaktyā vijñāpayedidam ||84||**

tāni cakrādīni sambandya praṇamya ||84||


    **ucchiṣṭabhojanādeva kiṅkaraḥ śaraṇāgataḥ | **


    **taptacakradarādīni tavāṅkānīśa dhāraye ||85|| iti |**

**atha cakrādīnāmāvāhanamantrāḥ**


    **oṁ namo bhagavate sudarśanāya nirṇāśita-sakalaripudhvajāya**


    **bhagavannārāyaṇakarāmbhoruhasparśadurlalitāya ||86|| **


    **ehyehi tvaṁ sahasrāra cakrarāja sudarśana | **


    **yajñabhāgaṁ pragṛhyasva pūjāñcaiva namo namaḥ ||87|| **


    **oṁ namo bhagavate pāñcajanyāya viṣṇuśaṅkhāya | gambhīradhīradhvanyākulīkṛtakauravavāhinīnāthāya |**


    **trirekhādakṣiṇāvartāya tripraśastāya ||88|| **


    **ehyehi pāñcajanya tvaṁ nārāyaṇakarasthita | **


    **yajñabhāgaṁ pragṛhyasva pūjāñcaiva namo namaḥ ||89||**


    **oṁ raṁ ṇaṁ maṁ naṁ pāñcajanyāya namaḥ ||90|| **


    **oṁ bhagavate khaḍgāya nandakāya trailokyapāvitryāya | sakalasurāsurasundarīnetrotpalārcitāya ||91|| **


    **ehyehi khaḍgaratna tvaṁ nandakākhya surārcita | **


    **yajñabhāgaṁ pragṛhyasva pūjāñcaiva namo namaḥ ||92||**


    **oṁ khaḍgāya namaḥ ||93|| **


    **oṁ namo bhagavatyai kaumodakyai gadāyai dānavendranisūdanāyai bhagavadbhaṭṭārakavāsudevalālitāyai ||94||**


    **ehyehi tvaṁ gade devi kaumodakyāyudheśvari | **


    **yajñabhāgaṁ pragṛhyasva pūjāñcaiva namo namaḥ ||95|| **


    **oṁ raṁ khaṁ caṁ phaṁ śaṁ gadāyai namaḥ | **


    **evaṁ padmāya namaḥ saśarāya sāraṅgāya namaḥ ||96|| iti |**

**atha dhāraṇamantraḥ**


    **sudarśana mahājvāla sūryakoṭisamaprabha | **


    **ajñānāndhasya me nityaṁ viṣṇormārgaṁ pradarśaya ||97|| **

tathā—


    **pāñcajanya nijadhvānadhvastapātakasañcaya | **


    **pāhi māṁ pāpinaṁ ghorasaṁsārārṇavapātinam ||98|| iti | **


    **imamuccārayanmantraṁ dakṣiṇādikrameṇa tu | **


    **bhujayoścakrapūrvāṇi kṛṣṇaśastrāṇi dhārayet ||99|| **

bhujayoḥ bāhumūlayoḥ cakrapūrvāṇīti prathamaṁ cakraṁ dhārayettato'nyāni śaṅkhādīnītyarthaḥ | tatra ca dakṣiṇādikrameṇa tviti ādau dakṣiṇabāhumūle tato vāmabāhumūlādiṣvityarthaḥ | tadviśeṣaścāgre śrīvārāhavacanato vyakto bhāvī ||99||


    **kalatrādi-parīvārān nijān sarvāṁśca vaiṣṇavaḥ | **


    **bhagavatyarpayan taptamudrābhistābhiraṅkayet ||100||**

bhagavati śrīkṛṣṇa arpayan tadīyatvena nivedayan tathā caikādaśasvandhe (3.28)—dārān sutān gṛhān prāṇān yat parasmai nivedanam iti | tatra dārādyarpaṇañca yathāyathamūhyam tābhiḥ pūjitacakrādirūpābhiḥ ||100||

tathā ca vārāhe—


    **aṅkyettaptacakrādyairātmano bāhumūlayoḥ | **


    **kalatrāpatyabhṛtyeṣu paśvādiṣu ca sampadi ||101|| **

kiñca—


    **āyasaṁ vidhivat kṛtvā pañcāyudhavidhānataḥ | **


    **tattanmantreṇa mantrajñāḥ pratiṣṭhāpya pṛthak pṛthak ||102||**

āyasaṁ lohamayañcakrādīti śeṣaḥ aya upalakṣaṇaṁ sauvarṇādyapi taccāgre vyaktaṁ bhāvi | pañcāyudhānāṁ vidhānaṁ nirmāṇaṁ dhāraṇaprakāro vā tena ||102||


    **lalāṭe ca gadā dhāryā mūrdhina cāpaṁ śarantathā | **


    **nandakañcaiva hṛnmadhye śaṅkhacakre bhujadvaye ||103|| **

cāpaśarau mūrdhnyekatraiva dhāryāviti tayoḥ sahacāritvenaikyāt pañcāyudhāni jñeyāni ||103||

kiñca—


    **dakṣiṇe tu bhuje vipro vibhṛyādvai sudarśanam | **


    **savye ca śaṅkhaṁ vibhṛyāditi brahmavido viduḥ ||104||**

bhujadvaye śaṅkhacakre dhārye ityuktaṁ tadeva vivicyāha—dakṣiṇe tviti ||104||

**atha cakrādi-pratikṛtidravyam**

navapraśnapañcarātre—


    **sauvarṇaṁ rājataṁ tāmraṁ kāṁsyamāyasameva vā | **


    **cakraṁ kṛtvā tu medhāvī dhārayeta vicakṣaṇaḥ ||105|| iti | **


    **evameva prabodhanyāṁ dvādaśyāṁ bhagavatparaḥ | **


    **taptamudrā dhruvaṁ dhāryā dvārakāyāṁ viśeṣataḥ ||106||**

dvārakāyāmini tasyaṁ cakratīrthe cakraprabhāvaviśeṣeṇānyatastanmudrādhāraṇamāhātmyaviśeṣāt ||106||

**atha śayanīkṣīrābdhimahotsavaḥ**


    **tato nīrājya kṛṣṇantu narayānena vaiṣṇavaḥ | **


    **samaṁ gītādighoṣeṇa nayet puṇyaṁ jalāśayam ||107||**

tatastaptamudrādhāraṇānantara vaiṣṇavaiḥ samaṁ narayānena śivikādinā jalāśayaṁ sarovarādikaṁ nayet ||107||


    **atha puṣpāñjaliṁ dattvā yānādutārya ca prabhum | **


    **samprārthya hastaṁ dattvā ca tīre samupaveśayet ||108||**

samprārthya sukhasāvadhānapādanyāsamāśāsya ||108||


    **dhautāṅghripāṇirācāntaḥ kṛtvā saṅkalpamātmani | **


    **deve ca nyāsamācarya snāpayettaṁ yathāvidhi ||109|| **

śayanapūjāsaṅkalpaṁ kṛtvā ātmani deve nyāsaṁ kṛtvā yathāvidhi ityasya sarvatraivānusaṅgaḥ | tataśca saṅkalpādiprakāro yathāyogyaṁ yathāpūrvalikhitaṁ cohyam ||109||


    **samprārthya jalamadhye taṁ devaṁ saṁsnāpayet sukham | **


    **gandhapuṣpādibhiścātha mahāpūjāṁ samācaret ||110||**

samprārthya jaya jaya mahāviṣṇo viśvamanugṛhāṇa ityabhyarthya ||110||

**atha tatra svāpanamantraḥ**


    **śeṣe paryaṅkavarye'smin phaṇāmaṇigaṇāmale | **


    **śvetadvīpāntare deva kuru nidrāṁ namo'stviti ||111||**

**atha prārthanāmantraḥ**


    **supte tvayi jagannātha jagat suptaṁ bhavedidam | **


    **vibuddhe tu vibudhyeta prasanno me bhavācyuta ||112|| iti |**


    **ityāśāsya prabhoragre gṛhṇīyānniyamaṁ vratī | **


    **catumāseṣu kartavyaṁ kṛṣṇabhaktivivṛddhaye ||113||**

caturmāseṣu kartavyo yo niyamo vrataṁ tat bhagavadagre gṛhṇīyāt svīkuryāt | nanu vaiṣṇavasya cāturmāsya niyamagrahaṇena kim tatra likhati—kṛṣṇeti | tadanuṣṭhānenākaraṇapratyavāyāpagamādguṇaviśeṣāpādanācca bhaktiviśeṣaḥ sampadyeteti dik ||113||

**atha tatropakramakālaḥ**

sanatkumāreṇa—


    **ekādaśyāntu gṛhṇīyāt saṁkrāntau karkaṭasya tu | **


    **āṣāḍhyāṁ vā naro bhaktyā cāturmāsyoditaṁ vratam ||114||**

**atha tatra mantraḥ**


    **caturo vārṣikān māsān devasyotthāpanāvadhi | **


    **imaṁ kariṣye niyamaṁ nirvighnaṁ kuru me'cyuta ||115|| iti |**

**atha cāturmāsyaniyamāvaśyakatā**

bhaviṣye—


    **yo vinā niyamaṁ martyo vrataṁ vā japyameva vā | **


    **cāturmāsyaṁ nayenmūrkho jīvannapi mṛto hi saḥ ||116||**

niyamameva vivicyāha—vrataṁ vā japyaṁ vā vineti ||116||

**atha cāturmāsya-niyamāḥ**

skānde nāgarakhaṇḍe—


    **śrāvaṇe varjayecchākaṁ dadhi bhādrapade tathā | **


    **dugdhamāścayuje māsi kārttike cāmiṣaṁ tyajet ||117||**

svata evāmiṣatyāganivṛttidharmanirataścāmiṣasthāne māṣān tyajet ||117||

tatraiva śrībrahmanāradasaṁvāde—


    **niṣpāvān rājamāṣāṁśca supte deve janārdane | **


    **yo bhakṣayati viprendra śvapacāpadhiko hi saḥ ||118||**

niṣpāvāḥ śimbīpabhedāstān ||118||


    **kārttike tu viśeṣeṇa rājamāṣāṁśca bhakṣayan | **


    **niṣpāvān muniśārdūla yāvadāhūtanārakī ||119||**


    **kāliṅgāni paṭolāni vṛntākaṁ sandhitāni ca | **


    **etāni bhakṣayedyāstu supte deve janārdane |**


    **saptajanmārjitaṁ puṇyaṁ harate nātra saṁśayaḥ ||120||**

harate—nāśayati ||120||

kiñca—

**rucyaṁ tattatkālalabhyaṁ phalamūlādi varjayet ||121|| iti | **

rucyaṁ rucikaraṁ cāturmāsyajāyamānaphalādimadhye nijapriya kiñcidvarjyamityarthaḥ ||121||

kiñca—


    **japahomādyanuṣṭhānaṁ nāmasaṅkīrtanantathā | **


    **svīkṛtya prārthayeddevaṁ gṛhītaniyamo budhaḥ ||122|| **

evaṁ varjyāni likhitāni kṛtyāni ca sakṣepato likhati—japeti | ādi-śabdāt purāṇaśravaṇādi svīkṛtyeti anyamāsatto viśeṣeṇa tattanniyamaṁ gṛhītvetyarthaḥ ||122||


    **idaṁ vrataṁ mayā deva gṛhītaṁ puratastava | **


    **nirvighnaṁ siddhimāyātu prasādāttava keśava ||123|| \
gṛhīte'smin vrate deva pañcatvaṁ yadi vā bhavet | **


    **tadā bhavatu sampūrṇaṁ prasādātte janārdana ||124|| iti |**

**atha cāturmāsyavrataniyamamāhātmyam**

viṣṇurahasye brahmanāradasaṁvāde—


    **śṛṇu nārada kārtsnyena cāturmāsyavratakriyāḥ |**


    **yā nirvarttya naro bhaktyā prayāti paramāṁ gatim ||125|| **

anyānapi niyamān darśayituṁ teṣu śraddhāviśeṣamutpādayituñca tanmāhātmyaṁ sāmānyaviśeṣābhyāṁ likhati—śṛṇvityādinā padadvayamityantena ||125||


    **vratāni vaiṣṇavānīha manasyapi cikīrṣataḥ | **


    **narasya kṣayamāpnoti pāpaṁ janmaśatodbhavam ||126||**

vaiṣṇavānīti bhagavataḥ śayane viśeṣatastadagre saṅkalpaviśeṣeṇa gṛhītatvāttadbhabhiktarūpatvena tattoṣaṇānyevetyarthaḥ | ataeva phalamuktam—prayāti paramāṁ gatim ityādi ||126||


    **ekabhakto naraḥ śānto nityasnāyī dṛḍhavrataḥ | **


    **yo'rcayeccaturo māsāna hariṁ syāttasya lokabhāk ||127|| **

caturo māsān yo harimarcayet ||127||


    **yastu supte hṛṣīkeśe kṣitiśāyī bhavennaraḥ |**


    **vārṣikān caturo māsān labhate vaiṣṇavīṁ gatim ||128|| **


    **yastu keśavamuddiśya cāndrāyaṇaparāyaṇaḥ | **


    **cāturmāsyaṁ nayedbhaktyā sa viṣṇutanumāviśet ||129||**

bhaviṣyottare bhagavadyudhiṣṭhirasaṁvāde—


    **caturo vārṣikān māsān devasyotthāpanāvadhi | **


    **strī vā naro vā madbhakto dharmārthaṁ sudṛḍhavataḥ |**


    **gṛhnīyānniyamānetān dantadhāvanapūrvakam ||130||**


    **teṣāṁ phalāni vakṣyāmi tatkartṛṇāṁ pṛthak pṛthak ||131|| madhurasvarasampanno bhavellavaṇavarjanāt | **


    **labhate santatiṁ dīrghāṁ tailasya parivarjanāt ||132|| **


    **abhyaṅganvarjanāt pārtha sundarāṅgaḥ prajāyate | pakvatailaparityāgācchatrunāśamavāpnuyāt ||133|| **


    **madhukatailatyāgena saubhāgyamatulaṁ bhavet | **


    **puṣpopabhogatyāgena svarge vidyādharo bhavet ||134|| **


    **yogābhyāsī bhavedyastu sa brahmapadamāpnuyāt | **


    **kaṭvamlātaktamadhurakṣārakāṣāyajān rasān |**


    **yo varjayet sa vairūpyaṁ vaigāndhyaṁ nāpnuyāt kvacit ||135||**


    **tāmbūlavarjanādbhogī apakvādo'malo bhavet ||136|| pādābhyaṅgaśirobhyaṅgaparityāgacca pārthiva | **


    **dīptimān dīptacaraṇo madhukṣaudre parityajet ||137|| dadhidugdhatakraniyamādgolokaṁ labhate naraḥ | **


    **indrātithitvamāyāti sthālīpākavivarjanāt ||138||**


    **labhecca santatiṁ dīrghāṁ tāpapakvasya varjanāt | **


    **bhūmau prastaraśāyī ca viṣṇoranucaro bhavet ||139||**


    **sadā muniḥ sadā yogī madhumāṁsasya varjanāt | **


    **nirvyādhirnīrugojasvī surāmadyavivarjanāt ||140||**


    **ekāntaropavāsena brahmaloke mahīyate | **


    **dhāraṇānnakhalomānāṁ gaṅgāsnānaṁ dine dine ||141||**


    **maunavratī bhavedyastu tasyājñāskhalitā bhavet | **


    **bhūmau bhuṅkte sadā yastu sa pṛthivyāḥ patirbhavet ||142||**


    **namo nārāyaṇāyeti japtvā dānaśataṁ phalam ||143|| **

dānaśataṁ bahuladānamityarthaḥ ||143||


    **pādābhivandanādviṣṇorbhavedgodānajaṁ phalam | **


    **viṣṇupādāmbujasparśāt kṛtakṛtyo bhavennaraḥ ||144||**


    **viṣṇordevālaye kuryādupalepanamārjane | **


    **kalpasthāyī bhavedrājā sa naro nātra saṁśayaḥ ||145|| **


    **pradakṣiṇatrayaṁ kṛtvā yastu syāt stutipāṭhakaḥ | **


    **hasayuktavimānena sa ca viṣṇupadaṁ vrajet ||146||**


    **gītavādyakaro viṣṇorgandharvalokamāpnuyāt | **


    **nityaṁ śāstravinodena lokān yastu prabodhayet |**


    **sa vyāsarūpo bhagavānante viṣṇupuraṁ vrajet ||147|| **


    **puṣpamālākulāṁ pūjāṁ kṛtvā viṣṇoḥ puraṁ vrajet ||148|| **


    **kṛtvā prokṣaṇikaṁ divyaṁ sthānamapsarasāṁ labhet |**


    **tīrthādiṣu kṛtasnāno nirmalaṁ dehamāpnuyāt ||149|| **


    **pañcagavyāśanāt pārtha cāndrāyaṇaphalaṁ labhet | ekabhaktāśanānnityamagnihotraphalaṁ labhet ||150|| **


    **naktabhojī samagrantu tīrthayātrāphalaṁ labhet | **


    **ayācitena cāpnoti vāpīkūpaprapāphalam ||151||**


    **ṣaṣṭhakālo'nnabhojī yaḥ sthāyī svarge naro bhavet | **


    **nityasnāyī naro yastu narakaṁ sa na paśyati ||152||**


    **bhājanaṁ vajjayedyastu sa snānaṁ pauṣkaraṁ labhet ||153|| **

bhājanaṁ—kāṁsyapātram ||153||


    **patreṣu yo naro bhuṅkte kurukṣetraphalaṁ labhet |**


    **śilāyāṁ bhojanaṁ nityaṁ bhavet snānaṁ prayāgajam ||154|| yāmadvayajalatyāgānna rogaiḥ paribhūyate | **


    **evamādivrataiḥ pārtha tuṣṭimāyāti toṣitaḥ ||155|| **

evamādivrataistoṣitaḥ san śrīkeśava iti śeṣaḥ ||155||

kiñca—


    **yoganidrāṁ samālambya śeṣāhiśayane svapan | **


    **kṣīrodatoyavīcyagrai dhautapādaḥ samāhitaḥ ||156||**

tameva viśinaṣṭi—yogeti sārddhena | samāhitaḥ—yoganidrāmāsthitaḥ ||156||


    **lakṣmīkarāmbujaiḥ ślakṣṇairmṛjyamānapadadvayaḥ ||157|| **


    **tasmin kāle ca madbhakto yo māsāṁścaturaḥ kṣipet | **


    **vratairanekairniyamaiḥ pāṇḍavaśreṣṭha mānavaḥ |**


    **kalpasthāyī viṣṇuloke bhavennāstyatra saṁśayaḥ ||158|| **


    **satyāṁ vratasamāptau ca śrīkṛṣṇasya prasādataḥ | **


    **yadyaddānādikṛtyañca lekhyaṁ tattacca kārttike ||159||**

kārttike—kārttikakṛtyalikhane ||159||


    **stutvātha kṛṣṇamabhyarcya prasādya ca punaḥ punaḥ | **


    **śeṣaṁ śaṅkhodatīrthe ca svīkuryādvaiṣṇavaiḥ saha ||160||**

stutvā śrībrahmastutyādibhiḥ stutiṁ kṛtvā abhyarthya svastyastu viśvasya ityādinā samprārthya prasādya vicitrārthavacanaiḥ prasannaṁ kṛtvā  śeṣaṁ bhagavaducchiṣṭa-mahāprasāda-puṣpacandanādikam  śaṅkhodakaṁ tīrthañca śrīcaraṇodakam ||160||


    **gītanṛtyādinā devaṁ paritoṣyātha vaiṣṇavān | **


    **sampūjya narayānena devaṁ svālayamānayet ||161|| **


    **prabhornīrājanaṁ kṛtvā visarjyaṁ vata vaiṣṇavān | **


    **niveśya svāsane devaṁ śayīta bhuvi taṁ smaran ||162||**


    **evañca kurvato māsāṁścaturo yānti vai sukhama | **


    **anyathā prabhavedduḥkhamanāvṛṣṭiśca jāyate ||163|| **

tathā ca bhaviṣye—


    **mithunasthe sahasrāṁśau na svāpayati yo harim | **


    **vaiṣṇavaiḥ saha sambhūya hyanāvṛṣṭistadā bhavet ||164||**

kiñca bhaviṣyottare—


    **yo devaśayanaṁ pārtha anumodya samācaret | **


    **utthānaṁ vāpi kṛṣṇasya sa harerlokamāpnuyāt ||165||**

anumodya hṛṣṭo bhūtvetyarthaḥ yadvā anumodanadvārāpi yaḥ kuryāditi ||165||

**atha śrāvaṇakṛtyam**

gautamīye—


    **śrāvaṇe māsi kṛṣṇaṁ taṁ puṣpaiḥ ketakasambhavaiḥ | candracandanakastūrīkuṅkumādisuvāsitaiḥ |**


    **elālavaṅgakavakolaphalāni bahudhārpayet ||166|| iti | **


    **pavitrāropaṇaṁ kuryāddvādaśyāmṛṣitarpaṇam | **


    **paurṇamāsyāntu kurvīta tattaduktavidhānataḥ ||167||**

dvādaśyāṁ bhagavataḥ pavitrāropaṇaṁ kuryāt paurṇamāsyāñca ṛṣitarpaṇaṁ kuryāt tatra tatra pavitrāropaṇe ṛṣitarpaṇe ca yat śāstroktaṁ vidhānaṁ prakārastena ||167||

**atha pavitrāropaṇam**


    **śrāvaṇasya site pakṣe dvādaśyāṁ vaiṣṇavairmudā | **


    **kartavyaḥ kṛṣṇadevasya pavitrāropaṇotsavaḥ ||168||**

**atha tannityatā**

bahvṛcapariśiṣṭe—


    **sa snātaḥ sarvatīrtheṣu sarvayajñeṣu dīkṣitaḥ | **


    **hariśca prītimāpnoti yaḥ pavitraṁ samācaret ||169||**

prathamaṁ śrībhagavatprīṇanatvānnityatāṁ darśayati—sa snāta iti ||169||


    **vidhinā śāstradṛṣṭena yo na kuryāt pavitrakam | **


    **haranti rākṣasāstasya varṣapūjādikaṁ phalam ||170||**

akaraṇa-pratyavāyadvārā nityatāṁ likhati—vidhineti tribhiḥ | ādi-śabdena japahomādi phalamiti bhagavatpūjādeḥ ataeva phalarūpatvāt ||170||

yogasāre pavitrotpatyupākhyāne nāgarāja-pavitraṁ prati rudreṇa varapradānam—


    **ye tvāṁ na bahu manyante yathā sambhādito mayā | **


    **japahomādika teṣāṁ phalaṁ tvāmetu niścayāt ||171||**

pavitropākhyānaṁ cedam—nāgarājasya vāsukerbhrātā śrīpavitranāmā nāgavaro bhaktyā śrīśivamārādhya santuṣṭe ca tasmin varamayācata—tvatkaṇṭhabhūṣaṇatāṁ prāpnuyām iti | tataśca paramasantuṣṭena śrīśivena tathā svīkṛtyoktamidam—evaṁ sarveṣāmeva devānāṁ kaṭhabhūṣaṇatāṁ vraja tattatsevakaiḥ sarvairapi svasveṣṭadeve tvadākāratvena pavitrāṇi nirmāyāropyantāmanyathā ca mahān doṣo'stu iti | tadeva likhati—ye tvāmiti ||171||

viṣṇurahasye—


    **na karoti vidhānena pavitrāropaṇantu yaḥ | **


    **tasya sāṁvatsarī pūjā niṣphalā munisattama ||172|| **


    **tasmādbhaktisamāyuktairnarairviṣṇu parāyaṇaiḥ | **


    **varṣe varṣe tu kartavyaṁ pavitrāropaṇaṁ hareḥ ||173||**

varṣe varṣe kartavyāmiti vīpsāvidhidvārā nityatā uttā vasante vasante jyotiṣā yajetetivat | tatra ca viṣṇuparāyaṇairiti vaiṣṇavānāmāvaśyakatamamiti bodhitam ||173||

**atha parivāropaṇamāhātmyam**

tatra baudhāyanaḥ—


    **yāvat sūtraṁ pavitrasya tāvat svarge mahīyate | **


    **āyurārogyamaiśvaryaṁ vipulaṁ tasya vardhate ||174|| **

mahīyate pūjyate pavitrāropakaḥ ||174||

mahāsaṁhitāyām—


    **saṁvatsareṇa yā pūjā kṛtā vai mantriṇā dvija | **


    **pavitradānāt pūrṇā syādityāha bhagavān hariḥ ||175||**

viṣṇurahasye—


    **pavitrāropaṇaṁ viṣṇorbhuktimuktipradāyakam | **


    **strīpuṁkīrtipradaṁ puṇyaṁ sukhasampaddhanāvaham ||176|| **

strīpuṁsoḥ strīpuṁsayordampatyoḥ kīrtipradam yadvā strīṇāṁ puṁsāñca kīrtipradamiti vaiṣṇavībhi strībhirapi viṣṇoḥ pavitrāropaṇaṁ kāryamityabhipretam ||176||


    **puṇyānāntu tathā puṇyaṁ sarvapāpahara tu vai | **


    **pavitrāropaṇaṁ tasmāt pavitraṁ paramaṁ smṛtam ||177||**

puṇyānāṁ madhye puṇyaṁ paramaśreṣṭhamityarthaḥ | evañca pavitraṁ nāma niruktam ||177||


    **saṁvatsareṇa yo bhaktyā samabhyarcya janārdanam | **


    **yat phalaṁ samavāpnoti pavitrāropaṇena tat ||178||**

kiñca—


    **pāvayatyenaso nityaṁ trāyate bhavabandhanāt | **


    **pavitraṁ tena vikhyātaṁ brāhma tejo'bhidhīyate ||179|| **

viśeṣatastadeva nirvakti—pāvayatīti | yatastadbrāhmaṁ paramabrahmamayaṁ teja ityabhito gīyate ||179||


    **viṣṇvākhyayā tu vikhyātaṁ tadā loke vidhīyate | **


    **sa eva sūtrarūpeṇa yajñeśaḥ karmaṇāṁ prabhuḥ ||180|| **

evaṁ vanamālādivacchrībhagavataḥ pratyaṅgarūpeṇa tadabhedatāṁ darśayan māhātmyaviśeṣamāha—viṣṇvākhyayeti dvayena | tatra hetuḥ—sa eveti ||180||


    **tadeva triguṇīsūtraṁ tataṁ nārāyaṇākhyayā | **


    **trivedātmā tryakṣaraḥ praṇavaḥ smṛtaḥ ||181||**

trayāṇāṁ guṇānāṁ samāhāraḥ triguṇī tanmayaṁ sūtram triguṇatve kāraṇamāha—trideveti | trayo devā brahmādyāstadātmakaḥ | evaṁ śrīvaikuṇṭhalokaṁ bhagavadbhūṣaṇatvena nityasiddhameva pavitraṁ śrīmaheśvarāpekṣayā śrīvaiṣṇavānāṁ bhaktiviśeṣeṇa triguṇīkṛtasūtranirmitapavitre śrīmūrtauṁ svayaṁ bhagavānivādhiṣṭhayātrāpi śrībhagavanmūrterbhūṣaṇatāṁ prayātīti boddhavyam | ataevāvāhanamantre viṣṇulokāt pavitrādya āgaccha iti ||181||


    **tatra baudhāyanādyuktaḥ pavitrāropaṇe vidhiḥ | **


    **sammato viduṣāṁ kṛṣṇārcane yo'tra sa likhyate ||182||**

viduṣāṁ sammata iti sampradāyabhedena vividhaḥ syāttatra śāstrābhijñasampradāyānumato vidhiratra likhyata ityarthaḥ ||182||

**atha pavitrāropaṇavidhiḥ**


    **sauvarṇe rājataistāmraiḥ kṣaumaiḥ sūtraistu pādmikaiḥ |**


    **kārpāsairvā pavitrāṇīṣyante ka śaiḥ kuśairapi ||183|| **

sauvarṇādīnāṁ sūtrāṇāṁ madhye pūrvapūvābhāve paraiḥ parairiti jñeyam | tatra kṣaumaiḥ paṭṭasūtraiḥ pādmikaiḥ padmasūtraiḥ ||183||


    **tatra kārpāsikaṁ sūtraṁ brāhmaṇīkartitaṁ śubham | **


    **ānīya triguṇīkṛtya punastriguṇayet śuciḥ ||184||**

atra kārpāsikeṣu kañcidviśeṣaṁ darśayan ādau pavitranirmāṇavidhiṁ likhati—tatraityādinā | brāhmaṇyā brāhmaṇakumāryā suśīlayā vā vidhavayā na tu śūdrayā duḥśīlayā vā kartitaṁ śubhamuttamaṁ likhitanyāyena kartitaṁ svataśca anatisthaulyādinā | śuciḥ snānādinā pavitraḥ san ||184||


    **pañcagavyena tat prokṣya prakṣālya śucināmbunā | **


    **mūlenāṣṭottaraśataṁ ma treṇāthābhimantryet ||185||**

tat navaguṇīkṛtasūtraṁ śucinā śuddhena jalena prakṣālya athānantaraṁ mūlena mantreṇāṣṭottaraśatavārān abhimantrayet ||185||


    **strīṇi sāṣṭaśatenāsya tasyārddhenāsya cārddhataḥ | **


    **jānūrunābhidaghnāni pavitrāṇyācaret prabhoḥ ||186||**

tena ca sūtreṇa jyeṣṭha-madhyama-kaniṣṭhāni trīṇi pavitrāṇi krameṇa śucau deśe vaiṣṇavaiḥ saha yajñopavītavat badhnīyāditi likhati—triṇīti | asya navaguṇīkṛtasūtrasya sāṣṭaśatenāṣṭottaraśatena tāvadguṇitenetyarthaḥ | evamagre'pi | tasya sāṣṭaśatasyārddhena catuḥpañcāśatā asya tadarddhasya cārddhataḥ saptaviṁśatyetyarthaḥ | evaṁ sthaulyaparimāṇaṁ likhitvā dairghyaparimāṇaṁ likhati—prabhoḥ śrībhagavanmūrteḥ krameṇa jānvādimātrāṇīti tatrāṣṭottaraśatanavasūtrībhirjānuparyantaṁ jyeṣṭhaṁ catuḥpañcāśatā coruparyantaṁ madhyamaṁ saptaviṁśatyā ca nābhi-paryantaṁ kaniṣṭhamiti jñeyam ||186||


    **ṣaṭtriṁśadgranthayasteṣāmādye kāryāstu madhyame | **


    **caturviṁśa tarante ca dvādaśa granthayo budhaiḥ ||187|| **

pavitrāṇāṁ madhye madhye ca samabhāgena granthīn badhnīyāditi likhati—ṣaḍtriṁśaditi | teṣāṁ trayāṇāṁ madhye ādye jyeṣṭhe madhyame caturviṁśatigranthayaḥ kāryāḥ ante kaniṣṭhe ||187||


    **aṅguṣṭhaparvamātrantu kuryādgranthimathottame | **


    **tadarddhaṁ madhyame kuryāttadarddhañca kanīyasi ||188||**

granthiparimāṇaṁ likhati—aṅguṣṭheti | tatrāṅguṣṭhaparva ca śrībhagavanmūrtergrāhyam anyathā hrasvaśrīmūrteḥ pavitrasyāpi hrasvatve yajamānāṅguṣṭaparva-parimita tāvadgranthisanniveśābhāvāt | tadarddhamaṅguṣṭhaparvārddhasi tañca madhyame tadarddhaṁ ca aṅguṣṭhaparvapādamitaṁ kaniṣṭhe granthiṁ kuryādityarthaḥ ||188||


    **granthīn kurvīta sarvatra suvṛttān sumanoharān |**


    **na vai viṣamasaṁkhyākān granthīn kurvīta kutracit ||189|| **

sarvatra sarveṣveva pavitreṣu vai prasiddhau tvarthe vā viṣamasaṁkhyākānayugmān kutracit parivārādipavitreṣvapi na kuryāt ||189||


    **aṣṭottarasahasreṇa tatsūtrasya pavitrakam | **


    **aṣṭottaraśatagranthivanama lākhyamācaret ||190|| **

tasya navaguṇīkṛtasya sūtrasya aṣṭottaraśataṁ granthayo yasmin tat ||190||


    **ārabhya mukuṭaṁ yā tu sūtrairviracitā śubhā | **


    **āpādalambinī mālā vanamālā prakīrtitā ||191||**

vanamālā-pavitraparimāṇaṁ likhati—ārabhyeti | mukuṭābhāve sati śrīmastakaṁ grāhyam ||191||


    **kuryādgandhapavitrañca sūtrairdva daśabhiḥ śubhaiḥ | **


    **arantipramitaṁ tacca dvādaśagrasthikaṁ kṛtī ||192|| **

tairnavaguṇīkṛtaiḥ sūtrairadhivāsanārthaṁ samarpyaṁ pavitraṁ yat tadgandhpavitram ||192||


    **pavitrāṇi parivāradevatānāṁ samācaret | **


    **sūtrairatairuḍusaṁkhyākaiḥ kalāsakhyārkasaṁkhyakaiḥ ||193|| **

uḍūni nakṣatrāṇi tatsaṁkhyādiguṇitaḥ tairnavaguṇīkṛtaiḥ sūtraiḥ krameṇa jyeṣṭha-madhyama-kaniṣṭhāṇi trīṇi pavitrāṇi samyagācaret | tatra uḍūni saptaviṁśatiḥ kalāḥ ṣoḍaśa akā ādityā dvādaśa ||193||


    **teṣu granthīn yathāśobhaṁ baddhvā vahnergurorapi | **


    **saptaviṁśatibhiḥ sūtraiḥ ṣaḍviṁśatibhirātmanaḥ ||194|| **

guroragneśca dve pavitre saptaviṁśatibhirnavaguṇīkṛtasūtrairātmano yajamānasya pavitra ṣaḍviṁśatibhiḥ kuryāt ||194||


    **yathāsambhavamanyeṣāṁ pavitrāṇi ca kārayet | **


    **sampādayecca sarvāṇi śobhanāyeva yatnataḥ ||195||**

anyeṣāṁ vaiṣṇavādīnāṁ tatra tatrāśaktāvapi likhitāni sarvāṇyeva pavitrāṇi sundarāṇyeva kuryāditi likhati—sampādayediti ||195||

tathā coktam—


    **viśobhasūtradānena kartuḥ syādaśubhaṁ phalam |**


    **pavitraṁ parayā bhaktyā tasmāt kurvīta śobhanam ||196|| iti | **

viśobhasya śobhārahitasya sūtrasya pavitrasya dānena karturyajamānasya śobhanaṁ sundaram ||196||


    **rañjayitvātha kāśmīrāgurugorocanādibhiḥ | **


    **vastreṇācchādya paṭale sthāpayettāni vaiṇave ||197||**

atha nirmāṇānantaraṁ tāni sarvāṇi pavitrāṇi kāśmīrādinā rañjayitvā yathāśobhaṁ sarvatra granthiṣu vā raṅgaṁ kārayitvā vaiṇavapāṭalasampuṭāntaḥ śubhravastreṇācchādya sthāpayet | ādi śabdena karpūrādi tatrāśaktau kevalakuṅkumenāpi tatrāpyaśaktau haridrādināpīti jñeyam ||197||

**iti pavitranirmāṇam |**


    **kṛtvā kṛtyaṁ daśamyāñca pavitrāropaṇāya hi | **


    **kṛṣṇaṁ vijñāpya tadrātriṁ yathā prāglikhitaṁ nayet ||198||**

idānīṁ pavitrāropaṇotsave daśamyādidinatrayakṛtyāni likhannādau daśamīkṛtyaṁ likhati—kṛtveti | daśamyāṁ kṛtyañca yathā prāglikhataṁ pūrvaṁ daśamīniyame yallikhitaṁ tadanusāreṇa jñeyam | tacca daśamīniyamena kṛtaikabhakto vihitakāṣṭhena dantān śodhayitvā dvirācamya sandhyākṛtyaṁ nirvartya bhagavantaṁ pūjayediti | tataśca puṣpāñjaliṁ dattvā bhagavantaṁ vijñāpya tava yāgaṁ kariṣye'haṁ pavitramayamacyuta | āmantrito'si bhagavan parivārayuto mayā || ityādi saṁprārthya tasyā daśamyā rātriñca yathā prāglikhitameva brahmacarya-bhūśayanādiniyamena nayedativāhayet | tatra ca keṣāñcinmate daśamīrātrimitthaṁ nītyā ekādaśyāṁ prātaḥ kṛtanityakṛtyo bhagavantamabhyarcya pavitrāropaṇasaṅkalpaṁ yathāvat kṛtvā pavitrāropaṇopakaraṇāni yathāśakti sambhṛtya guruṁ praṇamya sannidhau ca satastasyānujñayā pavitrāṇi kuryāditi | tacca tasminnevaikādaśīdine pavitranirmāṇādyakhilakarmasu śaktasya tathaiva boddhavyamiti dik ||198||


    **ekādaśyāṁ prabhāte ca nityakṛtyaṁ samāpya hi | **


    **devālayamupaskṛtya maṇḍalaṁ racayet śubham ||199||**

ekādaśīdinakṛtyaṁ likhati—ekādaśyāmityādinā niśītyantena | nityakṛtyaṁ prātaḥsnānādi upaskṛtya lepanādinā vitānabandhanādinā cālaṅkṛtya śubhaṁ maṇḍalaṁ sarvatobhadrādi atra keṣāñcinmate'dhikamidam—ādau dvārādhiṣṭhātṛdevatārcanapūrvakaṁ yāgamaṇḍapaṁ praviśya ṣaḍtriṁśaddarbhadalairveṇīmaratnisammitāṁ nirmāya mūlamantreṇa tāṁ pañcagavyaviśuddhāṁ vidhāya bhūtaśuddhiṁ kṛtvā pañcagavyāktayā tayā veṇyā sarvato yāgamaṇḍapābhyantaraṁ prokṣayen | tato gurvādinamaskārapūrvakaṁ svāgamoktaprakāreṇa nyāsajālaṁ kṛtvā nṛsiṁhabījena sarṣapānabhimāntrya dikṣu nikṣipet | tāṁśca prākārākāreṇāvasthitān vicintayet | tataśca suśīlaṁ vedavedāṅgapāragaṁ vaiṣṇavamekaṁ homārthaṁ vidhivadvṛṇuyāt | sa cāgamoktaprakāreṇa svagṛhyoktavidhināṣṭottaraśatamaṣṭāviṁśativārān ājyāhutīrhutvā saṁsravapātre āhutaśeṣājyaṁ pavitrasaṁskārārthaṁ nikṣipet | yajamānastu yathāvidhi nyāsān kṛtvā naimitikīṁ mahāpūjāṁ kṛtvā paścāt pavitrāropaṇotsavahetukāṁ mahāpūjāṁ vidhivadārabheteti ||199||


    **kṛtvā kṛṣṇasya nityārcā pavitrāropaṇārthakām |**


    **pūjāṁ viśeṣataḥ kṛtvā kṛṣṇaṁ vijñāpayedidam ||200|| **

nityārcā nityakaraṇīyapūjāṁ kṛtvā paścāt pavitrāropaṇotsavahetukāṁ punarviśeṣata ādhikyena pūjāṁ kṛtvā idaṁ kriyālopetyādi ||200||


    **kriyālopavighātārthaṁ yattvayā vihitaṁ prabho | **


    **mayaitat kriyate deva tava tuṣṭyai pavitrakam ||201||**


    **na me vighno bhavet tvatra kuru nātha dayāṁ mayi |**


    **sarvathā sarvadā viṣṇo mama tvaṁ paramā gatiḥ ||202|| ityādi | **

kriyāṇāṁ saṁvatsarakṛtapuṇyānāṁ lopasya yo vighātaḥ parihārastadarthaṁ pavitrakaṁ pavitrāropaṇam | ādi-śabdāt—upavāsavratena tvāṁ toṣayāmi jagatpate | kāmakrodhādayo hyete na me syurvrataghātakāḥ || adya prabhṛti deveśa yāvadvaiśeṣikaṁ dinam | tāvadrakṣā tvayā kāryā sarvasyāsya namo'stu te iti grāhyam tacca sarvasādhāraṇatvānna spaṣṭaṁ likhitam ||201-202||


    **devasya sarvato nyasyeddantakāṣṭhaṁ jalaṁ kuśān | **


    **mṛttikāñca haridrāñca kuṅkumaṁ rocanāni ca ||203||**


    **upānahau sitacchatraṁ cāmaraṁ vyajanaṁ tathā | **


    **yavavrīhyādidhānyāni yathāsthānaṁ pṛthak pṛthak ||204||**

idānīmadhivāsasambhārāsādanaṁ likhati—devasyeti dvābhyām sarvataḥ paritaḥ dantakāṣṭhādīni yathāsthānaṁ tattadyogyasthale pṛthak pṛthak nyasyennidhyāditi dvayoranvayaḥ ||203-204||


    **kumbhaṁ śuddhāmbunāpūrya sarvatobhadramaṇḍale | **


    **devāgrato nidhāyāsmin pavitrāṇyadhivāsayet ||205||**

adhunādhivāsaprakāraṁ likhati—kumbhamityādinā avaguṇṭayedityantena | asmin kumbhe tadupari pavitrāṇi vaiṇavapaṭalāntarnihitānyeva nidhāya nyāsyādhivāsayet ||205||

**atha pavitrādhivāsanam**


    **bhagavatpuratastāni paṭalasthāni pūjayan | **


    **ādāvāvāhayenmūlayujā tanmanunā budhaḥ ||206||**

tāni pavitrāṇi mūlayujā mūlamantrayuktena tasya pavitrāvāhanasya manunā mantreṇa ||206||

**atha tanmantraḥ**


    **oṁ sāṁvatsarasya yāgasya pavitrīkaraṇāya bhoḥ |**


    **viṣṇulokāt pavitrādya āgaccheha namo'stu te ||207|| **

adya āropaṇakāle he ādyeti vā ||207||


    **teṣvāvāhya yathāsthānaṁ brahmādyā devatāstataḥ | **


    **tattanmantraiḥ sannidhāpyākṣatagandhādinārcayet ||208||**

teṣu pavitreṣu devatāḥ pavitrādhiṣṭhātrīḥ yathāsthānaṁ svasvasthāne āvāhanamudrayā tattanmantrairāvāhya sannidhāpya sannidhīkaraṇamudrayā sannidhīkṛtya cakramudrayā saṁrakṣya dhenumudrayā amṛtīkṛtya akṣatādinā pūjayet | ādi-śabdena puṣpadhūpadīpanaivedyatāmbūlādi ||208||

**atha tatra tatra devatāḥ**


    **brahmaviṣṇumahādevāstrisūtrīdevatāḥ smṛtāḥ | **


    **praṇavo vāyuvahnī ca brahmā nāgaḥ śaśī raviḥ |**


    **śivaśca viśvedevāśca navasūtryadhidevatāḥ ||209|| **


    **kriyā ca pauruṣī vīrā caturthī cāparājitā | **


    **jayā ca vijayā caiva muktidā ca sadāśivā ||210||**


    **manomayī tu navamī daśamī sarvatomukhī | **


    **granthīnāṁ devatāstvetāstatra tatra nivedayet ||211|| iti |**

**tanmantrāḥ**


    **oṁ sarvābharaṇacitrāṅga sarvadevanamaskṛta | **


    **lāvaṇyarūpaviśvātman jyeṣṭhasūtraṁ samāśraya ||212|| **


    **oṁ sarvalakṣmīkara śrīśa sarvajñānarasātmaka | **


    **nivṛttarūpa viśvātman madhyasūtraṁ samāśraya ||213||**


    **oṁ ativega marudyone puruṣātman divaspate |**


    **kanīyo he prabho deva tejasā sūtramāśraya ||214|| ityādi | **

kanīyaḥ kaniṣṭhasūtramāśraya | ādi-śabdādvanamālāyāṁ tadadhiṣṭhātryāḥ prakṛterāvāhanamantrādi prakṛte tvaṁ jaganmūrte sarvalāvaṇyadāyini | śrīsūtre nityakalyāṇi sānnidhyaṁ kuru te namaḥ || iti | etacca keṣāñcinmatamiti vyaktaṁ na likhitam ||214||


    **yantra mantro na varteta tattannāmnaiva tatra ca | **


    **namo'ntaḥ sacaturthīka ūhyaḥ prāglikhanānmanuḥ ||215||**


    **atha kṛṣṇakarāmbhoje paṭṭasūtreṇa nirmitam | **


    **vitastimātraṁ badhnīyādḍorakaṁ maṅgalātmakam ||216||**

**atha tatra mantraḥ**


    **oṁ saṁvatsarakṛtārcāyāḥ sampūrṇaphalado'si yat |**


    **pavitrīkaraṇāyatat kautukaṁ dhara te namaḥ ||217|| iti | **


    **tato gandhapavitrañca gṛhītvā dhūpita budhaḥ | **


    **bhagavantaṁ namaskṛtya bhaktyā samprārthayedidam ||218||**

nanvanyatra katame mantrāḥ tatra likhati—yatreti | namo'ntaṁ namaḥ—śabdāntaka sacaturthīkaṁ caturthīvibhaktyekavacanasiddhaṁ tattannāmaiva manurmantre ūhyaḥ | tacca pūrvameva likhitamastīti likhati—prāgiti | prayogaścāyam—oṁ praṇavāya namaḥ ityādi || dhūpitamagurvādidhūpayuktaṁ sadgandhapavitraṁ hastābhyāṁ gṛhītvā ||218||


    **āmantrito'si deveśa sārddhaṁ devagaṇeśvaraiḥ | **


    **mantreśairlokapālaiśca sahitaḥ paricārakaiḥ ||219|| **


    **āgaccha bhagavannīśa vidhisampūṇakāraka | **


    **prātastvāṁ pūjayiṣyāmi sānnidhyaṁ kuru keśava ||220|| iti | **

tataśca—


    **viṣṇutejodbhavaṁ ramyaṁ sarvapātakanāśanam | **


    **sarvakāmapradaṁ deva tavāṅgaṁ dhārayāmyaham ||221|| **


    **anena manunā vidvān mūlasampuṭitena hi | **


    **dadyādgandhapavitrantat śrīkṛṣṇacaraṇābjayoḥ ||222|| **

taddhūpayitvā gṛhītaṁ gandhapavitram ||222||


    **nīrājya devaṁ stutvā ca dattvā puṣpāñjaliṁ tataḥ | **


    **tatpavitrāṇi tatkumbhamapyastramanunāthavā |**


    **nṛsiṁhamanunā rakṣet kavacenāvaguṇṭhayet ||223|| **


    **gītanṛtyādinā kuryādvidhivajjāgaraṁ niśi ||224||**

astramantreṇa nṛsiṁhamantreṇa vā rakṣet | ādi-śabdena purāṇapāṭhādi vidhivaditi vidhiśca vācake satyādau purāṇapāṭhastato gītādi tathā pratiyāmañca nīrājanādi etaccādau jāgaraṇaprakaraṇe likhitamastyeva ||223-224||

**atha pavitrārpaṇam**


    **prātaḥkṛtyāni nirvartya nityapūjāṁ vidhāya ca | **


    **viśeṣato'rcayeddevaṁ pavitrāṇi ca pūjayet ||225||**

dvādaśīdinakṛtyaṁ likhati—prātarityādinā vaiṣṇava ityantena | viśeṣata iti pavitrārpaṇārthaṁ nityapūjā'dhikatayetyarthaḥ ||225||


    **mahāvāditraghoṣeṇa nāmasaṅkīrtanotsavaiḥ | **


    **mūlasampuṭitenaiva pavitrāṇyarpayet kramāt ||226|| **

kramāditi—jyeṣṭhādikrameṇa yatīnāñca kaniṣṭhādikrameṇa iti jñeyam ||226||


    **vakṣyamāṇena mantreṇa bhaktyā kṛṣṇāya vaiṣṇavaḥ | **


    **pūjāṁ kṛtvā parīvāradevānāṁ tānyathārpayet ||227||**

atha parivāradevatānāṁ pūjāṁ kṛtvā tāni tadarthakṛtāni pavitrāṇi tebhyo'rpayet ||227||

**atha apaṇamantraḥ**


    **kṛṣṇa kṛṣṇa namastubhyaṁ gṛhāṇedaṁ pavitrakam | **


    **pavitrīkaraṇārthāya varṣapūjāphalaprada ||228|| **


    **pavitrakaṁ kuruṣvādya yanmayā duṣkṛtaṁ kṛtam | **


    **śuddho bhavāmyahaṁ deva tvatprasādājanārdana ||229|| iti |**


    **mahāpūjāṁ tataḥ kṛtvā stutvā natvārthayet prabhum | **


    **vanamālāṁ yathā deva kaustubhaṁ satataṁ hṛdi |**


    **tadvat pavitraṁ tantuṁ ca pūjāñca hṛdaye vaha ||230|| **

tatastadanantaraṁ bhagavato mahāpūjāṁ kṛtvā prabhuṁ prārthayediti likhitaṁ tatprārthanameva likhati—vanamālāmiti dvābhyām | satatamiti pāṭhe vahasītyadhyāhāryam ||230||


    **jānatā'jānatā vāpi na kṛtaṁ yattavārcanam | **


    **kena vā vighnadoṣeṇa paripūrṇaṁ tadastu me ||231||**

kenacidvighnadoṣeṇa yanna kṛtaṁ ādi-śabdena devadeva jagannātha ityādi tacca pūrvaṁ likhitameva ||231||


    **tathāgniṁ vidhinābhyarcya pavitraṁ tasya cārpayet | **


    **kṛṣṇe nivedayanmantrahīnamityādinā kṛtam ||232|| **

vidhinā agnisaṁskārādi-prakāreṇa sa cādāveva likhito'sti | nityahomanivartanapūrvakaṁ pavitraṁ mūlamantreṇa tasmai samarpayet tataśca mantrahīnaṁ kriyāhīnam ityādi likhitaprasiddhavacanena kṛtaṁ karma sarvaṁ kṛṣṇe nivedayet ||232||


    **guruñca bhaktyā sampūjya pavitraṁ guruve'rpayet | **


    **vaiṣṇavebhyaḥ pavitrāṇi dattvaikaṁ dhārayet svayam ||233|| **

ekaṁ pavitraṁ svayaṁ yajamāno dhārayet ||233||


    **sampūjya vaiṣṇavān viprān śaktyā saṁbhojya bandhubhiḥ | **


    **samaṁ mahāprasādānnaṁ sukhaṁ bhuñjīta vaiṣṇavaḥ ||234||**

bandhubhiḥ samaṁ bhuñjīta ||234||

**atha pavitravisajjanavidhiḥ**

tantre—


    **māsaṁ pakṣamahorātraṁ trirātraṁ dhārayettathā | **


    **deveśaṁ sūtrasandarbhaṁ deśakālānusārataḥ |**


    **pratyahaṁ snānakarmādi sūtrāṇyuttārya kārayet ||235||**


    **abhiṣicyātha toyena punardeve nivedayet ||236|| **

sūtrasandarbhaṁ pavitrāṇītyarthaḥ | devasya snānādikarma sūtrāṇi toyenābhiṣicya tānyeva prokṣya ||235-236||


    **tathānte devamabhyaycya viśeṣād puṣpacandanaiḥ | **


    **naivedyaṁ vividhaṁ dattvā tatsūtrantu visarjayet ||237||**

**tatra pavitravisarjanamantraḥ**


    **oṁ sāṁvatsarīṁ śubhāṁ pūjāṁ sampādya vidhivanmama |**


    **vrajedānīṁ pavitra tvaṁ viṣṇulokaṁ visarjitam ||238|| **


    **yāvaddeve pavitrāṇi tāvattiṣṭhet samāhitaḥ | **


    **brahmacārī haviṣyāśī devapūjāparāyaṇaḥ ||239||**

visarjanamantraḥ—oṁ sāṁvatsarīm ityādi | yāvat pavitrāṇi tiṣṭhantīti śeṣaḥ ||238—239||

**atha tatphalam**

uktañca baudhāyanena—


    **evaṁ yaḥ kurute vidvān varṣe varṣe na saṁśayaḥ | **


    **sa yāti paramaṁ sthānaṁ yatra devo nṛkeśarī ||240|| iti |**

**atha tatra mukhyagauṇakālanirṇayaḥ**


    **mukhyakālasya caitasya vighnato'pagame sati | **


    **bhādrādāvapi kartavyaṁ pavitrāropaṇaṁ prabhoḥ ||241||**

etasya śrāvaṇaśukladvādaśīlakṣaṇasya mukhya kālasya ||241||

tathā ca viṣṇurahasye—


    **śrāvaṇasya site pakṣe karkaṭasthe divākare | **


    **dvādaśyāṁ vāsudevāya pavitrāropaṇaṁ smṛtam ||242||**


    **siṁhasthe vā ravau kāryaṁ kanyāmapi gate'thavā | **


    **tasyāmeva tithau samyak tulāsthe na kathañcana ||243||**

tasyāṁ dvādaśyāmeva ||243||


    **karkaṭakaṁ gate sūrye tathā siṁhagate'pi vā | **


    **dvādaśyāṁ śuklapakṣasya harerdadyāt pavitrakam ||244|| **

kakaṁṭakaḥ karkaṭarāśistaṁ gate ||244||


    **atha cedvighnapātena mukhyakālo na labhyate | **


    **kanyāgate'pi kurvīta yāvannottiṣṭhate hariḥ ||245|| iti | **

śrāvaṇyāṁ paurṇamāsyāmṛṣitarpaṇañca śākhābhedādinā bahuvighaṁ syāt tacca piṇḍadānaṁ pitṛṇāñca pitṛpakṣe na vai kṛtam | vrataṁ na kārttike māsi śrāvaṇyāmṛṣitarpaṇam || ityādi-vacanato'karaṇapratyavāyamadhye skāndādividhānādyadyapi nityatāṁ labheta tathāpi mahadbhirvaiṣṇavadharmeṣvasaṁgṛhītatvādvaiṣṇavānāmādaraviśeṣābhāvenātra vivṛtya na likhitam ||245||

**atha paurṇamāsyāṁ rakṣābandhanam**


    **paurṇamāsyāṁ hare rakṣā bandhanam vidhipūrvakam | **


    **vrajarāja kumāratvāt kecidicchanti sādhavaḥ |**

**tatra bhadrādi sadbhāve tāmatikramyaiva kuryāt |**

tathā smṛtyantare—


    **bhadrāyāṁ dve na kartavye śrāvaṇa phālgunī tathā | **


    **śrāvaṇī nṛpatiṁ hanti grāmāndahati phālgunī || iti| **

vidhiśca bhaviṣyottare—


    **upākarmadine prokta ṛṣīṇāñcaiva tarpaṇam | **


    **tato'parāhna samayaṁ rakṣā poṭalikāṁ śubhām || **


    **kārayedakṣataiḥ śastaiḥ siddhārhairhema bhūṣitām | **


    **vastrairvicitraiḥ kārpāsaiḥ kṣaumairvāmalavarjitaiḥ || **


    **vicitra granthitaṁ kṛtvā sthāpayedbhājanopari | **


    **upalipte gṛhamadhye datta catuṣkenyasecchubhaṁ pāṭham || **


    **tatropaviśedrājā sāmātyaḥ sa purohitaḥ sasuhṛt | **


    **tadanu purodhā nṛpate rakṣā bandhīta mantreṇa ||**

**mantraśca**


    **yena baddho balīrājā dānavendro mahābalaḥ | **


    **tena tvāṁ pratibadhnāmi rakṣe mā cala mā cala |**

**vaidikaśca**


    **yadā badhanan dākṣāyaṇā hi bandhaṁ śatānikāya sumanasya mālāḥ |**


    **tanmayā badhnāmi śata śāradāyā yuṣmānajaradiṣṭiryathāsan ||**


    **brāhmaṇaiḥ kṣatriyairvaiśyaiḥ śūdreścānyaiśca mānavaḥ | **


    **kartavyo rakṣaṇācāro viprān sampūjya śaktitaḥ || **


    **anena vidhinā yastu rakṣikā bandhamācaret | **


    **sa sarvadoṣarahitaḥ sukhaṁ saṁvatsaraṁ vaset || iti |**

**atha taddinanirṇayāthamupākarmadina nirṇayaḥ kriyate**

yadāha smṛtyantare—


    **upākarma tu kurvanti kramāt sāmaryajurvidaḥ | **


    **grahasaṁkānti yukteṣu hasta śravaṇa parvasu || **

tathāca—


    **sāmavedināṁ bhādrasya hasta nakṣatram | **


    **ṛgvedinā śrāvaṇasya śravaṇa nakṣatram || **


    **yajurvedināṁ śrāvaṇa pūrṇimopākarma kālaḥ | **


    **upakrama kāṇḍikā kīrtanarūpaṁ karma upākarmeti ||**

**atha karaṇābhāve bhādre śrāvaṇe'pi vidheyam**


    **avṛṣṭyauṣadhayastasmin māse nahi bhavanti cet | **


    **tadā bhādrapademāsi śrāvaṇe'pi tadiṣyati || **


    **iti bahvṣa pariśiṣṭa vacanāt |**

**śrāvaṇa pañcamyanukalpaḥ**

tadāha gārgyaḥ—


    **yadi syāt śrāvaṇaṁ parva grahasaṁkrānti dūṣitam | **


    **syādupākaraṇaṁ śukla pañcamyāṁ śrāvaṇasya ca || iti |**

**atha bhūtabiddhā pūrṇimā ca niṣiddhā**

tathāca kālikāpurāṇe—


    **caturdaśyāṁ samutpannāvasurau madhukaiṭabhau | **


    **vedān svīkurvataḥ padmayonestau jaghnatuḥ śrutīḥ || **


    **hattvā tāvasurau devau pātālavāsinau | **


    **āhatya tāḥ śrutīstasmai dadau lokaguruḥ svayam || **


    **samprāptavān śrutīrbrahmā parvaṇyaudayike punaḥ | **


    **ato bhūtayute tasminnopākaraṇamiṣyate ||**


    **asuraṁ varjayet kālaṁ vedāharaṇa śaṅkayā || iti | **

vyāso'pi—


    **śrāvaṇena tu yatkarma uttarāṣāḍhasaṁyutam | **


    **saṁvatsara kṛto'dhyāyastat kṣaṇādeva naśyati || **


    **dhaniṣṭhā saṁyutaṁ kuryāt śrāvaṇaṁ karma yadbhavet | **


    **tat karma saphalaṁ vidyādupākaraṇa saṁkṣitam || iti |**

**atha bhādrakṛtyam**


    **bhādre bhagavato janmadine kāryo mahotsavaḥ | **


    **viśeṣeṇa mahāpūjāṁ vratapūrṇena vaiṣṇavaiḥ ||246||**

bhagavato janmadinaṁ rohiṇyaṣṭamī śravaṇadvādaśī ca tasmin ||246||

**atha śrījanmāṣṭamīvratam**


    **sarvairavaśyaṁ kartavyaṁ janmāṣṭamīvrataṁ naraiḥ | **


    **nityatvāt pāpahāritvāt savārthaprāpaṇādapi ||247||**

**atha śrījanmāṣṭamīvratotpattiḥ**

bhaviṣyottare śrīyudhiṣṭhira uvāca—


    **janmāṣṭamīvrataṁ brūhi vistareṇa mamācyuta | **


    **kasmin kāle samutpannaṁ kiṁ puṇyaṁ ko vidhiḥ smṛtaḥ ||248||**

tatra kiṁ puṇyaṁ vidhiśca kaḥ ||248||

śrīkṛṣṇa uvāca—


    **hate kaṁsāsure duṣṭe mathurāyāṁ yudhiṣṭhira | **


    **devakī māṁ pariṣvajya kṛtvotsaṅge ruroda ha ||249|| **


    **tatraiva raṅgavāṭe sā mañcārūḍhā janotsave | **


    **mallayuddhe purā vṛtte saṁstutā kukurāndhakaḥ ||250|| **


    **svajanairbahubhiḥ snigdhaisteṣāṁ strībhiḥ samāvṛtā | **


    **vasudevo'pi tatraiva vātsalyāt praruroda me |**


    **samāgamya pariṣvajya putra putretyuvāca ha ||251|| **

me mayi vātsalyāt me māmiti vā parārddhenānvayaḥ | heti pāṭhe sphuṭam ||251||


    **sa gadgadasvaro dīno vāṣpaparyākulekṣaṇaḥ | **


    **balabhadrañca māñcaiva pariṣvajyedamabravīt ||252|| **


    **adya me saphalaṁ janma jīvitañca sujīvitam | **


    **yadubhābhyāṁ sutābhyāṁ me samudbhūtaḥ samāgamaḥ ||253||**


    **evaṁ harṣeṇa dampatyorhṛṣṭaṁ sarvaū tadā nṛpa | **


    **praṇipatya janāḥ sarve māmūcuste praharṣitāḥ ||254|| **


    **adya praharḥo hyasmākamadya jāto janārdanaḥ | **


    **adya mallāṅgayuddhena duṣṭaḥ kaṁso nipātitaḥ ||255|| **


    **evaṁ mahotsavaṁ dṛṣṭvā samāje madhusūdana | **


    **prasādaḥ kriyatāmasyā lokasyānyo'pi śīghrataḥ ||256||**


    **yasmin dine prasūyeta devakī tvāṁ janārdana | **


    **taddinaṁ dehi vaikuṇṭha kurmaste tatra cotsavam |**


    **samyagbhaktiprapannānāṁ prasādaṁ kuru keśava ||257|| **


    **evamukte janaughena vasudevo'pi vismitaḥ | **


    **vilokya balabhadraṁ taṁ saṁprahṛṣṭatanūruhaḥ ||258||**


    **evamastviti lokānāṁ kathayasva yathātatham ||259|| tatastātasamādeśānmayā janmāṣṭamīvratam | **


    **mathurāyāṁ janaughāya pārtha samyak prakāśitam ||260||**

evamastvītyādi tātasamādeśājjanaughāya janasamūhaṁ prati praśāsitaṁ samāviṣṭam | pāṭhāntare pūrvaṁ gūḍhaṁ sat mayā'dhunā prakaṭitam ||259-260||


    **paurāśca tajjanmadinaṁ varṣe garbhāṣṭame gate | **


    **punarjanmāṣṭamīṁ lokāḥ kurvantu brāhmaṇādayaḥ |**


    **kṣatriyā vaiśyajātīyāḥ śūdrā ye'nye'pi dharmiṇaḥ ||261|| **

katham tadāha—paurāśceti | garbhādaṣṭame varṣe gate sati aṣṭavarṣavaya ārabhyetyarthaḥ | yathoktamekādaśīvratādhikārinirṇaye—aṣṭavarṣādhiko bālaḥ ityādi ||261||


    **siṁharāśigate sūrye gagane jaladāgame | **


    **māsi bhādrapade'ṣṭamyāṁ kṛṣṇapakṣe'rddharātrake ||262|| **


    **śaśāṅke vṛṣarāśisthe prājāpatyarkṣaṁyute | **


    **vasudevena devakyāmahaṁ jāto janāḥ svayam ||263|| **

he janāḥ svayaṁ svecchayā sampūrṇatayā vetyarthaḥ | pāṭhāntare tu duṣṭajanasaṁhārārthamityarthaḥ ||263||


    **evametat samākhyātaṁ loke janmāṣṭamīvratam | **


    **bhagavatyāśca tatraiva kurudhvaṁ sumahotsavam |**


    **mathurāyāṁ tataḥ paścālloke khyātiṁ gamiṣyati ||264||**

bhagavatyāḥ—śrīdevakyāḥ atastadutsaṅga eva bhagavatpūjanavidhiḥ | yadvā śrīdurgādevyāḥ prabhāte navamīdine | yathā mama tathā kāryo bhagavatyā mahotsavaḥ || iti vidhikathanāntokteḥ ||264||


    **ityākarṇya yathākhyātaṁ tathā lokairanuṣṭhitam |**


    **śāntirastu sukhañcāstu lokāḥ santu nirāmayāḥ ||265|| iti | **

etanuṣṭhānena ca sarveṣāṁ paramasukhaṁ sarvaduḥkhoparamaścetyabhiprāyeṇa vrataphalamāha—śāntiriti ||265||


    **nityatvañca parantasya bhagavatprīṇanānmatam | **


    **vidhivākyaviśeṣāccākaraṇe pratyavāyataḥ ||266||**

tasya ca nityatāṁ tridhā likhati—nityatvañceti | paraṁ kevalaṁ paramaṁ vā bhagavatprītihetū—śravaṇena vaiṣṇavānāmavaśyaṁ bhaktyā pravṛtteḥ | vidhivākyaviśeṣaścātra—varṣe varṣe tu kartavyā iti | tasmāt śrāvaṇasyeti mukhyacāndramāsābhiprāyeṇa evamagre'pi ||266||

**atha śrījanmāṣṭamīvratanityatvam tatra**

**śrībhagavatprīṇanaṁ vidhiśca**

skānde—


    **prahlādādyaiśca bhūpālaiḥ kṛtā janmāṣṭamī śubhā | **


    **śraddhayā parayā viṣṇoḥ prītaye kṛṣṇavallabhā ||267|| **

kiñca—


    **prājāpatyarkṣasaṁyuktā śrāvaṇasyāsitāṣṭamī | **


    **varṣe varṣe tu kartavyā tuṣṭyarthaṁ cakrapāṇinaḥ ||268||**

**athākaraṇapratyavāye prathamaṁ bhojane pratyavāyaḥ**

viṣṇurahasye brahmanāradasaṁvāde—


    **śūdrānnena tu yat pāpaṁ śavahastasthabhojane | **


    **tat pāpaṁ labhate puṁbhirjayantyāṁ bhojane kṛte ||269|| **

viṣṇoḥ prītaye iti kṛṣṇavallabhā iti tuṣṭyarthaṁ cakrapāṇinaḥ iti bhagavatprīṇanadvārā varṣe varṣe tu kartavyā iti vīpsāvidhivākyadvārā ca vasante jyotiṣā yajeta itivadvīpsayā nityatvaṁ likhitvā idānīmakaraṇapratyavāyadvārā nityatāṁ likhati—śūdrānnenetyādinā caturdaśetyantena | atra ca pratyavāyo dvidhā—bhojanena śaktau pūjādimahotsavākaraṇena ca īdṛgvidhaniyama eva vrataśabdenābhidhīyate tatrādau paramaṁ nindyaṁ bhojanapratyavāyaṁ likhati—śūdreti ṣaḍbhiḥ | śūdrasyāvaiṣṇavasyānnena yadvā anāpadi brāhmaṇasya tena yat pāpaṁ syāt ||267-269||


    **gṛdhramāṁsaṁ kharaṁ kākaṁ śyenaṁ vā munisattama | **


    **māṁsañca dvipadāṁ bhuktaṁ bhuktaṁ janmāṣṭamīdine ||270|| **

janmāṣṭamīdine yena bhuktaṁ tasya gṛdhramāṁsādyabhakṣya bhakṣaṇapāpa syādityarthaḥ ||270||


    **janmāṣṭamīdine prāpte yena bhuktaṁ dvijottama | **


    **trailokyasambhavaṁ pāpaṁ bhuktameva na saṁśayaḥ ||271|| **

pāpameva bhuktaṁ taddine'nnasya sarvapāpamayatvāt pāpaphalopabhogasya sadyaḥ pratyāsattervā ||271||

kiñca—


    **jayantīvāsare prāpte karotyudarapūraṇam | **


    **poḍyate tilamātrantu yamadūtaiḥ kalevaram ||272|| **

yaḥ karoti tasya kalevaraṁ tilamātraṁ tilaśaḥ pīḍyate | tilamātramityasya pūrveṇaivānvayaḥ | tilamātramalpamapyudarapūraṇaṁ ya karotītyarthaḥ ||272|||


    **yo bhuṅkte ca vimūḍhātmā jayantīvāsare nṛpa | **


    **na tasya narakottāro dvādaśīñca prakurvataḥ ||273||**

apyarthe cakāraḥ dvādaśīmapi prakurvataḥ dvādaśīvratenāpi janmāṣṭamīvratollaṅghanamahāparādhānapagamāt ||273||


    **atītānāgatantena kulamekottaraṁ śatam | **


    **pātitaṁ narake ghore bhuñjatā kṛṣṇavāsare ||274||**

kṛṣṇavāsare—kṛṣṇajanmadine ||274||

**athopavāsapūrvakapūjāviśeṣamahotsavādivratatyāgapratyavāyaḥ**

tatraiva—


    **ye na kurvanti jānantaḥ kṛṣṇajanmāṣṭamīvratam | **


    **te bhavanti mahāprājña vyālā mahati kānane ||275||**

jānantaḥ jānanto'pītyajñānenākaraṇāt pāpamalpamityabhipretam yadvā jñānavanto'pi vyālā bhavantītyarthaḥ | vratamityanena yadyapyabhojanaṁ pūjāmahotsavādikamapi sarvaṁ gṛhyate tathāpyatra bhojanādi śabdābhāvāt pūjādimahotsavādikamapi sarvaṁ gṛhyate tathāpyatra bhojanādi-śabdābhāvāt pūjādimahotsavaparameva tadgrāhyam evamagre'pyūhyam ||275||


    **brahmahatyā surāpānaṁ govadhaḥ strībadho'pi vā | **


    **na loko muniśārdūla jayantīvimukhasya ca ||276||**

tadvratavimukhaśca brahmaghnaḥ surāpaśca tasya gobadhaḥ strībadho'pi jātaḥ | pāṭhāntaraṁ sugamam | ato loka aihikāmuṣmikasukhaṁ sarvameva na bhavatītyarthaḥ ||276||


    **varṣe varṣe tu yā nārī kṛṣṇajanmāṣṭamīvratam | **


    **na karoti mahāprājña vyālī bhavati kānane ||277|| **

sabharta kāpi yoṣit kūryāditi likhati—varṣe varṣe tviti | ayaṁ ślokaḥ kvacinna tiṣṭhedapi ||277||


    **śrāvaṇe bahule pakṣe kṛṣṇajanmāṣṭamīvratam | **


    **na karoti naro yastu sa bhavet krūrarākṣasaḥ ||278|| **


    **āvaṇe bahule pakṣe na karoti yadāṣṭamīm | **


    **krūrāyudhāḥ krūramukhā hiṁsanti yamakiṅkarāḥ ||279||**


    **na karoti yadā viṣṇorjayantīsambhavaṁ vratam | **


    **yamasya vaśamāpannaḥ sahate nārakīṁ vyathām ||280||**

kiñca tatraiva—


    **kṛṣṇajanmāṣṭamī tyaktvā yo'nyavratamupāsate | **


    **nāpnoti sukṛtaṁ kiñciddṛṣṭaṁ śrutamathāpi vā ||281||**

kiñca—


    **tuṣṭyarthaṁ devakīsūnorjayantīsambhavaṁ vratam | **


    **kartavyaṁ vittaśāṭhyena bhaktyā bhaktajanairapi | **


    **akurvan yāti nirayaṁ yāvadindrāścaturdaśa ||282||**

vittaśāṭhyeneti pāṭhe alpavittavyayenāpi kartavyaṁ na tu vittavyayabhayāt tyaktavyamityarthaḥ | vittamāneneti pāṭhe tu dhanānusāreṇetyarthaḥ | bhaktajanairakiñcanavaiṣṇavairapi bhaktyā kartavyameva ||282||

**atha śrījanmāṣṭamīmāhātmyam**

bhaviṣyottare śrīkṛṣṇayudhiṣṭhira-saṁvāde janmāṣṭamīvratakathane—


    **ekenaivopavāsena kṛtena kurunandana | **


    **saptajanmakṛtāt pāpānmucyate nātra saṁśayaḥ ||283|| putrasantānamārogyaṁ saubhāgyamatulaṁ labhet | **


    **satyadharmarato bhūtvā mṛto vaikuṇṭhamāpnuyāt ||284||**


    **tantra nityaṁ vimānena varṣalakṣaṁ yudhiṣṭhira | **


    **bhogānnānāvidhān bhuktvā puṇyaśeṣādihāgataḥ ||285||**


    **sarvakāmasamṛddhe tu sarvāsukhavivarjite | **


    **sarvadharmayute pārtha sarvagokulasaṅkule ||286|| **


    **tasmin rāṣṭreprabhurbhuṅkte dīrghāyurmanasepsitān | **


    **bhogānante ca paramaṁ padaṁ yātyapunarbhavam ||287||**


    **tatkule rūpavikhyātā jāyante hṛdayaṅgamāḥ ||288|| **


    **yasmin sadaiva deśe tu likhitaṁ vāpi carcitam | **


    **mama janmadinaṁ puṇya sarvālaṅkāra-śobhitam |**


    **pūjyate pāṇḍavaśreṣṭha janairutsava-saṁyutam ||289|| **

likhitaṁ tattanmūrtyādi-citraṇena paṭādāvaṅkitaṁ carcitaṁ candanacūrṇādibhūṣitaṁ sat yadvā pustake likhitaṁ varṇamayatvena carcitaṁ paṭādiṣu citritaṁ vāpītyarthaḥ ||289||


    **paracakrabhayantatra na kadācidbhavatyuta | **


    **parjanyaḥ kāmavarṣī syādītibhyo na bhayaṁ bhavet ||290|| **

ītayaścoktāḥ—ativṛṣṭiranāvṛṣṭiḥ śalabhā mūṣikāḥ khagāḥ | pratyāsannāśca rājānaḥ ṣaḍetā ītayaḥ smṛtāḥ || iti ||290||


    **gṛhe vā pūjyate yasmin devakyāścaritaṁ mama | **


    **tatra sarvasamṛddhiḥ syānnopasargādikaṁ bhayam ||291||**


    **paśuto nakulādvyālāt pāparogācca pātakāt |**


    **rājataścaurato vāpi na kadācidbhayaṁ bhavet ||292|| **

devakyā mama caritaṁ tathaiva likhitaṁ janmadinavṛttam upasargā vividhopadravāḥ ādi-śabdānnarakādi tadrūpaṁ bhayam upasargādijamiti vā pāṭhaḥ | upasargānevābhivyañjayati—paśuta ityādi ||291-292||

kiñca—


    **yasmin gṛhe pāṇḍuputra likhyate devakīvratam | **


    **na tatra mṛtaniṣkrāntirna garbhapatanaṁ tathā ||293|| **

devakīvratamiti ātmanā saha tasyā abhedābhiprāyeṇa | yadvā tattapaḥphalarūpaṁ majjanmadinavratamityarthaḥ | pāṭhāntaraṁ sugamam mṛtaniṣkrāntirnaṁ bhavati kintu jīvanneva garbhānniṣkrāmatītyarthaḥ | garbhasya patanaṁ srāvaśca na bhavati ||293||


    **na ca vyādhibhayaṁ tatra bhavediti mataṁ mama | **


    **na vaidhavyaṁ na daurbhāgyaṁ na dambhaḥ kalaho gṛhe ||294||**


    **samparkeṇāpi yaḥ kuryāt kaścijjanmāṣṭamīvratam |**


    **viṣṇulokamavāpnoti so'pi pārtha na saṁśaya ||295|| **

samparkeṇa—prasaṅgenāpi kenacit ||295||


    **janmāṣṭamījanamanonayanotsavāḍhyā pāpāpahā sapadi nanditanandagopā |**


    **yo devakīṁ sadayitāṁ yajatīha tasyāṁ putrānavāpya samupaiti padaṁ na viṣṇoḥ ||296|| **

sadayitām—śrīvasudevayuktām ||296||

viṣṇudharme—


    **rohiṇī ca yadā kṛṣṇapakṣe'ṣṭamyāṁ dvijottama |**


    **jayantī nāma sā proktā sarvapāpaharā tithiḥ ||297|| **


    **yadvālye yacca kaumāre yauvane vārddhake'pi yat | **


    **saptajanmakṛtaṁ pāpaṁ svalpaṁ vā yadi vā bahu |**


    **tat kṣālayati govindaṁ tasyāmabhyarcya bhaktitaḥ ||298|| **

kaumāramatra paugaṇḍaṁ kaiśorañca tasmin | evamagre'pyūhyam ||298||


    **homayajñādidānānāṁ phalañca śatasammitam | **


    **samprāpnoti na sandeho yaccānyanmanasepsitam ||299||**


    **upavāsaśca tatrokto mahāpātakanāśanaḥ ||300|| **

viṣṇurahasye—


    **jayantyāmupavāsantu kṛtvā yo'rcayate harim | **


    **tasya janmaśatodbhūtaṁ pāpaṁ naśyati sarvathā ||301|| **


    **kaumāre yauvane bālye vārddhakye yadupārjitam | **


    **tat pāpaṁ śamayet kṛṣṇastithāvasyāṁ supūjitaḥ ||302|| **


    **snānaṁ dānaṁ tathā homaḥ svādhyāyo'tha japastapaḥ |**


    **sarvaṁ śataguṇaṁ proktaṁ jayantyāṁ yat kṛtaṁ hareḥ ||303|| dhanadhānyavahā puṇyā sarvapāpaharā śubhā | **


    **samupoṣyā narairyatnājjayantī kṛṣṇabhaktidā ||304||**

brahmapurāṇe pūrvakhaṇḍe janmāṣṭamīmāhātmye śrīsūtoktau—


    **yā tu kṛṣṇāṣṭamī nāma viśrutā vaiṣṇavī tithiḥ |**


    **tasyāḥ prabhāvamāśritya pūtāḥ sarve kalau janāḥ ||305|| **


    **śrāvaṇe māsi bahulā rohiṇīsaṁyutāṣṭamī | **


    **jayantīti samākhyātā sarvāghaughavināśinī ||306||**


    **tasyāṁ viṣṇutithau keciddhanyāḥ kaliyuge janāḥ |**


    **ye'bhyarcyanti deveśaṁ jāgrataḥ samupoṣitāḥ ||307|| **


    **na teṣāṁ vidyate kvāpi saṁsārabhayamulvaṇam | **


    **yatra tiṣṭhanti te deśe kalistatra na tiṣṭhati ||308||**

tatraiva śrīśukajanamejaya-saṁvāde—


    **ya eṣa bhagavān viṣṇurdevakyāṁ vasudevataḥ | **


    **jātaḥ kaṁsabadhārthaṁ hi taddinaṁ maṅgalālayam ||309|| **


    **yā sā pratyabdamāyāti śrāvaṇe bahulāṣṭamī | **


    **saṅgatā rohiṇyakṣeṇa nṛṇāṁ muktiphalapradā ||310||**


    **yasyāṁ sanātanaḥ sākṣāt purāṇaḥ puruṣottamaḥ |**


    **avatīrṇaḥ kṣitau saiṣā muktideti kimadbhutam ||311|| **

tatraivāgre vratavidhikathane—


    **idameva paraṁ śreya idameva parantapaḥ | **


    **idameva paro dharmo yadviṣṇuvratadhāraṇam || 312||**

śreya aihikāmuṣmikasukhaṁ tapaḥ svadharmācaraṇaṁ kṛcchrādi vā dharmo yajñādijaṁ puṇyaṁ bhaktilakṣaṇo vā ||312||

skānde brahmanāradasaṁvāde—


    **kṛṣṇajanmāṣṭamī loke prasiddhā pāpanāśinī | **


    **kratukoṭisamā tveṣā tīrthayutaśataiḥ samāḥ ||313||**


    **kapilāgosahasrantu yo dadāti dine dine | **


    **tat phalaṁ samavāpnoti jayantyāṁ samupoṣaṇe ||314|| **


    **hemabhārasahasrantu kurukṣetre prayacchati | **


    **tatphalaṁ samavāpnoti jayantyāṁ samupoṣaṇe ||315|| **


    **ratnakoṭisahasrāṇi yo dadāti dvijottama | **


    **tatphalaṁ samavāpnoti jayantyāṁ samupoṣaṇe ||316|| **


    **vāpīkūpasahasrāṇi devatāyatanāni ca | **


    **kanyākoṭipradānena yat phalaṁ kavibhiḥ smṛtam ||**


    **mātāpitrorgurūṇāñca bhaktimudvahatāṁ phalam ||317|| **


    **gurvarthe brāhmaṇārthe vā svāmyarthe vā tyajettanum | **


    **paropakārayuktānāṁ tīrthasevāratātmanām |**


    **satyavratānāṁ yat puṇyaṁ jayantyāṁ samupoṣaṇe ||318|| **

gurvādyarthe yastanu tyajet tasya yat puṇya syādityarthaḥ | jayantyāṁ samyagupoṣaṇaṁ upavāse sati tat syāditi śeṣaḥ | tadupoṣaṇe iti vā pāṭhaḥ ||318||


    **nirāśrayeṣu vasatāṁ tāpasānāntu yat phalam | **


    **rājasūyasahasreṣu śatavarṣāgnihotrataḥ |**


    **ekenaivopavāsena jayantyāṁ tat phalaṁ smṛtam ||319|| **


    **kṛtvā rājyaṁ mahīṁ bhuktvā prāpya kīrtiñca śāśvatīm | jayantyāñcopavāsenana viṣṇormūrtau layaṁ gatāḥ ||320|| **


    **dharmamarthañca kāmañca muktiñca munipuṅgava |**


    **dadāti vāñchitān kāmān śrāvaṇe māsi cāṣṭamī ||321|| **


    **janmāṣṭamīvrataṁ ye vai prakurvanti narottamāḥ | **


    **kārayanti ca viprendra lakṣmīrateṣāṁ sadā sthirā ||322||**


    **na vedairna purāṇaiśca mayā dṛṣṭaṁ mahāmune | **


    **yatsamañcādhikaṁ vāpi kṛṣṇajanmāṣṭamīvratāt ||323|| **


    **niyamasthaṁ naraṁ dṛṣṭvā janmāṣṭamyāṁ dvijottama | **


    **vivarṇavadano bhūtvā tallipiṁ mārjayedyamaḥ ||324||**

tasya lipim—pāpādilikhanam ||324||

kiñca—


    **vratenārādhya taṁ devaṁ devakīsahitaṁ harim |**


    **tyaktvā yamapathaṁ ghoraṁ yāti viṣṇoḥ paraṁ padam ||325|| **


    **smaraṇaṁ vāsudevasya mṛtyukāle bhavenmune | **


    **sidhyanti sarvakāryāṇi kṛte janmāṣṭamī vrate |**


    **mamājñayā kurudhvaṁ tajjayantīṁ muktaye tathā ||326|| **

brahmāṇḍe śrīsūtoktau ca tadvratamahimānuvarṇanānte—


    **ityetat kathitamaśeṣaśāstraguhyaṁ śrīkṛṣṇavratamahimānuvarṇanaṁ yat | śrutvaitat sakṛdapi pātakairvimukto dehānte vrajati naro murārilokam ||327||**

tadvratācaraṇa-māhātmyaṁ kiṁ lekhyam tacchravaṇādapi parampadamiti punarbrahmāṇḍapurāṇavacanaṁ likhati itīti ||327||

**atha śrījanmāṣṭamīvratanirṇayaḥ**


    **kṛṣṇopāsyāṣṭamī bhādre rohiṇyāḍhyā mahāphalā | **


    **niśīthe'trāpi kiñcendau jñe vāpi navamīyutā ||328||**

bhādre māsi kṛṣṇāṣṭamī upoṣyā sā ca rohiṇīnakṣatreṇa yutā satī mahāphalā kevalāṣṭamyupavāsato rohiṇīyutāṣṭamyupavāse phalātiśayo bhavatītyarthaḥ | evamayaṁ pūrvato'pavādaḥ pūrvadine rohiṇīyuktāyā aṣṭamyā viddhāyāḥ satyāstathā śuddhāyā api satyāḥ paradine budhavārādi-yogaprāśastyāpekṣayā parityājyatvāt | ato rohiṇīyoge phalaviśeṣa eva tātparyam | ataeva likhitaṁ mahāphaleti ekamagre'pi jñeyam | atra rohiṇīyoge'pi niśīthe'rddharātre aṣṭamī mahāphalā | kiñceti pūrvasamucaye | indau somavāre jñe budhavāre vā niśīthe rohiṇyāḍhyāṣṭamī yadā bhavati tadā mahāphaletyarthaḥ | atra ca vratadvayodāharaṇaṁ draṣṭavyam | yadyapi tasmin vacane niśīthayogo na śrūyate tathāpi kiṁ punarnavamīyuktetyādi-kaimutikanyāyena pṛthagukteniśīthayoge vratāpekṣayā taddine vrate sati paradine tithinakṣatravṛddhisambhavāt tithibhānte ca pāraṇam ityasyāvakāśaḥ syāt taccāgre pāraṇalikhane vyaktaṁ bhāvi | apiśabdo'pi pūrvasamuccaye | some budhe vā rohiṇyāṣṭamī yuktā cedbhavati tadā ca mahāphaletyarthaḥ | atra ca yadyapi rātriśeṣe navamīyoge sati niśīthayogo'pi ghaṭate tathāpi udaye cāṣṭamī kiñcinnavamī sakalā yadi iti vacanāpekṣayā niśīthayogo'tra na prāyeṇādaraṇīyaḥ | yadi ca kadācinniśīthe tattadyogo vṛttaḥ navamī ca rātriśeṣe syāttadā saṁyogaviśeṣo mantavyaḥ yataḥ keṣāñcinmate kiñcidaṣṭamīvṛddhau rohiṇyāṁ satyāṁ navamīdina eva sattadvārāyoge tattadvacanavalānmahāphalatāvagamyate nānyatreti | tacca tithibhānte ca pāraṇam ityasyānavakāśānnādaraṇīyamiti dik | etaccāśeṣamagre lekhya-tattadvacanataḥ saviśeṣaṁ vyaktaṁ bhāvi ||328||

**atha tatra rohiṇīyuktā janmāṣṭamī**

viṣṇurahasye—


    **prājāpatyarkṣasaṁyuktā kṛṣṇā nabhasi cāṣṭamī | **


    **muhūrtamapi labhyeta saivopoṣyā mahāphalā ||329||**

janmāṣṭamīdine prāpte yena bhuktam ityetat tathā ye na kurvanti jānantaḥ ityādīni ca nityatālikhane pūrvaṁ likhitāni vacanānyeva kevalabhādrakṛṣṇāṣṭamyupavāsodāharaṇāni vartanta eva idānīṁ rohiṇyādiyogavacanānyudāharaṇatvena likhati—prājāpatyetyādinā viśeṣata ityantena | nabhasi—śrāvaṇe ||329||


    **muhūrtamapyahorātre yasmin yuktantu labhyate | **


    **aṣṭamyā rohiṇīṛkṣaṁ tāṁ supuṇyāmupāvaset ||330||**

aṣṭamyā yuktam ||330||

kiñca tatraiva—


    **aṣṭamī kṛṣṇapakṣasya rohiṇīṛkṣasaṁyutā | **


    **bhavet prauṣṭhapade māsi jayantī nāma sā smṛtā ||331||**

kiñca yā ca rohiṇīyuktā sā jayantī nāma saivopavāsādau mahāphaletyabhiprāyeṇa likhati—aṣṭamītyādi sārddhāṣṭakena | prauṣṭhapade—bhādre ||331||

viṣṇudharmottare—


    **rohiṇyaṛkṣaṁ yadā kṛṣṇapakṣe'ṣṭamyāṁ dvijottama |**


    **jayantī nāma sā proktā sarvapāpaharā tithiḥ ||332|| **


    **yadbālye yacca kaumāre yauvane vārddhake tathā | **


    **bahujanmakṛtaṁ pāpaṁ hanti sopoṣitā tithiḥ ||333||**

skānde—


    **prājāpatyena saṁyuktā aṣṭamo tu yadā bhavet | **


    **śrāvaṇe bahule pakṣe sarvapāpapraṇāśinī ||334||**


    **jayaṁ puṇyañca kurute jayantīṁ tena tāṁ viduḥ ||335|| **

viṣṇupurāṇe—


    **kṛṣṇāṣṭamyāṁ bhavedyatra kalaikā rohiṇī nṛpa | **


    **jayantī nāma sā jñeyā upoṣyā sā prayatnataḥ ||336|| **


    **saptajanmakṛtaṁ pāpaṁ rājan yastrividhaṁ nṛṇām ||**


    **tat phālayati govindastithau tasyāntu bhāvitaḥ ||337|| **

trividhaṁ kāyikādibhedena pātakopapātakādibhedena vā | bhāvitaḥ pūjito dhyāto'pi vā ||337||


    **upavāsaśca tatrokto mahāpātakanāśanaḥ | **


    **jayantyāṁ jagatīpāla vidhinātra na saṁśayaḥ ||338|| **

vidhinā upavāsaḥ ||338||


    **tretāyāṁ dvāpare caiva rājan kṛtayuge tathā | **


    **rohiṇīsaṁyutā ceyaṁ vidvadbhiḥ samupoṣitā ||339|| **

agnipurāṇe—


    **arddharātrādadhaścordhaṁ kalayā vā yadā bhavet | **


    **jayantī nāma sā proktā sarvapāpapraṇāśinī ||340||**

**atha arddharātrayutā janmāṣṭamī**

bhaviṣyaviṣṇudharmayoḥ—


    **rohiṇyāmarddharātre ca yadā kṛṣṇāṣṭamī bhavet |**


    **tasyāmabhyarcanaṁ śaure hanti pāpaṁ trijanmajam ||341|| **

nanvaṣṭamyā rohiṇīyogaḥ kadā grāhyaḥ ityapekṣāyāṁ likhati—arddheti | adhaḥ parastāt ūrddhvaṁ vā pūrvaṁ kalāmātreṇāpi yogo yadā bhavet atra ca yogamātre tātparyaṁ na tvarddharājñe | tathā vivakṣāyāñcāyaṁ śloko'rddharātrayogaprakaraṇe draṣṭavyaḥ ||340-341||


    **prājāpatyarkṣasaṁyuktā kṛṣṇā nabhasi cāṣṭamī | **


    **sopavāso hareḥ pūjāṁ tatra kṛtvā na sīdati |**


    **arddharātre ca yogo'yaṁ tārāpatyadaye sati ||342||**

kiñca—


    **rohiṇī-sahitā kṛṣṇā māsi bhādrapade'ṣṭamī |**


    **arddharātrādadhaścorddhvaṁ kalayāpi yadā bhavet ||343|| **


    **tatra jāto jagannāthaḥ kaustubhī hariravyayaḥ | **


    **tamevopavaset kālaṁ kuryāt tatraiva jāgaram ||344||**


    **jayantī nāma sā rātristatra jāto janārdanaḥ |**


    **niyatātmā śuciḥ snātvā pūjāṁ tatra pravartayet ||345|| **

vahnipurāṇe—


    **samayoge tu rohiṇyā niśīthe rājasattama | **


    **samajāyata govindo bālarūpī caturbhujaḥ |**


    **tasmāttaṁ pūjayettatra yathāvittānusārataḥ ||346|| **

samayoga iti niśīthamātravyāpinī rohiṇī cāṣṭamī ceti bodhayati | ataeva śuddheti paryavasyati ||346||

bhaviṣyottare—


    **māsi bhādrapade'ṣṭamyāṁ kṛṣṇapakṣe'rddharātrake | **


    **śaśāṅke vṛṣarāśisthe prājāpatyarkṣasaṁyute |**


    **upoṣito'rcayet kṛṣṇaṁ yaśodāṁ devakīntathā ||347|| **

kiñca—


    **māsi bhādrapade'ṣṭamyāṁ niśīthe kṛṣṇapakṣake | **


    **śaśāṅke vṛṣarāśisthe ṛkṣe rohiṇīsaṁjñake |**


    **yoge'smin vasūdevāddhi devī devamajījanat ||348||**


    **tasmāt sampūjayedatra śuciḥ samyagupoṣitaḥ ||349|| **

pādme—


    **pretayoniṁ gatānāntu pretatvaṁ nāśitaṁ naraiḥ | **


    **yaiḥ kṛtā śrāvaṇe māsi aṣṭamī rohiṇīyutā ||350||**


    **kiṁ punarbudhavāreṇa somenāpi viśeṣataḥ | **


    **kiṁ punarnavamīyuktā kulakoṭyāstu muktidā ||351|| **

skānde—


    **udaye cāṣṭamī kiñcinnavamī sakalā yadi | **


    **bhavate budhasaṁyuktā prājāpatyarkṣasaṁyutā |**


    **api varṣaśatenāpi labhyate vā na vā vibho ||352||**

labhyate vā na veti paramadaurlabhyoktyā'sya yogasya mahāmahimābhipretaḥ ||352||

bhaviṣye ca—


    **navamyāṁ yoganidrāyā janmāṣṭamyāṁ harestataḥ |**


    **navamyā sahitopoṣyā rohiṇī budhasaṁyutā ||353|| iti | **


    **induḥ pūrve'hani jñe vā pare cedrohiṇīyutā | **


    **kevalā cāṣṭamī vṛddhā sopoṣyā navamīyutā ||354||**

tathā ca pādme—


    **muhūrtenāpi saṁyuktā sampūrṇā cāṣṭamī bhavet | **


    **kiṁ punarnavamīyuktā kulakoṭyāstu muktidā ||355||**

sūtoktau ca—


    **māsi bhādrapade kṛṣṇā aṣṭamo navamī bhavet | **


    **pūjyāṣṭamī tataḥ puṁbhiḥ strībhiścāpi viśeṣataḥ ||356||**


    **rohiṇyādervyuktāpi sopoṣyā kevalāṣṭamī | **


    **tattadyogastu vaiśiṣṭye vratalopo'nyathā bhavet ||357|| **

nanveva rohiṇyarddharātrādiyogāpekṣayā kadācidviddhopavāsaprasaṅgaḥ syāt tathā tattadyogābhāve vratalopaprasaṅgo'pi bhavet taccāyuktamagre viddhāvarjanāt tathā vratasya nityatvācca | satyaṁ tattadyogaśca phalaviśeṣārtha eva jñeyaḥ na tu vrate'vaśyamapekṣaṇīyaḥ atastadyogābhāve'pi kevalāṣṭamyāmeva vrataṁ vidheyamiti likhati—rohiṇyādīti | ādi-śabdena arddharātra-navamyādi sā bhādramāsasya kṛṣṇapakṣīyā viśiṣṭanimitte phalaviśeṣārthamevetyarthaḥ | evañca rohiṇyarddha rātrādiyogānāmavaśyāpekṣatvābhāvādviddhāvarjanamapi siddhameva ||357||


    **itthaṁ śuddhaiva likhitā yogādbahuvidhāṣṭamī | **


    **tyājyā viddhā ca saptamyā sā viddhaikādaśī yathā ||358||**

etadevābhivyañjayan viddhāvrataṁ tyājayati—itthamiti | yogāditi rohiṇyādiyogabhedena bahuvidhā'pi janmāṣṭamīyaṁ śuddhaiva saptamīvedhavarjitaiva likhitā na tu rohiṇyādiyogāpekṣayā viddhetyarthaḥ | ato viśuddhāyāmeva satyāṁ tattadyoga ādaraṇīyaḥ na tu viddhāyāmiti bhāvaḥ  yato viddhā sarvathaiva tyājyeti | sā janmāṣṭamī ca saptamyā viddhā satī tyājyaiva tatra vaiṣṇavānāṁ sarvathā sarvatra viddhātyāgaṁ dṛṣṭāntena smārayati—viddheti | etaccaikādaśīprakaraṇe spaṣṭaṁ likhitameva ||358||

**atha saptamīviddhajanmāṣṭamīniṣedhaḥ**

brahmavaivarte—


    **varjanīyā prayatnena saptamīsahitāṣṭamī | **


    **saṛkṣāpi na kartavyā saptamīsaṁyutāṣṭamī ||359|| **

pādme—


    **pañcagavyaṁ yathā śuddhaṁ na grāhyaṁ madyasaṁyutam | **


    **ravividdhā tathā tyājyā rohiṇīsahitā yadi ||360||**

raviḥ saptamī yadyapi rohiṇīsahitā ||360||


    **pūrvaviddhā yathā nandā varjitā śravaṇānvitā | **


    **tathāṣṭamīṁ pūrvaviddhāṁ saṛkṣāñca vivarjayet ||361||**

nandā ekādaśī śravaṇānvitāpi | atra ca yathāśabdabalāt kecidevaṁ manyante—ruṇodaye daśamyā viddhā yathaikādaśī varjitā tathā aruṇodaye saptamyā viddhā janmāṣṭamyapi tyājyā | ato rohiṇīṁ vināpi navamyevopoṣyā | ataevoktaṁ skānde—janmāṣṭamīṁ pūrvaviddhāṁ saṛkṣāṁ sakalāmapi | vihāya śuddhāṁ navamīmupoṣya vratamācaret || ityādi | anenābhiprāyeṇaiva pādma-skāndādau navamīyutāpīti aṣṭamyutavāsasya prāśastyamuktamiti tacca na susaṅgatam | ekādaśītarāśeṣatithīnāṁ ravyudayataḥ pravṛttānāmeva sampūrṇatvenāruṇodayavedhāsiddheḥ | tacca pūrvaṁ sampūrṇalakṣaṇe likhitameva ||361||


    **varjanīyā prayatnena saptamīsaṁyutāṣṭamī | **


    **vinā ṛkṣeṇa kartavyā navamīsaṁyutāṣṭamī ||362||**


    **aviddhāyāṁ saṛkṣāyāṁ jāto devakinandanaḥ ||363|| **


    **vāsare vā niśārddhe vā saptamyāñca yadāṣṭamī | **


    **pūrvamiśrā tadā tyājyā prājāpatyarkṣasaṁyutā ||364||**

pādme—


    **janmāṣṭamīṁ pūrvaviddhāṁ saṛkṣāṁ sakalāmapi | **


    **vihāya navamiṁ śuddhāmupoṣya vratamācaret ||365|| **

apyarthe cakāraḥ | saṛkṣāṁ rohiṇīsahitāmapi ||364-365||


    **sakalāpi saṛkṣāpi navamīsaṁyutāpi ca | **


    **janmāṣṭamī pūrvaviddhā na kartavyā kadācana ||366|| **


    **palavedhe tu viprendra saptamyā cāṣṭamīṁ tyajet | **


    **surāyā vindunā spṛṣṭaṁ gaṅgāmbhaḥkalasaṁ yathā ||367||**


    **vinā ṛkṣeṇa kartavyā navamī-saṁyutāṣṭamī | **


    **saṛkṣāpi na kartavyā saptamīsaṁyutāṣṭamī ||368|| **

prājāpatyarkṣasayutāpi navamīsaṁyutāpi navamīsaṁyutāpītyaṣṭamīkṣayābhiprāyeṇa ||368||


    **tasmāt sarvaprayatnena tyājyamevāśubhaṁ budhaiḥ | **


    **vedhe puṇyakṣayaṁ yāti tamaḥ sūryodaye yathā ||369|| **

aśubham—vedhalakṣaṇam ||369||

yājñavalkyasmṛtau—


    **sampūrṇā cārddharātre tu rohiṇī yadi labhyate |**


    **kartavyā sā prayatnena pūrvaviddhāṁ vivarjayet ||370|| iti | **


    **yacca vahnipurāṇādau proktaṁ viddhāṣṭamīvratam | **


    **avaiṣṇavaparaṁ tacca kṛtaṁ taddevamāyayā ||371|| **

evaṁ janmāṣṭamī sarvathā śarddhaiva kartavyā na tu kathañcidviddheti niścitam | tatra yāni viddhāvrataparāṇi vacanāni vartante tathā ca vahnipurāṇe—saptamīsaṁyutāṣṭamyāṁ niśīthe rohiṇī yadi | bhavitā cāṣṭamī puṇyā yāvaccandradivākarau || iti  agnipurāṇe—tasmāta kṛṣṇāṣṭamī pūjyā saptamyāṁ nṛpasattama | rohiṇīsaṁyutopoṣyā sarvāghaughavināśinī || pādme—kāryā viddhāpi saptamyā rohiṇīsahitāṣṭamī | tatropavāsaṁ kurvīta tithibhānte ca pāraṇam || iti viṣṇudharmottare ca—jayantī śivarātriśca kārye bhadrajayanvite | kṛtvopavāsaṁ tithyante tathā kurvīta pāraṇam || ityādīni | tāni viṣayabhedavyavasthāpanādinā pariharati—yacceti | yacceti | avaiṣṇavāḥ vaiṣṇavetarāḥ śaivasaurādayastatparaṁ tadviṣayakaṁ sarvatraikādaśī rāmanavamī nṛsiṁhacaturdaśyādau vaiṣṇavānāṁ viddhāvarjanāt | nanvatra viddhāvarjanavacaneṣu vaiṣṇava-śabdo na prayuktaḥ doṣāśca bahavaḥ śrūyante ataḥ sarveṣāmeva sāmānyato viddhāvarjanaṁ yuktamityataḥ pakṣāntaraṁ likhati—kṛtaṁ veti ||370-371||

tathā ca skānde—


    **purā devairṛṣigaṇaiḥ svapadacyutiśaṅkayā | **


    **saptamīvedhajālena gopitaṁ hyaṣṭamīvratam ||372||**

ṛṣigaṇaiḥ kṛtvā evañca sati viddhāvarjanavacanānāṁ sthānaṁ kalpayitvā viddhāvrataṁ ye vyavasthāpayanti te'pi devamāyāvimohitā iti jñeyam yato vaktṛbhedena purāṇādibhedena ca pṛthak pṛthagvartamānāni tattadvacanāni kathamekādhikāriparatāṁ labhantām ato viṣayabhedavyavasthaiva yukteti dik ||372||


    **iyaṁ prāmāṇikaiḥ kṛṣṇadevācāryādivaiṣṇavaiḥ | **


    **vyavasthānyā ca nirṇītā likhitācārataḥ satām ||373||**

etādṛśī ca vyavasthā na mayā nijabuddhyaiva kalpitāsti kintu sarvaśāstravedipurātanavaiṣṇavavaralikhitapaddhatyādidṛṣṭyaivātra nibaddheti likhati—iyamiti | janmāṣṭamīvrataviṣayā prāmāṇikaiḥ sarvalokādaraṇīyairāptatamairityarthaḥ | anyā ca śivarātryādivrataviṣayā nirṇītā vartate kintu mayā satāmācārataḥ satāṁ śāstrānuvartināṁ vaiṣṇavānāmācārataḥ ācāradṛṣṭyā nirṇītetyanvayaḥ | yadvā kevalaṁ tattatpaddhatigranthadṛṣṭayā likhitā kintu satāmācārataśceti madhyadeśīyānāṁ vaiṣṇavānāṁ viddhāvarjananiyamena prāyaḥ paradine vratācaraṇāt | evaṁ śrīvaiṣṇavavargasammataivātra granthe vyavasthā likhyate na tu vaiṣṇavetara-smṛtipara-janakalpiteti bhāvaḥ | itthañca udaye cāṣṭamī kiñcit iti vacanaṁ pūrvadine saptamīvedhe rohiṇyabhāve vā satyeva paradine vratamiti | tathā pretayonigatānāṁ tvityādi ca rātriśeṣe navamīyutatvaviṣayaṁ evameva muhūrtenāpīti dvayañca | tathā śivarātrau viddhātyāgavacanadvayañca pūrvadine caturdaśyāḥ pradoṣavyāptyādāviti | tathā cāgre lekhyaśravaṇadvādaśīvrataviṣayikā vaiṣṇavetarasmārtasammatā sarvā vyavasthā nirasteti dik | alamativistareṇa ||373||


    **śuddhā ca rohiṇīyuktā pūrva'hani paratra ca | **


    **aṣṭamyupoṣyā pūrvaiva tithibhānte ca pāraṇam ||374|| **

nanu tarhi tithibhānte ca pāraṇamityasya sarvatra prasiddhasya vākyasya kā gatirastu śuddhopavāse sati paradine'ṣṭamīniṣkramāsambhavāt | tatra likhati—śuddhā ceti | yadā tithivṛddhikrameṇāṣṭamī rohiṇī ca sāmyena pūrvadinaṁ vyāpya paradine niṣkramet tadā pūrvadine vrataṁ kṛtvā paradine'ṣṭamīrohiṇyorante sati pāraṇaṁ kāryamityarthaḥ yadyapi udaye cāṣṭamī kiñcinnavamī sakalā yadi iti vacanabalāt parasminneva dine vratamāpadyeta tathāpi budhe some vā śuddhā'ṣṭamyāmarddharātre rohiṇīprāptyā yogabāhulyāpekṣātastathā śuddhāṣṭamīparityāgavacanāśravaṇācca pūrvasminneva dine vratamupayuktam | evañca pūrvadine'rddharātre rohiṇyabhāve navamyāmeva rohiṇīyoge ca parasminneva dine vrataṁ jñeyam | ataeva prājāpatyarkṣasaṁyuktā navamī sakalā yadi ityuktam anyathā tattadyogapraśasta śuddhāṣṭamītyāgāpatteḥ | yadvā bhavate budhavāreṇa ityādyutterbudhasomavārayorekatareṇa yoge sati sampūrṇāmapi śuddhāmapyarddharātre rohiṇīyuktāmapyaṣṭamīṁ pūrvāṁ parityajya tattadvacanabalāduttaraivopoṣyā anyathā tu pūrvaiva | tadānīmeva tithibhānte ca pāraṇam iti | kecicca vaiṣṇavā muhūrtanāpi iti padyadvayādareṇa tattadvārarohiṇyabhāve'pi dvādaśīnirgamavat parasminneva dine vratamicchanti tithibhānte ca pāraṇam ityādikañca vaiṣṇavaviṣayamiti manyante | atra sampradāyācāra eva gatiriti dik ||374||

kevalakṛṣṇopāsanāśāstre gautamīyatantre tantradīkṣāmuddiśya yathoktam—


    **atha bhādrāsitāṣṭamyāṁ prādurāsīt svayaṁ hariḥ |**


    **brahmaṇā prārthitaḥ pūrvaṁ devakyāṁ kṛpayā vibhuḥ ||375|| **


    **rohiṇṛyakṣe śubhatithau daityānāṁ nāśahetave | **


    **mahotsavaṁ prakurvīta yatnatastaddine śubhe ||376|| **


    **rājanyairbrāhmaṇaivaiśyaḥ śūdraiścaiva svaśaktitaḥ | **


    **upavāsaḥ prakartavyo na bhoktavyaṁ kadācana ||377|| **


    **kṛṣṇajanmadine yastu bhuṅkte sa tu narādhamaḥ | **


    **nivasennarake ghore yāvadāhūtasaṁplavam ||378||**


    **aṣṭamī rohiṇīyuktā cārddharātraṁ yadā spṛśet | **


    **upoṣya tāṁ tithiṁ vidvān koṭiyajñaphalaṁ labhet ||379|| **


    **somāhni budhavāre vā cāṣṭamī rohiṇīyutā | **


    **jayanto nāma sā khyātā tāṁ labhet puṇyasañcayaiḥ ||380|| **


    **tasyāmupoṣya yat pāpaṁ lokaḥ koṭibhavodbhavam | **


    **vimucya nivasedvipra vaikuṇṭhe viraje pure ||381|| **


    **aṣṭamī navamī-viddhā umāmāheśvarī tithiḥ | **


    **saivopoṣyā sadā puṇyakāṅkṣibhī rohiṇīṁ vinā ||382|| **


    **paraviddhā sadā kāryā pūrvaviddhāntu varjayet |**


    **aṣṭamī saptamīviddhā hanyāt puṇyaṁ purākṛtam ||383|| **


    **brahmahatyāphalaṁ dadyāddharivaimukhyakāraṇāt | **


    **kevalastvarkṣayogena upavāsastithiṁ vinā |**


    **na yacchati śubhaṁ kāryaṁ munibhiḥ parikīrtitam ||384|| **


    **pare'hni pāraṇaṁ kuryāt tithyante vātha ṛkṣataḥ ||385|| **


    **yadṛkṣaṁ vā tithirvāpi rātriṁ vyāpya vyavasthitā | **


    **divase pāraṇaṁ kuryādanyathā patanaṁ bhavet ||386|| iti | **


    **umāmāheśvarī tithiḥ ||387|| iti tatsaṁjñetyarthaḥ |**

**atra kāraṇam**

yathoktaṁ bhojarājīye—


    **aṣṭamyāṁ pūjayecchambhuṁ navamyāṁ śaktirijyate | **


    **tayoryoge tu samprāpte dvayoḥ pūjā mahāphalā ||388|| iti |**


    **atra kevalamityādāvumāmāheśvarī tithiḥ | **


    **tithiḥ proktā saiva yasmādupoṣyatvena niścitā ||389||**


    **apiśabdaśca tatra syādyaduktaṁ rohiṇīṁ vinā | **


    **tasmādatrāpi saptamyā viddhāṣṭamyeva varjitā ||390||**


    **yaddṛkṣañceti yadvākyaṁ tattu sāmānyatadyutau | **


    **prasaṅgāduktamasmin hi viddhā tyaktaiva sāgraham ||391|| śrutiliṅgādikanyāyācchrutereva hi mukhyatā | **


    **tadevamāṣṭamīhānau vratalopaḥ prasajyate |**


    **tannirastaṁ pūrvameva skāndavākyānusārataḥ ||392|| **


    **janmāṣṭamī pūrvaviddhāmityādyaṁ yadudīritam | **


    **nṛsiṁhaparicaryāyāṁ dṛṣṭāntāśca pradarśitāḥ ||393||**


    **daśamīvedhayogena śuddhaṁ hi dvādaśīvratam | **


    **saptamyavedhavedhoktivyavasthā yā kṛtā paraiḥ |**


    **nirastā sā purā devairityādi-vacaso balāt ||394||**


    **vaiṣṇavāvaṣṇavadvaidhādvyasthaiva tadarhati ||395|| **

yata uktamāgneyaviṣṇudharmayoḥ—


    **dvau bhūtasargau loke'smin deva āsura eva ca | **


    **viṣṇubhaktiparo daiva āsurastadviparyayaḥ ||396||**

**atha janmāṣṭamīpāraṇakālanirṇayaḥ**


    **śuddhāyāḥ kevalāyāścāṣṭamīvṛddhau tu pāraṇam | **


    **tithyante bhe'dhike bhānte dvivṛddhau cekabhedataḥ ||397||**

tathā ca vahnipurāṇe—

**bhānte kuryāt tithervāpi śastaṁ bhārata pāraṇam ||398|| **

kiñca—


    **rohiṇīsaṁyutā ceyaṁ vidvadbhiḥ samupoṣitā | **


    **viyoge pāraṇaṁ kuryurmunayo brahmavādinaḥ ||399|| **


    **sāṁyaugike tu samprāpte yatrako'pi viyujyate | **


    **tatraiva pāraṇaṁ kuryādevaṁ vedavido viduḥ ||400|| **

śuddhāyāḥ saptamīvedharahitāyāḥ kevalāyā ekākinyāḥ rohiṇīṁ vinābhūtāyā ityarthaḥ | vṛddhau satyāṁ titheraṣṭhamyā ante vicchede sati pāraṇam bhe ca rohiṇīnakṣatre kevale adhike vṛddhe sati tasya rohiṇīnakṣatrasyānte pāraṇam | dvayośca tithinakṣatrayovṛddhau satyāmekasya tayormadhye tirthenakṣatrasya vā kasyacidbhedataśchede sati pāraṇaṁ kāryamityarthaḥ | pūrvantu tithibhānte ca pāraṇam iti yallikhitaṁ tacca dvayoreva sāmyena vṛddhyabhiprāyeṇa kiṁvā agre lekhyapakṣāntarādareṇeti jñeyam | sāṁyaugike vrate ityanena saṁyogāpekṣayā aṣṭamyāṁ saṁyogābhāve rohiṇyāmapi pāraṇaṁ kāryameva ||397-400||


    **yadvā tithyṛkṣayoreva dvayorante tu pāraṇam | **


    **samarthānāmaśaktānāṁ dvayorekaviyogataḥ ||401|| **

athavā dvayorevānte pāraṇamiti keṣāñcinmatamaṅgīkṛtyādhikāribhedena vyavasthāpayan pakṣāntaraṁ likhati—yadveti | samarthānāmupavāsadvayaśaktānāṁ dvayorevānte pāraṇam aśaktānāntu dvayormadhya ekaviccheda eva pāraṇam |

||401||

ataevoktaṁ yājñavalkyena—


    **yāḥ kāścittithayaḥ proktāḥ puṇyā nakṣatrasaṁyutāḥ | **


    **ṛkṣānte pāraṇaṁ kuryādvinā śravaṇarohiṇī ||402||**

tāsu ca ṛkṣānte satyeva pāraṇaṁ kuryānna tu tithyantamapekṣate ityarthaḥ | vinā śravaṇarohiṇīm iti śravaṇadvādaśyāṁ rohiṇyaṣṭamyāñca ṛkṣānte tithyante ca sati pāraṇaṁ kuryāt na tu kevala ṛkṣānta ityarthaḥ | kuryādityatra tāsāmiti kvacit pāṭhaḥ arthastu tathaiva | bhādre śravaṇadvādaśyāṁ śrīvāmanaprādurbhāvāpekṣayā śravaṇānte'pi na pāraṇaṁ kintu tadahorātrānta eva ataeva samarthānāṁ tatropavāsadvayam | etaccāgre vyaktaṁ bhāvi | keciccaivaṁ vyācakṣate—tāsu ṛkṣānta eva pāraṇaṁ śravaṇarohiṇyostu tithyanta eva pāraṇaṁ na tvetayoḥ ṛkṣānto'pekṣaṇīya iti | evañca śravaṇadvādaśīvrate pāraṇāyā dvādaśyatikramadoṣo'pyetadviśeṣavacanabalāt soḍhavyaḥ | yadvā tithyantaraśravaṇavrate evaṁ jñeyamiti dik ||402||

ataeva brahmavaivarta—


    **aṣṭamyāmatha rohiṇyāṁ na kuryāt pāraṇaṁ kvacit |**


    **hanyāt purākṛtaṁ karma upavāsārjitaṁ phalam ||403||**

yato hanyāt pāraṇameva kartuḥ ||403||


    **tithiraṣṭaguṇaṁ hanti nakṣatrañca caturguṇam | **


    **tasmāt prayatnataḥ kuryāttithibhānte ca pāraṇam ||404||**


    **kecicca bhagavajjanmamahotsavadine śubhe | **


    **bhaktyotsavānte kurvanti vaiṣṇavā vratapāraṇam ||405||**

tathācoktaṁ gāruḍe—

**tithyante cotsavānte vā vratī kurvīta pāraṇam ||406|| **

utsavānte adhikādhikabhoganṛtyakīrtanādinā pūjāviśeṣe vaiṣṇavakūlasammānanaviśeṣe ca samāpte sati | atra ca śubhe paramottame mahotsavadine iti kāyakleśāyogyatā sūcitā | tathā bhaktyeti nityocchiṣṭamahāprasādabhojananiyamadāsya-viśeṣopekṣayā iti hetuviśeṣaśca darśita iti dik ||404-406||

vāyupurāṇe ca—


    **yadīcchet sarvapāpāni hantuṁ niravaśeṣataḥ | **


    **utsavānte sadā vipra jagannāthānnamāśayet ||407|| iti | **

āśayedaśnīyāt ||407||

**atha janmāṣṭamīvratavidhiḥ**


    **vratasādhāraṇatvācca saptamyādi-dinatraye | **


    **kartavyā niyamāḥ sarve daśamyādidineṣviva ||408||**

tatrādau vratasādhāraṇān niyamānatidiśati—vrateti | saptamyādi-dinatrayaṁ saṁyamadinamupavāsadinaṁ pāraṇadinañca tasmin daśamyādidineṣviva yathā daśamyekādaśīdvādaśīdinatraye tathā sarve niyamāḥ kartavyā | daśamyādivihitā api te te niyamāḥ sarvavratasādhāraṇatvādatra saptamyādiṣvapi kartavyā ityarthaḥ | te ca pūrvamekādaśīvrataprakaraṇe likhitā eva santi | tailamatyambupānañca ityādi-daśamīniyamāḥ | asakṛjjalapānācca ityādyekādaśīniyamāḥ kāṁsyāmiṣe surāṁ kṣaudram ityādi-dvādaśīniyamāḥ | ataeva bhaviṣyottare—upāvṛttasya pāpebhyaḥ ityādi | taccāgre lekhyameva ||408||

**atha vidhiviśeṣaḥ**

bhaviṣyottare śrīyudhiṣṭhira uvāca—


    **tadvrataṁ kīdṛśaṁ deva lokaiḥ sarvairanuṣṭhitam | **


    **janmāṣṭamīvrataṁ nāma pavitraṁ puruṣottama ||409|| **


    **tena tvaṁ tuṣṭimāyāsi lokānāṁ prabhavāvyaya | **


    **etanme bhagavan brūhi prāsādānmadhusūdana ||410|| **

śrīkṛṣṇa uvāca—


    **pārtha taddivase prāpte dantadhāvanapūrvakam | **


    **upavāsasya niyamaṁ gṛhṇīyādyatamānasaḥ ||411|| **


    **ekenaivopavāsena kṛtena kurunandana | **


    **saptajanmakṛtāt pāpānmucyate nātra saṁśayaḥ ||412|| **

evaṁ sarvavratasādhāraṇavidhimullikhyādhunātra viśeṣaṁ likhati—ekenetyādinā | saptamyāmekabhaktānantaraṁ dantadhāvanapūrvaka saṅkalpaṁ kuryāt athavāṣṭamyāṁ prātaḥ kuryāt ||412||


    **upāvṛttasya pāpebhyo yastu vāso guṇaiḥ saha | **


    **upavāsaḥ sa vijñeyo nopavāsastu laṅghanam ||413||**

**atha tatra mantraḥ**


    **adya sthitvā nirāhāraḥ sarvabhogavivarjitaḥ | **


    **bhokṣye'haṁ puṇḍarīkākṣa śaraṇaṁ me bhavācyuta ||414||**

tatrāṣṭamī prātaḥ saṅkalpamantraṁ likhati— adyeti | yadyapi saṅkalpamantre śvobhūte parameśvara ityādi pāṭhaḥ kvaciddṛśyate tathāpi sarvebhogavivarjitaḥ ityādi-bhaviṣyottaroktapāṭho'tra likhatiḥ | pāṭhāntare devakīputra ityādi-viśeṣanirdeśena śiṣṭagaṇādṛtatvāt | bhaviṣyottare ca śrīyudhiṣṭhiraṁ prati śrībhagavatā svayantathā noktaṁ paramalajjāguṇaśīlatvāt evamanyatrāpyūhyam ||414||


    **tataḥ snātvā tu madhyāhne nadyādau vimale jale | **


    **devakyāḥ śobhanaṁ kuryāt suguptaṁ sūtikāgṛham ||415||**

**atha sūtikāgṛha-nirmāṇavidhiḥ**


    **padmarāgaiḥ paṭairnetrairmaṇḍitaṁ carcitaṁ śubhaiḥ | **


    **ramyaṁ vandanamālābhī rakṣāmaṇivibhūṣitam ||416|| **


    **sarvaṁ gokulavat kāryaṁ gopījanasamākulam | **


    **ghaṇṭāmardalasaṅgītaṁ māṅgalyakalasānvitam ||417|| yavādrasvastikābjādyaiḥ śaṅkavāditrasaṅkulam | bandhakarīlohakhaḍgairdīpachāgasamanvitam ||418||**


    **manthānavāriyūpaiśca bhūtisarṣapavahnibhiḥ | **


    **dvāri vinyastamūṣalaṁ rakṣitaṁ rakṣapālakaiḥ ||419|| **


    **ṣaṣṭhyā devyāśca tatraiva vidhānaṁ vidhivattathā | **


    **evamvidhaṁ yathāśakti kartavyaṁ sūtikāgṛham ||420||**


    **tanmadhye pratimā sthāpyā sā cāpyaṣṭavidhā smṛtā | **


    **kāñcanī rājatī tāmrī paittalī mṛnmayī tathā |**


    **vārkṣī maṇimayī caiva varṇikā likhatāthavā ||421|| **


    **sarvalakṣaṇasampannā paryaṅke cārddhasuptikā | **


    **prataptakāñcanābhāsā kṛtā sā tu tapasvinī | **


    **prasūtā ca prasnutā ca tatkṣaṇācca praharṣitā ||422||**

atha loke janmatithikṛtyavat prātaḥ śrībhagavato'pi tilasnapanādikaṁ laukikabhaktirītyapekṣayā kāryamiti likhati—kurvīteti | prabhoḥ śrīkṛṣṇasya snapanādi tilaiḥ kṛṣṇaḥ kurvīta ādi-śabdādudvartanādi | tathā coktam—lilodvartīṁ tilasnāyī tilahotā tilapradaḥ | tilavāpī tilāśī ca ṣaḍtilī  nāvasīdati || iti | atra śiṣṭācārānusāreṇāṣṭottaraśatadūrvāgrādiyuktena sahasracchidraghaṭena dhārayā snapanādikamapi jñeyam | sarvaṁ vastrādikañca navameva bhagavate arpayecca | śiṣṭācārānusārataḥ iti sarvatrāgre'pyanuvartanīya satsampradāyācārānusāreṇaivātrākhilavidhilikhanāt | śubhe tīrthe śrīkālindyādau tatrāpi śrīviśrāntyādau tadalābhe ca anyatra vā sajjale pavitranirmalasalile | tathā cāgre lekhyaṁ bhaviṣyottaravacanam—nadyādau vimale jale iti | vratī upavāsaparo janaḥ dhātrīphalaṁ mūrdhni dattvā tena mastakaṁ saṁmṛjya śubhaiḥ śrībhagavataḥ snānādyavaśiṣṭairmahāprasādarūpaiḥ kṛṣṇaistilaiḥ kṛtvā snānaṁ kuryāt | tathā ca bhaviṣye—upoṣitastu madhyāhne snātvā kṛṣṇatilaiḥ śubhaiḥ | dhātrīphalaṁ śire dadyānmahāpuṇyavivṛddhaye || iti | yadyapi tadvacanamagre mūle svayameva lekhyaṁ tathātyetadatra sukhārthaṁ likhitam evamagre'pyūhyam | anyaddṛṣṭadevapūjādi sudeśe śobhanapradeśe divyaṁ paramottamaṁ tatprakāraṁ darśayan tadeva viśinaṣṭi—vibhūṣitamiti dvābhyām | toraṇādinā cātra vāsodarpaṇapallavādiviracitāni vandanamāleti khyātānyeva | ābaddhairvitānādiṣu sthāne sthāne samyagbaddhaiḥ kalasādibhiśca bhūṣitam | yavadūrvāmbujaiḥ | ādi-śabdānmathanarajjusvastikādibhiścāḍhyaṁ yuktam | dvāri dvāravinyastaiḥ śṛṅkhalādibhiḥ saṁyutam | ādi-śabdāccātra pūrvalikhitamārkaṇḍeyapurāṇādivacanānusāreṇa mathanadaṇḍa-dīpa-jala yūpa-bhasmasarṣapa-nimbaphalāni jñeyāni | tatra sūtikāgṛhe tadbhityādī gopagāpījanāvṛta śrīgokulaṁ śrīnandavāsaṁ viśeṣato likhen | gehasya tasyaiva sūtikāgṛhasya sarvataḥ sarvadikṣu tasya sūtikāgṛhasya madhye sarvatobhadrākhyaṁ maṇḍalaṁ viracaya tasmin kumbhaṁ sthāpayedityarthaḥ | tasya ghaṭasyopari haimaṁ svarṇanirmitaṁ tadabhāve vaiṇavañca pātraṁ nyasyet sthāpayet | bhaviṣyapurāṇoktaṁ tacca pātraṁ tilapūritam iti jñeyam | pātraparimāṇañca devīpurāṇoktaṁ pūrvaṁ likhitamevāsti | tat pātraṁ tadupari devakīṁ sthāpayet kathanbhūtām svarṇenānyena rūpyādinā kṛtāṁ nirmitām svarṅādimānaṁ coktam—sauvarṇī rājatī tāmrī vṛkṣajā mārtikī tathā | citrajā piṣṭalepasthā nijavittānusārataḥ | ā māsāt palaparyantaṁ kartavyā śāṭhyavarjitaiḥ || iti | tatra devakīpratimāmāha—sarveti sārddhena | sarveṇa divyastrīlakṣaṇaviśeṣeṇa sampannā sampūrṇā | lakṣaṇaṁ cāgre lekhyalakṣmīpratimānusāreṇa jñeyam | arddhasuptiketi arddhāṅgena suptiketyarthaḥ | etacca bālakastanadānārthaṁ śayyāyāṁ kṛtā nirmitā | pāṭhāntare mayā sahetyasya arddhasuptiketyanena sambandhaḥ | tapasvinī paramabhāgyavatīti pūrvajanmakṛtatapaḥsmaraṇādeva | prastutā—kṣaritastanī ||415-422||


    **māñcāpi bālakaṁ suptaṁ paryaṅke stanapāyinam | **


    **śrīvatsavakṣasaṁ devaṁ nīlotpaladalaprabham ||423|| **


    **śaṅkhacakra-gadāśārṅga vanamālāvibhūṣitam | **


    **caturbhujaṁ mahaḥpūrṇaṁ sthāpayettatra bhaktitaḥ ||424||**

nija-śrīmūrtimāha—māñceti dvābhyām | bālakaṁ bālarūpaṁ devaṁ dyotamānaṁ divyarūpaṁ vā | tadevāha—śaṅkheti mahaḥpūrṇaṁ tejaḥsvarūpam yadvā maho brahma tatsvarūpaṁ saccidānandaghanaṁ māṁ bhaktyā tatra tathā sthāpayedityarthaḥ ||423-424||


    **yaśodāñcāpi tatraiva prasūtavarakanyakām ||425|| **


    **tatra devā grahā nāgā yakṣavidyādharoragāḥ | **


    **praṇatāḥ puṣpamālābhirvyagrahastāḥ surāsurāḥ |**


    **sañcaranta ivākāśe prakārairmuditoditaiḥ ||426||**

tatra sūtikāgṛhe surāsurā iti punaḥ suragrahaṇaṁ teṣāṁ harṣaviśeṣodayāt | yadvā susvadye'surā asurabhāvarahitā ye daityāste śrīprahlādādayaḥ | muditāni harṣayuktāni uditāni vacanāni yeṣu yadvā muditānāṁ ye uditāḥ śāstrādyuktāḥ prakārā veśa vyavahārādayastadviśiṣṭāḥ santaḥ ākāśe sañcaranta iva devādayaḥ sthāpyā iti śeṣaḥ | tādṛśyastattatpratimāḥ kāryāḥ paṭādau lekhyā ityarthaḥ ||426||


    **vasudevo'pi tatraiva khaḍgacarmadhara sthitaḥ ||427|| **

vasudevo'pi khaḍgacarmadhara kaṁsabadhārthamāttakhaḍgacarmā iva sthitastatraiva saṁsthāpyaḥ | tādṛśatatpratimā śrīdevakīnikaṭe sthāpanīyeti jñeyam ||427||


    **kaśyapo vasudevo'yamaditiścāpi devakī | **


    **śeṣanāgo halī cātra yaśodāditireva ca ||428|| **

śrīvasudevādīnāṁ dhyānaviśeṣamāha—kaśyapa iti sārddhadvābhyām | kālanemijaḥ kālanemeravatāra ityarthaḥ pāṭhāntaraṁ cintyam | evaṁ gargakaṁsādayo'pi pratimādvārā likhanena vā sthāpyā iti jñeyam ||428||


    **nandaḥ prajāpatirdakṣo gargaścāpi caturmukhaḥ | **


    **eṣo'vatāro rājendra kaṁso vai kālanemijaḥ ||429|| **


    **tatra kaṁsaniyuktā ye dānavā vividhāyudhāḥ | **


    **te ca prāharikā sarve suptā nidrāvimohitāḥ |**


    **ariṣṭo dhenukaḥ keśī dānavāḥ śastrapāṇayaḥ ||430|| **

prāharikāḥ prahariṇaḥ tāneva nirdiśati—ariṣṭa iti | anye ca śastrapāṇayo dānavāścāṇūrādayaḥ ||430||


    **nṛtyantyo'psaraso hṛṣṭāḥ gandharvā gītatatparāḥ | **


    **lekhanīyaśca tatraiva kāliyo yamunāhrade |**


    **nandagopaśca gopāśca yaśodā ca prasūtikā ||431||**

nṛtyadapsarādayaśca vyomni lekhyāḥ tatraikadeśe yamunā lekhanīyā tasyāṁ hradastatra ca kāliyopari śrīkṛṣṇanṛtyādisarvavrajasambandhilīlārūpādipratimā sthāpyeti veditavyam | prasūtikā prasūtakanyakā yaśodāyāḥ punaruktistatsthāpanena śrīnandādisthāpanābhiprāyeṇa prādhānyaviśeṣopekṣayā vā dvitīyāntapāṭhe kṛtvetyanena pareṇa sambandhaḥ | pāṭhāntare kanyakālikhanena tallekho jñeyaḥ tataśca prasūtikāmiti sadyo jātāmityarthaḥ ||431||

**tataḥ pūjopakramaḥ**


    **ramyāmevamvidhāṁ kṛtvā devakīṁ navasūtikām | **


    **tāṁ pārtha pūjayedbhaktyā gandhapuṣpākṣataiḥ phalaiḥ ||432|| kuṣmāṇḍairnārikelaiśca kharjūrairdāḍimīphalaiḥ | **


    **vījapūraiḥ pūgaphalairnāraṅgaiḥ panasaistathā ||433||**


    **deśakālodbhavamiṣṭaiḥ puṣpaiścāpi sugandhibhiḥ | **


    **dhyātvāvatārān prāguktān mantreṇānena pūjayet ||434||**

**atha pūjāmantrāḥ**


    **aditirdevamātā tvaṁ sarvapāpapraṇāśinī | **


    **atastvāṁ pūjayiṣyāmi bhayabhīto bhavasya ca ||435|| **

devakyā navasūtikāṁ nūtanasūtikāgṛhaṁ tāṁ devakīṁ gandhādibhirbhaktyā pūjayediti dvābhyāmanvayaḥ | avatārāśca bahuvidhā lekhyāstataśca avatāraṁ dhyātvā aditirūpāṁ devakīṁ vicintya avatārāniti pāṭhe sarveṣāmeva tatraiva tattatpūjanārthamekatraiva prasaṅgāduddiṣṭamiti jñeyam | aditirityādipūjāmantraḥ ||432-435||


    **pūjitāsi yadā devaiḥ prasannā tvaṁ varānane | **


    **tathā me pūjitā bhaktyā prasādaṁ kuru suvrate ||436|| **


    **yathā putraṁ priyaṁ labdhvā prāptā te nirvṛtiḥ parā | **


    **tathā me nirvṛtiṁ devi saputrā tvaṁ dadasva me ||437||**


    **gāyadbhiḥ kinnarādyaiḥ satataparivṛtā veṇuvīṇādinādairbhṛṅgārādarśakūmbhaprakarahṛtakaraiḥ kinnaraiḥ sevyamānā | **


    **paryaṅke tvāstṛte yā muditataramukhī pṛtriṇī samyagāste**


    **sā devī devamātā jayati suvadanā devakī kāntarūpā ||438|| pādāvabhyañjalantī śrīrdevakyāścaraṇāntike | **


    **niṣaṇṇā paṅkaje pūjyā namo devyai śriye iti ||439||**

pādau śrībhagavataḥ devakyā eva vā abhyañjayantī śrīrgandhādibhiḥ pūjyā | kathambhūtā devakyāścaraṇāntike paṅkaje nijāsane niṣaṇṇā upaviṣṭā | tanmantramāha—nama iti keciccāvāhanādipūrvakaṁ lakṣmīpūjanamidaṁ śrīdevakīpūjanāt pūrvamicchinti ||439||


    **avatārasahasraṁ va kṛtaṁ te madhusūdana | **


    **na saṁkhyāmavatārāṇāṁ kaścijjānāti vai bhuvi ||440|| **


    **brahmā śivādayo vāpi svarūpaṁ na vidustava | **


    **atastvāṁ pūjayāmyadya māturutsaṅgaśāyinam ||441|| **

nijapūjāmantramāha—avatāreti dvābhyām | na te saṁkhyāvatārāṇām iti pāṭhe visargalope'pi punaḥ sandhiḥ saṁkhyāyājānāti kriyānvayaścānyathā na syāditi bhāvaḥ | ataḥ brahmādibhirapi tava svarūpājñānāddhetoḥ kevalamadya māturutsaṅgaśāyinameva tvāṁ pūjayāmītyarthaḥ | yadvā yasya svarūpaṁ te'pi na viduḥ tamadya sākṣānmāturutsaṅgaśāyina santaṁ pūjayāmītyarthaḥ ||440-441||


    **svanāmabhiścaturthyantaiḥ praṇavādinamo'ntakaiḥ | **


    **pūjayeyurdvijāḥ sarve strī-śūdrā mantravarjitāḥ ||442||**

śrīvasudevādīnāṁ pūjāmantramuddiśati—svanāmabhiriti | tatra prayogaḥ—oṁ vasudevāya namaḥ iti | mantravivarjitāḥ praṇavarahitāḥ tattanmantrāstairapraṇavā uccāraṇīyā ityarthaḥ | atra cānukto'pi viśeṣataḥ pūjāyāḥ kramo vidhiśca bahulapurāṇavacanādyuktitaḥ sampradvāyānusārāccāgre lekhya eva ||442||


    **vidhyantaramapīcchanti kecidatra dvijottamāḥ | **


    **candrodaye śaśāṅkāya dadyādarghyaṁ hariṁ smaran ||443||**


    **anaghaṁ vāmanaṁ sauriṁ vaikuṇṭhaṁ puruṣottamam | **


    **aparājitaṁ vāsudevaṁ mādhavaṁ madhusūdanam ||444|| **

kvacicca yajñeśvarāyetyādi pādyādi-dīpāntopacāramantraḥ viśveśvarāyetyādi naivedyāmantraḥ dharmeśvarāyetyādi śayanamantra iti | adhunā tatraiva mantrādibhedena paramatamāha—vighyantaramiti | smaran laghu laghu kīrtayan ityarthaḥ agre anaghādināmokteḥ | smaraṇaprakāramevāha—anaghamiti ||443-444||


    **varāhaṁ puṇḍarīkākṣaṁ nṛsiṁhaṁ dharaṇīdharam | **


    **dāmodaraṁ padmanābhaṁ keśavaṁ garuḍadhvajam ||445|| govindamacyutaṁ kṛṣṇamanantaṁ puruṣottamam | **


    **adhokṣajaṁ jagadvīja sargasthityantakāraṇam ||446|| **


    **anādinidhanaṁ viṣṇuṁ trilokeśaṁ trivikramam | **


    **nārāyaṇaṁ caturbāhuṁ śaṅkhacakragadādharam ||447|| **


    **pītāmbaradharaṁ nityaṁ vanamālāvibhūṣitam | **


    **śrīvatsāṅkaṁ jagatsetuṁ śrīpatiṁ śrīdharaṁ harim ||448|| devakīgarbhasambhūtaṁ daityasainyavināśanam | **


    **gṛhāṇārdhyamidaṁ deva govindāya namo namaḥ ||449||**

**ityarghyamantraḥ |**

**atha snānamantraḥ**

**yogeśvarāya yogasambhavāya yogapataye govindāya namo namaḥ ||450|| iti |**

**atha vastradānamantraḥ**

**yajñeśvarāya yajñasambhavāya yajñapataye govindāya namo namaḥ ||451|| iti |**

**atha dhūpadānamantraḥ**

**viśveśvarāya viśvasambhavāya viśvapataye govindāya namo namaḥ ||452||**

**atha naivedyārpaṇamantraḥ**


    **dharmeśvarāya dharmasambhavāya dharmapataye govindāya namo namaḥ ||453||**

**atha candrārghyadānamantraḥ**


    **kṣīrodārṇavasambhūta atrinetrasamudbhava | **


    **gṛhāṇārghyāṁ śaśāṅkemaṁ rohiṇīsahito mama ||454|| **


    **sthaṇḍile sthāpayeddevaṁ śaśāṅkaṁ rohiṇīntathā | **


    **devakīṁ vasudevañca yaśodāṁ nandameva ca ||455|| **

sthaṇḍile mantrasaṁskṛtabhūmau sthāpayet āvāhanādikaṁ kṛtvā'rcayedityarthaḥ ||455||


    **balabhadraṁ tathā gopān gopīgokulameva ca | **


    **evaṁ kṛte na sandeho naraḥ pāpāt pramucyate ||456|| **


    **arddharātre vasordhārāṁ pātayedguḍasarpiṣā | **


    **tato varddhāpanaṁ ṣaṣṭhī nāmādikaraṇantataḥ ||457|| **


    **kartavyaṁ tatkṣaṇādrātrau prabhāte navamīdine | **


    **yathā mama tathā kāryo bhagavatyā mahotsavaḥ ||458||**

guḍasarpiṣā vasordhārāṁ pātayet | varddhāpanaṁ nāḍīcchedanam ādau ṣaṣṭhīṁ saṁpūjya paścānnāḍīcchedaḥ kārya iti sadāvārato jñeyam | tataḥ ṣaṣṭhīniḥsāraṇamityarthaḥ tato nāmakaraṇam ādi-śabdāt jātakamārabhya kaṁsabadhāntaṁ sarvameva caritaṁ yathākramamanukartavyamityarthaḥ | tacca rātrau tatakṣaṇādeva kartavyamiti varddhāpanavasudhārāpātanādyabhiprāyeṇa bhagavatyā śrīdurgādevyā mahāpūjā navamīdine prabhāte kartavyetyarthaḥ ||457-458||


    **brāhmaṇān bhojayedbhaktyā tebhyo dadyācca dakṣiṇām | **


    **hiraṇyaṁ rajataṁ gāvo vāsāṁsi vividhāni ca ||459||**


    **yadyadiṣṭatamaṁ tena kṛṣṇo me prīyatāmiti ||460|| **

yadyatteṣāmabhimataṁ tacca dadyāt | tatra saṅkalpaprakāramāha—tena dānena me kṛṣṇaḥ prīyatāmityevam | brāhmaṇabhojanādikañcedaṁ visarjanānantaraṁ draṣṭavyam ||459-460||


    **yaṁ devaṁ devakī devī vasudevādajījanat | **


    **bhaumasya brahmaṇo guptya tasmai brahmātmane namaḥ ||461|| **


    **sujanma-vāsudevāya gobrāhmaṇa-hitāya ca | **


    **śāntirastu śivañcāstu ityuktvā taṁ visarjayet ||462||**

visarjanaprakāramāha—yamiti dvābhyām | bhaumasya prapañcarūpasyetyarthaḥ | bhūmeśceti pāṭhe bhūmimārabhya brahmaparyantasya su śobhanaṁ janma yasya vāsudevasya tasmai nama iti pūrveṇaivānvayaḥ yadvā vāsudevāya tatprītyarthaṁ mama sarveṣāmapi vā sujanmāstu ||461-462||


    **evaṁ yaḥ kurute devyā devakyāḥ sumahotsavam | **


    **varṣe varṣe tu madbhakto dharmārthī dharmanandana |**


    **naro vā yadi vā nārī yathoktaṁ phalamāpnuyāt ||463||**

dharmārthī cānyaḥ kaścana yadvā dharmo bhagavadbhaktilakṣaṇastadarthī san yo madbhaktaḥ kurute | yadvā samadbhakto bhavati ataeva bhaktilakṣaṇadharmārthī ca bhavati | kiṁ bahunā sakāmo yathoktaṁ phalaṁ cāpnuyāt | pāṭhāntare bhāgavato vaiṣṇavaḥ gṛhītaviṣṇudīkṣāka ityarthaḥ | tādṛśo yo madbhaktaḥ saḥ  yadvā akārapraśleṣeṇa abhāgavato'pi madbhaktaḥ sannityarthaḥ ||463||

bhaviṣye—


    **gṛhṇīyānniyamaṁ pūrvaṁ dantadhāvanapūrvakam | **


    **niyamāt phalamāpnoti na śreyo niyamaṁ vinā ||464||**

niyamaṁ—saṅkalpam ||464||

**niyamamantraḥ**


    **adya sthitvā nirāhāraḥ śvobhūte parameśvara | **


    **bhokṣyāmi devakīputra asmin janmāṣṭamīvrate ||465||**


    **upoṣitastu madhyāhne snātvā kṛṣṇatilaiḥ śubhaiḥ | **


    **dhātrīphalaṁ śire dadyānmahāpuṇyavivṛddhaye ||466||**

śire śirasi mahāpuṇyaṁ bhagavadbhaktistasya viśeṣeṇa vṛddhaye dhātrīphalasya bhagavatpriyatvāt ||466||


    **kṛtvā mādhyāhnikaṁ karma sthāpayedavraṇaṁ ghaṭam | pañcaratnasamāyuktaṁ pavitrodakapūritam ||467|| **

avraṇaṁ—niśchidram ||467||


    **tasyopari nyaset pātraṁ karpūrāguruvāsitam | **


    **sudhūpavāsitaṁ śubhaṁ puṣpamālābhiśobhitam |**


    **sauvarṇaṁ vittavān bhaktyā tadabhāve'tha vaiṇavam ||468|| **

devīś devakīṁ haimīṁ hemanirmitām ||468||


    **tasyopari nyaseddevīṁ haimīṁ lakṣaṇasaṁyutām | **


    **dadamānāntu putrasya stanaṁ vai vismitānanām ||469||**


    **pīyamānaḥ stanaṁ so'tha kucāgre pāṇinā spṛśan | **


    **avalokamānaḥ premṇā vai mukhaṁ māturmuhurmuhuḥ ||470||**

pīyamānaḥ piban ||470||


    **kṛtvā caivantu vaikuṇṭhaṁ mātrā saha jagatprabhum | **


    **kṣīrādisnapanaṁ kṛtvā candanena vilepayet ||471||**


    **kuṅkumena mahābhāga karpūrāgurucarcitam | **


    **padmakoṣīragandhaiśca mṛganābhivimiśritam ||472|| **

karpūrāguruvarcitamityādīni jagatprabhumityasya pūjanīya iti kriyāyā viśeṣaṇāni | mṛganābhinā vimiśritaṁ lepitam | kvacicca sarvatrātra prathamāntaḥ pāṭhaḥ ||472||


    **śvetavastrayugacchannaṁ puṣpamālāsuśobhitam | mālatīmallikāpuṣpaiścampakaiḥ ketakīdalaiḥ ||473|| **


    **bilvapatrairakhaṇḍaiśca tulasīpatrakomalaiḥ | **


    **anyairnānāvidhaḥ puṣpaiḥ karavīraiḥ sitāsitaiḥ ||474|| **


    **yūthikāśatapatraiśca tathānyaiḥ kālasambhavaiḥ | **


    **pūjanīyo mahābhāga mahābhaktyā janārdanaḥ ||475|| **


    **kūṣmāṇḍairnārikelaiśca kharjūrairdāḍimīphalaiḥ | **


    **cūtavṛkṣasamudbhūtaiḥ phalai rambhāsamudbhavaiḥ ||476||**


    **tatkālasambhavairdivyaiḥ phalainānāvidhairmune | **


    **naivedyairvividhaiḥ śubhrairghṛtapakvairanekadhā ||477|| **


    **dīpān vai kārayeccāne tathā kusumamaṇḍapam | **


    **gītaṁ vādyaṁ tathā nṛtyaṁ stotrapāṭhañca kārayet |**


    **bālasya caritaṁ viṣṇoḥ paṭhanīyaṁ punaḥ punaḥ ||478|| **

agre—bhagavatpurataḥ ||478||


    **svaguruṁ pūjya śaktyā vai pūjanīyastato hariḥ | **


    **niśi pūjā vidhātavyā devakyāḥ keśavasya ca | **


    **mantreṇānena viprendra purāṇavihitena vai ||479||**

pūjya—pūjayitvā ||479||

**atha devakīpūjāmantraḥ**


    **adite devamātastvaṁ sarvapāpapraṇāśinī | **


    **atastvāṁ pūjayiṣyāmi bhīto bhavabhayasya ca ||480||**


    **pūjitā tu yathā devaiḥ prasannā tvaṁ varānane | **


    **pūjitā tu mayā bhaktyā prasādaṁ kuru suvrate ||481|| **


    **yathā putraṁ hariṁ labdhvā prāptā te nivṛtiḥ parā | **


    **nirvṛtiṁ devi tāmeva saputrā tvaṁ prayaccha me ||482||**

**śrīkṛṣṇapūjāmantraḥ**


    **avatārān sahasrāṇi karoṣi madhusūdana | **


    **na te saṁkhyā'vatārāṇāṁ kaścijjānāti vai bhuvi ||483||**


    **devā brahmādayo vāpi svarūpaṁ na vidustava | **


    **atastvāṁ pūjayiṣyāmi māturutsaṅgasaṁsthitam ||484||**


    **vāñchitaṁ kuru me deva duṣkṛtaṁ caiva nāśaya | **


    **kuruṣva me dayāṁ deva saṁsārārtibhayāpaha ||485|| **


    **evaṁ sampūjya govindaṁ pātre tilamaye sthitam | **


    **tataśca dāpayeddardhyamindorudayataḥ śuciḥ ||486|| **

tilamaye tilapūrite anyacca sarvaṁ spaṣṭārthameva ||486||


    **kṛṣṇāya prathamaṁ dadyāddevakīsahitāya vai | **


    **arghyaṁ ṛṣivaraśreṣṭhe sarvakāmaphalapradam ||487||**

**atha arghyadānamantraḥ**


    **jātaḥ kaṁsabadhārthāya bhūbhārottāraṇāya ca | **


    **devatānāṁ hitārthāya dharmasaṁsthāpanāya ca |**


    **kauravāṇāṁ vināśāya daityānāṁ nidhanāya ca ||488||**


    **gṛhāṇārdhyaṁ mayā dattaṁ devakīsahito mama ||489|| **


    **śrīkṛṣṇāya devakīsahitāya saparivārāya lakṣmīsahitāya arghyaṁ namaḥ ||490||**

**atha candrārghyadānamantraḥ**


    **dadhipuṣpākṣataimiśraṁ tato'rghyaṁ śaśine mudā | **


    **kṣīrodārṇavasambhūta atrinetrasamudbhava |**


    **arghyamindo gṛhāṇa tvaṁ rohiṇyā sahito mama ||491|| **


    **nārikelena śubhreṇa dadyādarghyaṁ vicakṣaṇaḥ | **


    **kṛṣṇāya parayā bhaktyā śaṅkhe kṛtvā vidhānataḥ ||492||**


    **dadyādbhūmaṇḍalaṁ kṛtsnaṁ sasāgaranagānvitam | **


    **arghyadānena tat puṇyaṁ labhate mānavo bhuvi ||493||**


    **gītaśāstrakathālāpaiḥ kuryājjāgaraṇaṁ niśi | **


    **dhūpadīpañca naivedyaṁ tāmbūlaṁ dāpayeddhareḥ ||494|| **


    **evaṁ janmāṣṭamī kṛtvā kartavyaṁ nāvaśiṣyate | **


    **sarvaṁ puṇyaphalaṁ prāpya ante yāti padaṁ hareḥ ||495|| **

brahmapurāṇe ca—


    **atha bhādrapade māsi kṛṣṇāṣṭamyāṁ kalau yuge | **


    **aṣṭoviṁśatime jātaḥ kṛṣṇo'sau devakīsutaḥ ||496||**


    **bhārāvatāraṇārthāya kṣatriyāṇāṁ kṣayāya ca | **


    **tasmāt sa tatra sampūjyo yaśodā devakī tathā ||497||**


    **gandhamālyestathā yāvairyavagodhūmasambhavaiḥ | sagorasairbhakṣyabhojyaiḥ phalaiśca vividhairapi |**


    **rātrau prajāgaraḥ kāryo nṛtyagītasamākulaḥ ||498|| iti | **

bhakṣyabhojyānāñca carvyārcavyatvena bhedaḥ ||498||


    **yo bhaviṣyottarādyukto vidhistadanusārataḥ | **


    **sarvaṁ janmāṣṭamīkṛtyamekīkṛtyātra likhyate ||499||**

bhaviṣyottaroktaḥ ādi-śabdāt bhaviṣyapurāṇādyukto yo vidhistasyānusārataḥ | ekīkṛtya krameṇa saṁyojya evaṁ bhaviṣyottara-bhaviṣyādyuktadṛṣṭyā tatrāpi tatpaddhatikāraparamaprāmāṇika-śrīkṛṣṇadevācāryādilikhanadṛṣṭyā ca tattadekavākyatayā'tredaṁ likhyate na ca kevalamekagranthadṛṣṭyeti bhāvaḥ ||499||


    **ekabhaktānantarantu dantadhāvanapūrvakam | **


    **saptamyāmathavāṣṭamyāṁ prātaḥ saṅkalpamācaret ||500||**

evaṁ sarvavratasādhāraṇavidhimullikhyādhunātra viśeṣaṁ likhati—eketyādinā | saptamyāmekabhaktānantaraṁ dantadhāvanapūrvakaṁ saṅkalpaṁ kuryāt athavā'ṅṭabhyāṁ prātaḥ kuryān ||500||

**atha tatra mantraḥ**


    **adya sthitvā nirāhāraḥ sarvabhogavivarjitaḥ | **


    **bhokṣe'haṁ puṇḍarīkākṣa śaraṇaṁ me bhavācyuta ||501||**

tatrāṣṭamīprātaḥ saṅkalpamantraṁ likhati—adyeti | yadyapi saṅkalpamantre śvobhūte parameśvara ityādi kvacit pāṭhaḥ tathāpi sarvabhāgavivarjita ityādiḥ bhaviṣyoktaḥ pāṭho'tra likhitaḥ pāṭhāntare devakīputretyādiviśeṣaṇanirdeśena śiṣṭagaṇādṛtatvāt | bhaviṣyottare ca śrīyudhiṣṭhiraṁ prati śrībhagavatā svayaṁ tathā noktaṁ paramalajjāguṇaśīlatvāt | evanyatrāpyūhyam ||501||


    **kurvīta prātaraṣṭamyāṁ snapanādi tilaiḥ prabhoḥ | **


    **arpayecca naraṁ sarva śiṣṭācārānusārataḥ ||502||**

atha loke janmatithikṛtyavat prāta śrībhagavato'pi tilasnapanādikaṁ laukikabhaktirītyapekṣayā kāryamiti likhati—kurvīteti | prabhoḥ śrīkṛṣṇasya snapanādi tilaiḥ kṛṣṇaiḥ kurvīta ādi-śabdāt udvartanādi tathā coktam—tilodvartī tilasnāyī tilahotā tilapradaḥ | tilavāpī tilāśī ca ṣaḍtilī nāvasīdati || iti atra ca śiṣṭācārānugāreṇāṣṭottaraśatadūrvāgrādiyuktena sahasracchidraghaṭena dhārayā snāpanādikamapi jñeyam | sarvaṁ vastrādikaṁ navameva bhagavate'rpayecca | śiṣṭācārānusārata iti sarvatrāpyagre'pyanuvartanīyam | sat-sampradāyācārānusāreṇaivātrākhilavidhilikhanāt ||502||


    **madhyāhne ca śubhe tīrthe'nyatra vā sajjale vratī |**


    **mūrdhni dhātrophalaṁ dattvā snāyāt kṛṣṇatilaiḥ śaraiḥ ||503|| **

śubhe tīrthe śrīkālindyādau tatrāpi śrīviśrāntyādau tadalābhe ca anyatra sajjale pavitranirmalasalile tathā cāgre lekhyaṁ bhaviṣyottaravacanaṁ nadyādau vimala jale iti | vratī upavāsaparo janaḥ | dhātrīphalaṁ mūrdhni dattvā tena mastakaṁ saṁmṛjya śubhaiḥ śrībhagavatsnānādyavaśiṣṭairmahāprasādarūpaiḥ kṛṣṇaistilaiḥ kṛtvā snānaṁ kuryāt | tathā ca bhaviṣye–upoṣitastu madhyāhne kṛtvā kṛṣṇatilaiḥ śubhaiḥ | dhātrīphalaṁ śire dadyānmahāpuṇyavivṛddhaye || iti ||503||


    **atha mādhyāhnikaṁ nityakṛtyamanyat samāpya hi | **


    **sudeśe racayeddivyaṁ devakyāḥ sūtikāgṛham ||504||**

anyat iṣṭadevapūjādi sudeśe śobhanapradeśe divyaṁ paramaśobhanam ||504||


    **bhūṣitaṁ maṇibhirvastravitānaistoraṇairapi | **


    **ābaddhaiḥ phalapuṣpaiśca ghṛtapakvādibhistathā ||505||**


    **yavadūrvāmbujādyāḍhyaṁ vādyagītādisaṅkulam |**


    **dvāre ca śṛṅkhalālohakhaḍgacchāgādisaṁyutam ||506|| **


    **gokulaṁ vilikhettatra gopagopījanāvṛtam | **


    **rakṣapālāṁśca gehasya sarvato'vasthitān likhet ||507||**


    **tanmadhye sarvatobhadramaṇḍale sthāpayedghaṭam | **


    **pātraṁ tadupari nyaseddhaimaṁ vaiṇavameva vā ||508|| **


    **devakīṁ sthāpayettatra svarṇenānyena vā kṛtām | **


    **sallakṣaṇāṁ suparyaṅke suptāṁ snutapayodharām ||509||**


    **tathaiva bhagavantañca tadutsaṅge stanandhayam | **


    **nijalakṣaṇasampannaṁ sthāpayecchāyitaṁ sukham ||510||**


    **tathā kvacit pradeśe ca śrīyaśodāṁ sakanyakām |**


    **śrīnandaṁ rohiṇīṁ rāmaṁ gopān gopīśca gā api ||511|| **


    **vasudevañca devakyāḥ samīpe muditānanam | **


    **khaḍgapāṇiṁ stuva tañca vismayotphullalocanam ||512||**


    **devān munīṁśca tatrorddhve praṇatān puṣpavarṣiṇaḥ | gandharvāpsarasādīṁśca gītanṛtyāditatparān ||513||**


    **kaṁsañca tatparīvārān gṛhītāstrāṁśca nidrayā | **


    **mohitān sthāpayet kvāpi kṛṣṇāyāṁ kāliyaṁ likhet ||514|| **


    **itthaṁ kṛtvā yathāśobhaṁ svaśaktyā sūtikāgṛham |**


    **tattanmūrtīśca vinyasya prārabhetārcanaṁ niśi ||515|| **

tatprakāraṁ darśayan tadeva viśinaṣṭi—bhūṣitamiti dvābhyām | toraṇādibhiśca bhūṣitaṁ kṛtvā gokulādi sarvaṁ likhitvā svasvayogyasthāne tattanmūrtīśca saṁsthāpyārcanaṁ prārabheta pūjārambhaṁ kuryāt | niśīti—niśi pūjā vidhātavyā devakyāḥ keśavasya ca iti bhaviṣyokteḥ | atra ca candrodaye candrārghyadānāt pūrvaṁ devakyā bhagavataśca bhaviṣye pūjokteḥ śiṣṭavargācārānusārācca prathamarātra eva pūjārambho jñeya iti dik ||505-515||


    **gandhapuṣpākṣatādīni vastrālaṅkaraṇāni ca | **


    **naivedyāni vicitrāṇi phalāni sthāpayettathā ||516||**

pūjārambhaprakārameva likhati—gandheti | ādi-śabdena pañcāmṛtodvartana-sugandhi-śuddhodakādīni candrārghyārthaṁ nārikelādi ca | vastrañca śrībhagavadarthaṁ parivānottarīyaṁ śuklavastrayugmaṁ jñeyam śuklavastrayugacchannam iti bhaviṣyokteḥ | naivedyāni ghṛtaśarkarāsahitapāyasaghṛtapakvadadhyādīni | tatheti samuccayāt vicitrāṇītyasya phalānītyanenāpi sambandhaḥ tāni ca spaṣṭaṁ tatra tatraivoktāni | arghyapādyādidravyāṇi ca sarvapūjāsādhāraṇānyevetyatra viśeṣato nollikhitāni | yadyapi gandhapuṣpādīnyapi pūjopakaraṇāni sarvapūjāsādhāraṇānyeva tathāpi mahotsava-viśeṣe'smin viśeṣatastattadravyasamāharaṇārthaṁ dravyaviśeṣopāharaṇārthañca tānyullikhitānīti dik ||516||


    **tataḥ śāstroktamantreṇa vidhināvāhya devakīm | **


    **pratiṣṭhāpya ca tasyai prāk puṣpāñjalimathārpayet ||517||**

**atha devakīdhyānam**


    **gāyadbhiḥ kinnarādyaiḥ satataparivṛtā veṇuvīṇādinādairbhṛṅgārādarśakūmbhaprakarakṛtakaraiḥ kinnaraiḥ sevyamānā | **


    **paryaṅke sāstṛte yā muditataramukhī putriṇī samyagāste sā devī devamātā jayati sutanayā devakī kāntarūpā ||518|| iti|**

devakyāvāhane śāstroktamantraśca namo devyai śriye iti lakṣmīmantra eva | puṣpāñjalisamarpaṇe ca gāyadbhirityādiśloka eva śiṣṭasammato mantraḥ | vidhineti—āvāhanamudrādi gītavādanṛtyapurāṇapaṭhanādi ca sarvapūjāsādhāraṇo vidhirjñeyaḥ | bhṛṅgāraḥ—sauvarṇa-laghujala-pānapātraṁ bhṛṅgārādīnāṁ prakare samūhe kṛtvā nyastāḥ karā yastairbhṛṅgārādipāṇibhirityarthaḥ | pādābhyañjayantī śrīdevakyāścaraṇāntike niṣaṇṇā paṅkaje pūjyā iti bhaviṣyottaroktaṁ yaddevakīpūjānantaraṁ lakṣmīpūjanaṁ prāyaḥ śiṣṭavargānādṛtatvāt tathāgre navabhyāṁ prātaḥ śrīdurgāpūjanamapi nātra likhitam ||517-518||


    **tathā śrīkṛṣṇadevasya prāgvadāvāhanaṁ budhaḥ | **


    **pratiṣṭhāñca vidhāyāsmai dadyāt puṣpāñjaliṁ tataḥ ||519||**

prāgvaditi—nityapūjāyāṁ yathāvāhanādikaṁ likhinamasti tathetyarthaḥ | tathā jayantīvrate ca mantraviśeṣo likhito'sti so'pyatra sarvo jñeyaḥ | rohiṇīyogena dvayorapyanayorabhedān | tatra ehi ehi jagannātha ityādirāvāhanamantraḥ manojyotiḥ iti pratiṣṭhāmantraḥ | puṣpāñjalisamarpaṇe ca viśveśvarāya ityādi-mantra evaṁ śiṣṭavargasammataḥ ||519||


    **candrodaye bahirgehāt saṁmārjyābjoparīndave | **


    **nārikelādikaṁ śaṅkhe kṛtvā tenārghyamarpayet ||520||**

**atha tatra mantraḥ**


    **kṣīrodārṇavasambhūta atrinetrasamudbhava | **


    **gṛhāṇārghyāṁ śaśāṅkeśa rohiṇyā sahito mama ||521||**


    **jyotsnāpate namastubhyaṁ namaste jyotiṣāṁ pate | **


    **namaste rohiṇīkānta arghyaṁ me pratigṛhyatām ||522|| iti | **


    **tato gṛhāntarāgatya kṛtvā jaya-jayadhvanim | **


    **dhyātvā śrībhagavajjanma kṛṣṇāyārghyaṁ nivedayet ||523||**

**atha tatra mantraḥ**


    **jātaḥ kaṁsabadhārthāya ||524|| ityādi | **

nārikelaṁ tasya śubhraśasyamādi-śabdāddadhipuṣpākṣatāni dadhipuṣpākṣatairmiśraṁ tato'rghyaṁ śaśine mune iti bhaviṣyokteḥ | tacca sarvaṁ śaṅkhe nidhāya tena nārikelādinā kamalopari candrāyārghyaṁ dadyāt | yadyapi devakyai śrībhagavate cārghyārpaṇānantarameva candrārghyāpaṇaṁ bhaviṣyottare bhaviṣye coktamasti tathāpi prāmāṇikaśiṣṭalikhitapaddhatyanusāreṇa vyutkrameṇātra likhitamiti jñeyam | gṛhāntaḥ pūjāmandirābhyantare āgatya śrībhagavato janma prādurbhāvaṁ tamadbhutaṁ bālakamambujekṣaṇam (3.9) ityādinā śrīdaśamaskandhādyuktaprakāraṁ dhyātvā śiṣṭācārānusāreṇa tamadbhutam ityādiślokāṁśca paṭhan | śubhranārikelaśasyenaiva śaṅkanihitenārghyamarpayet | nārikelena śubhreṇa dadyādarghyaṁ vicakṣaṇaḥ | kṛṣṇāya parayā bhaktyā śaṅkhe kṛtvā vidhānataḥ || iti bhaviṣyokteḥ | jātaḥ kaṁsabadhārthāya ityasya parabhāgo'tra na saṁgrahītaḥ bhaviṣyapurāṇavacanamadhye tathā pūrvaṁ jayantīvrate ca likhitatvāt evamagrepyūhyam ||520-524||


    **tataḥ kṣīrādinā śuddhodakena tu yathāvidhi | **


    **devakīsahitaṁ bhaktyā śrīkṛṣṇaṁ snāpayet kṛtī ||525||**

yathāvidhīti nityapūjāyāṁ snapanavidhirnṛtyagītavādyāvipūrvako yo likhitastadanusāreṇetyarthaḥ | kṛtī tattatprakārakuśalaḥ ||525||

**atha tatra mantraḥ**

**yogeśvarāya yogasambhavāya yogapataye govindāya namo namaḥ ||526|| iti | **

kvacicca—


    **yogeśvarāya devāya devakīnandanāya ca | **


    **yogodbhavāya nityāya govindāya namo namaḥ ||527|| iti| **


    **adite devamātastvamityādi prārthya devakīm | **


    **gandhādīnyarpayettasyai namo devyai śriye iti ||528|| **

adite devamātastvam ityādi ca prārthanāmantraḥ namo devyai śriye iti ca gandhādyarpaṇamantra iti vivecanīyam | evamagre'pyūhyam ādi-śabdāt puṣpadhūpanaivedyādīni ||528||


    **avatārasahasrāṇītyādinābhyarthya ca prabhum | **


    **pādyādi vastrabhūṣādi dhūpadīpādi cārpayet ||529||**

pādyādīti prathamenādi-śabdena madhuparkācamanīyādi dvitīyena gandhapuṣpādi tṛtīyena naivedyādi tattadviśeṣaśca sarvapūjāsādhāraṇatvādatra nollikhitaḥ | evamatrollikhito'nyo'pyupacāraḥ pūjāsādhāraṇatvādaśeṣa evohyaḥ yato'tra prāyo viśeṣabhāga eva darśita iti ataeva likhitam—kṛtīti ||529||

**atha tatra pādyādidīpāntamantraḥ**


    **oṁ yajñeśvarāya yajñasambhavāya yajñapataye govindāya namo namaḥ ||530|| iti |**

**atha naivedyamantraḥ**


    **oṁ viśveśvarāya viśvasambhavāya viśvapa ye govindāya namo namaḥ ||531|| iti | **


    **vasudevaṁ yaśodāñca nandaṁ rāmañca rohiṇīm | **


    **anyāṁśca pūjayettattannāmamantrairyathāvidhi ||532||**

rāmaṁ śrībaladevam  anyān gopagopīgavādīn devādīṁśca  tattanmūrtinirmāṇāśaktau ca sthaṇḍile āvāhanādikaṁ kṛtvā pūjayediti likhitabhaviṣyottara vacanato boddhavyam | sthaṇḍile sthāpayeddevaṁ śaśāṅkaṁ rohiṇīntathā | devakīṁ vasudevañca yaśodāṁ nandameva ca | balabhadraṁ tathā gopān gopīrgokulameva vā || iti bhaviṣyottarokteḥ | tasya tasya vasudevādernāmātmakairmantraiḥ tatprakāraśca pūrvaṁ sarvatra likhito'styeva | atra bhaviṣye bhaviṣyottare coktaḥ—svanāmabhiścaturthyantaiḥ praṇavādirnamo'ntakaiḥ | pūjayeyurdvijāḥ sarve strīśūdrā mantravarjitāḥ || iti | ato'yaṁ prayogaḥ—oṁ vasudevāya namaḥ ityādi | yathāvidhīti āvāhanādikaṁ kṛtvā | kaśyapo vasudevo'yam ityādi tathā dhyātvāvatāraṁ prāguktam ityādeśca bhaviṣyottaroktasyānusāratastattaddhyānaṁ kṛtvā pādyādinaivedyāntopacārān samarpayedityevaṁ sarvaṁ pūjāsādhāraṇavidhyanusāreṇa pūjayedityarthaḥ ||532|| |


    **pakvānnāni vicitrāṇi khādyāni vividhāni ca | **


    **tatkālīnaphalānyatra tāmbūlañca samarpayet ||533||**

atha mahotsavaviśeṣasyāsya lakṣaṇaṁ punardravyaviśeṣasamarpaṇaṁ likhati—pakvānnānīti | khādyāni caryavījekṣukuḍukādīni | tatkālīnāni janmāṣṭamīsamayodbhavāni phalāni kuṣmāṇḍakadalakādīni ca ||533||

**atha tatra mantraḥ**


    **dharmeśvarāya dharmasambhavāya dharmapataye govindāya namo namaḥ ||534|| iti |**


    **niśīthe guḍasarpibhyāṁ vasordhārāñca pātayet ||535|| **

niśīthe arddharātre guḍyuktena gavyaghṛtena vasordhārāḥ pātayet | tatra mantraḥ—vasoḥ pavitramasi iti etacca lokajanmānantarasādhāraṇakṛtyam ||535||


    **atha kuryādbhagavato jātakarma-mahotsavam | **


    **śrīnālavarddhanaṁ kuryāt ṣaṣṭhīniḥsāraṇaṁ tataḥ ||536||**


    **śrīnāmakaraṇa tattallīlānukaraṇantathā | **


    **athācāryaṁ samabhyarcya kuryājjāgaraṇaṁ mudā |**


    **gītanṛtyādinā bālyakrīḍāśravaṇapūrvakam ||537||**

kiñca śrīnālasya śrīnābhināḍyā varddhanaṁ chedanam tacca hairaṇyakṣureṇa kuryāt | yathopacāraiḥ ṣaṣṭhikāyai namaḥ iti ṣaṣṭhīṁ sampūjya vidhivanniḥsāraṇaṁ kuryāditi jñeyam | sarvañca bhagavanniveditaśeṣeṇaiva sidhyatīti sthāpane pṛthak na likhitam | tasyāstasyāḥ suprasiddhāyāḥ līlāyāḥ pūtanābadhādi-kaṁsabadhāntakrīḍāyāḥ anukaraṇam | ācāryaṁ nijaguruṁ yadvā vratārthe gurutvena vṛtaṁ vipraṁ samabhyarcya vastrālaṅkaraṇādinā samyak pūjayitvā bālyakrīḍā śrībhagavataḥ pūtanāvadhādicaritaṁ tacchravaṇapūrvakaṁ jāgaraṇaṁ kuryāt | jāgaraṇavidhiśca sarvavratasādhāraṇa evetyatra viśeṣato nollikhitaḥ ||536-537||

skānde brahmanāradasaṁvāde—


    **ājanmopārjitaṁ pāpaṁ tatkṣaṇādeva līyate | **


    **rātrau jāgaraṇe vipra dṛṣṭe naśyati dehinām ||538||**

kathaṁ līyate ityapekṣāyāmuktapoṣanyāyenāha—rātrāviti | he vipra dṛṣṭe tama iti pāṭhe ca tamo'jñānam ||538||


    **prabhāte sati nirvartya nityakarmāṇi vaiṣṇavaḥ | **


    **devamabhyarcya samprāthya praṇamya ca visarjayet ||539||**

nityakarmāṇi snānādīni saṁprārthya kṣamasvetyādikamabhyarthya visarjayediti janmāṣṭamīvratārthanirmitaśrīmūrtiviśeṣasya vratānte gurau samarpaṇārthamityeṣā dik ||539||

**atha praṇāmamantraḥ**

**yaṁ devam ||540|| ityādi sārddhapadyam |**

**atha prārthanāmantraḥ**

**śāntirastu ||541|| ityādi | **


    **athācāryāya tat sarvaṁ śrīmūrtyādi sadakṣiṇam | **


    **pradāya viprān sambhojya vidadhyāt pāraṇotsavam ||542||**

tat sūtikāgṛhopakaraṇaṁ tattadbhagavadādipratimāḥ ādi-śabdena pūjopakaraṇādikañca sarvaṁ dakṣiṇāsahitaṁ prakarṣeṇa śrīkṛṣṇaḥ prīyatāmityevaṁ dattvā tathaiva viprān samyag bhojayitvā vratasamāptirūpamahotsavaṁ kuryāt paramaharṣeṇa bandhubhiḥ samaṁ bhagavanmahāprasādānnādikaṁ bhuñjītetyarthaḥ ||542||

**atha pārśvaparivartanotsavaḥ**


    **bhādrasya śuklaikādaśyāṁ śayanotsavavat prabhoḥ | **


    **kaṭidānotsavaṁ kuryādvaiṣṇavaiḥ saha vaiṣṇavaḥ ||543||**

śayanotsavavaditi yathā śayane kṣīrābdhimahotsavaprakāro likhitastathetyarthaḥ | tatra yadyapi bhaviṣyottare ekādaśyāmityuktaṁ tathāpipūrvalikhitaśayanādikālanirṇayānusāreṇa dvādamyāmiti likhitam | tadviśeṣaśca pūrvameva śayanotsavaprakaraṇe likhito'sti | bhaviṣyottare caikādaśīdvādaśyorabhedābhiprāyeṇoktamiti boddhavyam ||543||

bhaviṣyottare—


    **prāpte bhādrapade māsi ekādaśyāṁ site'hani | **


    **kaṭidānaṁ bhavedviṣṇormahāpātakanāśanam ||544|| **


    **jalāśayāntikaṁ nītvā samyagabhyarcya prabhum | **


    **karṇikāparivṛttiñca dakṣiṇāṅke prakalpayet ||545||**

śayanotsavāt kañcidviśeṣamanuvādapūrvakaṁ likhati—jaleti tribhiḥ | karṇikāyāḥ kaṭyāḥ parivṛttiṁ dakṣiṇāṅge prakalpayediti pūrvaṁ vāmāṅgena suptasyādhunā dakṣiṇāṅgena svāpayedityarthaḥ | tatkālaviśeṣaśca pūrvameva nirṇīto'sti ||545||

**atha abhyarthanamantraḥ**


    **deva deva jagannātha yogigamya nirañjana | **


    **kaṭidānaṁ kuruṣvādya māsi bhādrapade śubhe ||546|| **


    **mahāpūjāṁ tataḥ kṛtvā vaiṣṇavān paritoṣya ca | **


    **devaṁ svamandire nītvā yathāpūrvaṁ niveśayet ||547||**

**atha śravaṇadvādaśīvratam**


    **bhādrasya śukladvādaśyāṁ yuktāyāṁ śravaṇena hi | **


    **upoṣya saṅgame snātvā devaṁ vāmanamarcayet ||548||**

**atha tanmāhātmyam**


    **māsi bhādrapade śuklā dvādaśī śravaṇānvitā | **


    **mahatī dvādaśī jñeyā upavāse mahāphalā |**


    **arcayitvā'cyutaṁ bhaktyā labhet puṇyaṁ daśābdikam ||549||**

daśābdikaṁ daśābdabhagavadarcanajaṁ puṇyam tasyāmarcayitvā labhet ||549||


    **phalaṁ datta-hutānāñca tasyāṁ lakṣaguṇaṁ bhavet ||550||**

skānde—


    **māsi bhādrapade śuklā dvādaśī śravaṇānvitā | **


    **mahatī dvādaśī jñeyā upavāse mahāphalā ||551|| **


    **saṅgame saritaḥ puṇye dvādaśī tāmupoṣita | **


    **āplavādeva cāpnoti dvādaśadvādaśīphalam ||552||**

āplavāt—saṅgama eva snānāt ||552||


    **budhaśravaṇasaṁyuktā saiva ceddvādaśī bhavet | **


    **atyantamahatī tasyāṁ dattaṁ bhavati cākṣayam ||553||**


    **arcayitvā'cyutaṁ bhaktyā labhet puṇyaṁ daśābdikam |**


    **phalaṁ dattahutānāñca tasyāṁ lakṣaguṇaṁ bhavet ||554|| **

brahmavaivarta pitāputrasaṁvāde—


    **māsi bhādrapada śuklapakṣe yadi harerdine | **


    **budhaśravaṇasaṁyogaḥ prāpyate tatra pūjitaḥ ||555||**


    **prayacchati śubhān kāmān vāmano manasi sthitān |**


    **vijayā nāma sā proktā tithiḥ prītikarī hareḥ ||556|| **


    **saṅgame sarvatīrthānāṁ saṅgamastatra jāyate | **


    **śuklā bhādrapade svargaṁ kṛṣṇā kaluṣasaṁkṣayam ||557|| **


    **phālgune kurute mokṣamapi brahmabadhānnṛṇām | **


    **mahāpuṇyapradā hyeṣā saṅgame vijayā tithiḥ |**


    **sarvapāpakṣayo nūna jāyate tadupoṣiṇām ||558|| **

kiñca—


    **sarvatīrthāni bhūpṛṣṭhe saṅgame yānti saṅgamam | **


    **vijayāvāsare sarvedevānāṁ saṅgamo bhuvi ||559||**


    **idaṁ sarvapurāṇeṣu rahasyaṁ parigīyate | **

**saṅgame vāmanaṁ pūjya pretayonau na jāyate ||560|| **

bhādramāse śuklā śravaṇadvādaśī svargaṁ kurute phālgune kṛṣṇā kaluṣasaṁkṣayaṁ kurute | pūjya—pūjayitvā ||557-560||

viṣṇudharmottare śrīparaśurāma uvāca—


    **upavāsāsamarthānāṁ kiṁ syādekamupoṣitam | **


    **mahāphalaṁ mahādeva tanmamācakṣva suvrata ||561|| **

upoṣitamupoṣaṇam ||561||

śrīśaṅkara uvāca—


    **yā rāmaśravaṇopetā dvādaśī mahatī tu sā | **


    **tasyāmupoṣitaḥ snātaḥ pūjayitvā janārdanam |**


    **prāpnotyayatnāddharmajña dvādaśadvādaśīphalam ||562|| **

kiñca—


    **śravaṇadvādaśīyoge budhavāro bhavedyadi | **


    **atyantamahatī rāma dvādaśī sā prakīrtitā ||563|| **


    **snānaṁ japyaṁ tathā homo dānaṁ śrāddhaṁ surārcanam | sarvamakṣayamāpnoti tasyāṁ bhṛgukulodvaha ||564||**


    **tasmin dine tathā snāto yo'pi kvacana saṅgame |**


    **sa gaṅgāsnānajaṁ rāma phalaṁ prāpnotyasaṁśayam ||565|| **


    **śravaṇe saṅgamāḥ sarve paripuṣṭipradāḥ sadā | **


    **viśeṣāddvādaśīyukte budhayukte viśeṣataḥ ||566|| **

paripuṣṭipradāṁ—puṇyātiśayakarā ||566||

bhaviṣyottare śrīyudhiṣṭhira uvāca—


    **upavāsāsamarthānāṁ sadaiva puruṣottama | **


    **ekā yā dvādaśī puṇyā tāṁ vadasva mamānagha ||567||**

śrīkṛṣṇa uvāca—


    **māsi bhādrapade śuklā dvādaśī śravaṇānvitā | **


    **sarvakāmapradā puṇyā upavāse mahāphalā ||568||**


    **saṅgame saritāṁ snātvā gaṅgāsnānādijaṁ phalam | **


    **sopavāsaḥ samāpnoti nātra kāryā vicāraṇā ||569||**

kiñca—


    **budhaśravaṇasaṁyuktā saiva ceddvādaśī bhavet | **


    **atīva mahatī tasyāṁ savaṁ dattamihākṣayam ||570|| **

kiñca tatraiva vaṇigupākhyāne—


    **śravaṇadvādaśīyoge pūjayitvā janārdanam | **


    **dānañca dattvā viprebhyaḥ sopavāso jitendriyaḥ ||571||**


    **mahānadīsaṅgame ca snātvā diṣṭāntamāgataḥ | **


    **avāpa paramaṁ sthānaṁ durlabhaṁ sarvamānavaiḥ ||572||**


    **yatra kāmaphalā vṛkṣā nadyaḥ pāyasakardamāḥ | **


    **śītalāmalapānīyāḥ puṣkariṇyo manoharāḥ ||573||**


    **taṁ deśamāsādya vaṇiṅmahātmā sumṛṣṭajāmbūnadabhūṣitāṅgaḥ |**


    **kalpaṁ samagraṁ surasundarībhiḥ sākaṁ sa reme muditaḥ sadaiva ||574|| **

kiñcānte—


    **budhaśravaṇasaṁyukta-dvādaśyāṁ saṅgamodakam | **


    **dānaṁ bahvodanaṁ śastamupavāsaḥ paro vidhiḥ ||575|| **

bahava odanā yasmin tat śastaṁ maṅgalam ||575||


    **sagareṇa kakutsthena dhundhumāreṇa gādhinā | **


    **etaścānyaiśca rājendra kāmadā dvādaśī kṛtā ||576||**


    **yā dvādaśī budhayutā śravaṇena sārddhaṁ syāt sā jayeti kathitā munibhirnabhasye | **


    **tāmādareṇa samupoṣya naro hi samyak prāpnoti siddhimaṇimādiguṇopapannaḥ ||577|| iti |**

nabhasye bhādre siddhiṁ mokṣaṁ śrīvaikuṇṭhalokaṁ vā ||577||

**atha śravaṇadvādaśīvratanirṇayaḥ**


    **dvādaśyekādaśo vā syādupoṣyā śravaṇānvitā | **


    **viṣṇu śṛṅkhalayogaśca tantrayaṁ miśritaṁ yadi ||578||**

dvādaśīti—śravaṇanakṣatrayuktā yadi dvādaśī syāt tadā śaktairaśaktaiśca sarvaireva dvādaśyevopoṣyā yadi vaikādaśī śravaṇānvitā syāddvādaśyāṁ śravaṇaṁ nāsti tadā sarvairekādaśyevopoṣyā yadi ca tithikṣayāttantrayaṁ dvādaśyekādaśīśravaṇañca miśritamekasminneva dine anyo'nyamilitaṁ syāttadā viṣṇuśṛṅkhalo nāma yogaḥ | viṣṇudaivatyānāṁ trayāṇāmeva teṣāmekatra śṛṅkhalāvat grathitatvāt tataśca sa evopoṣya ityarthaḥ | tattadviśeṣaścodāhariṣyamāṇavacanato'gre vyakto bhāvī ||578||

**atha śravaṇadvādaśyupavāsaḥ**

śrīmārkaṇḍeyaḥ—


    **śravaṇarkṣasamāyuktā dvādaśī yadi labhyate | **


    **upoṣyā dvādaśī tatra trayodaśyāntu pāraṇam ||579||**

yamaśca—


    **yadā tu śukladvādaśyāṁ nakṣatraṁ śravaṇaṁ bhavet | **


    **tadā'sau tu mahāpuṇyā dvādaśī vijayā smṛtā ||580||**


    **tatra dānopavāsādyamakṣayaṁ parikīrtitam | **


    **ekādaśyā viśuddhatve dvādaśyāntu pare'hani |**


    **śravaṇe sati śaktasya vratayugmaṁ vidhīyate ||581||**

kiñca—


    **asamāpte vrate pūrve naivakuryādvratāntaram | **


    **ityādi vacanasyātra bādhaka vaṁ na vidyate ||582||**

tathāhi bhaviṣyottare—


    **ekādaśīmupoṣyaiva dvādaśīṁ samupoṣayet |**


    **na cātra vidhilopaḥ syādubhayordevatā hariḥ ||583|| iti | **


    **aśaktastu vratadvandve bhuṅkte vaikādaśī-dine | **


    **upavāsaṁ budhaḥ kuryācchravaṇadvādaśīdine ||584|| **

tathā ca nāradīye—


    **upoṣya dvādaśīṁ puṇyāṁ viṣṇuṛkṣeṇa saṁyutām | **


    **ekādaśyudbhavaṁ puṇyaṁ naraḥ prāpnotyasaṁśayam ||585||**

na caivaṁ śuddhaikādaśītyāgena doṣaḥ syāditilikhati—upoṣyeti tribhiḥ | viṣṇuṛkṣeṇa śravaṇena | keciccedamupavāsadvaye prāpte satyasamarthaviṣayakamiti vyavasthāpayanti | tadayuktaṁ vaiṣṇavānāṁ dvādaśyāṁ śravaṇayoge mahādvādaśītvena tatropavāsāt | tathā nāradīyādivacaneṣvatra śaktāśattādiviśeṣaparityāgena nara ityādisāmānyanirdeśācca ||585||


    **vājapeye yathā yajñe karmahīno'pi dīkṣitaḥ | **


    **sarvaṁ phalamavāpnoti asnāto'pyahuto'pi san ||586|| **


    **evamekādaśīṁ tyaktvā dvādaśyāṁ samupoṣaṇāt |**


    **pūrvavāsarajaṁ puṇyaṁ sarvaṁ prāpnotyasaṁśayam ||587|| iti | **


    **atyalpo'pyanayoryogo bhavettithibhayoryadi | **


    **upādeyaḥ sa eva syādityatropavasedbudhaḥ ||588|| **

tathā ca śravaṇadvādaśīṁ prakṛtya tatraivoktam—


    **tithinakṣatrayoryoge yogaścaiva narādhipa | **


    **dvikalo yadi labhyeta sa jñeyo hyaṣṭayāmikaḥ ||589|| **

tathaiva mātsye—


    **dvādaśī śravaṇāyuktā kṛtsnā puṇyatamā tithiḥ | **


    **na tu sā tena yuktā ca tāvatyeva praśasyate ||590||**

**atha śravaṇānakṣatrayuktaikādaśyupavāsaḥ**

nāradīye—


    **yadi na prāpyate ṛkṣaṁ dvādaśyāṁ vaiṣṇavaṁ kvacit |**


    **ekādaśī tadopoṣyā pāpaghnī śravaṇānvitā ||591|| **

vaiṣṇavamṛkṣaṁ śravaṇaṁ kvaciditi rātryādau kasmiṁścit samaye'pītyarthaḥ | ataevoktaṁ mātsye—dvādaśī śravaṇa-spṛṣṭā iti nāradīye caitatprakaraṇa eva | tithinakṣatrayāgānāṁ yogaścaiva narādhipa | dvikalo yadi labhyeta sa jñeyo hyaṣṭayāmikaḥ || iti ||591||


    **ubhayordevatā viṣṇuḥ purāṇaḥ puruṣottamaḥ | **


    **vibhedo'tra na kartavyo vibhedāt patate naraḥ ||592|| **

ataeva bhaviṣyottare—


    **ekādaśī yadā ca syāt śravaṇena samanvitā |**


    **vijayā sā tithiḥ proktā bhaktānāṁ vijayapradā ||593|| **

viṣṇupurāṇe—


    **yāḥ kāścittithayaḥ proktāḥ puṇyā nakṣatrayogataḥ | **


    **tāsveva tadvrataṁ kuryācchravaṇadvādaśī vinā ||594|| iti |**

yāḥ kāściditi—yena kenacinnakṣatraviśeṣayogena yāḥ kāścittithayaḥ puṇyāḥ proktāḥ tāsu yadvihitaṁ vrataṁ tattāsveva kuryāt na tithyantare tattannakṣatrayukte | yathā phālgunī śuklā dvādaśī puṣyakṣeṇa yuktā govindadvādaśī nāma tasyāmupavāsavrataṁ vihitaṁ tasyāmeva kuryānna ca puṣyānvitāyāmekādaśyām evaṁ niyamaśca śravaṇadvādaśīṁ vinā śravaṇadvādaśīvratantu śravaṇakādaśyāmapi bhavatītyarthaḥ ||594||


    **ekādaśyupavāse ca dvādaśyāṁ kṛṣṇamarcayet | **


    **prādurbhūto hi bhagavān dvādaśyāmeva vāmanaḥ ||595||**

nanu tarhi bhagavato vāmanasyārcanamapi tathaiva prasajyeta neti likhati— eketi | kṛṣṇaṁ śrīvāmanarūpamavatāratvenābhedāt hi yataḥ bhagavān śrīkṛṣṇo dvādaśyāmeva vāmanarūpeṇa jātaḥ | tathā cāṣṭamaskandhe (18.5) —śroṇāyāṁ śravaṇa-dvādaśyāṁ muhūrte'bhijiti prabhuḥ ityādi | śroṇāyāṁ śravaṇasyacandra ityarthaḥ ||595||

tathā ca matsyapurāṇe—


    **upoṣyaikādaśīṁ tatra dvādaśyāṁ pūjayeddharim ||596|| iti | **


    **ato yadi na labhyeta madhyāhne dvādaśī tadā | **


    **dvādaśīmadhya evārcyo vāmanastarhi sūribhiḥ ||597|| iti |**

**atha śrīviṣṇuśṛṅkhalayogaḥ**

mātsye—


    **dvādaśīśravaṇaspṛṣṭā spṛśedekādaśī yadā | **


    **sa eṣa vaiṣṇavo yogo viṣṇuśṛṅkhalasaṁjitaḥ ||598|| **


    **tasminnupoṣya vidhivannaraḥ saṁkṣīṇakalmaṣaḥ | **


    **prāpnotvanuttamāṁ siddhiṁ punarāvṛttidurlabhām ||599|| iti | **


    **ekādaśīpadenātra tadahorātra ucyate | **


    **anyathā dvādaśīsparśastasyāṁ nityaṁ hi vidyate ||600||**


    **tithinakṣatrayoryoga ityādyaṁ yattu darśitam | tenālpakālasaṁyoge'pyaṣṭayāmikateṣyate ||601|| **


    **atraiva dvādaśīmadhye pāraṇaṁ śravaṇe'dhike | **


    **vakṣyamāṇañca ghaṭate'nyathā prāgvaddvidhā vratam ||602||**


    **dvādaśī śravaṇarkṣāñcetyasmin pāṭhe bhavedidam | dvādaśīśravaṇaspṛṣṭeyasmiṁśca spṛṣṭatā khalu | **


    **tattatsāhityamevāha pūrvasmādeva hetutaḥ ||603||**

**atha tasmādayantu tatraiva viśeṣaḥ**

**dvitīyaviṣṇuśṛṅkhalayogaḥ**

yathā viṣṇudharmottare—


    **ekādaśī dvādaśo ca vaiṣṇavyamapi tadbhavet | **


    **tadviṣṇuśṛṅkhalaṁ nāma viṣṇusāyujyakṛdbhavet |**


    **tasminnupoṣaṇādgacchecchvetadvīpapuraṁ dhruvam ||604|| dvādaśyāmupavāso'tra trayodaśyāntu pāraṇam | **


    **niṣiddhamapi kartavyamityājñā pārameśvarī ||605|| iti | **

niṣiddhamapīti—ekādaśīmupoṣyaiva dvādaśyāṁ pāraṇaṁ smṛtam | trayodaśyāṁ na tat kuryāddvādaśadvādaśīkṣayāt || ityādimatsyapurāṇādivacanaistrayodaśyāṁ pāraṇaniṣedhāt | etacca sthūladṛṣṭyā vaiṣṇavetara-viṣayakavyavasthāpekṣayā ceti jñeyam | atraiva śravaṇakṣetyādinā trayodaśyāmeva śrīmārkaṇḍeyādibhiḥ pāraṇokteḥ tathā prāyo vaiṣṇavānāṁ dvādaśyupavāsena sarvatra trayodaśyāmeva pāraṇāpatteḥ | ata evaṁ vyākhyeyam—śrīviṣṇusāyujyādyapekṣayā sarvakarmādyanādareṇa niṣiddhamapi kartumucitamityeṣā ca parameśvarasyājñaiva dvādaśīvallabhasya bhagavato dvādaśīvratapriyatvāt | ataeva sarvatra vaiṣṇavānāṁ dvādaśīvratagrahaṇādi śrūyata iti dik ||605||


    **yogo'yamanyo dvādaśyāḥ kṣaya eveti lakṣyate | **


    **dvādaśyāmupavāsācca trayodaśyāñca pāraṇāt ||**


    **trayodaśyāṁ pāraṇaṁ hi śravaṇe'pi niṣetsyate ||606||**

**atha viṣṇuśṛṅkhala eva viśeṣāntaram**


    **dvādaśyekādaśī saumyaḥ śravaṇañca catuṣṭayam | **


    **devadundubhiyogo'yaṁ yajñāyutaphalapradaḥ ||607|| iti | **


    **pāraṇāhe tu dvādaśyāḥ śravaṇāyāśca vṛddhitaḥ | **


    **rātrau tu pāraṇābhāvādayuktaṁ kartuṁ vratadvayam ||608||**

pāraṇāhe vratapāraṇādine dvādaśyāḥ śravaṇāyāśca vṛddhau satyāṁ śaktaścet tarhi vṛtadvayaṁ kuryāt ||608||


    **na cātra vidhilopaḥ syādubhayordevatā hariḥ ||609||**

nanu pāraṇāntaṁ vrataṁ jñeyaṁ vratānte dvijabhojanam | asamāpte vrate pūrve naiva kuryādvratāntaram || iti viṣṇudharmottarokterapāraṇe doṣaḥ syāt tatrāha—na cātreti | ubhayoḥ ekādaśī-dvādaśyoḥ ||609||


    **dvādaśyāmupavāso'tra trayodaśyāntu pāraṇam ||610|| **

evamasamartho vratamekameva kuryādityāyātaṁ tatra ca śravaṇena sitā yatra dvādaśī labhyate kvacit | upoṣyaikādaśīṁ tatra dvādaśyāmarcayeddharim || ityādi śrīyamādyukteraśaktasyaikādaśyāmevopavāsaśaṅkā syāt ato likhati—dvādaśyāmiti | vaiṣṇaveṣvaṣṭamahādvādaśīvratasya nityatvāt | tacca pūrvameva tatraiva likhitamasti ||610||


    **dinadvaye'pi śravaṇābhāve tadyogahānitaḥ | **


    **ekādaśyāmupoṣyaiva dvādaśyāṁ vāmanaṁ yajet ||611||**

nanu yathā janmāṣṭamyāṁ rohiṇyādi-yogābhāvepyupavāsaḥ tathātra śravaṇayogābhāve'pi śrīvāmanadevaprādurbhāvāpekṣayā samarthanopavāsadvayapakṣe dvādaśyāmupavāsaḥ kartavyo na vetyāśaṅkya likhati—dineti | tasya dvādaśyāṁ śravaṇayogasya hānita abhāvāt | yatastadyogāpekṣayaivātra dvādaśyāmupavāsa-vidhānamiti dik | yajet pūjayet ||611||


    **viṣṇuśṛṅkhalake'pi syādvṛttiniśi paratra cet | **


    **yadādhikyaṁ tithibhayoḥ śaktaḥ kuryādvratadvayam ||612|| **


    **pāraṇāyā anaucityaṁ tāvatyāṁ niśi cedbhavet | **


    **aśaktastūttaraṁ kuryādyogasyaivāsya gauravāt ||613||**

**atha tatra pāraṇakālanirṇayaḥ**


    **sa ca vratavikalpe dvitīye viṣṇuśṛṅkhale ca spaṣṭa eva kevalaśravaṇaniṣkarṣe tu na tadādaraḥ tithi-nakṣatrasaṁyoge ||614|| ityādi-vakṣyamāṇebhyaḥ |**

**prathamaviṣṇuśṛṅgale pāraṇanirṇayaḥ**


    **anuvṛttirdvayoreva pāraṇāhe bhavedyadi | **


    **tatrādhikye tithervṛtte bhānte satyeva pāraṇam ||615|| **

dvayostithyakṣayoḥ dvādaśīśravaṇayoḥ pāraṇāhe anuvṛttiḥ vṛddhikrameṇāgamaḥ | tirthedvādaśyā ādhikye vṛddhau vṛtte sati bhānte śravaṇānte pāraṇam | etacca viṣṇuśṛṅkhalayogāpekṣayā pūrvadinopavāsābhi prāyeṇetyūhyam ||615||

yaduktaṁ nāradīye—


    **tithinakṣatrayoryoge upavāso bhavedyadā | **


    **pāraṇantu na kartavyaṁ yāvannaikasya saṁkṣayaḥ ||616|| iti | **


    **ṛkṣasya sati cādhikye tithimadhye hi pāraṇam | **


    **dvādaśīlaṅgāne doṣo bahuśo likhito yataḥ ||617||**

ṛkṣasya śravaṇanakṣatrasyādhikye dvādaśīto vṛddhau satyāmapi dvādaśīmadhya evaṁ pāraṇaṁ syāt atra na ṛkṣānto'pekṣaṇīya ityarthaḥ | nanu ṛkṣānte pāraṇaṁ kuryādityuktaṁ tatra likhati—dvādaśīti | likhitaḥ pūrvaṁ dvādaśīpāraṇanirṇaye ||617||

tathā coktam—


    **tithinakṣatrasaṁyoge upavāso yadā bhavet | **


    **tāvadeva na bhoktavyaṁ yāvannaikasya saṁkṣayaḥ ||618|| **

tāvaditi tithinakṣatrasaṁyogaṁ yāvanna bhoktavyaṁ ekaviyogena pāraṇaṁ kartavyaṁ tatra ca dvādaśyāṁ satyāṁ tasyāmeva pāraṇaṁ na tu tadatikrameṇetyarthaḥ ||618||


    **viśeṣeṇa mahīpāla śravaṇaṁ varddhate yadi | **


    **tithikṣayeṇa bhoktavyaṁ dvādaśīṁ naiva laṅghayet ||619|| iti | **


    **evaṁ dvayorniśāvyāptau cāhni pāraṇamīritam | **


    **na rātrau pāraṇaṁ kuryāditi hyanyatra sammatam ||620||**


    **yato rātrāvṛkṣalabdhāvapi dvādaśyatikramaḥ | **


    **ataḥ kṛtaṁ paunaruktyaṁ dvādaśīṁ naiva laṅghanyet ||621||**


    **evakāreṇa ca punastadeva niradhāri yat | **


    **dvādaśyanādaro nātaḥ kāryā bhasya tu sa smṛtaḥ ||622||**

tathā ca skānde—


    **yāḥ kāścittithayaḥ proktāḥ puṇyā nakṣatrayogataḥ |**


    **ṛkṣānte pāraṇaṁ kuryādvinā śravaṇa-rohiṇīm ||623|| iti | **


    **yato rātrigato dvādaśyaṁśo nātra vicāryate | **


    **ato varddhata ityāha pāraṇāsamayātyayam ||624||**


    **trayodaśyāṁ pāraṇantu naitadviṣayamiṣyate | trayodaśyāmapītyetadanukteradvidhā tataḥ ||625||**


    **pratyutātra tu-śabdena tasyaikadhyaṁ pradarśitam | **


    **paryavasyedato yuktyā dvādaśīkṣaya eva tat ||626|| **


    **tathāpi sandihānaścedgṛhṇīyāccaraṇāmṛtam |**


    **pāraṇāyāḥ paraṁ samyak pūrakaṁ tadbhavedyataḥ ||627|| **

gautamīye tu sphuṭamevoktam—


    **yadṛkṣaṁ vā tithirvāpi rātriṁ vyāpya vyavasthitā | **


    **divase pāraṇaṁ kuryādinyathā patanaṁ bhavet ||628|| iti |**

**atha śrīvāmanavratavidhiḥ**


    **natvā gurumanujñāpya paścānniyamamācaret | **


    **na hi sidhyedgurorbhaktiṁ niyamañca vinā phalam ||629||**

**tatra niyamamantraḥ**


    **ekādaśyāṁ nirāhāraḥ sthitvā caivāpare'hani | **


    **bhokṣye śrīvāmanānanta śaraṇāgatavatsala ||630|| iti | **

gurumiti—nijagururyadi sannihitaḥ syāttarhi taṁ tadabhāve ācāryatvena vṛtaṁ vipramekam | paścāditi—ādau gurugṛhe gatvā paścāniyamamācaret | śirastatpādayoḥ kṛtvā pādau spṛṣṭvā ca maulinā | kṛtāñjalipuṭo bhūtvā prārthayitvā guruntataḥ || iti skānde jayantīvrataprasaṅgokteḥ | niyamaṁ sādika tathā ca tatraiva—niyamāt phalamāpnoti na śreyo niyama vinā iti ||629-630||


    **ekādaśyā rajanyāṁ vā dvādaśyāṁ cārcayet prabhum ||631|| **

ekādaśyā rajanyāmiti dvādaśīkṣayābhiprāyeṇa kadācicca svalpāyāṁ vṛddhāyāmapi tasyāṁ pāraṇāpekṣayeti dik ||631||


    **svarṇarūpyamaye pātre tāmravaṁśamaye'pi vā | **


    **kuṇḍikāṁ sthāpayet pārśve chatrikāpādukāstathā |**


    **śubhāñca vaiṇavīṁ yaṣṭimakṣasūtraṁ pavitrakam ||632|| **

svarṇamaye rūpyamaye tāmramaye vaṁśagaye pūrvapūrvābhāve uttarottarasminniti jñeyam | atra kumbhasthāpanādikaṁ sarvaṁ pūrvalikhitavijayādi-vratānusāreṇa draṣṭavyameva | atra ca kvacidviśeṣa eva kiñcidanuvādapūrvakaṁ likhitamiti jñeyam ||632||


    **puṣpairgandhaiḥ phalairdhūpairvāmanaṁ cārcayeddharim | **


    **nānāvidhaiśca naivedyairbhakṣyabhojyairguḍaudanaiḥ |**


    **jāgaraṁ niśi kurvīta gītavādyādinarttanaiḥ ||633|| **

guḍaudanairguḍapācitaudanairmiṣṭānnairvā ||633||


    **evamārādhya deveśaṁ prabhāte vimale sati | **


    **ādāvarghyaṁ pradātavyaṁ paścāddevaṁ prapūjayet |**


    **nārikelena śubhreṇa dadyādarghyañca pūrvavat ||634||**

pūrvavaditi puṣpādi-sahitena śaṅkhanihitenetyarthaḥ ||634||

**atha arghyadānamantraḥ**


    **vāmanāya namastubhyaṁ krāntatribhuvanāya ca | **


    **gṛhāṇārghyaṁ mayā dattaṁ vāmanāya namo'stu te |**


    **vāmanāya arghyaṁ namaḥ ||635|| **


    **matsyaṁ kūrmaṁ varāhañca narasiṁhañca vāmanam | **


    **rāmaṁ rāmañca kṛṣṇañca kramāddvau buddhakalkinau ||636|| pādayorjānunorguhye nābhyāmurasi kakṣayoḥ | **


    **bhujayāmūrdhni sarvāṅgeṣvarcayedāyudhāni ca ||637||**

mantraviśeṣe pūjāviśeṣaṁ likhati—matsyamiti dvābhyām | matsyādīn pādadvayādiṣvaṅgeṣu kramādarcayet | tatra buddhakalkinau dvau sarvāṅgaṣvekatraiva pūjayediti boddhavyam pārthakyena narakalikhanāt | ataeva samastatvena tau likhitau tathā dvāviti ca | kasyacinmate ca rāmadvayamekatra | evamādirvividho'rcāvidhiḥ tatra yathāsampradāyamanusartavyaḥ | prayogaḥ—oṁ matsyāya namaḥ pādayoḥ ityādi mantrāścettata eva pūrvavajjñeyam | āyudhāni ca pūjayet—oṁ sarvebhya āyudhebhyo namaḥ iti ||636-637||


    **mahāpūjāntaḥ kṛtvā go-mahīṁ kāñcanādikam |**


    **śaktyācāryāya dātavyaṁ brāhmaṇebhyaśca mantrataḥ ||638|| **

brāhmaṇebhyaśca dātavyam ||638||


    **brāhmaṇaścāpi mantreṇa pratigṛhṇāti mantravit | **


    **dadāti mantrato hyeva dātā bhaktisamanvita ||639||**

**tatra dānamantraḥ**


    **vāmano buddhido dātā dravyastho vāmanaḥ svayam | **


    **vāmanaśca pratigrāhī tena me vāmane ratiḥ ||640||**

**pratigrahamantraḥ**


    **vāmanaḥ pratigṛhṇāti vāmano'pi dadāti ca | **


    **vāmanastārako dvābhyāṁ tenedaṁ vāmane namaḥ ||641|| iti |**

brāhmaṇo'trācāryo'nveṣyaḥ | dvābhyāṁ—dvayordātṛ—pratigrāhiṇoḥ ||639-641||


    **evaṁ kṛtvā vidhānena bhojanaṁ pṛṣadājyakam |**


    **pūrvaṁ dadyādbrāhmaṇebhyaḥ paścādbhuñjīta bandhubhiḥ ||642|| iti | **

pṛṣadājyakaṁ—dadhimiśraṁ ghṛtam ||642||


    **yadvāmanapurāṇe ca yadbhaviṣyottare vratam | **


    **vāmanasyoditaṁ tasyānusārāllikhitaṁ tvidam ||643||**

vāmanapurāṇe pretena śravaṇadvādaśīvratamuktaṁ bhaviṣyottare ca svayaṁ bhagavatā śrīyudhiṣṭhiraṁ prati vāmanavrataṁ śravaṇadvādaśīvratañca pṛthaṅnirūpitam | tadanusārataśca vāmanasya vratamidaṁ likhitam ato'tra granthaikamātradṛṣṭaā'nādaro na kārya iti bhāvaḥ ||643||

brahmavaivarte—


    **gṛhītvā niyamaṁ prātargatvā nadyośca saṅgame | **


    **sovarṇaṁ vāmanaṁ kṛtvā sauvarṇamāṣakeṇa vā ||644|| **


    **yathāśaktyātha vittasya kumbhopari jagatpatim | **


    **svarṇapātre snāpayitvā mantraireteśca pūjayet ||645||**

**tatra vāmanapūjāmantraḥ**


    **oṁ vāmanāya namaḥ pādau kāṭiṁ dāmodarāya ca | **


    **ūrū śrīpataye guhyaṁ kāmadevāya pūjayet ||646||**


    **pūjayejjagatāṁ patyurudaraṁ viśvadhāriṇe | **


    **hṛdayaṁ yoganāthāya kaṇṭhaṁ śrīpataye namaḥ ||647|| **


    **mukhañca paṅkajākṣāya śiraḥ sarvātmane namaḥ | **


    **itthaṁ sampūjya vāsobhirācchādya ca jagadgurum | **


    **dadyāt suśraddhayā cārghyaṁ nārikelādibhiḥ phalaiḥ ||648||**

**tatra arghyadānamantraḥ**


    **oṁ namo namaste govinda budhaśravaṇasaṁjñaka | **


    **aghaughasaṁkṣayaṁ kṛtvā pretamokṣaprado bhava ||649|| iti |**


    **chatropānahagodānaṁ dadyādatra kamaṇḍalum | **


    **viśeṣeṇa dvijāgryāya vāmanaḥ prīyatāmiti ||650|| **


    **yathāśaktyā ca dānāni dvijāgrebhyaḥ pradāpayet | **


    **kuryājjāgaraṇaṁ rātrau gītaśāstrasamanvitam ||651||**


    **śraddhayā parayā yukto niśāmanimiṣekṣaṇaḥ | **


    **prabhāte bhojayedviprān dvādaśyāṁ pāraṇaṁ tataḥ ||652|| **


    **kuryāt svayaṁ śraddhayā tat sarvaṁ saphalatāṁ vrajet ||653||**

**tanmāhātmyam**

tatraiva—


    **evaṁ kṛte tu kāleya vrate'smin vijayādine | **


    **na dullabhataraṁ kiñcidihaloke'thavā pare ||654|| **


    **phalamasya vratasyoktaṁ dattvā pitrornarottamaḥ | **


    **vaṁśoddhārakaro muktiṁ yāti paitryādṛṇādapi ||655||**


    **na pāvanataraṁ kiñcidataḥ paramihocyate | **


    **vijayāvratatulyañca na paraṁ paripaṭhyate ||656|| **

bhaviṣyottare ca—


    **samāpte tu vrate tasmin yat puṇyaṁ tannibodha me | **


    **caturyugāni rājendra saptasaptati-saṁkhyayā ||657|| **


    **prāpya viṣṇupuraṁ rājan krīḍate kālamakṣayam | **


    **ihāgatya bhavedrājā pratipakṣabhayaṅkaraḥ ||658|| **


    **hastyaśvarathayānānāṁ dātā bhoktā vimatsaraḥ | **


    **rūpasaubhāgyasampanno dīrghāyurnīrujo bhavet ||659||**


    **putrapautraiḥ parivṛto jīvecca śaradāṁ śatam ||660||**

**athāśvinakṛtyam**


    **āśvinasya site pakṣe daśamyāṁ vijayotsavaḥ | **


    **kartavyo vaiṣṇavaiḥ sārddhaṁ sarvatra vijayārthinā ||661||**

sarvatra asmin loke parasmiṁśca vijayārthinā utkarṣecchūnā ||661||

**atha vijayotsavavidhiḥ**


    **rathamāropya deveśaṁ sarvālaṅkāraśobhitam | **


    **sāsitūṇadhanurvāṇapāṇiṁ naktañcarāntakam ||662|| **

ṛkṣādibhirbhāvyamiti tacceṣṭādikamanusarttavyamityarthaḥ ||662||


    **svalīlayā jagattrātumāvirbhūtaṁ raghūdvaham | **


    **rājopacāraiḥ śrīrāmaṁ śamīvṛkṣatalaṁ nayet ||663|| **


    **sītākāntaṁ śamīyuktaṁ bhaktānāmabhayaṅkaram | **


    **arcayitvā śamīvṛkṣamarcayedvijayāptaye ||664||**

**atha tammantraḥ**


    **śamī śamayate pāpaṁ śamī lohitakaṇṭakā | **


    **dharitryarjunavāṇānāṁ rāmasya priyavādinī ||665|| **


    **kariṣyamāṇā yā yātrā yathākālaṁ sukha mayā | **


    **tatra nirvighnakartrī tvaṁ bhava śrīrāmapūjite ||666|| iti | **


    **gṛhītvā sākṣatāmārdrāṁ śamīmūlagatāṁ mṛdam | **


    **gītavāditranirghoṣairatato devaṁ gṛhe nayet ||667|| **


    **kaiściddṛkṣaistatra bhāvyaṁ kaiścidbhāvyañca vānaraiḥ | kaiścidraktamukhairbhāvyaṁ kośalendrasya tuṣṭaye ||668|| **


    **nirjitā rākṣasā daityā vairiṇo jagatītale | **


    **rāmarājyaṁ rāmarājyaṁ rāmarājyamiti dhruvan ||669||**


    **ānīya sthāpayeddevaṁ nijasiṁhāsane sukham | **


    **tato nīrājya deveśaṁ praṇameddaṇḍavadbhuvi |**


    **mahāprasādavastrādi dhārayedvaiṣṇavaiḥ saha ||670|| **


    **iti śrīviṣṇudharmoktānusāreṇa vyalekhyayam | **


    **vidhiḥ śrīrāmavijayotsavasyotsavakṛta satām ||671|| **

śrīrāmavijayotsavasya vidhiḥ utsavakṛdānandajanakaḥ ||671||


    **sītā dṛṣṭeti hanūmadvākyaṁ śrutvā'karot prabhuḥ |**


    **vijayaṁ vānaraiḥ sārddhaṁ vāsare'smin śamītalāt ||672|| **

tasmin dine śamīvṛkṣatale tatpūjādikāraṇaṁ likhati—sīteti ||672||

iti pañcadaśo vilāsaḥ ||

**iti śrīgopāla bhaṭṭa-vilikhite śrīmadbhagavadbhaktivilāse diyāvirbhāvo nāma pañcadaśo vilāsaḥ |**
