+++
title = "ब्रह्म-संहिता सटीका"
+++


śrī-brahma-saṁhitā

_śrī-jīva-gosvāmi-kṛta-dig-darśanī-ṭīkā-sahitā_

[Based on Haridas Shastri’s edition, 1981]

 

**īśvaraḥ paramaḥ kṛṣṇaḥ saccidānanda-vigrahaḥ |**

**anādir ādir govindaḥ sarva-kāraṇa-kāraṇam ||1||**

śrī-śrī-rādhā-kṛṣṇābhyāṁ namaḥ | 

sanātana-samo yasya jyāyān śrīmān sanātanaḥ |

śrī-vallabho’nujaḥ so’sau śrī-rūpo jīva-sad-gatiḥ ||

śrī-kṛṣṇa-rūpa-mahimā mama citte mahīyatām |

yasya prasādād vyākartum icchāmi brahma-saṁhitām ||

duryojanāpi yuktārthā suvicārād ṛṣi-smṛtiḥ |

vicāre tu mamātra syād ṛṣīṇāṁ sa ṛṣir gatiḥ ||

yadyapy adhyāya-śata-yuk saṁhitā sā tathāpy asau |

adhyāyaḥ sūtra-rūpatvāt tasyāḥ sarvāṅgatāṁ gataḥ ||

śrīmad-bhāgavatādyeṣu dṛṣṭaḥ yan mṛṣṭa-buddhibhiḥ |

tad evātra parāmṛṣṭaṁ tato hṛṣṭaṁ mano mama ||

yad yac chrī-kṛṣṇa-sandarbhe vistārād vinirūpitam |

atra tat punar āmṛśya vyākhyātuṁ spṛśyate mayā ||

atha śrīmad-bhāgavate yad uktaṁ ete cāṁśa-kalāḥ puṁsaḥ kṛṣṇas tu bhagavān svayam [bhā.pu. 1.3.28] iti tad eva prathamam āha—īśvara iti | atra **kṛṣṇa** ity eva viśeṣya tan-nāmaiva | kṛṣṇāvatārotsava [bhā.pu. 10.3.11] ity-ādau śrī-śukādi-mahājana-prasiddhyā, kṛṣṇāya vāsudevāya devakī-nandanāya ity-ādau sāmopaniṣadi ca | prathama-pratītatvena tan-nāma-vargāvirbhāva-kṛtā gargeṇa prathamam uddiṣṭatvena tathā yaṁ mantram adhikṛtya so’yam ārambhaḥ, tatrāgrataḥ paricitatvena mūla-rūpatvāt | tad uktaṁ padma-purāṇe prabhāsa-khaṇḍe[^1] nārada-kuśadhvaja-saṁvāde śrī-bhagavad-uktau—nāmnāṁ mukhyatamaṁ nāma kṛṣṇākhyaṁ me parantapa iti |

ata eva brahmāṇḍa-purāṇe śrī-kṛṣṇāṣṭottara-śata-nāma-stotre—


    sahasra-nāmnāṁ puṇyānāṁ trir-āvṛttyā tu yat phalam |


    ekāvṛttyā tu kṛṣṇasya nāmaikaṁ tat prayacchati || 

ity atra śrī-kṛṣṇasyety evoktaṁ yat tv agre govinda-nāmnā stoṣyate tat khalu kṛṣṇatve’pi tasya gavendratva-vaiśiṣṭya-darśanārtham eva |

tad evaṁ rūḍhitvena prādhānyāt tasyeśvara ity-ādīni viśeṣaṇāni | atha guṇa-dvārāpi tad dṛśyate | yathāha gargaḥ—


    āsan varṇās trayo hy asya gṛhṇato’nuyugaṁ tanūḥ |


    śuklo raktas tathā pīta idānīṁ kṛṣṇatāṁ gataḥ || 


    bahūni santi nāmāni rūpāṇi ca sutasya te |


    guṇa-karmānurūpāṇi tāny ahaṁ veda no janāḥ || [bhā.pu. 10.8.13-14]

anayor arthaḥ | asya kṛṣṇatvena dṛśyamānasya prati-_yugaṁ tanūr_ nānāvatārān _gṛhṇataḥ_ prakāśyataḥ _śuklādayas_ trayo _āsan_ prakāśam avāpuḥ | sa ca sa ca śuklādir avatāra _idānīṁ_ sākṣād asyāvatāra-samaye _kṛṣṇatāṁ gata_ etasminn evāntarbhūtaḥ | ata eva kṛṣṇe kartṛtvāt sarvotkarṣakatvāt kṛṣṇa iti mukhyaṁ nāma | 

tasmād asyaiva tāni rūpāṇīty āha—bahūnīti | tad evaṁ guṇa-dvārā tan-nāmni prādhānya-sūcakasya kṛṣṇasya tan-nāmnaḥ prādhānye labdhe—


    kṛṣir bhūr-vācakaḥ śabdo ṇaś ca nirvṛti-vācakaḥ | 


    tayor aikyaṁ paraṁ brahma kṛṣṇa ity abhidhīyate || 

iti yoga-vṛttitve tasya tādṛśatvaṁ labhyate | na cedaṁ padyam anya-param | tad-upāsanā-tantra-gautamīya-tantre’ṣṭādaśākṣara-vyākhyāyāṁ tad etat tulyaṁ padyaṁ dṛśyate—


    kṛṣi-śabdaś ca sattārtho ṇaś cānanda-svarūpakaḥ |


    sukha-rūpo bhaved ātmā bhāvānanda-mayatvataḥ || iti |

tasmād ayam arthaḥ—bhavanty asmāt sarve’rthā iti bhūr-dhātv-artha ucyate | bhāva-śabdavat sa cātra karṣater evārthas tasyaiva prāptatvāt | gautamīye bhū-śabdasya sattā-vācakatve’pi tad-dhātv-artha-sattaivocyate | ghaṭatvaṁ sattā-vācakam ity ukte ghaṭa-sattaiva gamyate, na tu paṭa-sattā na vā sāmānya-satteti | 

atha _nirvṛtir_ ānandas tayor aikyaṁ sāmānādhikaraṇyena vyaktaṁ yat _paraṁ brahma _sarvato’pi sarvasyāpi bṛṁhaṇaṁ vastu tad bṛhattamaṁ _kṛṣṇa ity abhidhīyate_, kintu kṛṣer ākarṣa-mātrārthatvena ṇa-śabdasya ca pratipādyenānandena saha sāmānādhikaraṇyāsambhavād dhetu-hetumator abhedopacāraḥ kāryaḥ | tac cākarṣa-prācuryārtham "āyur ghṛtam" itivat | brahma-śabdasya tat-tad-arthatvaṁ ca bṛhattvād bṛṁhaṇatvāc ca tad brahma paramaṁ vidur [vi.pu. 1.12.57] iti viṣṇu-purāṇāt |

evam evoktaṁ bṛhad-gautamīye —


    kṛṣi-śabdaś ca sattārtho ṇaś cānanda-svarūpakaḥ |


    sattā-svānandayor yogāc cit paraṁ brahma cocyate || iti |

advaya-vādibhir api sattānandayor aikyaṁ tathā mantavyam, śābdikair bhinnābhidheyatvena pratīteḥ | sattā-śabdena cātra sarveṣāṁ satāṁ pravṛtti-hetur yat paramaṁ sa tad evocyate, sad eva saumyedam agra āsīd [chā.u. 6.2.1] iti śruteḥ | abhinnābhidheyatve’pi vṛkṣas tarur itivad viśeṣaṇa-viśeṣyatvāyogād ekasya vaiyarthyāc ca | gautamīyaṁ padyaṁ caivaṁ vyākhyeyam | pūrvārdhe sarvākarṣaṇa-śakti-viśiṣṭa ānandaḥ kṛṣṇa ity arthaḥ | uttarārdhe yasmād evaṁ sarvākarṣaka-sukha-rūpo’sau, tasmād ātmā jīvaś ca tatra sukha-rūpo bhavet | tatra hetu-bhāvaḥ premā tanmayānandatvād iti | 

tad evaṁ svarūpa-guṇābhyāṁ parama-bṛhattamaḥ sarvākarṣaka ānandaḥ kṛṣṇa-śabda-vācya iti jñeyam | 

sa ca śabdaḥ śrī-devakīnandana eva rūḍhaḥ | asyaiva sarvānandakatvaṁ vāsudevopaniṣadi dṛṣṭam—devakī-nandano nikhilam ānandayad iti | āhuś ca nāma-kaumudī-kārāḥ—kṛṣṇa-śabdasya tamāla-śyāmala-tviṣi śrī-yaśodā-stanandhaye para-brahmaṇi rūḍhiḥ iti | tataś cāsau śabdo nānyatra saṅkramaṇīyaḥ | yathāha bhaṭṭaḥ—


    labdhātmikā satī rūḍhir bhaved yogāpahāriṇī |


    kalpanīyā tu labhante nātmānaṁ yoga-bādhataḥ || iti |

para-brahmatvaṁ ca śrīmad-bhāgavate—gūḍhaṁ paraṁ brahma manuṣya-liṅgam [bhā.pu. 7.15.58] iti, yan-mitraṁ paramānandaṁ pūrṇaṁ brahma sanātanam iti [bhā.pu. 10.14.32] | śrī-viṣṇu-purāṇe—yatrāvatīrṇaṁ kṛṣṇākhyaṁ paraṁ brahma narākṛti [vi.pu. 4.11.2] iti | śrī-gītāsu ca—brahmaṇo hi pratiṣṭhāham [gītā 14.27] iti | śrī-gopāla-tāpanīṣu ca—yo’sau paraṁ brahma gopālaḥ [go.tā.u. 2.90] iti |

atha mūlam anusarāmaḥ | yasmād eva tādṛk kṛṣṇa-śabda-vācyas tasmād **īśvaraḥ** sarva-vaśāyitā | tad idam upalakṣitaṁ bṛhad-gautamīye kṛṣṇa-śabdasyaivārthāntareṇa | 


    athavā karṣayet sarvaṁ jagat sthāvara-jaṅgamam |


    kāla-rūpeṇa bhagavān tenāyaṁ kṛṣṇa ucyate || iti |

kalayati niyamayati sarvam iti kāla-śabdārthaḥ | tathā ca tṛtīye tam uddiśyoddhavasya pūrṇa eva nirṇayaḥ | 


    svayaṁ tv asāmyātiśayas try-adhīśaḥ


    svārājya-lakṣmy-āpta-samasta-kāmaḥ |


    baliṁ haradbhiś cira-loka-pālaiḥ


    kirīṭa-koṭy-eḍita-pāda-pīṭhaḥ || [bhā.pu. 3.2.21] iti |

śrī-gītāsu viṣṭabhyāham idaṁ kṛtsnam ekāṁśena sthito jagat [gītā 10.42] iti | śrī-gopāla-tāpanyām—eko vaśī sarvagaḥ kṛṣṇa īḍyaḥ [go.tā.u. 1.19] iti | yasmād eva tādṛgīśvaraḥ, tasmāt paramaḥ | sarvotkṛṣṭā mā lakṣmī-rūpāḥ śaktayo yasmin | tad uktaṁ śrī-bhāgavate—reme ramābhir nija-kāma-samplutaḥ [bhā.pu. 10.59.43] iti | nāyaṁ śriyo’ṅga u nitānta-rateḥ prasādaḥ [bhā.pu. 10.47.60] ityādi | tatrātiśuśubhe tābhir bhagavān devakī-sutaḥ [bhā.pu. 10.33.6] iti | tābhir vidhūta-śokābhir bhagavān acyuto vṛtaḥ | vyarocatādhikam [bhā.pu. 10.32.20] iti ca | atraivāgre vakṣyate—śriyaḥ kāntāḥ kāntaḥ parama-puruṣaḥ [BrahmaS 5.56] iti | tāpanyāṁ ca—kṛṣṇo vai paramaṁ daivatam [go.tā.u. 1.3] iti | yasmād eva tādṛk paramas tasmād ādiś ca | tad uktaṁ śrī-daśame—


    śrutvājitaṁ jarāsandhaṁ nṛpater dhyāyato hariḥ |


    āhopāyaṁ tam evādya uddhavo yam uvāca ha || [bhā.pu. 10.72.15] iti |

ṭīkā ca svāmi-pādānām—ādyo hariḥ śrī-kṛṣṇa ity eṣā | ekādaśe tu tasya śreṣṭhatvam ādyatvaṁ ca yugapad āha—puruṣam ṛṣabham ādyaṁ kṛṣṇa-saṁjñaṁ nato’smi [bhā.pu. 11.29.49] iti |  

na caitad āditvaṁ tad-avatārāpekṣaṁ kintv anādi na vidyate ādir yasya tādṛśaḥ | tāpanyāṁ ca—eko vaśī sarvagaḥ kṛṣṇa īḍyaḥ ity uktvāha nityo nityānām iti ca yasmād eva tādṛśatayā **ādis** tasmāt **sarva-kāraṇa-kāraṇam** | tathā ca daśame taṁ prati devakī-vākyam—


    yasyāṁśāṁśāṁśa-bhāgena viśvotpatti-layodayāḥ |


    bhavanti kila viśvātmaṁs taṁ tvādyāhaṁ gatiṁ gatā || [bhā.pu. 10.85.31] iti |

ṭīkā ca—yasyāṁśaḥ puruṣas tasyāṁśo māyā tasyā aṁśā guṇās teṣāṁ bhāgena paramāṇu-mātra-leśena viśvotpatty-ādayo bhavanti | taṁ tvā tvāṁ gatiṁ śaraṇaṁ gatāsmi ity eṣā | 

tathā ca brahma-stutau—nārāyaṇo’ṅga nara-bhū-jalāyanāt [bhā.pu. 10.14.3] iti | 


    narāj jātāni tattvāni nārāṇīti vidur budhāḥ |


    tasya tāny ayanaṁ pūrvaṁ tena nārāyaṇaḥ smṛtaḥ || 

ity anena lakṣito yo nārāyaṇaḥ sa tavāṅgaṁ tvaṁ punar aṅgīty arthaḥ | śrī-gītāsu viṣṭabhyāham idaṁ kṛtsnam ekāṁśena sthito jagat [10.42] iti | tad evaṁ kṛṣṇa-śabdasya yaugikārtho’pi sādhitaḥ |

ye ca tac-chabdena kṛṣi-ṇābhyāṁ paramānanda-mātraṁ vācayanti te’pīśvarādi-viśeṣaṇais tatra svābhāvikī-śaktiṁ manyeran | tasmin na dvitīyatvena sarva-kāraṇatvena ca vastv-antara-śaktiṁ manyeran | tasmin na dvitīyatvena sarva-kāraṇatvena ca vastv-antara-śakty-āropāyogāt | tathā ca śrutiḥ—ānando brahma iti | ko hy evānyāt kaḥ prāṇyād yad eṣa ākāśa ānando na syāt | ānandād dhīmāni bhūtāni jāyante | [tai.u. 2.7.1]


    na tasya kāryaṁ karaṇaṁ ca vidyate


    na tat-samaś cābhyadhikaś ca dṛśyate |


    parāsya śaktir vividhaiva śrūyate


    svābhāvikī jñāna-bala-kriyā ca || [śve.u. 6.8] iti |

nanu sva-mate yoga-vṛttau ca sarvākarṣakaṁ parama-bṛhattamānandaḥ kṛṣṇa ity abhidhānād avigraha eva sa ity avagamyate ānandasya vigrahānavagamāt | satyam | kintv ayaṁ paramo’pūrvaḥ pūrva-siddhānanda-vigraha iti | sac-cid-ānanda-lakṣaṇo yo vigrahas tad-rūpa evety arthaḥ | tathā ca śrī-daśame brahmaṇaḥ stave tvayy eva nitya-sukha-bodha-tanāv iti | tāpanī-hayaśīrṣayor api—sac-cid-ānanada-rūpāya kṛṣṇāyākliṣṭa-kāriṇe iti | brahmāṇḍe ca śrī-kṛṣṇāṣṭottara-śata-nāma-stotre nanda-vraja-janānandī sac-cid-ānanda-vigrahaḥ iti |

etad uktaṁ bhavati | sattvaṁ khalv avyabhicāritvam ucyate tad-rūpatvaṁ ca tasya śrī-daśame brahmādi-vākye—


    satye pratiṣṭhitaḥ kṛṣṇaḥ satyam atra pratiṣṭhitam |


    satyāt satyaṁ ca govindas tasmāt satyo hi nāmataḥ || [ma.bhā. 5.68.12] iti |

śrī-devakī-vākye ca—


    naṣṭe loke dvi-parārdhāvasāne


    mahā-bhūteṣv ādi-bhūtaṁ gateṣu |


    vyakte’vyaktaṁ kāla-vegena yāte


    bhavān ekaḥ śiṣyate’śeṣa-saṁjñaḥ || [bhā.pu. 10.3.25] 


    martyo mṛtyu-vyāla-bhītaḥ palāyan 


    lokān sarvān nirbhayaṁ nādyagacchat | 


    tat-pādābjaṁ prāpya yadṛcchayādya 


    svasthaḥ śete mṛtyur asmād apaiti || [bhā.pu. 10.3.24] ity ādi | 

eko’si prathamam [bhā.pu. 10.14.18] ity ādi śrī-brahmaṇo vākye tad amitaṁ brahmādvayaṁ śiṣyate iti | śrī-gītāsu brahmaṇo hi pratiṣṭhāham [14.27] iti | 


    yasmāt kṣaram atīto’ham akṣarād api cottamaḥ |


    ato’smi loke vede ca prathitaḥ puruṣottamaḥ || [15.18] iti |

tāpanyām—


    janma-jarābhyāṁ bhinnaḥ sthānur ayam acchedyo’yaṁ yo’sau saurye tiṣṭhati | yo’sau goṣu tiṣṭhati, yo’sau gāḥ pālayati, yo’sau gopeṣu tiṣṭhati govindān mṛtyur bibheti || [go.tā.u. 2.23] ity ādi ca | 

tatra pūrvatra saurya iti | saurī yamunā, tad adūra-deśe vṛndāvane ity arthaḥ | 

atha cid-rūpatvaṁ sva-prakāśatvena para-prakāśatvam | tac coktaṁ śrī-daśame brahmaṇā ekas tvam ātmā ity ādau svayaṁ jyotīr iti | tāpanyāṁ—


    yo brahmāṇaṁ vidadhāti pūrvaṁ


    yo vidyās tasmai gopāyati sma kṛṣṇaḥ |


    taṁ ha daivam ātmabuddhiprakāśaṁ


    mumukṣur vai śaraṇam anuvrajeta || [go.tā.u. 1.26] iti |


    na cakṣuṣā paśyati rūpam asya


    yam evaiṣa vṛṇute tena labhyas


    tasyaiṣa ātmā vṛṇute tanuṁ svām || ity śruty-antaravat |

yathānanda-svarūpatvaṁ sarvāṁśena nirupādhi-parama-premāspadatvam | tac ca śrī-daśame brahma-stavānte—brahman parodbhave kṛṣṇe [bhā.pu. 10.14.49] ity-ādi-praśnottarayor vyaktam | tathā cānubhūtam ānakadundubhinā—


    vidito’si bhavān sākṣāt puruṣaḥ prakṛteḥ paraḥ


    kevalānubhavānanda- svarūpaḥ sarva-buddhi-dṛk || [bhā.pu. 10.3.13] iti |


    ānandaṁ brahmaṇo rūpaṁ iti śruty-antaravat | 

tad evaṁ tasya sac-cid-ānanda-vigraha-rūpatve siddhe, vigraha evātmā tathātmaiva vigraha iti siddham | tato jīvavad dehitvaṁ tasya nety api siddhāntitam | yathoktaṁ śrī-śukena—


    kṛṣṇam enam avehi tvam ātmānam akhilātmanām |


    jagad-dhitāya so’py atra dehīvābhāti māyayā || [bhā.pu. 10.14.55] iti |

tathāpi tasya dehival-līlā-kṛpā-paravaśatayaivety arthaḥ | māyā dambhe kṛpāyāṁ ca iti viśva-prakāśaḥ | tad evam asya tathā tathā-lakṣaṇa-śrī-kṛṣṇa-rūptave siddhe cobhaya-līlābhiniviṣṭatvena kvacid vṛṣṇīndratvaṁ kvacid govindatvaṁ ca dṛśyate | tathāha dvādaśe śrī-sūtaḥ—


    śrī-kṛṣṇa-kṛṣṇa-sakha-vṛṣṇy-ṛṣabhāvani-dhrug-


    rājanya-vaṁśa-dahanānapavargya-vīrya |


    govinda gopa-vanitā-vraja-bhṛtya-gīta-


    tīrtha-śravaḥ śravaṇa-maṅgala pāhi bhṛtyān || [bhā.pu. 12.11.25] iti |

tad evam api svābhīṣṭa-rūpa-līlā-parikara-viśiṣṭatayā govindatvam eva svārādhyatvena yojayati govinda iti | yathā atraivāgre stoṣyate cintāmaṇi-prakara-sadmasu kalpa-vṛkṣa iti | abhiṣekānte govinda iti cābhyadhāt [bhā.pu. 10.27.23] ity uktvā tat prakaraṇārambhe śrī-śuka-prārthanā prīyān na indro gavām [bhā.pu. 10.26.25] iti gavāṁ sarvāśrayatvād gavendratvenaiva sarvendratva-siddheḥ | na cedaṁ nyūnaṁ mantavyam | tathā hi go-sūktam—


    gobhyo yajñāḥ pravartante gobhyo devāḥ samutthitāḥ |


    gobhir vedāḥ samudgīrṇāḥ ṣaḍ-aṅga-padaka-kramāḥ || iti |

astu tāvat parama-golokāvatīrṇānāṁ tāsāṁ gavām indratvam iti tāpanīṣu ca brahmaṇā tadīyam eva svenārādhanaṁ prakāśitam—govindaṁ sac-cid-ānanda-vigrahaṁ vṛndāvana-sura-bhūruha-talāsīnaṁ satataṁ samarud-gaṇo’haṁ toṣayāmi | [go.tā.u. 1.37] iti |

tathaiva daśame—tad bhūri bhāgyam iha janma kim apy aṭavyām [bhā.pu. 10.14.34] ity ādi, śrī-nanda-nandanatvenaiva ca taṁ labdhuṁ prārthanā | naumīḍya te’bhra-vapuṣe taḍid-ambarāya ity ādi paśupāṅgajāya [bhā.pu. 10.14.1] iti |

tad evaṁ govinda-śabdasya nānā-pāramaiśvarya-mayy anyārthatāpi tena nābhimatā | tathā coktaṁ—īśvaratve parameśvaratvānuvāda-pūrvaka-tātparyāvasānatayā gautamīya-tantre śrīmad-daśākṣara-mantrārtha-kathane—


    gopīti prakṛtiṁ vidyāj janas tattva-samūhakaḥ |


    anayor āśrayo vyāptyā kāraṇatvena ceśvaraḥ |


    sāndrānandaṁ paraṁ jyotir vallabhatvena kathyate ||


    athavā gopī prakṛtir janas tad-aṁśa-maṇḍalam |


    anayor vallabhaḥ proktaḥ svāmī kṛṣṇākhya īśvaraḥ ||


    kārya-kāraṇayor īśaḥ śrutibhis tena gīyate ||


    aneka-janma-siddhānāṁ gopīnāṁ patir eva vā |


    nanda-nandana ity uktas trailokyānanda-vardhanaḥ || iti |

_prakṛtim_ iti māyākhyāṁ jagat-kāraṇa-śaktim ity arthaḥ | _tattva-samūhako_ mahad-ādi-rūpaḥ | _anayor āśrayaḥ_ _sāndrānandaṁ paraṁ jyotir_ _īśvaro vallabha-śabdena kathyate_ | īśvaratve hetur—_vyāptyā kāraṇatvena_ ceti | 

_prakṛtir_ iti svarūpa-bhūtā māyātītā vaikuṇṭhādau prakāśamānā mahā-lakṣmy-ākhyā śaktir ity arthaḥ | _aṁśa-maṇḍalaṁ_ saṅkarṣaṇādi-rūpam | 

_aneka-janma-siddhānām_ ity atra | bahūni me vyatītāni janmāni tava cārjuna [gītā 4.5] iti śrī-bhagavad-gītā-vacanām anādi-janma-paramparāyām eva tātparyam | 

tad evam atrāpi _nanda-nandanatvam_ evābhimataṁ, śrī-gargeṇa ca yathoktam—prāg ayaṁ vāsudevasya kvacij jātas tavātmajaḥ [bhā.pu. 10.8.14] iti | ātmajatvaṁ hi tasya śrī-vasudevasyāpi manasy āvirbhūtatvam evābhimatam | āviveśāṁśa-bhāgena mana ānakadundubheḥ [bhā.pu. 10.2.16] iti | śrī-devakyām api dadhāra sarvātmakam ātma-bhūtaṁ kāṣṭhā yathānanda-karaṁ manastaḥ [bhā.pu. 10.2.18] ity-ādeḥ | 

śrī-vrajeśvarayor api tathāsīd eva, phalena phala-kāraṇam anumīyate | śrī-bhagavat-prādurbhāvasya pūrvāvyavahita-kālaṁ vyāpya tathā tathā sarvatra darśanāt | kintv ātmani tasyāvirbhāve saty apy ātmajatvāya pitṛ-bhāva-maya-śuddha-mahā-premaiva prayojakam | brahmaṇaḥ sakāśād varāha-devasyāvirbhāve’pi parasparaṁ tathā bhāva-darśanābhāvāt, tathā nṛsiṁha-devaḥ stambhayor api | na ca vaktavyam udara-praveśe sati putratvaṁ syāt | parīkṣid-rakṣaṇārthaṁ tan-mātur udara-praviṣṭe ca tayos tādṛśa-vyavahārābhāvāt | tasmād vātsalyābhidha-premaiva putratve kāraṇam | tādṛśa-śuddha-premā tu śrī-vrajeśvarayor eva śrī-vasudeva-devakyos tu paramaiśvarya-jñānaṁ pratibandhakaṁ iti sādhūktaṁ—prāg ayaṁ vasudevasya iti | 

atha śrī-śukadevena tathaiva nirṇītaṁ—nāyaṁ sukhāpo bhagavān dehināṁ gopikā-sutaḥ [bhā.pu. 10.9.21] iti | āgama-vidbhir api sakala-loka-maṅgalo nanda-gopa-tanayo devatā iti | ataḥ śrīmad-daśākṣara-viniyoge’pi tan-maya eva dṛśyate iti | atha viśeṣaḥ śrī-vaiṣṇava-toṣaṇyāṁ, nandas tv ātmaja utpannaḥ [bhā.pu. 10.5.1] ity ādau draṣṭavyaḥ |

**baladevaḥ** : tam udāharati—**īśvara** iti** | **kṛṣṇa iti viśeṣyaṁ, tam ādāya śāstrasya pravṛttatvāt | sa ca yaśodā-stanandhayo rūḍhārtho'tra grāhyaḥ, na tu sattābhinnānando yogārtho'pi, rūḍhir yogam apaharati iti nyāyāt | evam uktaṁ bhaṭṭaiḥ—


    labdhātmikā satī rūḍhir bhaved-yogāpahāriṇī** | **


    kalpanīyā tu labhate nātmānaṁ yogabādhataḥ || iti | 

nāma-kaumudī-kṛdbhiś ca—kṛṣṇa-śabdasya tamāla-śyāmala-tviṣi yaśodā-stanandhaye para-brahmaṇi rūḍhiḥ iti yogārthasyānyato lābhāc ca** | parama īśvara** iti viśeṣaṇābhyām ananyāpekṣitva-rūpaṁ tasya svayaṁ tv amuktam, anyathā īśvara ity eva brūyāt** | **itthaṁ ca vilāsa-svāṁśa-vargebhyo vailakṣaṇyam** | **sa ca kiṁ dhātuḥ ? ity āha—**sac-cid** iti** | **cid-rūpo ya **ānandaḥ**, tad-bhūto **vigraha** iti karmadhārayaḥ, mūrta-sva-prakāśānanda ity arthaḥ** **|** **sann iti saundaryam uktam, atiramyāṅga-sanniveśa ity arthaḥ | evaṁ ca mukta-jīvebhyo vailakṣaṇyaṁ, teṣāṁ vigrahātma-bheda sattvāt** | **sac-chabdena sarvatrānuvṛttatvaṁ noktaṁ, tattvasya sarva-kāraṇatvoktyā prāpteḥ** | **līlām āha—govinda iti, surabhīr abhipālayantam [ba.saṁ. 5.29] ity uttara-pāṭhāt go-pālana-līla ity arthaḥ | na cānayā nyūnatvaṁ—


    gobhyo yajñāḥ pravartante gobhyo devāḥ samutthitāḥ** | **


    gobhir vedāḥ samudgīrṇāḥ sa ṣaḍaṅga-pada-kramāḥ || iti go-sūktāt |** **

nādīyate sva-vidheyatayā na gṛhyate ayam ity anādir yadūnām; ādīyate sva-vidheyatayeti ādi-vrajaukasām, upasarga ghoḥ kiḥ [pā. 3.3.92]** | **svayam **anādir** hetu-śūnyaḥ, anyeṣāṁ tv **ādiḥ**, ity arthas tu noktaḥ, tasya uttarato lābhāt** | **līlāntaram āha—sarveti** | **sa kāraṇaṁ karaṇādhipādhipo na cāsya kaścij janitā na cādhipaḥ [śve. 6.9] iti mantra-varṇaḥ** | **eṣā līlā svāṁśa-puruṣa dvāreti bodhyam** | **tathā ca svayaṁ-rūpaḥ kṛṣṇa ity udāhṛtam ||13||

**sahasra-patra-kamalaṁ gokulākhyaṁ mahat padam |**

**tat-karṇikāraṁ tad-dhāma tad-anantāṁśa-sambhavam ||2||**

atha tasya tad-rūpatā-sādhakaṁ nityaṁ dhāma pratipādayati—**sahasra-patraṁ kamalam** ity-ādinā | sahasrāṇi patrāṇi yatra, tat kamalam | bhūmiś cintāmaṇi-gaṇamayī [56] iti vakṣyamāṇānusāreṇa cintāmaṇi-mayaṁ padmaṁ tad-rūpaṁ **mahat **sarvotkṛṣṭaṁ **padaṁ** sthānam | mahataḥ śrī-kṛṣṇasya mahā-bhagavato vā padaṁ mahā-vaikuṇṭhādi-rūpaṁ ity arthaḥ | rūḍhir yogam apaharatīti nyāyena tasyaiva pratīteḥ | etad abhipretyoktaṁ śrī-daśame bhagavān gokuleśvaraḥ [bhā.pu. 10.10.39] iti śīlārthe tv atra varac-pratyayaḥ | 

ata eva tad-anukūlatvenottara-grantho’pi vyākhyeyaḥ | tad eva cāmnātaṁ gokulaṁ vana-vaikuṇṭham iti | tasya śrī-kṛṣṇasya dhāma śrī-nanda-yaśodādibhiḥ saha vāsa-yogyaṁ mahāntaḥ-puraṁ, taiḥ saha vāsitā tv agre samuddekṣyate | 

tasya svarūpam āha—tad iti | anantasya śrī-baladevasyāṁśena jyotir-vibhāga-viśeṣeṇa sambhavaḥ sadāvirbhāvo yasya tat tathā tantreṇaitad api bodhyate | ananto’ṁśo yasya tasya śrī-baladevasyāpi sambhavo nivāso yatra tad iti ||2|| 

**karṇikāraṁ mahad yantraṁ ṣaṭ-koṇaṁ vajra-kīlakam |**

**ṣaḍ-aṅga-ṣaṭ-padī-sthānaṁ prakṛtyā puruṣeṇa ca ||**

**premānanda-mahānanda-rasenāvasthitaṁ hi yat |**

**jyotī-rūpeṇa manunā kāma-bījena saṅgatam ||3||**

sarva-gaṇa-sevitasya śrīmad-aṣṭadaśākṣara-mantra-rājasya bahu-pīṭhasya mukhya-pīṭham idam ity āha—**karṇikāram** iti dvayena | **mahad yantram** iti | yat prakṛtir eva sarvatra mantratvena pūjārthaṁ likhyata ity arthaḥ | 

yantram eva darśayati—**ṣaṭ-koṇā** abhyantare yasya tat | **vajra-kīlakaṁ** karṇikāre bīja-rūpa-hīra-kakolaka-śobhitam | yantre ca-kāropalakṣitā | caturthy-antā catur-akṣarī kīla-rūpā jñeyā | ṣaṭ-koṇatve prayojanam āha—**ṣaḍ-aṅgāni** yasyāḥ sā | **ṣaṭ-padī** śrīmad-aṣṭādaśākṣarī, tasyāḥ **sthānam** | 

**prakṛtir **mantrasya svarūpaṁ svayam eva śrī-kṛṣṇaḥ, kāraṇa-rūpatvāt | tac coktam ṛṣy-ādi-smaraṇe—kṛṣṇaḥ prakṛtir iti | **puruṣaś** ca sa eva, tad-adhiṣṭhātṛ-devatā-rūpaḥ | tābhyām avasthitam adhiṣṭhitam | sa hi mantre caturdhā pratīyate—mantrasya kāraṇa-rūpatvena, adhiṣṭhātṛ-devatā-rūpatvena, varṇa-samudāya-rūpatvena, ārādhya-rūpatvena ca | tatra kāraṇa-rūpatvena adhiṣṭhātṛ-devatā-rūpatvenātrocyate | ārādhya-rūpatvena prāg uktaḥ—īśvaraḥ paramaḥ kṛṣṇa iti | varṇa-rūpatvenāgre uddhariṣyate kāmaḥ kṛṣṇāya iti | yathoktaṁ hāyaśīrṣa-pañcarātre—


    vācyatvaṁ vācakatvaṁ devatā-mantrayor iha |


    abhedenocyate brahma-tattva-vidbhir vicārataḥ || iti |

gopāla-tāpanī-śrutiṣu—


    vāyur yathaiko bhuvanaṁ praviṣṭo 


    janye janye pañca-rūpo babhūva |


    kṛṣṇas tathaiko’pi jagad-dhitārthaṁ 


    śabdenāsau pañca-pado vibhāti || [go.tā. 1.16n] iti |

kvacid durgāyā adhiṣṭhātṛtvaṁ śakti-śaktimator abheda-vivakṣayā, yathā ca bṛhad-gautamīye—


    rādhā durgā śivā durgā lakṣmī durgā prakīrtitā |


    gopāla-viṣṇu-pūjāyām ādy-antā na tu madhyamā ||

ata evoktaṁ gautamīya-kalpe—


    yaḥ kṛṣṇaḥ saiva durgā syād yā durgā kṛṣṇa eva saḥ |


    anayor antarā-darśī saṁsārān no vimucyate || ity ādi |

ataḥ svayam eva śrī-kṛṣṇas tatra svarūpa-śakti-rūpeṇa durgā nāmeti | tasmān neyaṁ māyāṁśa-bhūtā durgātigamyate | niruktiś cātra—kṛcchreṇa durgārādhanādi bahu-prayāsena gamyate jñāyata iti | tathā ca nārada-pañcarātre śruti-vidyā-saṁvāde—


    jānāty ekā parā kāntaṁ saiva durgā tad-ātmikā |


    yā parā paramā śaktir mahā-viṣṇu-svarūpiṇī ||


    yasyā vijñāna-mātreṇa parāṇāṁ paramātmanaḥ |


    muhūrtād eva devasya prāptir bhavati nānyathā ||


    ekeyaṁ prema-sarvasva-svabhāvā śrī-kuleśvarī |


    anayā sulabho jñeya ādi-devo’khileśvaraḥ ||


    bhaktir bhajana-sampattir bhajate prakṛtiḥ priyam |


    jñāyate’tyanta-duḥkhena seyaṁ prakṛtir ātmanaḥ ||


    durgeti gīyate sadbhir akhaṇḍa-rasa-vallabhā |


    asyā āvarikā śaktir mahā-māyākhileśvarī |


    yayā mugdhaṁ jagat sarvaṁ sarva-dehābhimānataḥ || iti ca |

tathā ca sammohana-tantre jayāṁ prati śrī-durgā-vacanaṁ—


    yan-nāmnā nāmnī durgāhaṁ guṇair guṇavatī hy aham |


    yad-vaibhavā mahā-lakṣmī rādhā nityāparādvayā ||  iti |

kiṁ ca, **prema**-rūpā ye **ānanda-mahānanda-rasās** tat-paripāka-bhedās tad-ātmakena tathā **jyotī-rūpeṇa** sva-prakāśakena **manunā** mantra-rūpeṇa **kāma-bījena saṅgatam** iti mūlāntargatatve’pi kāma-bījasya pṛthag-uktiḥ kutracana svātantryāpekṣayā ||3||

**tat-kiñjalkaṁ tad-aṁśānāṁ tat-patrāṇi śriyām api ||4||**

tad evaṁ tad-dhāmoktvā tad-āvaraṇāny āha—tad ity ardhena | tasya karṇikā-rūpa-dhāmnaḥ **kiñjalkāḥ,** śikharāvali-valita-prācīra-paṅktaya ity arthaḥ | tac ca **tad-aṁśānāṁ** tasminn aṁśo dāyo vidyate, yeṣāṁ parama-prema-bhājāṁ sajātīyānāṁ dhāmety arthaḥ | gokulākhyam ity ukter eva | teṣāṁ sajātīyatvaṁ coktaṁ śrībādarāyaṇinā—


    evaṁ kakudminaṁ hatvā stūyamānaḥ svajātibhiḥ |


    viveśa goṣṭhaṁ sa-balo gopīnāṁ nayanotsavaḥ || [bhā.pu. 10.36.15] iti |

kaṁsa-vadhānte śrī-vraja-rājaṁ prati svayaṁ bhagavatā—jñātīn vo draṣṭum eṣyāmo vidhāya suhṛdāṁ sukham [bhā.pu. 10.45.23] iti | ata eva **kamalasya patrāṇi** **śriyāṁ** tat-preyasīnāṁ gopī-rūpāṇāṁ śrī-rādhādīnām upavana-rūpāṇi dhāmānīty arthaḥ | gopī-rūpatvaṁ cāsāṁ mantrasya tan-nāmnāliṅgitatvāt rādhāditvaṁ ca—


    devī kṛṣṇamayī proktā rādhikā para-devatā |


    sarva-lakṣmī-mayī sarva-kāntiḥ sammohinī parā || iti bṛhad-gautamīyāt |


    vārāṇasyāṁ viśālākṣī vimalā puruṣottame |


    rukmiṇī dvāravatyāṁ tu rādhā vṛndāvane vane || iti matsya-purāṇāt |


    rādhayā mādhavo devo mādhavenaiva rādhikā | vibhrājante janeṣv ā iti ṛk-pariśiṣṭa-śrutau ca |

atra viśeṣa-jijñāsāyāṁ kṛṣṇārcana-dīpikā draṣṭavyā | 

tatra patrāṇām ucchrita-prāntānāṁ vartmāṇy agrima-sandhiṣu tu goṣṭhāni jñeyāni | akhaṇḍa-kamalasya gokulatvāt tathaiva gokula-samāveśāc ca goṣṭhaṁ | tathaiva yat tu sthānāntare vacanam asti—


    sahasrāraṁ padmaṁ dala-tatiṣu devībhir abhitaḥ 


    parīto go-saṅghair api nikhila-kiñjalka-militaiḥ |


    varāṭe yasyāsti svayam akhila-śaktyā prakaṭita-


    prabhāvaḥ satyaḥ śrī-parama-puruṣas taṁ kila bhaje || iti padma-bīja-koṣe ity arthaḥ |

tatra go-saṅkhyair iti tu pāṭhaḥ samañjasaḥ | go-saṅkhyāś ca gopāḥ iti | gope gopāla-gosaṅkhya-godhug-ābhīra-vallabhā ity amaraḥ | akhila-śaktyā prakaṭitaḥ prabhāvo yena saḥ parama-puruṣaḥ śrī-kṛṣṇa ity arthaḥ ||4||

**catur-asraṁ tat-paritaḥ śvetadvīpākhyam adbhutam |**

**catur-asraṁ catur-mūrteś catur-dhāma catuṣ-kṛtam ||**

**caturbhiḥ puruṣārthaiś ca caturbhir hetubhir vṛtam |**

**śūlair daśabhir ānaddham ūrdhvādho dig-vidikṣv api ||**

**aṣṭabhir nidhibhir juṣṭam aṣṭabhiḥ siddhibhis tathā**

**manu-rūpaiś ca daśabhir dik-pālaiḥ parito vṛtam ||**

**śyāmair gauraiś ca raktaiś ca śuklaiś ca pārṣadarṣabhaiḥ**

**śobhitaṁ śaktibhis tābhir adbhutābhiḥ samantataḥ ||5||**

atha gokulāvaraṇāny āha—caturasram iti caturbhiḥ | tasya gokulasya bahiḥ sarvataś **caturasraṁ** catuṣkoṇātmakaṁ sthānaṁ **śvetadvīpākhyam** | tad etad-upalakṣaṇaṁ golokākhyaṁ cety arthaḥ | yadyapi gokule śvetadvīpatvam asty eva, tad-avāntara-bhūmi-mayatvāt, tathāpi viśeṣa-nāmnoktatvāt tenaiva tat pratīyate iti tathoktam | kintu caturasre’py antar-maṇḍalaṁ śrī-vṛndāvanākhyaṁ jñeyam | 

tathā ca svāyambhuvāgame—dhyāyet tatra-viśuddhātmā idaṁ sarvaṁ krameṇa ca ity-ādikam uktvā, tan-madhye vṛndāvanaṁ kusumitaṁ nānā-vṛkṣa-vihaṅgamaṁ saṁsmaret ity uktam | tathā ca bṛhad-vāmane śrutīnāṁ prārthanā-pūrvakāṇi padyāni 


    ānanda-mātram iti yad vadanti hi purā-vidaḥ | 


    tad-rūpe darśayāsmākaṁ yadi deyo varo hi naḥ ||


    śrutvaitad darśayāmāsa svaṁ lokaṁ prakṛteḥ param |


    kevalānubhavānanda-mātram akṣaram avyayam ||


    yatra vṛndāvanaṁ nāma vanaṁ kāma-dughair drumaiḥ |


    manorama-nikuñjāḍhyaṁ sarva-rtu-sukha-saṁyutam || ity-ādi tac ca caturasram | 

**catur-mūrteś** catur-vyūhasya vāsudevādi-catuṣṭayasya | **catuṣkṛtaṁ** caturdhā vibhaktam **catur-dhāma** | kintu deva-līlatvāt tad-upari-vyoma-yāna-sthā eva jñeyāḥ | **hetubhis** tat-puruṣārtha-sādhanaiḥ **manu-rūpaiḥ** sva-sva-mantrātmakair **dik-pālaiḥ** indrādibhiḥ | **śyāmādayaḥ** catvāro vedāḥ, tair ity arthaḥ, kṛṣṇaṁ ca tatra chandobhiḥ stūyamānaṁ suvismitāḥ [bhā.pu. 10.28.17] iti daśamāt | **śaktibhiḥ** vimalādibhiḥ | 

tad evaṁ goloka-nāmā ayaṁ lokaḥ śrī-bhāgavate sādhitaḥ |


    nandas tv atīndriyaṁ dṛṣṭvā loka-pāla-mahodayam |


    kṛṣṇe ca sannatiṁ teṣāṁ jñātibhyo vismito’bravīt ||


    te cautsukya-dhiyo rājan matvā gopās tam īśvaram |


    api naḥ svagatiṁ sūkṣmām upādhāsyad adhīśvaram ||


    iti svānāṁ sa bhagavān vijñāyākhila-dṛk svayam |


    saṅkalpa-siddhaye teṣāṁ kṛpayaitad acintayat ||


    jano vai loka etasminn avidyā-kāma-karmabhiḥ |


    uccāvacāsu gatiṣu na veda svāṁ gatiṁ bhraman ||


    iti sañcintya bhagavān mahā-kāruṇiko hariḥ |


    darśayāmāsa lokaṁ svaṁ gopānāṁ tamasaḥ param ||


    satyaṁ jñānam anantaṁ yat brahma jyotiḥ sanātanam |


    yad dhi paśyanti munayo guṇāpāye samāhitāḥ ||


    te tu brahma-hradaṁ nītā magnāḥ kṛṣṇena coddhṛtāḥ |


    dadṛśur brahmaṇo lokaṁ yatrākrūro’dhyagāt purā ||


    nandādayas tu taṁ dṛṣṭvā paramānanda-nirvṛtāḥ |


    kṛṣṇaṁ ca tatra cchandobhiḥ stūyamānaṁ suvismitāḥ || [bhā.pu. 10.28.10-17] iti |

_atīndriyam_ adṛṣṭa-pūrvam | _sva-gatiṁ_ sva-dhāma | _sūkṣmāṁ_ durjñeyām | _upādhāsyan_ upadhāsyati | asmān prāpayiṣyatīty arthaḥ | iti saṅkalpitavanta iti śeṣaḥ | _jano’sau_ vraja-vāsī mama svajanaḥ | sālokya-sārṣṭi- [bhā.pu. 3.29.12] ity ādi padye janā itivad ubhayatrāpy anya-janatvam aprastutam iti | vraja-janasya tu tadīya-svajanatamatvaṁ tena svayam eva vibhāvitam—


    tasmān mac-charaṇaṁ goṣṭhaṁ man-nāthaṁ mat-parigraham | 


    gopāye svātma-yogena so’yaṁ me vrata āhitaḥ || [bhā.pu. 10.25.18] ity anena |

sa _etasmin_ prāpañcike _loke’vidyābhir_ yā _uccāvacā_ deva-tiryag-ādi-rūpā _gatayas_ tāsu _svāṁ gatiṁ bhraman_ tan-miśratayābhivyakteḥ tan-nirviśeṣatayā _jānan_, tām eva svāṁ gatiṁ bhaved ity arthaḥ, madīya-laukika-līlāveśena jñānāṁśa-tirodhānād iti bhāvaḥ | 


    iti nandādayo gopāḥ kṛṣṇa-rāma-kathāṁ mudā |


    kurvanto ramamāṇāś ca nāvindan bhava-vedanām || [bhā.pu. 10.11.28] 

iti śrī-daśamokter avidyā-kāma-karmaṇāṁ tatrāsāmarthyāt | _gopānāṁ svāṁ lokaṁ_ golokam iti | arthāt tān praty eva _sandarśayāmāsa_ | _tamasaḥ_ prakṛteḥ _param_ svarūpa-śaktyābhivyaktatvāt | ata eva saccidānanda-rūpa evāsau loka ity āha—satyam iti | 

atha śrī-vṛndāvane tādṛśa-darśanaṁ katama-deśa-sthitānāṁ teṣām ity ata āha—te tv iti | _brahma-hradam_ akrūra-tīrthaṁ kṛṣṇena _nītā_ punaś ca tenaiva _magnāḥ_ majjitāḥ punaś ca tasmāt _tenaivoddhṛtāḥ_ | uddhṛtya punaḥ sva-sthāna-prāpitāḥ santo, _brahmaṇaḥ_ parama-bṛhattamasya tasyaiva _lokaṁ_ golokākhyaṁ _dadṛśuḥ_ | mūrdhabhiḥ satya-lokas tu brahma-lokaḥ sanātanaṁ [bhā.pu. 2.5.38] iti dvitīye | vaikuṇṭhānta-rasyāpi tat tayākhyāteḥ | 

ko’sau brahma-hradaḥ? tatrāha—yatreti | _purety_ etat-prasaṅgād bhāvi-kāla ity arthaḥ | purā purāṇe nikaṭe prabandhātīta-bhāviṣu iti koṣa-kārāḥ | seyaṁ ca paripāṭī tat tīrthaṁ mahimānaṁ lakṣyam eva vidhātum iti bhāvaḥ | tatra _svāṁ gatim_ iti tadīyatā-nirdeśo _gopānāṁ svaṁ lokam_ iti ṣaṣṭhī-sva-śabdayor nirdeśaḥ | _kṛṣṇam_ iti sākṣān-nirdeśaś ca vaikuṇṭhāntaraṁ vyavacchidya śrī-golokam eva sthāpitavān iti | 

tathā ca hari-vaṁśe śakra-vacanam—


    svargād ūrdhvaṁ brahma-loko brahmarṣi-gaṇa-sevitaḥ |


    tatra soma-gatiś caiva jyotiṣāṁ ca mahātmanām ||


    tasyopari gavāṁ lokaḥ sādhyās taṁ pālayanti hi |


    sa hi sarva-gataḥ kṛṣṇa mahākāśa-gato mahān ||


    upary upari tatrāpi gatis tava tapomayī |


    yāṁ na vidmo vayaṁ sarve pṛcchanto’pi pitāmaham |


    gatiḥ śama-damāḍhyānāṁ svargaḥ sukṛta-karmaṇām || 


    brāhmye tapasi yuktānāṁ brahma-lokaḥ parā gatiḥ |


    gavām eva tu yo loko durāroho hi sā gatiḥ ||


    sa tu lokas tvayā kṛṣṇa sīdamānaḥ kṛtātmanā |


    dhṛto dhṛtimatā vīra nighantopadravān gavām || [ha.vaṁ. 2.19.29-35] iti |

tatrāpāta-pratītārthāntare svargād ūrdhvaṁ brahmaṇo loka ity ayuktaṁ syāl loka-trayam atikramyokteḥ | tatra soma-gatiś caivety api na sambhavati candrasyānyeṣām api jyotiṣāṁ dhruva-lokādhastād eva gateḥ | tatra sādhyās taṁ pālayantīty api nopapadyate | deva-yoni-rūpāṇāṁ teṣāṁ svarga-lokasyāpi pālanam asambhavyam | kim uta tad-upari golokasya | tathā tasya lokasya surabhi-lokatve sati sarva-gata ity anupapannaṁ syāt | śrī-bhagavad-vigraha-lokayor acintya-śaktitvena vibhutvaṁ ghaṭate na punar asyeti | ata eva sarvātītatvāt tatrāpi tava gatir ity api śabdo vismaye prayuktaḥ | _yāṁ na vidmo vayaṁ sarve_ ity-ādikaṁ coktam |

tasmāt prākṛta-golokād anya evāsau goloka iti siddham | tathā ca mokṣa-dharme nārāyaṇīyopākhyāne śrī-bhagavad-vākyaṁ—


    evaṁ bahu-vidhai rūpaiś carāmīha vasundharām |


    brahma-lokaṁ ca kaunteya golokaṁ ca sanātanam || [ma.bhā. 12.330.68] iti |

tasmād ayam arthaḥ svarga-śabdena—


    bhūr-lokaḥ kalpitaḥ padbhyāṁ bhuvar-loko’sya nābhitaḥ |


    hṛdā svar-loka urasā mahar-loko mahātmanaḥ || [bhā.pu. 2.5.42] 

iti dvitīyānusāreṇa svar-lokam ārabhya satya-loka-paryantaṁ loka-pañcakam ucyate | tasmād ūrdhvam upari brahma-loko brahmātmako loko brahma-lokaḥ sac-cid-ānanda-rūpatvāt | brahmaṇo bhagavato loka iti vā | mūrdhabhiḥ satya-lokas tu brahma-lokaḥ sanātanaḥ [bhā.pu. 2.5.38] iti dvitīyāt | tathā ca ṭīkā—brahma-loko vaikuṇṭhākhyaḥ | sanātano nityaḥ | na tu sṛjyaḥ prapañcāntarvartī | ity eṣā | śrutiś ca—eṣa brahma-lokaḥ | eṣa ātma-lokaḥ | iti |

sa ca brahmarṣi-gaṇa-sevitaḥ | brahmāṇi mūrtimanto vedāḥ | ṛṣayaś ca śrī-nāradādayaḥ | gaṇāś ca śrī-garuḍa-viṣvaksenādayaḥ | taiḥ sevitaḥ | evaṁ nityāśritān uktvā tad-gamanādhikāriṇa āha | tatra brahma-loke umayā saha vartata iti somaḥ śrī-śivas tasya gatiḥ | 


    sva-dharma-niṣṭhaḥ śata-janmabhiḥ pumān


    viriñcatām eti tataḥ paraṁ hi mām |


    avyākṛtaṁ bhāgavato’tha vaiṣṇavaṁ


    padaṁ yathāhaṁ vibudhāḥ kalātyaye  || [bhā.pu. 4.24.29] iti caturthe śrī-rudra-gītam |

someti supāṁ sulug ity ādinā ṣaṣṭhyā luk chāndasaḥ | tata uttaratrāpi gatir ity asyānvayaḥ | jyotir brahma tad-aikātmya-bhāvānāṁ muktānām ity arthaḥ |

nanu tādṛśām api sarveṣāṁ kintu mahātmanāṁ mahāśayānāṁ mokṣānādaratayā bhajatāṁ śrī-sanakādi-tulyānām ity arthaḥ | 


    muktānām api siddhānāṁ nārāyaṇa-parāyaṇaḥ


    sudurlabhaḥ praśāntātmā koṭiṣv api mahā-mune || [bhā.pu. 6.14.5] iti ṣaṣṭhāt |


    yoginām api sarveṣāṁ madgatenāntarātmanā |


    śraddhāvān bhajate yo māṁ sa me yuktatamo mataḥ || [gītā 6.47] iti gītābhyaś ca |

teṣv eva mahattva-paryavasanāt | tasya ca brahma-lokasyopari sarvordhva-pradeśe gavāṁ lokaḥ śrī-goloka ity arthaḥ | taṁ ca golokaṁ sādhyāḥ prāpañcika-devānāṁ prasādhanīyā mūla-rūpā nitya-tadīya-deva-gaṇāḥ pālayanti dik-pālatayā vartante te ha nākaṁ mahimānaḥ sacantaḥ yatra pūrve sādhyāḥ santi devāḥ [ṛ.ve. 10.90.16] iti śruteḥ | 


    tatra pūrve ye ca sādhyā viśve devāḥ sanātanāḥ |


    te ha nākaṁ mahimānaḥ sacantaḥ śubha-darśanāḥ || iti mahā-vaikuṇṭha-varṇane pādmottara-khaṇḍāc ca |

yad vā tad bhūri-bhāgyam iha janma kim apy aṭavyāṁ yad gokule’pi [bhā.pu. 10.14.34] iti śrī-brahma-stavānusāreṇa tad-vidha-parama-bhaktānām api sādhyās tādṛśa-siddhi-prāptaye prāsādhanīyāḥ śrī-gopī-prabhṛtayas taṁ pālayanti | 

tad evaṁ sarvopari-gatatve’pi | hi prasiddhau | sa śrī-golokaḥ sarva-gataḥ śrī-nārāyaṇa iva prāpañcikāprāpañcika-vastu-vyāpakaḥ | kaiścit krama-mukti-vyavasthayā tathā prāpyamāno’py asau dvitīya-skandha-varṇita-kamalāsana-dṛṣṭa-vaikuṇṭhavac chrī-vraja-vāsibhir atrāpi yasmād dṛṣṭa iti bhāvaḥ |

ata eva mahān bhagavad-rūpa eva | mahāntaṁ vibhum ātmānam [ka.u. 2.22] iti śruteḥ | tatra hetuḥ | mahākāśaḥ parama-vyomākhyaḥ brahma-viśeṣaṇa-lābhād ākāśas tal-liṅgād [ve.sū. 1.1.22] iti nyāya-prasiddheś ca | tad-gata-brahmākārodayāntaram eva vaikuṇṭha-prāpteḥ yathājāmilasya | tad evam upary upari sarvopary api virājamāne tatra śrī-goloke’pi tava gatiḥ | śrī-govinda-rūpeṇa krīḍā vartata ity arthaḥ | 

ata eva sā ca gatiḥ sādhāraṇī na bhavati kintu tapomayī | tapo’trānavacchinnaiśvaryaṁ sahasra-nāma-bhāṣye’pi paramaṁ yo mahat tapaḥ ity atra tatra vyākhyātam | sa tapo’tapyata iti parameśvara-viṣayaka-śruteḥ | aiśvaryaṁ prākāśayad iti tatrārthaḥ | ata eva brahmādi-durvitarkyatvam apy āha yām iti | adhunā tasya śrī-goloka ity ākhyā bījam abhivyañjayati gatir iti | brāhmye brahma-loka-prāpake tapasi viṣṇu-viṣayaka-manaḥ-praṇidhāne yuktānāṁ yata-cittānāṁ tat-prema-bhaktānām ity arthaḥ | yasya jñāna-mayaṁ tapaḥ iti śruteḥ | brahma-loko vaikuṇṭha-lokaḥ | parā prakṛty-atītā | gavāṁ vraja-vāsi-mātrāṇāṁ mocayan vraja-gavāṁ dina-tāpam [bhā.pu. 10.35.25] ity-uktānusāreṇaātraiva nighnatopadravān gavām ity uktyā ca goloka-vāsi-mātrāṇāṁ svatas tad-bhāva-bhāvitānāṁ ca sādhana-vaśād ity arthaḥ | atas tad-bhāvasya durlabhatvād durārohā | tad evaṁ golokaṁ varṇayitvā tasya gokulena sahābhedam āha sa tv iti |

sa eva tu sa loko dhṛto rakṣitaḥ śrī-govardhanoddharaṇeneti | evam eva mokṣa-dharma-śrī-nārāyaṇīyopākhyāne śrī-bhagavad-vākyam—


    evaṁ bahu-vidhai rūpaiś carāmīha vasundharām |


    brahma-lokaṁ ca kaunteya golokaṁ ca sanātanam || [ma.bhā. 12.330.68] iti |

tathā ca mṛtyu-sañjaya-tantre—


    ekadā sāntarīkṣāc ca vaikuṇṭhaṁ svecchayā bhuvi |


    gokulatvena saṁsthāpya gopīmaya-mahotsavā |


    bhakti-rūpāṁ satāṁ bhaktim utpāditavatī bhṛśam || iti |

evaṁ nārada-pañcarātre vijayākhyāne—


    tat sarvopari goloke śrī-govindaḥ sadā svayam |


    viharet paramānandī gopī-gokula-nāyakaḥ || iti |

tathā ṛkṣu cāyam eva pradiṣṭaḥ—


    tāṁ vāṁ vāstūny uśmasi gamadhyai 


    yatra gāvo bhūri-śṛṅgā ayāsaḥ |


    atrāha tad urugāyasya vṛṣṇaḥ 


    paramaṁ padam avabhāti bhūri || [ṛ.ve. 1.154.20] iti |

vyākhyātaṁ ca—tāṁ tāni vāṁ yuvayoḥ kṛṣṇa-rāmayor vāstūni līlā-sthānāni gamadhyai prāptuṁ uśmasi kāmayāmahe | tāni kiṁ viśiṣṭāni? yatra yeṣu bhūri-śṛṅgā mahā-śṛṅgyo gāvo bahu-śubha-lakṣaṇā iti vā | ayāsaḥ śubhāḥ | ayaḥ śubhāvaho vidhir ity amaraḥ | devāsa itivaj jas-antaṁ padam | atra bhūmau tal-loke vede ca prasiddhaṁ śrī-golokākhyam urugāyasya svayaṁ bhagavato tac-caraṇāravindasya paramaṁ prapañcātītaṁ padaṁ sthānaṁ bhūri bahudhā avabhātīty āha veda iti | 

yajuḥsu—mādhyandinīyā stūyate dhāmāny uśmasi ity ādau | viṣṇoḥ paramaṁ padam avabhātīti bhūrīti cātra prakārāntaraṁ paṭhanti śeṣaṁ samānam ||5||

**evaṁ jyotir-mayo devaḥ sad-ānandaṁ parāt paraḥ |**

**ātmārāmasya tasyāsti prakṛtyā na samāgamaḥ ||6||**

atha mūla-vyākhyām anusarāmaḥ | virāṭ-tad-antaryāminor abheda-vivakṣayā puruṣa-sūktādāv eka-puruṣatvaṁ yathā nirūpitaṁ, tathā goloka-tad-adhiṣṭhātror apy āha—evam iti | 

**devo** golokas tad-adhiṣṭhātṛ-śrī-govinda-rūpaḥ | **sadānandam** iti tat-svarūpam ity arthaḥ, napuṁsakatvaṁ vijñānam ānandaṁ brahma iti śruteḥ | **ātmārāmasya** anya-nirapekṣasya **prakṛtyā** māyayā **na samāgamaḥ** | yathoktaṁ dvitīye—na yatra māyā kim utāpare harer anuvratā yatra surāsurārcitāḥ [bhā.pu. 2.9.10] ||6||

**māyayā ramamāṇasya na viyogas tayā saha |**

**ātmanā ramayā reme tyakta-kālaṁ sisṛkṣayā |**

**niyatiḥ sā ramā devī tat-priyā tad-vaśaṁ tadā**[^2]** ||7||**

atha prapañcātmanas tad-aṁśasya puruṣasya tu na tādṛśatvam ity āha—māyayeti | prākṛta-pralaye’pi tasmiṁs tasyālayād yasyāṁśāṁśāṁśa-bhāgena [bhā.pu. 10.85.31] ity-ādeḥ | 

nanu tarhi jīvavat tal-liptatvenānīśvaratvaṁ syāt? tatrāha—ātmaneti | sa tv **ātmanā** antar-vṛtyā tu **ramayā** svarūpa-śaktyaiva **reme** ratiṁ prāpnoti | bahir eva māyayā sevya ity arthaḥ | 


    eṣa prapanna-varado ramayātma-śaktyā 


    yad yat kariṣyati gṛhīta-guṇāvatāraḥ || [bhā.pu. 3.9.23] iti tṛtīye brahma-stavāt |

atra—māyāṁ vyudasya cic-chaktyā kaivalye sthita ātmani [bhā.pu. 1.7.23] iti prathame śrīmad-arjuna-vacanāt | 

tarhi tat-preraṇaṁ vinā kathaṁ sṛṣṭiḥ ? tatrāha—**sisṛkṣayā** sraṣṭum icchayā **tyaktaḥ** sṛṣṭy-arthaṁ prahitaḥ **kālaḥ** yasmāt ramaṇāt tādṛśaṁ yathā syāt tathā **reme** | prathamānta-pāṭhas tu sugamaḥ | tat-prabhāva-rūpeṇa tenaiva sā sidhyatīti bhāvaḥ |


    prabhāvaṁ pauruṣaṁ prāhuḥ kālam eke yato bhayam [bhā.pu. 3.26.16]


    kāla-vṛttyā tu māyāyāṁ guṇa-mayyām adhokṣajaḥ | 


    puruṣeṇātma-bhūtena vīryam ādhatta vīryavān || [bhā.pu. 3.5.26] iti ca tṛtīyāt |

nanu ramaiva sā kā ? tatrāha—**niyatir** ity ardhena | niyamyate svayaṁ bhagavaty eva nityatā bhavatīti niyatiḥ svarūpa-bhūtā tac-chaktiḥ | **devī** dyotamānā sva-prakāśa-rūpā ity arthaḥ | tad-uktaṁ dvādaśe—anapāyinī bhagavatī śrīḥ śākṣād ātmano hareḥ [bhā.pu. 12.11.20] iti | ṭīkā ca—anapāyinī hareḥ śaktiḥ | tatra hetuḥ sākṣād ātmana iti svarūpasya cid-rūpatvāt tasyās tad-abhedād ity arthaḥ | ity eṣā | 

atra sākṣāt-śabdena vilajjamānayā yasya sthātum īkṣā-pathe’muyā [bhā.pu. 2.5.13] ity ādy-uktyā māyā neti dhvanitam | tatrānapāyitvaṁ yathā viṣṇu-purāṇe—

 


    nityaiva sā jagan-mātā viṣṇoḥ śrīr anapāyinī


    yathā sarva-gato viṣṇus tathaiveyaṁ dvijottama || [vi.pu. 1.8.17] iti |


    evaṁ yathā jagat-svāmī deva-devo janārdanaḥ |


    avatāraṁ karoty eṣā tathā śrīs tat-sahāyinī || [vi.pu. 1.9.142] iti ca |


    devatve deva-dehā sā mānuṣatve ca mānuṣī |


    harer dehānurūpāṁ vai karoty eṣātmanas tanum || [vi.pu. 1.9.145] iti ca |

hayaśīrṣa-pañcarātre—na viṣṇunā vinā devī na hariḥ padmajāṁ vinā iti ||7||

**baladevaḥ: **svayaṁ-rūpasya kṛṣṇasyaiva mūrtiḥ sadā-śiva ity atra nirṇāyakaṁ vākyam āha—**niyatiḥ seti** | asyārthaḥ—pūrvaṁ ramayā ramaṇam uktaṁ, ramā sā kīdṛśī? ity āha—**niyatir** iti | niyamyate niyatā bhavati ramaṇe tasminn iti tad anapāyinī tat-svarūpa-bhūteti yāvat | ata uktaṁ—**tat-priyā tad-vaśaṁvadā** iti, na viṣṇunā vinā devī na viṣṇuḥ padmajāṁ vinā iti hayaśīrṣa-pañcarātrāt, nityaiva sā jaganmātā viṣṇoḥ śrīr anapāyinī [vi.pu. 1.8.15] iti vaiṣṇavāc ca | 

**tal-liṅgaṁ bhagavān śambhur jyotī-rūpaḥ sanātanaḥ |**

**yā yoniḥ sāparā śaktiḥ kāmo bījaṁ mahad dhareḥ ||8||**

nanu kutrāpi śiva-śaktyoḥ kāraṇatā śrūyate, tatra virāḍ-varṇanavat kalpanayeti tad-aṅga-viśeṣatvenāha—tal-liṅgam iti | yasyāyutāyutāṁśāṁśe viśva-śaktir iyaṁ sthitā [vi.pu. 1.9.53] iti viṣṇu-purāṇānusāreṇa prapañcātmanas **tasya** mahā-bhagavad-aṁśasya svāṁśa-jyotir-ācchannatvād aprakaṭa-rūpasya puruṣasya **liṅgaṁ** liṅga-sthānīyaḥ yaḥ prapañcotpādako’ṁśaḥ, sa eva **śambhuḥ** | anyas tu tad-āvirbhāva-viśeṣatvād eva śambhur ucyate ity arthaḥ | vakṣyate ca, kṣīraṁ yathā dadhi-vikāra-viśeṣa-yogād sañjāyate na tu tataḥ pṛthag asti hetor [45] ity ādi | 

tathā tasya vīryāvadhāna-sthāna-rūpāyā māyāyā apy aprakaṭa-rūpāyā **yā yonir** yoni-sthānīyo’ṁśaḥ **saivāparā** pradhānākhyā **śaktir** iti pūrvavat | tatra ca hares tasya puruṣākhya-hary-aṁśasya **kāmo** bhavati sṛṣṭy-arthaṁ tad-didṛkṣā jāyata ity arthaḥ | tataś ca mahad iti sa-jīva-mahat-tattva-rūpaṁ tu māyāyām iti tṛtīyāc ca ||8||

**baladevaḥ** **: **tasya svayaṁ-rūpasya **bhagavān śambhuḥ** **liṅgaṁ** cihnaṁ bhavati, liṅgaṁ cihne'numāne ca iti viśvaḥ | **bhagavān** ṣaḍ-aiśvarya-viśiṣṭaḥ para-vyomādhīśaḥ | śaṁ bhāvayati sva-dvitīya-vyūha-saṅkarṣaṇātmanā prakṛti-vilīnānāṁ jīvānāṁ tat-tad-upādhi-sṛṣṭayeti **śambhuḥ**, mita-bhv-āditvāḍ ḍuḥ | **jyotīrūpaḥ** caitanya-vigrahaḥ | anena tad-adhīśatvena kṛṣṇasya svayaṁ-rūpatvaṁ paricīyate, sāsnādineva gor gotvam | yasyāsau vilāsaḥ, sa svayam ity atas tasya sa liṅgam ucyate | **yā** khalu **yoniḥ** mahad-ādy-upādāna-bhūtā, **sā** tv **aparā śaktiḥ** triguṇety arthaḥ | 

**liṅga-yony-ātmikā jātā imā māheśvarī-prajāḥ ||9||**

vastutas tu pūrvābhiprāyatvam evety āha—liṅgety ardhena | **māheśvarīḥ** māheśvaryaḥ ||9||

**śaktimān puruṣaḥ so’yaṁ liṅga-rūpī maheśvaraḥ |**

**tasminn āvirabhūl liṅge mahā-viṣṇur jagat-patiḥ ||10||**

śaktimān ity ardhena tad evānūdya tasmin pūrvoktāprakaṭa-rūpasya prakaṭa-rūpatayā punar abhivyaktir ity āha—tasminn ity ardhena | tasmāl liṅga-rūpī prapañcotpādakas tad-aṁśo’pi śaktimān puruṣa ucyate, maheśvaro’py ucyate | tataś ca tasmin bhūta-sūkṣma-paryantatāṁ prāpte liṅge svayaṁ tad-aṁśī mahā-viṣṇur āvirabhūt prakaṭa-rūpeṇāvirbhavati | yato jagatāṁ sarveṣāṁ parāvareṣāṁ jīvānāṁ sa eva patir iti || 10 ||

**baladevaḥ : hareḥ** tad-aṁśasya saṅkarṣaṇasya, **kāmaḥ** tad-didṛkṣā-lakṣaṇaḥ, mahad-ādi-sṛṣṭi-phalako bhavati, tato bījaṁ **mahad** iti | mahat aparimitaṁ jīva-tattvaṁ, tasyām āhitaṁ bhavati | ata imā **māheśvaryaḥ **prajāḥ, **liṅga-yony-ātmikāḥ** puruṣa-prakṛti-kāraṇikāḥ, jātāḥ kathyante | prakṛter upasarjanatvena tādadhīnyāt **māheśvarīr** iti **prajānām** ity upapādayati—**śaktimān** ity ardhakena | athoktārtham eva sphuṭayati—**tasminn** iti | **liṅge**—tad-adhīśe tat-sannidhau | **mahā-viṣṇuḥ** saṅkarṣaṇaḥ ||24|| 

**sahasra-śīrṣā puruṣaḥ sahasrākṣaḥ sahasra-pāt |**

**sahasra-bāhur viśvātmā sahasrāṁśaḥ sahasra-sūḥ ||11||**

tad evaṁ rūpaṁ vivṛṇoti—sahasra-śīrṣeti | sahasram aṁśā avatārā yasya sa sahasrāṁśaḥ | sahasraṁ sūte sṛjati yaḥ, sa sahasra-sūḥ | sahasra-śabda-sarvatrāsaṅkhyatā-paraḥ | dvitīye ca tasyaiva rūpam idam uktam—ādyo’vatāraḥ puruṣaḥ parasya [bhā.pu. 2.6.42] iti | asya ṭīkāyāṁ—yasya sahasra-śīrṣety ukto līlā-vigrahaḥ parasya bhūmnaḥ ādyo’vatāraḥ iti ||11||

**nārāyaṇaḥ sa bhagavān āpas tasmāt sanātanāt |**

**āvirāsīt kāraṇārṇo-nidhiḥ saṅkarṣaṇātmakaḥ |**

**yoga-nidrāṁ gatas tasmin sahasrāṁśaḥ svayaṁ mahān ||12||**

ayam eva kāraṇārṇavaśāyīty āha—nārāyaṇa iti sārdhena | tā **āpa** eva **kāraṇārṇo-nidhir** **āvirāsīt,** **sa** tu **nārāyaṇaḥ saṅkarṣaṇātmaka** iti | pūrvaṁ golokāvaraṇatayā yaś caturvyūha-madhye saṅkarṣaṇaḥ sammataḥ, tasyaivāṁśo’yam ity arthaḥ | tad uktaṁ—


    āpo nārā iti proktā āpo vai nara-sūnavaḥ |


    tasya tā ayanaṁ pūrvaṁ tena nārāyaṇaḥ smṛtaḥ ||12||

**tad-roma-bila-jāleṣu bījaṁ saṅkarṣaṇasya ca |**

**haimāny aṇḍāni jātāni mahā-bhūtāvṛtāni tu ||13||**

tasmād eva brahmāṇḍānām utpattim āha—tad-rometi | **tad** iti tasyety arthaḥ | tasya **saṅkarṣaṇātmakasya** yad **bījaṁ** yoni-śaktāv adhyastaṁ, tad eva pūrvaṁ bhūta-sūkṣma-paryantatāṁ prāptaṁ sat, paścāt tasya **roma-bila-jāleṣu** vivareṣu antar-bhūtaṁ ca sat, **haimāny aṇḍāni jātāni** tāni cāpañcī-kṛtāṁśaiḥ **mahā-bhūtair** jātānīty arthaḥ | tad uktaṁ daśame brahmaṇā—


    kvedṛg-vidhā vigaṇitāṇḍa-parāṇu-caryā-


    vātādhva-roma-vivarasya ca te mahitvam || [bhā.pu. 10.14.11] iti |

tṛtīye ca—


    vikāraiḥ sahito yuktair viśeṣādibhir āvṛtaḥ |


    āṇḍakośo bahir ayaṁ pañcāśat-koṭi-vistṛtaḥ ||


    daśottarādhikair yatra praviṣṭaḥ paramāṇuvat |


    lakṣyate’ntar-gatāś cānye koṭiśo hy aṇḍa-rāśayaḥ || [bhā.pu. 3.11.39-40] iti ||13||

**praty-aṇḍam evam ekāṁśād ekāṁśād viśati svayam |**

**sahasra-mūrdhā viśvātmā mahā-viṣṇuḥ sanātanaḥ ||14||**

tataś ca teṣu brahmāṇḍeṣu pṛthak pṛthak svarūpaiḥ svarūpāntaraiḥ sa eva praviveśety āha pratyaṇḍam iti | ekāṁśād ekāṁśād ekenaikenāṁśenety arthaḥ || 14 ||

**vāmāṅgād asṛjad viṣṇuṁ dakṣiṇāṅgāt prajāpatim |**

**jyotir-liṅga-mayaṁ śambhuṁ kūrca-deśād avāsṛjat ||15||**

punaḥ kiṁ cakāra tatrāha—vāmāṅgād iti | viṣṇv-ādaya ime sarveṣām eva brahmāṇḍānāṁ pālakādayaḥ prati brahmāṇḍāntaḥ sthitānāṁ viṣṇv-ādīnāṁ svāṁśānāṁ prayoktāraḥ | yathā prati-brahmāṇḍe tathādhibrahmāṇḍa-maṇḍalam abhyupagantavyam iti bhāvaḥ | yeṣu prajāpatir ayaṁ hiraṇyagarbha-rūpa eva, na tu vakṣyamāṇa-caturmukha-rūpa eva | so’yaṁ tat-tad-āvaraṇa-gata-tat-tad-devānāṁ sraṣṭeti | viṣṇu-śambhū api tat-tat-pālana-saṁhāra-kartārau jñeyau | kūrca-deśāt bhruvor madhyāt | eṣāṁ jalāvaraṇa eva sthānāni jñeyāni || 15 ||

**ahaṅkārātmakaṁ viśvaṁ tasmād etad vyajāyata ||16||**

tatra śambhoḥ kāryāntaram apy āha—ahaṅkārātmakam ity ardhena | etad **viśvaṁ** **tasmād** eva **ahaṅkārātmakaṁ** **vyajāyata** babhūva | viśvasyāhaṅkārātmakatā tasmāj jātety arthaḥ sarvāhaṅkārādhiṣṭhātṛtvāt tasya || 16 ||

**atha tais tri-vidhair veśair līlām udvahataḥ kila |**

**yoga-nidrā bhagavatī tasya śrīr iva saṅgatā ||17||**

brahmāṇḍa-praviṣṭasya tu tat-tad-rūpasya līlām āha—atha tair ity ādi | tais tat sadṛśais trividhaiḥ prati-brahmāṇḍa-gata-viṣṇv-ādibhir veśai rūpair līlāṁ brahmāṇḍāntargata-pālanādi-rūpām udvahato brahmāṇḍāntargata-puruṣasyeti tām udvahati | tasminn ity arthaḥ | yoga-nidrā—pūrvokta-mahā-yoga-nidrāṁśa-bhūtā bhagavatī svarūpānanda-samādhimayatvād antarbhūta-sarvaiśvaryā saṅgatā śrīr iveti | tatra yathā śrīr apy aṁśena saṅgatā tathā sāpīty arthaḥ ||17||

**sisṛkṣāyāṁ tato nābhes tasya padmaṁ viniryayau |**

**tan-nālaṁ hema-nalinaṁ brahmaṇo lokam adbhutam ||18||**

tataś ca sisṛkṣāyām iti | nālaṁ nāla-yuktaṁ tad-dhema-nalinaṁ brahmaṇo janma-śayanayoḥ sthānatvāt loka ity arthaḥ ||18||

**tattvāni pūrva-rūḍhāni kāraṇāni parasparam |**

**samavāyāprayogāc ca vibhinnāni pṛthak pṛthak ||**

**cic-chaktyā sajjamāno’tha bhagavān ādi-pūruṣaḥ |**

**yojayan māyayā devo yoga-nidrām akalpayat  ||19||**

tathāsaṅkhya-jīvātmakasya samaṣṭi-jīvasya prabodhaṁ vaktuṁ punaḥ kāraṇārṇonidhi-śāyinas tṛtīya-skandhoktānusāriṇīṁ sṛṣṭi-prakriyāṁ vivṛtyāha—tattvānīti trayeṇa | tatra dvayam āha—māyayā sva-śaktyā parasparaṁ tattvāni yojayann iti yojanānantaram eva nirīhatayā yoga-nidrām eva svīkṛtavān ity arthaḥ || 19 ||

**yojayitvā tu tāny eva praviveśa svayaṁ guhām |**

**guhāṁ praviṣṭe tasmiṁs tu jīvātmā pratibudhyate ||20||**

atha tṛtīyam āha—yojayitveti | yojayitvā tad yojanā-yoga-nidrayor antarāle ity arthaḥ | guhāḥ virāḍ-vigraham | pratibudhyate pralaya-svāpāj jāgarti || 20 ||

**sa nityo nitya-sambandhaḥ prakṛtiś ca paraiva sā ||21||**

jīvasya svābhāvikī sthitim āha—sa nitya ity ardheneti | nityo’nādy-ananta-kāla-bhāvī nitya-sambandho bhagavatā saha samavāyo yasya saḥ | sūryeṇa tad-raśmi-jālasyeveti bhāvaḥ | 

 


    yat-taṭasthaṁ tu cid-rūpaṁ sva-saṁvedyād vinirgatam | 


    rañjitaṁ guṇa-rāgeṇa sa jīva iti kathyate || iti nārada-pañcarātrāt |


    mamaivāṁśo jīva-loke jīva-bhūtaḥ sanātanaḥ [gītā 15.6] iti śrī-gītopaniṣadbhyaś ca |

ata eva prakṛtiḥ sākṣi-rūpeṇa svarūpa-sthita eva | sva-pratibimba-rūpeṇa pramātṛ-rūpeṇa prakṛtim iva prāptaś cety arthaḥ | prakṛtiṁ viddhi me parām jīva-bhūtām iti śrī-gītāsv eva | dvā suparṇā sayujā sakhāyā iti śrutiś ca nitya-svarūpaṁ darśayati || 21 ||

**evaṁ sarvātma-sambandhaṁ nābhyāṁ padmaṁ harer abhūt |**

**tatra brahmābhavad bhūyaś catur-vedi catur-mukhaḥ ||22||**

atha tasya samaṣṭi-jīvāsthānaṁ guhā-praviṣṭāt puruṣād udbhūtam ity āha—evam iti | tataḥ samaṣṭi-dehābhimāninas tasya hiraṇya-garbha-brahmaṇas tasmāt bhoga-vigrahotpattim āha tatreti || 22 ||

**sa jāto bhagavac-chaktyā tat-kālaṁ kila coditaḥ |**

**sisṛkṣāyāṁ matiṁ cakre pūrva-saṁskāra-saṁskṛtaḥ |**

**dadarśa kevalaṁ dhvāntaṁ nānyat kim api sarvataḥ ||23||**

atha tasya caturmukhasya ceṣṭām āha sa jāta ity sārdhena | spaṣṭam || 23 ||

**uvāca puratas tasmai tasya divyā sarasvatī |**

**kāmaḥ kṛṣṇāya govinda he gopī-jana ity api |**

**vallabhāya priyā vahner mantram te dāsyati priyam ||24||**

atha tasmin pūrvopāsanā-bhāgya-labdhāṁ bhagavat-kṛpām āhovāceti sārdhena | spaṣṭam || 24 ||

**tapas tvaṁ tapa etena tava siddhir bhaviṣyati ||25||**

etad eva sparśeṣu yat ṣoḍaśam ekaviṁśam [bhā.pu. 2.9.6] iti tṛtīya-skandhānusāreṇa yojayati tapa tvaṁ ity ardhena | spaṣṭam || 25 ||

**atha tepe sa suciraṁ prīṇan govindam avyayam |**

**śvetadvīpa-patiṁ kṛṣṇaṁ goloka-sthaṁ parāt param ||**

**prakṛtyā guṇa-rūpiṇyā rūpiṇyā paryupāsitam |**

**sahasra-dala-sampanne koṭi-kiñjalka-bṛṁhite ||**

**bhūmiś cintāmaṇis tatra karṇikāre mahāsane |**

**samāsīnaṁ cid-ānandaṁ jyoti-rūpaṁ sanātanam ||**

**śabda-brahma-mayaṁ veṇuṁ vādayantaṁ mukhāmbuje |**

**vilāsinī-gaṇa-vṛtaṁ svaiḥ svair aṁśair abhiṣṭutam ||26||**

sa tu tena mantreṇa sva-kāmanā-viśeṣānusārāt sṛṣṭi-kṛt-śakti-viśiṣṭatayā vakṣyamāṇas tavānusārād gokulākhya-pīṭha-gatatayā śrī-govindam upāsitavān ity āha—atha tepe ity-ādi caturbhiḥ | guṇa-rūpiṇyā sattva-rajas-tamo-guṇa-mayyā rūpiṇyā mūrtimatyā paryupāsitaṁ paritas tad gokulād bahiḥ-sthitayopāsitaṁ dhyānādinārcitam | māyā parety abhimukhe ca vilajjamānā [bhā.pu. 2.7.47] iti | balim udvahanty ajayā nimiṣā iti ca śrī-bhāgavatāt | aṁśais tad-āvaraṇa-sthaiḥ parikaraiḥ || 26 ||

**atha veṇu-ninādasya trayī-mūrti-mayī gatiḥ |**

**sphurantī praviveśāśu mukhābjāni svayambhuvaḥ ||**

**gāyatrīṁ gāyatas tasmād adhigatya sarojajaḥ |**

**saṁskṛtaś cādi-guruṇā dvijatām agamat tataḥ ||27||**

tad evaṁ dīkṣātaḥ parastād eva tasya dhruvasyeva dvijatva-saṁskāras tad-ārādhitāt tan-mantrādhidevāj jātaḥ ity āha—atha veṇv iti dvayena | trayī-mūrtir gāyatrī veda-mātṛtvāt | dvitīya-padye tasya eva vyaktibhāvitvāc ca | tan-mayī gatiḥ paripāṭī | mukhābjāni praviveśety aṣṭa-karṇaiḥ praviveśety arthaḥ | ādi-guruṇā śrī-kṛṣṇena ||27||

**trayyā prabuddho’tha vidhir vijñāta-tattva-sāgaraḥ |**

**tuṣṭāva veda-sāreṇa stotreṇānena keśavam ||28||**

tataś ca trayīm api tasmāt prāpya tam eva tuṣṭāvety āha—trayyeti | keśān aṁśūn avayati vistārayatīti keśavas tam | 


    aṁśavo ye prakāśante mām te keśa-saṁjñitāḥ |


    sarvajñāḥ keśavaṁ tasmān mām āhur muni-sattamāḥ || 

iti sahasra-nāma-bhāṣyotthāpita-keśava-niruktau bhārata-vacanāt || 28 ||

**cintāmaṇi-prakara-sadmasu kalpa-vṛkṣa-**

**lakṣāvṛteṣu surabhir abhipālayantam |**

**lakṣmī-sahasra-śata-sambhrama-sevyamānaṁ**

**govindam ādi-puruṣaṁ tam ahaṁ bhajāmi ||29||**

stutim āha cintāmaṇīty ādibhiḥ | tatra goloke’smin mantra-bhedena tad-eka-deśeṣu bṛhad-dhyāna-mayādiṣv ekasyāpi mantrasya rāsa-mayādiṣu ca pīṭheṣu satsv api madhyasthatvena mukhyatayā prathamaṁ golokākhya-pīṭha-nivāsa-yogya-līlayā stauti cintāmṇīty ekena |

abhi sarvato-bhāvena vana-nayana-cāraṇa-go-sthānānayana-sambhālana-prakāreṇa pālayantaṁ sa-snehaṁ rakṣantam | kadācid rahasi tu vailakṣaṇyam ity āha lakṣmīti lakṣmyo’tra gopa-sundarya eveti vyākhyātam eva ||29||

**veṇuṁ kvaṇantam aravinda-dalāyatākṣam-**

**barhāvataṁsam asitāmbuda-sundarāṅgam |**

**kandarpa-koṭi-kamanīya-viśeṣa-śobhaṁ**

**govindam ādi-puruṣaṁ tam ahaṁ bhajāmi ||30||**

tad evaṁ cintāmaṇi-prakara-sadma-mayīṁ kathā-gānaṁ nāṭyaṁ gamanam apīti vakṣyamāṇānusāreṇa golokhākhya-vilakṣaṇa-pīṭha-gatāṁ līlām uktvā eka-sthāna-sthitikāṁ kathā-gānādi-rahitāṁ bṛhad-dhyānādi-dṛṣṭāṁ dvitīya-pīṭha-gatāṁ līlām āha veṇum iti dvayena | veṇum iti tatra spaṣṭam ||30||

**ālola-candraka-lasad-vanamālya-vaṁśī-**

**ratnāṅgadaṁ praṇaya-keli-kalā-vilāsam |**

**śyāmaṁ tri-bhaṅga-lalitaṁ niyata-prakāśaṁ**

**govindam ādi-puruṣaṁ tam ahaṁ bhajāmi ||31||**

ālolety ādi | praṇaya-pūrvako yaḥ keli-parihāsas tatra yā vaidagdhī saiva vilāso yasya taṁ, drava-keli-parīhāsā ity amaraḥ ||31||

**aṅgāni yasya sakalendriya-vṛtti-manti**

**paśyanti pānti kalayanti ciraṁ jaganti |**

**ānanda-cinmaya-sad-ujjvala-vigrahasya**

**govindam ādi-puruṣaṁ tam ahaṁ bhajāmi ||32||**

tad evaṁ līlā-dvayam uktvā paramācintya-śaktyā vaibhava-viśeṣān āha—aṅgānīti caturbhiḥ | tatra śrī-vigrahasyāṅgāni hasto’pi draṣṭuṁ śaknoti, cakṣur api pālayituṁ pārayati, tathā anyad anyad apy aṅgam anyad anyat kalayituṁ prabhavatīti | evam evoktaṁ—sarvataḥ pāṇi-pādaṁ tat sarvato’kṣi-śiro-mukham  ity ādi | jagantīti | līlā-parikareṣu tat-tad-aṅgaṁ yathā-svam eva vyavaharatīti bhāvaḥ | tatra ca tasya vigrahasya vailakṣaṇyam eva hetur ity āha ānandeti ||32||

**advaitam acyutam anādim ananta-rūpam**

**ādyaṁ purāṇa-puruṣaṁ nava-yauvanaṁ ca |**

**vedeṣu durlabham adurlabham ātma-bhaktau**

**govindam ādi-puruṣaṁ tam ahaṁ bhajāmi ||33||**

vailakṣaṇyam eva puṣṇāty advaitam iti tribhiḥ | advaitaṁ pṛthivyā mayam advaito rājetivad atulyam ity arthaḥ | vismāpanaṁ svasya ca tṛtīya-sthasyoddhava-vākyāt | acyutaṁ 


    na cyavante hi yad bhaktāḥ mahatyāṁ pralayāpadi |


    ato’cyuto’khile loke sa ekaḥ sarvago’vyayaḥ || iti kāśī-kāṇḍa-vacanāt |


    kaṁso batādyākṛtam ety anugrahaṁ


    drakṣye’ṅghri-padmaṁ prahito’munā hareḥ |


    kṛtāvatārasya duratyayaṁ tamaḥ


    pūrve’taran yan nakha-maṇḍala-tviṣā ||

yad-arcitaṁ brahma-bhavādibhiḥ suraiḥ śriyā ca ity ādi daśama-sthākrūra-vākyān |


    yā vai śriyārcitam ajādibhir āpta-kāmair


    yogeśvarair api yad ātmani rāsa-goṣṭhyām |


    kṛṣṇasya tad bhagavataś caraṇāravindaṁ


    nyastaṁ staneṣu vijahuḥ parirabhya tāpam || [bhā.pu. 10.47.62] iti śrīmad-uddhava-vākyam |

darśayāmāsa lokaṁ svaṁ gopānāṁ tamasaḥ param [bhā.pu. 10.28.14] ity uktvā, 


    nandādayas tu taṁ dṛṣṭvā 


    paramānanda-nirvṛtāḥ  |


    kṛṣṇaṁ ca tatra cchandobhiḥ 


    stūyamānaṁ suvismitāḥ  || [bhā.pu. 10.28.17] iti śrī-śuka-vākyāc ca |

anādim ity ādi-trayaṁ yathaikādaśa-sāṅkhya-kathane, kālo māyā-maye jīvaḥ [bhā.pu. 11.24.27] ity ādau mahā-pralaye sarvāvaśiṣṭatvena brahmopadiśya tadāpi tasya draṣṭṛtvaṁ svayaṁ bhagavān svasminn āha—


    eṣa sāṅkhya-vidhiḥ proktaḥ saṁśaya-granthi-bhedanaḥ | 


    pratilomānulomābhyāṁ parāvara-dṛśā mayā || [bhā.pu. 11.24.29] iti | 

purāṇa puruṣaḥ—ekas tvam ātmā puruṣaḥ purāṇaḥ [bhā.pu. 10.14.20] iti brahma-vākyāt gūḍhaḥ purāṇa-puruṣo vana-citra-mālyaḥ [bhā.pu. 7.15.58] iti māthura-vākyāc ca | 

tathāpi nava-yauvanaṁ—purāpi navaḥ purāṇa iti nirukteḥ | gopyas tapaḥ kim acaran yad amuṣya rūpam [bhā.pu. 10.44.14] ity ādau | anusavābhinavaṁ iti daśamāt | yasyānanaṁ makara-kuṇḍalādi nityotsavam [bhā.pu. 9.24.65] iti navamāt | satyaṁ śaucam ity ādau saubhaga-kānty-ādīn paṭhitvā,


    ete cānye ca bhagavan nityā yatra mahā-guṇāḥ |


    prārthyā mahattvam icchadbhir na viyanti sma karhicit || [bhā.pu. 1.16.3] iti prathamāt | 

bṛhad-dhyānādau tathā śravaṇāt—gopa-veśam abhrābhaṁ taruṇaṁ kalpa-drumāśritam [go.tā.u. 1.8] iti tāpanī-śrutau | tad-dhyāne taruṇa-śabdasya nava-yauvana eva śobhā vidhānatvena tātparyāt | 

vedeṣu durlabhaṁ—bhejur mukunda-padavīṁ śrutibhir vimṛgyām [bhā.pu. 10.47.61] iti | adyāpi yat-pada-rajaḥ śruti-mṛgyam eva [bhā.pu. 10.14.34] iti ca śrī-daśamāt | 

adurlabham ātma-bhaktau—bhaktyāham ekayā grāhyaḥ [bhā.pu. 11.14.11] ity ekādaśāt | pureha bhūman [bhā.pu. 10.14.5] ity ādi śrī-daśamāc ca | 

yad vā, nanu tasyātulyatve kim iti svārthaḥ | kathaṁ vātulyatvaṁ nija-bhaktebhya ātmano dehasyāpi pradānāt | kiṁ vāvaśiṣyata ity āha acyutam iti | nija-bhaktebhya ātma-pradānādināpi na vidyate cyutir yasya sadaiva eka-rasam ity arthaḥ | tarhi kiṁ nārāyaṇaṁ stauṣi tasyaivācyutatvād anādeś ca nety āha anādim iti na vidyate ādir yasya yasmād vā sarveṣāṁ parama-kāraṇaṁ svayaṁ tu sva-prakāśaṁ kāraṇa-śūnyam ity arthaḥ | nanv ekena kathaṁ sarveṣāṁ paripālanaṁ ghaṭata ity ata āha ananteti | anantaṁ rūpaṁ yasya | athavā prapañca-gatatvena nāsty anto yasya | athavā anantasya rūpaṁ svarūpaṁ yasya | yasmād evāṁśenānantādīnām utpattiḥ | 

nanu nārāyaṇād evānantādi prākāṭya-prasiddhir ity āha ādyaṁ yasya vilāsa-rūpo nārāyaṇas tam | nanu jñātaṁ tasyaiva puruṣākhyānaṁ, nety āha purāṇeti yasya vilāsa-vapuḥ puruṣākhyas taṁ nanv āyātaṁ tasya vṛddhatvam ity āha nava-yauvanam iti kaiśoram ity arthaḥ | ca-kārāt ya eva purātanaḥ | sa eva kiśora-vayā ity anirvacanatvaṁ nityatvaṁ ca | nanu vedeṣu nārāyaṇa eva gīyate ity āha | vedeṣv iti vedais tattvaṁ jñāyate cet teṣu sulabham ity arthaḥ | bhaktiṁ vinā na jñāyate ity āha—adurlabham iti || 33 ||

**panthās tu koṭi-śata-vatsara-sampragamyo**

**vāyor athāpi manaso muni-puṅgavānām |**

**so’py asti yat-prapada-sīmny avicintya-tattve**

**govindam ādi-puruṣaṁ tam ahaṁ bhajāmi ||34||**

panthās tv iti prapada-sīmni caraṇāravindayor agre | 


    citraṁ bataitad ekena vapuṣā yugapat pṛthak | 


    gṛheṣu dvy-aṣṭa-sāhasraṁ striya eka udāvahat || [bhā.pu. 10.69.2]


    eko vaśī sarvagaḥ kṛṣṇa īḍya


    eko’pi san bahudhā yo’vabhāti | [go.tā.u. 1.19] iti gopāla-tāpanyām |

tatra siddhāntam āha—avicintya-tattve iti | ātmeśvaro’tarkya-sahasra-śaktiḥ iti tṛtīyāt | 

acintyāḥ khalu ye bhāvā na tāṁs tarkena yojayet | 

prakṛtibhyaḥ paraṁ yac ca tad acintyasya lakṣaṇam || [ma.bhā. 6.6.11] iti skāndād bhāratāc ca |

śrutes tu śabda-mūlatvāt [ve.sū. 2.1.27] iti brahma-sūtrāt | acintyo hi maṇi-mantra-mahauṣadhīnāṁ prabhāvaḥ iti bhāṣya-yukteś ceti bhāvaḥ ||34||

**eko’py asau racayituṁ jagad-aṇḍa-koṭiṁ**

**yac-chaktir asti jagad-aṇḍa-cayā yad-antaḥ |**

**aṇḍāntara-stha-paramāṇu-cayāntara-sthaṁ**

**govindam ādi-puruṣaṁ tam ahaṁ bhajāmi ||35||**

acintya-śaktim āha—eko’py asāv iti | 


    tāvat sarve vatsa-pālāḥ paśyato’jasya tat-kṣaṇāt | 


    vyadṛśyanta ghana-śyāmāḥ pīta-kauśeya-vāsasaḥ || [bhā.pu. 10.13.46]

ity ārabhya tair vatsa-pālādibhir evānanta-brahmāṇḍa-sāmagrī-yuta-tat-tad-adhi-puruṣāṇāṁ tenāvirbhāvanāt | jagad-aṇḍa-cayeti na cāntar na bahir yasya [bhā.pu. 10.9.13] ity ādeḥ | aṇor aṇīyān mahato mahīyān [śve.u. 3.20] ity ādi śruteḥ | yo’sau sarveṣu bhūteṣv āviśya bhūtāni vidadhāti sa vo hi svāmī bhavati [go.tā.u. 2.22] | yo’sau sarva-bhūtātmā gopālaḥ [go.tā.u. 2.94] | eko devaḥ sarva-bhūteṣu gūḍhaḥ [go.tā.u. 2.96] ity ādi tāpanībhyaḥ ||35||

**yad-bhāva-bhāvita-dhiyo manujās tathaiva**

**samprāpya rūpa-mahimāsana-yāna-bhūṣāḥ |**

**sūktair yam eva nigama-prathitaiḥ stuvanti**

**govindam ādi-puruṣaṁ tam ahaṁ bhajāmi ||36||**

atha tasya sādhaka-cayeṣv api bhakteṣu vadānyatvaṁ vadann ity eṣu kaimutyam āha yad-bhāveti | yathā samāna-guṇa-śīla-vayo-vilāsa-veśaiś cety āgama-rītyā nitya-tat-saṅgināṁ tat sāmyaṁ śrūyate tathaiva sambhāvyety arthaḥ—


    vaireṇa yaṁ nṛpatayaḥ śiśupāla-pauṇḍra-


    śālvādayo gati-vilāsa-vilokanādyaiḥ |


    dhyāyanta ākṛta-dhiyaḥ śayanāsanādau


    tat-sāmyam āpur anurakta-dhiyāṁ punaḥ kim || [bhā. 11.5.48] ity ekādaśāt ||36||

tat-preyasīnāṁ tu kiṁ vaktavyam, yataḥ parama-śrīṇāṁ tāsāṁ sāhityenaiva tasya tal-loke vāsa ity āha—

**ānanda-cinmaya-rasa-pratibhāvitābhis**

**tābhir ya eva nija-rūpatayā kalābhiḥ |**

**goloka eva nivasaty akhilātma-bhūto**

**govindam ādi-puruṣaṁ tam ahaṁ bhajāmi ||37||**

**akhilānāṁ** goloka-vāsināṁ anyeṣām api priya-vargānāṁ **ātma-bhūtaḥ** parama-preṣṭhatayātmavad avyabhicāry api **tābhir eva** saha **nivasatīti** tāsām atiśayitvaṁ darśitam | atra hetuḥ—**kalābhiḥ** hlādinī-śakti-vṛtti-rūpābhiḥ | atrāpi vaiśiṣṭyam āha—**ānanda-cinmayo** yo **rasaḥ**, parama-prema-maya ujjvala-nāmā, tena **pratibhāvitābhiḥ** | pūrvaṁ tāvat tāsāṁ tan-nāmnā rasena so’yaṁ bhāvito vāsito jātaḥ | tataś ca tena yāḥ pratibhāvitā jātāḥ, tābhiḥ saha ity arthaḥ | prati-śabdāl labhyate | yathā praty-upakṛtaḥ sa ity ukteḥ | 

tasya prāg-upakāritvam āyāti tadvat tatrāpi **nija-rūpatayā** sva-dāratvenaiva, na tu prakaṭa-līlāvat para-dāratva-vyavahāreṇety arthaḥ | parama-lakṣmīṇāṁ tāsāṁ tat-para-dāratvāsambhavād asya sva-dāratva-maya-rasasya kautukāvaguṇṭhitatayā saumutkaṇṭhā poṣaṇārthaṁ prakaṭa-līlāyāṁ māyayaiva tādṛśatvaṁ vyañjitam iti bhāvaḥ | 

**ya eva** ity eva-kāreṇa yat prāpañcika-prakaṭa-līlāyāṁ tāsu para-dāratā-vyavahāreṇa nivasati, so’yaṁ ya eva tad-aprakaṭa-līlāyāṁ tāsu para-dāratā vyavahāreṇa nivasati, so’yaṁ ya eva tad-aprakaṭa-līlāspade goloke nija-rūpatā-vyavahāreṇa nivasatīti vyajyate | tathā ca vyākhyātaṁ gautamīya-tantre tad-aprakaṭa-nitya-līlā-śīlana-daśārṇa-vyākhyāne—aneka-janma-siddhānām ity ādau darśitam eva | **goloka evety** eva-kāreṇa seyaṁ līlā tu kvāpi nānyatra vidyate iti prakāśyate ||37||

**dig-darṣanī (br̥.bhā. 2.7.92): **tatrādāv uktaṁ śrī-goloka-māhātmyam eva madhura-madhura-viśeṣa-vacanaiḥ punaḥ punaś ca sa-pramāṇam iva pramāṇayan tal-lokādhipateḥ śrī-govindasya bhagavatas tatratya-parivāra-paricchadādīnāṁ ca māhātmya-viśeṣa-parāṇi brahma-saṁhitāyām anantākhyāne ādi-puruṣa-stotrasya catuṣ-padyāny āha—**ānanda**- [bra.saṁ. 5.42] ity-ādīni | 

**yo** **govindas** **tābhiḥ** suprasiddhābhir anirvacanīyābhir vā **kalābhir** vaidagdhībhiḥ guṇa-rūpādi-sambandhi-vicitra-śobhābhir vā krīḍābhir vā | yad vā, nijāṁśa-bhūtair gopa-gopī-prabhṛtibhiḥ saha **goloka eva,** na tv anyatra **ni**tarāṁ **vasati** | kathaṁ-bhūtābhiḥ ? **nija-rūpatayā** svābhāvikatayā, yad vā, govindasya svarūpatvena samāna-rūpatvena vā, **ānanda-cin-mayena** parama-sukhātmakena **rasena** anubhava-viśeṣeṇa, yad vā, ānanda-jñāna-ghanena bhāva-viśeṣeṇa govindasya pratibimbatayā tad-rasa-tad-rasa-pratimā-rūpatayā vā **pratibhāvitābhir** nirmitābhiḥ, yad vā, tad-rasena pratikṣaṇa-nūtanatayā saṁskṛtābhiḥ | **akhilānāṁ** jīvānām **ātma-bhūtaḥ** antaryāmitayā paramātmatvena sadā hṛdi vasann apīty arthaḥ | yad vā, akhilānām ātmani citte bhūtaḥ nityaṁ prakaṭatayā sthito'pi, evam api sa evārthaḥ | **ādi-puruṣaṁ** sarvāvatāra-bījatvāt śrī-vaikuṇṭha-nāthādibhyo'pi śreṣṭhatvāc ca | tam iti paramordhvatara-śrī-goloke'tyanta-dūre nivāsitvena parokṣavad uktiḥ ||92||

**kṛṣṇa-sandarbha (186):** tābhiḥ śrī-gopībhir mantre tac-chabda-prayogāt[^3] | kalābhiḥ śaktibhiḥ | nija-rūpatayā sva-svarūpatayā | śaktitvaṁ ca tāsāṁ pūrvoktotkarṣeṇa parama-pūrṇa-prādurbhāvānāṁ sarvāsām api lakṣmītvam eva | tad uktaṁ tatraiva—lakṣmī-sahasra-śata-sambhrama-sevyamānam iti, śriyaḥ kāntāḥ kāntaḥ parama-puruṣaḥ [bra.saṁ. 5.29] iti ca | etad abhipretyaiva svāyambhuvāgame’pi śrī-bhū-līlā-śabdais tat-preyasī-viśeṣa-trayam upadiṣṭam | tasmāl lakṣmīto’py utkarṣa-varṇanam āsāṁ para-vyomādi-sthitābhyas tan-nāmnaiva lakṣmībhya ādhikya-vivakṣayeti mantavyam | śrī-vṛndāvana-lakṣmyas tv etā eveti | 

evam eva pāda-nyāsair bhuja-vidhūtibhiḥ [bhā.pu. 10.33.7] ity-ādau kṛṣṇa-vadhvaḥ ity uktam | ata eva gopī-janāvidyā-kalā-prerakaḥ [go.tā.u. 1.8] ity atra tāpanī-vākye śrīmad-daśākṣarastha-nāma-niruktau ye gopī-janās te ā samyag yā vidyā parama-prema-rūpā tasyāḥ kalā vṛtti-rūpā iti vyākhyeyam | rāja-vidyā rāja-guhyam [gītā 9.2] ity ādi śrī-gītā-prakaraṇāt | (avidyā-kalā-śabdena avidyaiva kalā vṛttir yasyāḥ sā sarvendriya-vimoha-kāriṇī prema-śaktir evākhyātā |) vyākhyāntare bhagavaty avidyā-saṁśleṣābhāvāt | tad uktaṁ—


    hlādinyā saṁvid-āśliṣṭaḥ saccidānanda īśvaraḥ |


    svāvidyā-saṁvṛto jīvaḥ saṁkleśa-nikarākaraḥ || iti svāmi-sūktau | tathā—


    hlādinī sandhinī saṁvit tvayy ekā sarva-saṁśraye |


    hlāda-tāpa-karī miśrā tvayi no guṇa-varjite || [vi.pu. 1.12.69] iti viṣṇu-purāṇe ca |

[B here adds: athavā vaibhava-mātrābhijñān prati virāḍ-upāsanāvat gopījana-śabdasyānya-niruktir iyam | yathā tatraiva gopāla-pada-niruktau sṛṣṭi-paryantam ālātīty uktam | tatrāvidyā-kalā-śabdena māyaivocyate iti | B addition ends.]

tatas tāsāṁ prerakas tat-tat-krīḍāyāṁ pravartaka iti vallabha-śabdenaikārthyam eva | sa vo hi svāmī iti tasyām eva śrutau tāḥ prati durvāsaso vākyāt | yac ca tāsāṁ kvacit pūrva-janmani sādhakatvam iva śrūyate | tat tu pūrvāsām eva vyākhyeyam | tās tu nitya-siddhā eva | ata idam ittham eva vyākhyeyam—


    tābhir vidhūta-śokābhir bhagavān acyuto vibhuḥ |


    vyarocatādhikaṁ tāta puruṣaḥ śaktibhir yathā || [bhā.pu. 10.32.10]

yathā yathāvat | ata evādhikaṁ vyarocata ity uktam upapadyate, sva-śakty-eka-prakāśakatvāt śrī-bhagavataḥ—


    gopyo labdhvācyutaṁ kāntaṁ śriya ekānta-vallabham |


    gṛhīta-kaṇṭhyas tad-dorbhyāṁ gāyantyas taṁ vijahrire || [bhā.pu. 10.33.15]

gopya eva śriyaḥ | kāntaṁ manoharam | ekānta-vallabhaṁ raho-ramaṇam (apāṇigrāhakatvāt) ||

**locana-rocanī (śrī-jīva, ujjvala-nīlamaṇi 3.55):** tatra pramāṇaṁ darśayati—ānanda-cinmayeti | kalābhiḥ svāṁśa-rṛūpābhiḥ śaktibhiḥ nija-rūpatayā svīyatvena na tv avatāra-līlāyām iva parakīyātvābhāsenety arthaḥ ||55||

**viśvanāthaḥ (ujjvala-nīlamaṇi 3.55):** ānandeti brahmaṇaḥ stutiḥ | śrī-kṛṣṇasya yat sac-cid-ānanda-svarūpatvaṁ, tatra ye **ānanda-cin-mayā** ānandānubhava-mayā **ras**ā**ḥ**, taiḥ **pratibhāvitābhiḥ**, tataḥ pṛthaktvenāvirbhāvitābhiḥ—hlādinī sandhinī saṁvit tvayy ekā sarva-saṁśrayā [vi.pu. 1.12.68] iti vaiṣṇavāt | yad vā, ānanda-cin-mayair aprākṛtaiḥ prema-rūpair ity arthaḥ | rasaiḥ śṛṅgāraiḥ pratibhāvitābhiḥ | ādau tābhir bhāvitaḥ, paścāt tā api svena bhāvitāḥ, bhāva-yuktī-kṛtā iti paraspara-bhāva-niṣṭhatvaṁ prati-śabda-balādy-ākhyātam | **nijasya rūpatayā** tābhiḥ svarūpa-bhūtābhiḥ śaktibhir ity arthaḥ | parāsya śaktir vividhaiva śrūyate svābhāvikī jñāna-bala-kriyā [śve.u. 6.8] ca iti śruteḥ | viṣṇu-śaktiḥ parā proktā [vi.pu. 6.7.61] iti hlādinī ity-ādi viṣṇu-purāṇāc ca | **kalābhir** iti karaṇa-padaṁ śṛṅgāropayoginībhiś catuḥṣaṣṭhi-kalābhir **nivasati** | nirantaraṁ vihartum ity arthaḥ |  **akhilātma-bhūto**’khaṇḍa-paramātmākāraḥ san goloke mahā-vaikuṇṭhoparitena kṛṣṇa-loke, tathā prapañcāntar-varti-bhūr-lokasthe gokule’khilānāṁ sarveṣām ātma-bhūto jīvanī-bhūtaḥ | mānuṣākāra ity arthaḥ | goloka-śabdasyobhayatraiva pravṛtti-darśanāt | yad uktaṁ brahma-saṁhitāyāṁ—goloka-nāmni nija-dhāmni tale ca tasya devī-maheśa-hari-dhāma ity ādiṣu | tathā hari-vaṁśe—


```
    gavām eva tu yo loko durāroho hi sā gatiḥ ||
    sa tu lokas tvayā kṛṣṇa sīdamānaḥ kṛtātmanā |
```



    `dhṛto dhṛtimatā vīra nighnatopadravān gavām ||` [ha.vaṁ. 2.19.34-35] iti |

rakṣita iti śeṣaḥ | goloka-śabdasyobhaya-vācitve’pi durāroho hi sā gatiḥ ity anena gokulasyotkarṣaḥ sūcitaḥ | goloka eveti | eva-kāro vaikuṇṭhāntara-vyāvartakaḥ ||55||

**premāñjana-cchurita-bhakti-vilocanena**

**santaḥ sadaiva hṛdayeṣu vilokayanti |**

**yaṁ śyāmasundaram acintya-guṇa-svarūpaṁ**

**govindam ādi-puruṣaṁ tam ahaṁ bhajāmi ||38||**

yadyapi goloka eva nivasati tathāpi premāñjaneti | acintya-guṇa-svarūpam api premākhyaṁ yad añjana-cchuritavad uccaiḥ prakāśamānaṁ bhakti-rūpa-vilocanaṁ tenety arthaḥ | tena pratibimbavad dūrād apy uditaṁ hṛdaye manasy api paśyantīty arthaḥ | bhaktir atra samādhiḥ | tad uktaṁ śrī-gītāsu—ye bhajanti tu māṁ bhaktyā mayi te teṣu cāpy aham [gītā 9.29] iti ||38||

**rāmādi-mūrtiṣu kalā-niyamena tiṣṭhan**

**nānāvatāram akarod bhuvaneṣu kintu |**

**kṛṣṇaḥ svayaṁ samabhavat paramaḥ pumān yo**

**govindam ādi-puruṣaṁ tam ahaṁ bhajāmi ||39||**

sa eva kadācit prapañce nijāṁśena svayam avataratīty āha—rāmādīti | yaḥ kṛṣṇākhyaḥ paramaḥ pumān kalā-niyamena tatra tatra niyatānām eva śaktīnāṁ prakāśena rāmādi-mūrtiṣu tiṣṭhan tat-tan-mūrtīḥ prakāśayan nānāvatāram akarot | ya eva svayaṁ samabhavad avatatāra | taṁ līlā-viśeṣeṇa govindaṁ santam ahaṁ bhajāmīty arthaḥ | tad uktaṁ śrī-daśame devaiḥ—


    matsyāśva-kacchapa-nṛsiṁha-varāha-haṁsa-


    rājanya-vipra-vibudheṣu kṛtāvatāraḥ |


    tvaṁ pāsi nas tri-bhuvanaṁ ca yathādhuneśa


    bhāraṁ bhuvo hara yadūttama vandanaṁ te || [bhā.pu. 10.2.40] iti ||39||

**yasya prabhā prabhavato jagad-aṇḍa-koṭi-**

**koṭiṣv aśeṣa-vasudhādi vibhūti-bhinnam |**

**tad brahma niṣkalam anantam aśeṣa-bhūtaṁ**

**govindam ādi-puruṣaṁ tam ahaṁ bhajāmi ||40||**

tad evaṁ tasya sarvāvatāritvena pūrṇatvam uktvā svarūpeṇāpy āha yasyeti | dvayor eka-rūpatve’pi viśiṣṭatayāvirbhāvāt śrī-govindasya dharmi-rūpatvam aviśiṣṭatayāvirbhāvāt brahmaṇo dharma-rūpatvaṁ tataḥ pūrvasya maṇḍala-snānīyatvam iti bhāvaḥ | tatra viṣṇu-purāṇam api sampravadate śubhāśrayaḥ sa-cittasya sarvagasya tathātmanaḥ [vi.pu. 6.7.76] iti | vyākhyātaṁ ca śrīdhara-svāmibhiḥ—sarvagasyātmanaḥ para-brahmaṇo apy āśrayaḥ pratiṣṭhā | tad uktaṁ bhagavatā brahmaṇo hi pratiṣṭhāham [gītā 14.27] iti | 

ata evaikādaśe sva-vibhūti-gaṇanāyāṁ tad api svayaṁ gaṇitam—


    pṛthivī vāyur ākāśa āpo jyotir ahaṁ mahān |


    vikāraḥ puruṣo’vyaktaṁ rajaḥ sattvaṁ tamaḥ param || [bhā.pu. 11.16.37] iti |

ṭīkā cātra—paraṁ brahma ca ity eṣā | śrī-matsya-devenāpy aṣṭame tathoktam—madīyaṁ mahimānaṁ ca paraṁ brahmeti śabditam [bhā.pu. 8.24.38] | ata eva śrī-yāmunācārya-caraṇair api—


    yad-aṇḍāntara-gocaraṁ ca yad


    daśottarāṇy āvaraṇāni yāni ca |


    guṇāḥ pradhānaṁ puruṣaḥ paraṁ padaṁ


    parātparaṁ brahma ca te vibhūtayaḥ || [stotra-ratnam 14] iti |

ata evāha dhruvaś caturthe—


    yā nirvṛtis tanu-bhṛtāṁ tava pāda-padma-


    dhyānād bhavaj-jana-kathā-śravaṇena vā syāt |


    sā brahmaṇi sva-mahimany api nātha mā bhūt


    kiṁ tv antakāsi-lulitāt patatāṁ vimānāt || [bhā.pu. 4.9.10] 

ataevātmārāmāṇām api tad guṇenākarṣaḥ śrūyate | 


    ātmārāmāś ca munayo nirgranthā apy urukrame |


    kurvanty ahaitukīṁ bhaktim itthambhūto guṇo hariḥ || [bhā.pu. 1.7.11] iti |

atra viśeṣa-jijñāsā cet śrī-bhāgavata-sandarbho dṛśyatām ity alam ativistareṇa ||40||

**digdarśinī** [bṛ.bhā. 2.1.179]: **yasya prabhā** kalā aṁśaḥ **brahma**, tad anirūpyam | tad eva viśinaṣṭi—**niṣkalam** iti pada-trayeṇeti | tathā ca ekādaśa-skandhe'pi[^4]—


    anārambhaṁ tamo yānti paramātma-vinindanāt | 


    parādhīnaś ca baddhaś ca svalpa-jñāna-sukhe hitaḥ || 


    alpa-śaktiḥ sadoṣaś ca jīvātmā nedṛśaḥ paraḥ | 


    vadatā tu tayor aikyaṁ kiṁ tair na duṣkṛtaṁ kṛtam || 


    antaryāmy-aikya-vācīni vacanānīha yāni tu | 


    tāni dṛṣṭvā bhramantīha durātmāno'lpa-cetasaḥ || 


    asy asmi tvam ahaṁ svātmety-abhidā gocaro yataḥ | 


    sarvāntaratvāt puruṣas tv antaryāmī bhidām ayan || 


    ato ramanti vacanair asurā moha-tat-paraiḥ | 


    tan-mohane parā prītir devānāṁ paramasya ca | 

ato mahāndha-tamasi narake yānty abhedataḥ || ity-ādi ||

**yasya prabhā prabhavato jagad-aṇḍa-koṭi-**

**koṭiṣv aśeṣa-vasudhādi-vibhūti-bhinnam |**

**tad brahma niṣkalam anantam aśeṣa-bhūtaṁ**

**govindam ādi-puruṣaṁ tam ahaṁ bhajāmi ||40||**

**baladevaḥ** : narākṛteḥ sāndra-caitanya-rāśeḥ kṛṣṇasya nirākāraś caitanya-rāśiḥ prabhā-sthānīyo brahma-prakāśatvenocyate, ity atra pramāṇaṁ vācanikam āha—**yasya prabhetyādi** | **prabhavato** **yasya prabhā,** **tad brahma**, **taṁ govindam ahaṁ bhajāmi** ity anvayaḥ | 

kīdṛśaṁ brahma? ity āha—**jagad-aṇḍa-koṭi-koṭiṣu** asaṅkhyāteṣu jagad-aṇḍeṣu, **vasudhādibhir vibhūtibhir bhinnaṁ, **kāraṇātmanā ekaṁ tat-kāryātmanā asaṅkhyātam ity arthaḥ | 

nanu so'kāmayata bahu syām [tai.u. 2.6] ity-ādau prabhor eva pareśāt kāryaṁ śrutaṁ, na tu tat prabhāyā iti cet? ucyate | **prabhoḥ** prabhaiva kārya-niṣpādiketi vivakṣayā tad-uktir iti tat-prabhayaiva kṣubdhā prakṛtir jagad-aṇḍāny asūtety arthaḥ | kevalādvaitibhir yad brahma svarūpaṁ nirṇīyate, tad atra nābhimataṁ | tad dhi nirdharmakaṁ śabdā vācyam advitīyaś ca | idaṁ tu viśuddhatva-prakāśa-mayatvādi-dharma-yuk, śāstra vācyaṁ, jagat-kāraṇatvāt sa dvitīyaś ceti mahad-antaram | 

kiṁ ca, tad-abhimataṁ brahma tu na śraddheyaṁ, tasmin pramāṇābhāvāt; na tāvat tatra pratyakṣaṁ pramāṇaṁ, rūpādi-virahāt | nāpy anumānaṁ, tad vyāpya-liṅgābhāvāt, na ca śabdaḥ, pravṛtti-nimittasya jātyāder abhāvāt, na ca lakṣaṇā, sarva-śabdā-vācye tasyā asambhavāt, na ca tat-pakṣe tataḥ sṛṣṭiḥ, tad-dhetoḥ saṅkalpa-śakter virahāt, na copadeśaḥ, upadeṣṭur upadeśyasya cābhāvāt | 

nanu bhrāntyā tat-tat-siddhiḥ? maivam | kva bhramaḥ, brahmaṇi jīve vā ? nādyaḥ vijñāna-rāśes tasya tad-asambhavāt | nāntyaḥ prāg-abhrāntes tasyaivābhāvāt, iti tucchaṁ tat ||102||

**māyā hi yasya jagad-aṇḍa-śatāni sūte**

**traiguṇya-tad-viṣaya-veda-vitāyamānā |**

**sattvāvalambi-para-sattvaṁ viśuddha-sattvaṁ**

**govindam ādi-puruṣaṁ tam ahaṁ bhajāmi ||41||**

tad evaṁ tasya svarūpa-gata-māhātmyaṁ darśayitvā jagad-gata-māhātmyaṁ darśayati dvābhyām | tatra bahiraṅga-śakti-māyācintya-kārya-gatam āha māyā hīti | māyayā hi tasya sparśo nāstīty āha sattveti | sattvasya rajas-tamo-miśrasyāśrayi yat paraṁ tad amiśraṁ śuddhaṁ sattvaṁ tasmād api viśuddhaṁ cic-chakti-vṛtti-rūpaṁ sattvaṁ yasya tam | tathoktaṁ śrī-viṣṇu-purāṇe—


    sattvādayo na santīśe yatra ca prākṛtā guṇāḥ |


    sa śuddhaḥ sarva-śuddhebhyaḥ pumān ādyaḥ prasīdatu ||


    hlādinī sandhinī saṁvit tvayy ekā guṇa-saṁśraye |


    hlāda-tāpa-karī miśrā tvayi no guṇa-varjite || [vi.pu. 1.9.44-45] iti |

viśeṣataḥ śrī-bhāgavata-sandarbhe tad idam api vivṛtam asti || 41 ||

**ānanda-cinmaya-rasātmatayā manaḥsu**

**yaḥ prāṇināṁ pratiphalan smaratām upetya |**

**līlāyitena bhuvanāni jayaty ajasraṁ**

**govindam ādi-puruṣaṁ tam ahaṁ bhajāmi ||42||**

atha tan-maya-mohanatvam āha—ānandeti | **ānanda-cin-mayasya** ujjvalākhyaḥ prema-rasaḥ, tad-**ātmatayā** tad-āliṅgitatayā **prāṇināṁ manaḥsu pratiphalan** sarva-mohana-svāṁśa-cchurita-paramāṇu-pratibimbatayā kiñcid udayann api **smaratām upetya** ity-ādi yojyam | yad uktaṁ rāsa-pañcādhyāyyāṁ—sākṣān manmatha-manmathaḥ [bhā.pu. 10.32.2] iti, cakṣuṣaś cakṣuḥ [ke.u. 1.2] itivat | tad evaṁ tat-kāraṇatve’pi smarāveśasya duṣṭatvaṁ jagad-āveśavat ||42||

**goloka-nāmni nija-dhāmni tale ca tasya**

**devi maheśa-hari-dhāmasu teṣu teṣu |**

**te te prabhāva-nicayā vihitāś ca yena**

**govindam ādi-puruṣaṁ tam ahaṁ bhajāmi ||43||**

tad idaṁ prapañca-gataṁ māhātmyam uktvā nija-dhāma-gata-māhātmyam āha goloketi | devī-maheśety-ādi-gaṇanaṁ vyutkrameṇa jñeyam | devy-ādīnāṁ yathottara-mūrdhārdha-prabhavatvāt tal-lokānām ūrdhvordhva-bhāvitvam iti | golokasya sarvordhva-gāmitvaṁ vyāpakatvaṁ ca vyavasthāpitam asti | bhuvi prakāśamānasya vṛndāvanasya tu tenābhedaḥ pūrvatra darśitaḥ | 


    sa tu lokas tvayā kṛṣṇa sīdamānaḥ kṛtātmanā |


    dhṛto dhṛtimatā vīra nighantopadravān gavām || [ha.vaṁ. 62.33] iti |

ity anenābhedenaiva hi goloka eva nivasatīty eva-kāraḥ saṁghaṭate | yato bhuvi prakāśamāne’smin vṛndāvane’pi tasya nitya-vihāritvaṁ śrūyate | yathā ādi-vārāhe—


    vṛndāvanaṁ dvādaśamaṁ vṛndayā parirakṣitam |


    hariṇādhiṣṭhitaṁ tac ca brahma-rudrādi-sevitam ||

tatra ca viśeṣataḥ—


    kṛṣṇa-krīḍā-setu-bandhaṁ mahāpātaka-nāśanam |


    valabhīṁ tatra krīḍārthaṁ kṛtvā devo gadādharaḥ ||


    gopakaiḥ sahitas tatra kṣaṇam ekaṁ dine dine |


    tatraiva ramaṇārthaṁ hi nitya-kālaṁ sa gacchati || iti |

ata eva gautamīye śrī-nārada uvāca—


    kim idaṁ dvādaśābhikhyaṁ vṛndāraṇyaṁ viśāmpate |


    śrotum icchāmi bhagavan yadi yogyo’smi me vada ||


    śrī-kṛṣṇa uvāca—


    idaṁ vṛndāvanaṁ ramyaṁ mama dhāmaiva kevalam |


    atra ye paśavaḥ pakṣi-vṛkṣā kīṭā narāmarāḥ |


    ye vasanti mamādhiṣṇye mṛtā yānti mamālayam ||


    atra yā gopa-kanyāś ca nivasanti mamālaye |  


    yoginyas tā mayā nityaṁ mama sevā-parāyaṇāḥ ||


    pañca-yojanam evāsti vanaṁ me deha-rūpakam |  


    kālindīyaṁ suṣumnākhyā paramāmṛta-vāhinī ||


    atra devāś ca bhūtāni vartante sūkṣma-rūpataḥ |  


    sarva-deva-mayaś cāhaṁ na tyajāmi vanaṁ kvacit ||


    āvirbhāvas tirobhāvo bhaven me’tra yuge yuge |  


    tejo-mayam idaṁ ramyam adṛśyaṁ carma-cakṣuṣā || iti  

etad-rūpam evāśritya vārāhādau te nitya-kadambādayo varṇitāḥ | tasmād adṛśyamānasyaiva vṛndāvanasya asmad-adṛśya tādṛśa-prakāśa-viśeṣa eva goloka iti labdham | yadā cāsmad-dṛśyamāne prakāśe sa-parikaraḥ śrī-kṛṣṇa āvirbhavati tadaiva tasyāvatāra ucyate | tadaiva ca rasa-viśeṣa-poṣāya saṁyoga-virahaḥ, punaḥ saṁyogādimaya-vicitra-līlā-pāradāryādi-vyavahāraś ca gamyate | yadā tu yathātra yathā vānyatra tantra-yāmala-saṁhitā-pañcarātrādiṣu tathā dig-darśanena viśeṣā jñeyāḥ | tathā ca daśame jayati jana-nivāso devakī-janma-vādaḥ [bhā.pu. 10.90.48] ity ādi | tathā ca pādme nirvāṇa-khaṇḍe śrī-bhagavad-vyāsa-vākye—


    paśya tvaṁ darśayiṣyāmi svarūpaṁ veda-gopitam |


    tato’paśyam ahaṁ bhūpa bālaṁ kālāmbuda-prabham ||


    gopa-kanyāvṛtaṁ gopaṁ hasantaṁ gopa-bālakaiḥ || iti |

anena atra yā gopa-kanyāś ceti pūrvoktena cānālabdha-strī-dharma-vayaskatādi-bodhakena kanyā-padena tāsām anyādṛśatvaṁ nirākriyate | tathā ca gautamīye caturthādhyāye—atha vṛndāvanaṁ dhyāyet ity ārabhya tad-dhyānaṁ—


    svargād iva paribhraṣṭa kanyakā-śata-maṇḍitam |


    gopa-vatsa-gaṇākīrṇaṁ vṛkṣa-ṣaṇḍaiś ca maṇḍitam ||


    gopa-kanyā-sahasrais tu padma-patrāyatekṣaṇaiḥ |


    arcitaṁ bhāva-kusumais trailokyaika-guruṁ param || ity ādi |

tad-darśanādikārī ca darśitas tatraiva sad-ācāra-prasaṅge—


    ahar-niśaṁ japen mantraṁ mantrī niyata-mānasaḥ |


    sa paśyati na sandeho gopa-veśa-dharaṁ harim || iti |

ata eva tāpanyāṁ brahma-vākyam—tad u hovāca brahmaṇo’sāv anavarataṁ me dhyātaḥ stutaḥ | parārdhānte so’budhyata | gopaveśo me puruṣaḥ purastād āvirbabhūva || iti tasmât kṣīroda-śāyy ādy-avatāratayā tasya yat kathanaṁ tat tu tad-aṁśānāṁ tatra praveśāpekṣayā | alam ativistareṇa śrī-kṛṣṇa-sandarbhe darśita-careṇa ||43||

**dig-darṣanī** (br̥.bhā. 3.7.93): ādi-puruṣatvādi-māhātmya-viśeṣam evābhivyañjayati—goloketi | goloka iti nāma yasya, tasmin nije dhāmni sthāne, tathā tasya golokasya tale adhastād vartamāneṣu devī-maheśayoḥ hareś ca śrī-vaikuṇṭha-nāthasya dhāmasu lokeṣu śrī-vaikuṇṭhādiṣu, teṣu teṣu paramānirvacanīyaṣu, yad vā, teṣu taṣu ca mahā-kāla-pura-prabhṛtiṣu ananta-lokāḥ, teṣu pūrva-pūrvoddiṣṭeṣu sthāneṣv api | 

devī-sadma maheśa-lokādhastāt tal-lokāntargatam eva | yad vā, devī aṣṭamāvaraṇādhiṣṭhātrī prakṛtiḥ, adau tan-nirdeśaḥ adho-lokato'nukramāpekṣayā | etat stotra-kartus tad-adhaḥ-sthiteḥ prabhāvo vaibhava-viśeṣaḥ śakti-viśeṣo vā sac-cid-ānanda-rupatvādinaikye'pi vividha-viśeṣavattvādiḥ tasya nicayāḥ samūhā yena govindena vihitāḥ prakaṭitā ity arthaḥ | evaṁ śrī-govindasya tasya parivārādīnāṁ ca māhātmya-viśeṣoktyā śrī-golokasyaiva māhātmya-viśeṣa uktaḥ ||93||

**sṛṣṭi-sthiti-pralaya-sādhana-śaktir ekā**

**chāyeva yasya bhuvanāni bibharti durgā |**

**icchānurūpam api yasya ca ceṣṭate sā**

**govindam ādi-puruṣaṁ tam ahaṁ bhajāmi ||44||**

atha prastutam anusarāmaḥ | pūrvaṁ devī-maheśa-hari-dhāmnām uparicara-dhāmatvaṁ tasya caritaṁ, samprati tu tat-tad-āśrayatvād eva yogyam iti darśayati sṛṣṭīti pañcabhiḥ | yathoktaṁ śrutibhiḥ—tvam akaraṇaḥ svarāḍ akhila-kāraka-śakti-dharas tava balim udvahanti samadantyajayā nimiṣā iti ||44|| 

**kṣīraṁ yathā dadhi vikāra-viśeṣa-yogāt**

**sañjāyate na hi tataḥ pṛthag asti hetoḥ |**

**yaḥ śambhutām api tathā samupaiti kāryād**

**govindam ādi-puruṣaṁ tam ahaṁ bhajāmi ||45||**

atha krama-prāptaṁ maheśaṁ nirūpayati—kṣīram iti | kārya-kāraṇa-bhāva-mātrāṁśe dṛṣṭānto’yaṁ, dārṣṭāntika-kāraṇasya nirvikāratvāt, cintāmaṇy-ādivad acintya-śaktyaiva tad-ādi-kāryatayāpi sthitatvāt | 

śrutiś ca—eko nārāyaṇa evāgra āsīt, na brahmā na ca śaṅkaraḥ, sa munir bhūtvā samacintayat | tata evaite vyajāyanta viśvo hiraṇyagarbho’gnir varuṇa-rudrendrāḥ iti | tathā, sa brahmaṇā sṛjati rudreṇa nāśayati | so’nutpatti-laya eva hariḥ | kāraṇa-rūpaḥ paraḥ paramānandaḥ | iti |

śambhor api kāryatvaṁ guṇa-saṁvalanāt | yathoktaṁ śrī-daśame—


    harir hi nirguṇaḥ sākṣāt puruṣaḥ prakṛteḥ paraḥ


    sa sarva-dṛg upadraṣṭā taṁ bhajan nirguṇo bhavet || [bhā.pu. 10.88.5] iti |

etad evoktaṁ—**vikāra-viśeṣa-yogād** iti | kutracid abhedoktir yā dṛśyate tām api samādadhāti—**tato hetoḥ pṛthaktvaṁ nāstīti** | yathoktam ṛg-veda-śirasi—atha nityo deva eko nārāyaṇaḥ | brahmā nārāyaṇaḥ | śivaś ca nārāyaṇaḥ | śakraś ca nārāyaṇaḥ | dvādaśādityāś ca nārāyaṇaḥ | vāsavo nārāyaṇaḥ | aśvinī nārāyaṇaḥ | sarve ṛṣayo nārāyaṇaḥ | kālaś ca nārāyaṇaḥ | diśaś ca nārāyaṇaḥ | adhaś ca nārāyaṇaḥ | ūrdhvaś ca nārāyaṇaḥ | antar bahiś ca nārāyaṇaḥ | nārāyaṇa evedaṁ sarvaṁ jātaṁ jagatyāṁ jagad ity ādi | 

dvitīye brahmaṇā tv evam uktaṁ—


    sṛjāmi tan-niyukto’haṁ haro harati tad-vaśaḥ |


    viśvaṁ puruṣa-rūpeṇa paripāti tri-śakti-dhṛk || [bhā.pu. 2.6.33] iti ||45||

**baladevaḥ** : puruṣa-dhāmatvāt nirguṇatvaṁ, tamo-yogāt vikāravattva-bhaṇitiḥ, ity atra pramāṇaṁ—**kṣīraṁ yatheti** | vikāra-viśeṣa-yogāt kṣīraṁ yathā dadhi sañjāyate, **tataḥ** kṣīrāt **hetoḥ** dadhi **pṛthak** bhinnaṁ **na asti** na bhavati, tathā, **yaḥ** govindaḥ tamo-yogāt svecchā-gṛhīta-tamaḥ-sambandhāt, **śambhur** bhavati, na tu govindāt śambhur anya ity arthaḥ | **tathā** ca vikārasyāgantukatvāt svarūpe na tat-prasaṅga iti ||45||

**dīpārcir eva hi daśāntaram abhyupetya**

**dīpāyate vivṛta-hetu-samāna-dharmā |**

**yas tādṛg eva hi ca viṣṇutayā vibhāti**

**govindam ādi-puruṣaṁ tam ahaṁ bhajāmi ||46||**

atha krama-prāptaṁ hari-svarūpam ekaṁ nirūpayan guṇāvatāra-maheśa-prasaṅgād guṇāvatāraṁ viṣṇuṁ nirūpayati—dīpārcir iti | tādṛktve hetuḥ—**vivṛta-hetu-samāna-dharmeti** | yadyapi śrī-govindāṁśāṁśaḥ kāraṇārṇava-śāyī, tasya garbhodaka-śāyī, tasya cāvatāro’yaṁ viṣṇur iti labhyate, tathāpi mahā-dīpāt krama-paramparayātisūkṣma-nirmala-dīpasyoditasya jyotī-rūpatvāṁśe yathā tena saha sāmyaṁ, tathā govindena viṣṇur gamyate | 

śambhos tu tamo’dhiṣṭhānatvāt kajjala-maya-sūkṣma-dīpa-śikhā-sthānīyasya, na tathā sāmyam iti bodhanāya tad ittham ucyate | mahā-viṣṇor api kalā-viśeṣatvena darśayiṣyamāṇatvāt ||46||

**yaḥ kāraṇārṇava-jale bhajati sma yoga-**

**nidrām ananta-jagad-aṇḍa-sa-roma-kūpaḥ |**

**ādhāra-śaktim avalambya parāṁ sva-mūrtiṁ**

**govindam ādi-puruṣaṁ tam ahaṁ bhajāmi ||47||**

atha kāraṇārṇava-śāyinaṁ nirūpayati | ananta-jagad-aṇḍaiḥ saha roma-kūpā yasya saḥ | saha-śabdasya pūrva-nipātābhāva ārṣaḥ | ādhāra-śakti-mayīṁ parāṁ sva-mūrtiṁ, śeṣākhyām ||47||

**yasyaika-niḥśvasita-kālam athāvalambya**

**jīvanti loma-vilajā jagad-aṇḍa-nāthāḥ |**

**viṣṇur mahān sa iha yasya kalā-viśeṣo**

**govindam ādi-puruṣaṁ tam ahaṁ bhajāmi ||48||**

tatra sarva-brahmāṇḍa-pālako yas tavāvatāratayā mahā-brahmādi-sahacaratvena tad-atibhinnatvena ca mahā-viṣṇur darśitaḥ | atra ca tam apy evaṁ tat-salakṣaṇatayā varṇayati | tat-taj-jagad-aṇḍa-nāthā viṣṇv-ādayo jīvanti tat-tad-adhikāritayā jagati prakaṭaṁ tiṣṭhanti ||48||

**durgama-saṅgamanī (2.1.250) : **yasyaika-niḥśvasita-kālam ity atra ca govinda-śabdena ca tatra śrī-vrajendra-nandana evocyate | surabhīr abhipālayanatam [bra.saṁ. 5.29] ity ādinā veṇuṁ kvaṇantam [bra.saṁ. 5.30] ity ādinā ca pūrvaṁ tasyaiva varṇanāt | tatas tan mahā-mādhuryam api sūcitam | na cāyaṁ śrī-nanda-nandanād anya eva mantavyaḥ | gautamīye daśārṇaṣṭādaśārṇayor vyākhyāyām—


    aneka-janma-siddhānāṁ gopīnāṁ patir eva vā |


    nanda-nandana ity uktas trailokyānanda-vardhanaḥ || 

iti bahuṣv artheṣv apy asyaivārthasya paryavasāyitvāt | sakala-loka-maṅgalo nanda-gopa-tanayo devatā iti ṛṣy-ādi-smaraṇāc ca ||48||

**baladevaḥ** : garbhodaśayasya kṛṣṇāṁśatve brahma-vākyam āha—yasyeti | yasya garbhodaśayasya puruṣasya eka-niḥśvasita-kālam avalambya, jagad-aṇḍa-nāthāḥ—brahma-viṣṇv-īśāḥ jīvanti tat-tat-kāryādhikāritayā vartante | samākṛṣṭe śvāse pralaye sati tat tat kāryādhikārā na bhavantīti īdṛśo viṣṇuḥ, saḥ, yasya—govindasya, kalā-viśeṣaḥ—svāṁśaḥ, bhavatīti ||

**bhāsvān yathāśma-śakaleṣu nijeṣu tejaḥ**

**svīyam kiyat prakaṭayaty api tadvad atra |**

**brahmā ya eṣa jagad-aṇḍa-vidhāna-kartā**

**govindam ādi-puruṣaṁ tam ahaṁ bhajāmi ||49||**

tad evaṁ devy-ādīnāṁ tad-āśrayakatvaṁ darśayitvā prasaṅga-saṅgatyā brahmaṇaś ca darśayann atīva-bhinnatayā jīvatvam eva spaṣṭayati—bhāsvān iti | **bhāsvān** sūryo, **yathā** **nijeṣu** nitya-svīyatvena vikhyāteṣv **aśma-sakaleṣu** sūrya-kāntākhyeṣu **svīyaṁ kiñcit tejaḥ prakaṭayati |** api-śabdāt tena tad-upādhikāṁśena dāhādi-kāryaṁ svayam eva karoti | tathā ya eva jīva-viśeṣa-kiñcit-tejaḥ prakaṭayati | tena tad-upādhikāṁśena svayam eva **brahmā** san **jagad-aṇḍe** brahmāṇḍe **vidhāna-kartā** vyaṣṭi-sṛṣṭi-kartā bhavatīty arthaḥ | 

yad vā, mahā-brahmaivāyaṁ varṇyate | tad-upalakṣito mahā-śivaś ca jñeyaḥ | tataś ca jagad-aṇḍānāṁ vidhāna-kartṛtvaṁ ca yuktam eva | yadyapi durgākhyā māyā kāraṇārṇava-śāyina eva karma-karī, yadyapi ca brahma-viṣṇv-ādyā garbhodaka-śāyina evāvatārās, tathāpi tasya sarvāśrayatayā te’pi tad-āśritatayā gaṇitāḥ | evam uttaratrāpi ||49||

**baladevaḥ** [**laghu-bhāgavatāmr̥ta**]: āveśa-pakṣam udāharati—bhāsvān iti | sūryaḥ yathā nijeṣu aśma-śakaleṣu sūrya-kānta-maṇi-khaṇḍeṣu, svīyaṁ kiyat tejaḥ prakaṭayati, apinā tair dāhaṁ prakāśaṁ ca kiṁcit karoti | tadvat yaḥ govindaḥ, atra jagati, kadācit puru-puṇye jīve svīyaṁ tejo nidhāya ity avaśiṣṭam | jagad-aṇḍe yat vidhānaṁ vyaṣṭi-nirmāṇa; tat-kartā ity arthaḥ | uru-vākyāntaraś ca rudra-nirūpaṇe draṣṭavyam ||49||

**yat-pāda-pallava-yugaṁ vinidhāya kumbha-**

**dvandve praṇāma-samaye sa gaṇādhirājaḥ |**

**vighnān vihantum alam asya jagat-trayasya**

**govindam ādi-puruṣaṁ tam ahaṁ bhajāmi ||50||**

atha sarve sarva-vighna-nivāraṇārthaṁ prathamaṁ gaṇapatiṁ stuvantīti tasyaiva stuti-yogyatety āśaṅkayā pratyācaṣṭe yat-pādeti | kaimutyena tad evaṁ dṛḍhīkṛtaṁ śrī-kapila-devena—yat-pāda-niḥsṛta-sarit-pravarodakena tīrthena mūrdhny adhikṛtena śivaḥ śivo’bhūt [bhā.pu. 3.28.22] iti ||50||

**agnir mahi gaganam ambu marud diśaś ca**

**kālas tathātma-manasīti jagat-trayāṇi |**

**yasmād bhavanti vibhavanti viśanti yaṁ ca**

**govindam ādi-puruṣaṁ tam ahaṁ bhajāmi ||51||**

tac ca yuktam ity āha agnir mahīti | sarvaṁ spaṣṭam ||51||

**yac-cakṣur eṣa savitā sakala-grahāṇāṁ**

**rājā samasta-sura-mūrtir aśeṣa-tejāḥ |**

**yasyājñayā bhramati sambhṛta-kāla-cakro**

**govindam ādi-puruṣaṁ tam ahaṁ bhajāmi ||52||**

kecit sa-vitāraṁ sarveśvaraṁ vadanti yathāha yac-cakṣur iti ya eva cakṣuḥ prakāśako yasya saḥ | 

yad āditya-gataṁ tejo jagad bhāsayate’khilam | 

yac candramasi yac cāgnau tat tejo viddhi māmakam || iti gītābhyaḥ |

bhīṣāsmād vātaḥ pavate bhīṣodeti sūryaḥ || ity ādi śruteḥ | virāḍ-rūpasyaiva savitṛ-cakṣuṣṭvāc ca ||52||

**dharmo’tha pāpa-nicayaḥ śrutayas tapāṁsi**

**brahmādi-kīṭa-patagāvadhayaś ca jīvāḥ |**

**yad-datta-mātra-vibhava-prakaṭa-prabhāvā**

**govindam ādi-puruṣaṁ tam ahaṁ bhajāmi ||53||**

kiṁ bahunā, dharma iti | ahaṁ sarvasya prabhavo mattaḥ sarvaṁ pravartate [gītā 10.8] iti śrī-gītābhyaḥ || 53 ||

**yas tv indragopam athavendram aho sva-karma-**

**bandhānurūpa-phala-bhājanam ātanoti |**

**karmāṇi nirdahati kintu ca bhakti-bhājāṁ**

**govindam ādi-puruṣaṁ tam ahaṁ bhajāmi ||54||**

ata eva sarveśvaras tu parjanyavad draṣṭavya iti nyāyena karmānurūpa-phala-dātṛtvena sāmye’pi bhakte tu pakṣapāta-viśeṣaṁ karotīty āha yas tv indreti | 


    samo’haṁ sarva-bhūteṣu na me dveṣo’sti na priyaḥ | 


    ye bhajanti tu māṁ bhaktyā mayi te teṣu cāpy aham || [gītā 9.29] iti |


    ananyāś cintayanto māṁ ye janāḥ paryupāsate |


    teṣāṁ nityābhiyuktānāṁ yoga-kṣemaṁ vahāmy aham || [gītā 9.22] iti ca śrī-gītābhyaḥ ||54||

**yaṁ krodha-kāma-sahaja-praṇayādi-bhīti-**

**vātsalya-moha-guru-gaurava-sevya-bhāvaiḥ |**

**sañcintya tasya sadṛśīṁ tanum āpur ete**

**govindam ādi-puruṣaṁ tam ahaṁ bhajāmi ||55||**

ya eva ca vairibhyo’py anya-durlabha-phalaṁ dadāti kim uta sva-viṣayaka-kāmādinā niṣkāma-śreṣṭhebhyaḥ | tataḥ ko vānyo bhajanīya iti bhajāmīty anta-prakaraṇam upasaṁharati yaṁ krodheti | sahaja-praṇayaṁ sakhyam | vātsalya-pitrādy-ucita-bhāvaḥ | mohaḥ sarva-vismaraṇa-maya-bhāvaḥ para-brahmatayāsphūrtiḥ | guru-gauravaṁ svasmin pitṛtvādi-bhāvanāmayam | sevyo’yaṁ memeti bhāvanā dāsyam ity arthaḥ | tasya sadṛśīṁ krodhāveśino’prākṛta-mātrāṁśena, tu tat tad bhāvanā yogya-rūpa-guṇāṁśa-lābha-tāratamyena tulyam ity arthaḥ | adṛṣṭānyatamaṁ loke śīlaudārya-guṇaiḥ samam [bhā.pu. 10.3.41] iti śrī-vāsudeva-vākyasya | jagad-vyāpāra-varjam [ve.sū. 4.4.17] iti brahma-sūtrasya, prayojyamāne mayi tāṁ śuddhāṁ bhāgavatīṁ tanum [bhā.pu. 1.6.28] iti śrī-nārada-vākyasya ca dṛṣṭyā sarvathā tat-sadṛśatve virodhāt | vaireṇa yaṁ nṛpatayaḥ [bhā.pu. 11.5.48] ity ādāv anurakta-dhiyām punaḥ kim ity anurakta-dhīṣu suṣṭhv iti | anena goloka-stha-prapañcāvatīrṇayor ekatvam eva darśitam | tad uktaṁ—nandādayas tu taṁ dṛṣṭvā [bhā.pu. 10.28.17] ity ādi || 55 ||

**śriyaḥ kāntāḥ kāntaḥ parama-puruṣaḥ kalpa-taravo**

**drumā bhūmiś cintāmaṇi-gaṇa-mayī toyam amṛtam |**

**kathā gānaṁ nāṭyaṁ gamanam api vaṁśī priya-sakhī**

**cid-ānandaṁ jyotiḥ param api tad āsvādyam api ca ||**

**sa yatra kṣīrābdhiḥ sravati surabhībhyaś ca sumahān**

**nimeṣārdhākhyo vā vrajati na hi yatrāpi samayaḥ |**

**bhaje śvetadvīpaṁ tam aham iha golokam iti yaṁ**

**vidantas te santaḥ kṣiti-virala-cārāḥ katipaye ||56||**

tad evaṁ nijeṣṭa-devaṁ bhajanīyatvena stutvā tena viśiṣṭaṁ tal lokaṁ tathā stauti—

**śriyaḥ kāntā** iti yugmakena | **śriyaḥ** śrī-vraja-sundarī-rūpāḥ, tāsām eva mantre dhyāne ca sarvatra prasiddheḥ | tāsām anantānām apy eka eva **kānta** iti **paramo **nārāyaṇādibhyo’pi tasya tat-tal-lokebhyo’pi tadīya-lokasya cāsya māhātmyaṁ darśitam  | 

**kalpa-taravo drumā** iti teṣāṁ sarveṣām eva sarva-pradatvāt tathaiva prathitam | **bhūmir** ity-ādikaṁ ca tadvat | bhūmir api sarva-spṛhāṁ dadāti, kim uta kaustubhādi | **toyam** apy **amṛtam** iva svādu, kim utāmṛtam ity-ādi | **vaṁśī priya-sakhīva** sarvataḥ śrī-kṛṣṇasya sukha-sthiti-śrāvakatvena jñeyam | **cid-ānanda**-lakṣaṇaṁ vastv eva **jyotiś** candra-sūryādi-rūpam, samānodita-candrārkam iti vṛndāvana-viśeṣaṇaṁ gautamīya-tantra-dvaye | tac ca nitya-pūrṇa-candratvāt | tathā tad eva **param api** tat tat prakāśyam apīty arthaḥ | tathā tad eva teṣām **āsvādyaṁ** bhogyam api ca cic-chaktimayatvād iti bhāvaḥ | darśayāmāsa lokaṁ svaṁ gopānāṁ tamasaḥ param [bhā.pu. 10.28.14] iti śrī-daśamāt | hayaśīrṣa-pañcarātre ca vaikuṇṭha-stha-tattva-nirūpaṇe--


    dravya-tattvaṁ śṛṇu brahman pravakṣyāmi samāsataḥ |


    sarva-bhoga-pradā yatra pādapāḥ kalpa-pādapāḥ ||


    gandha-rūpaṁ svādu-rūpaṁ dravyaṁ puṣpādikaṁ ca yat |


    heyāṁśānām abhāvāc ca rasa-rūpaṁ bhavec ca tat ||


    tvag bījaṁ caiva heyāṁśaṁ kaṭhināṁśaṁ ca yad bhavet |


    sarvaṁ tad bhautikaṁ viddhi nahi bhūtamayaṁ hi tat |


    rasavad bhautikaṁ dravyam atra syād rasa-rūpakam || iti |

**surabhībhyaś** ca saratīti tadīya-vaṁśī-dhvany-ādy-āveśād iti bhāvaḥ | **vrajati nahī**ti tad-āveśena te tad-vāsinaḥ kālam api na jānantīti bhāvaḥ | kāla-doṣās tatra na santīti vā  | na ca kālaḥ vikramaḥ [bhā.pu. 2.9.10] iti dvitīyāt | ata eva śvetaṁ śuddhaṁ dvīpaṁ anyāsaṅga-rahitam | yathā—sarasi padmaṁ tiṣṭhati tathā bhūmyāṁ hi tiṣṭhati [go.tā.u. 2.27] iti tāpanībhyaḥ | kṣitīti tad uktaṁ, yaṁ na vidmo vayaṁ sarve pṛcchanto’pi pitāmaham [ha.vaṁ. 62.29] iti || 56 ||

**sanātanaḥ  (hari-bhakti-vilāsa 5.143): **kṣīra-sindhuḥ śrī-mathurā | śvetadvīpaś ca śrī-vṛndāvanam iti śrī-brahma-saṁhitā-vacanena sādhayati—sa yatreti | **taṁ śvetadvīpaṁ bhaje** āśraye, yaṁ śvetadvīpaṁ **golokaṁ** vaikuṇṭha-lokopari sthitaṁ gavāṁ lokam iti **vidantaḥ**, te anirvacanīyāḥ **katipaye** alpā eva bhavanti, na tu bahavaḥ | ataḥ **kṣiti-virala-cārāḥ**, parama-durlabhā ity arthaḥ |  yad vā, parama-gopya-prakāśa-śaṅkayā prema-viśeṣodayāpādita-sarva-saṅga-parityāgena vā lokeṣu nibhṛtaṁ carantīty arthaḥ | 

nanu śāka-dvīpe kṣīra-sindau vartamānaṁ prapañcāntargataṁ prasiddhaṁ śvetadvīpaṁ nitya-paramānanda-rasātmakānanta-kṣīra-sāgarākīrṇa-prapañcātīta-golokam iti kathaṁ te jñātum arhanti ? paraspara-virodhenaikyāsambhavāt | satyaṁ, so’pi tādṛśa eveti viśesaṇa-dvayena sādhayati | sa anirvacanīya ity aprākṛtatvaṁ paramānanda-rasa-mayatvādikaṁ ca sūcitam | **surabhībhyaḥ** kāma-dhenubhyaḥ, prasaratīti vartamāna-nirdeśādinā nityatvaṁ ca darśitam | kiṁ ca, **sumahān** vatsarāvṛttyā parārdhākhyo vā **nimeṣārdhākhyo**’tyanta-sūkṣmo vā **samayaḥ** kālo’pi **na yatra vrajati**, yatratyān na prāpnotīty arthaḥ | 

śrī-mathurāyāś ca tādṛśatvāt śrī-mathuraiva śrī-goloka iti śrī-bhāgavatāmṛtottara-khaṇḍe goloka-māhātmye vistareṇoktam evāsti | evaṁ golokasya śvetadvīpena sahābhedāt kṣīra-sindhu-śvetadvīpa-nyāso’pi na viruddha iti bhāvaḥ | 

yad vā, gavāṁ loko nivāsa-sthānaṁ gokulam iti prasiddhā śrī-vṛndāvanādi-śrī-nanda-vraja-bhūmiḥ | yaṁ golokaṁ śvetadvīpam iti vidantaḥ, taṁ golokaṁ bhaje ity anvayaḥ | evaṁ śrī-golokasya māhātmya-viśeṣa-sampattyā durānvayo’pi soḍhavyaḥ | 

nanu śvetadvīpe kṣīra-samudro nityaṁ vartate, bhagavad-eka-niṣṭhānāṁ śveta-mahā-puruṣāṇāṁ nivāsena kāla-bhayaṁ ca nāstīty āśaṅkya golokasyāpy asya tādṛśatvaṁ viśeṣaṇābhyām āha—yatra yasmin goloke sa ity anena surabhībhyaḥ saratīty ādinā ca śvetadvīpato’py asya viśeṣa uktaḥ | anyat samānam | evaṁ śrī-vṛndāvanādi-vraja-bhūmer mathurāntargatatvena śrī-mathurā kṣīra-sindhus tad-vraja-bhūmi-pradhānaṁ ca śrī-govardhanādi-vyāpi vṛndāvanaṁ śvetadvīpa iti siddham | 

yad vā, āryāvartāntarvarti śrī-vṛndāvanam evedaṁ śvetadvīpaḥ | taṁ ca paramordhvatara-golokam iti vidanta iti yathā-kramam evānvayaḥ | vṛndāvanasya śvetadvīpatve hetuḥ—**sa yatra** iti | anyat pūrvavad eva | evaṁ santatānanta-śrī-nanda-gopa-rāja-vraja-kāma-dhenu-yūtha-nivāsato’nukṣaṇa-kṣīra-dhārā-parikṣaraṇena dhavalitatvāt śrī-kālindī-veṣṭitatvena maṇḍalākāratayā dvīpavad dṛśyamānatvāc ca, tathā sarvathā viśuddhānāṁ lokānāṁ śrī-nandādīnām āśrayatvāc ca tathā tad-deśādhikāriṇaḥ śveta-varṇasya nivāsatvād api śrī-vṛndāvanam eva śvetadvīpa iti yuktam eva | anyathā śāka-dvīpe nityaṁ kṣīra-samudra-siddheḥ śvetadvīpe surabhībhyaḥ saratīty ukter aghatanād iti dik | tasya golokatvena vedane’py eṣa eva hetur unneyaḥ, golokasya tasya tathā-bhūtatvāt | evaṁ prapañcāntarvarti śrī-mathurā-maṇḍalastha-śvetadvīpākhya-śrī-vṛndāvanam idaṁ prapañcātīta-vaikuṇṭhopari-sthita-golokam iti ye vidanti, te kṣiti-virala-cārā iti pūrvavad evārthaḥ | evaṁ śrī-vṛndāvanaṁ śvetadvīpa eva, tat-pradhānaka-vraja-bhūmimayatvāt śrī-mathurā kṣīra-sindhur iti siddham ||56||

**dig-darṣanī (br̥.bhā. 2.7.93-94) : **idānīṁ viśeṣataḥ sākṣāttayā śrī-golokasyaiva māhātmyam āha—**śriyaḥ** [bra.saṁ. 5.56] iti dvābhyām | uttara-ślokasya **yatreti** padaṁ tatratya-**ca-**kāra-balād atrāpi sarvatra sambadhyata eva | yasmin śvetadvīpe **kāntāḥ** striyaḥ samastā eva **śriyaḥ** lakṣmī-sadṛśyaḥ lakṣmy-aṁśatvāt | yad vā, tatratyā eva śriyo mahā-lakṣmyo, na tv anyatrety arthaḥ | 

yatra **parama-puruṣaḥ** śrī-govinda eva **kāntaḥ** ramaṇaḥ | bahutva-pāṭhe mahā-puruṣāḥ śvetāḥ śrī-bhagavad-eka-niṣṭhāḥ kāntāḥ patayaḥ | yad vā, śrīṇāṁ bahutvena pratyekaṁ tā ramayataḥ śrī-govindasyāpi bahutvāpekṣayā bahutvaṁ jñeyam | 

yatra **drumāḥ** sarve kalpa-taravaḥ, sarva-manoratha-pūraṇādinā | yatra **kathaiva gānaṁ,** gītavac-chravaṇa-sukhāvahatvādinā | yatra **gamanam** eva **nāṭyaṁ,** sundara-gati-viśeṣavattvāt | yatra **vaṁśy** eva **priya-sakhīm,** sadā sahacaratvāt, prītyā pāṇau gṛhītatvāc ca | yatra tad anirvacanīyaṁ **cid ānandaṁ paraṁ jyātir** api śrī-govindākhyaṁ tadīya-prema-viśeṣātmakaṁ vā āsvādyam anubhavanīyam api niścaye | yad vā, jyotiḥ pradīpādi-tejo’pi paraṁ cid-ānanda-para-brahmātmakatayā parama-prakāśakatvāt paramānandakatvāc ca | kiṁ ca, yatra tat anirvacanīya-dravyaṁ śrī-govindādharāmṛtam api **cāsvādyam** upabhogyam | tataś ca prāyas tatra bhagavatīnāṁ śrī-gopīnām eva prādhānyād evam uktam ||

kiṁ ca, **saḥ** anirvacanīyaḥ **kṣīrabdhir** yatra **surabhībhyaḥ** kāma-dhenubhyaḥ **sarati** pravartate niḥsarati vā | yatra **sumahān** dviparārdhākhyaḥ nimeṣārdhākhyo vā samayaḥ **kālo'pi** **na hi vrajati,** na taṁ vyāpnotīty arthaḥ | kāla-hetuka-bhaya-pariṇāmotpatty-ādy-abhāvāt | **taṁ śvetadvīpaṁ** viśuddhaṁ dvīpavat sthāna-viśeṣam **ahaṁ bhaje** āśrayāmi | 

nanu tarhi prapañcāntargata-kṣīra-samūdra-vartī prasiddhaśvetadvīpo'stu nety āha—**iha** asmin loke **yaṁ** śvetadvīpaṁ **golokam iti vidantaḥ** jānantaḥ santaḥ te anirvacanīyāḥ **santaḥ** sādhavaḥ **kṣitau virala-cārā** bhavanti, tad eva prītyā niḥsaṅgatayā nibhṛtaṁ carantīty arthaḥ | **katipaya** iti tādṛśānāṁ bāhulyāsambhavāt | evaṁ parama-gūḍhatvaṁ sūcitam | ata eva sarve taṁ na jānantīti bhāvaḥ | 

yadyapi prasiddhaḥ śvetadvīpe api tad-vṛttir ghaṭate, tathāpi tatra sarvāsām eva strīṇāṁ śrītvābhāvāt parama-puruṣasyaikasya kāntatvābhāvāt tathā vaṁśī-priya-sakhīty-ādy-abhāvāc ca | tathā tatra nitya-kṣīrābdhi-vṛtteḥ surabhībhyo'nirvacanīya-kṣīrābdhi-prasaraṇokty-ayogāc ca | sarvathā prapañcātīto vaikuṇṭhopari vartamānaḥ śrī-goloka eva saṅgacchate |  tataś ca tasya śvetatā parama-śuddhatvāt sadā gavya-kṣīra-mayatvena dhāvalyāc ca, tathā dvīpa-śabdasyāśraya-vācitvena parama-viśuddhānāṁ śrī-nandādīnāṁ nivāsa-sthānatvāc ca | 

dvīpatvaṁ ca śrī-mathurā-maṇḍala-sādṛśyena śrī-yamunā-tīra-vartitvāt maṇḍalākāratvāt paritaḥ kṣīra-plutatayā kṣīrābdher iva madhya-vartitvāc cohyam | evaṁ ca śrī-mathuraiva kṣīrābdhiḥ go-pradhāna-deśatayā kṣīramayatvāc ca | tathā śrī-vṛndāvanam eva śvetadvīpaḥ vraja-bhūmi-pradhānatvena nirantara-kṣīra-dhārā-plutatvādineti vaktavyaṁ syād iti dik ||94-95||

**athovāca mahā-viṣṇur bhagavantaṁ prajāpatim |**

**brahman mahattva-vijñāne prajā-sarge ca cen matiḥ |**

**pañca-ślokīm imāṁ vidyāṁ vatsa dattāṁ nibodha me ||57||**

tad evaṁ tasya stutim uktvā śrī-bhagavat-prasāda-lābham āha—atheti | sarvaṁ spaṣṭam || 57 ||

**prabuddhe jñāna-bhaktibhyām ātmany ānanda-cin-mayī |**

**udety anuttamā bhaktir bhagavat-prema-lakṣaṇā ||58||**

tatra prasāda-rūpāṁ pañca-ślokīm āha prabuddha iti | jñāna-vijñāna-sampanno bhaja māṁ bhakti-bhāvitaḥ || [bhā.pu. 11.19.5] ity ekādaśāt || 58 ||

**pramāṇais tat-sad-ācārais tad-abhyāsair nirantaram |**

**bodhayan ātmanātmānaṁ bhaktim apy uttamāṁ labhet ||59||**

prema-lakṣaṇa-bhakteḥ sādhana-jñāna-rūpayoḥ bhaktyoḥ prāpty-upāyam āha pramāṇair iti | pramāṇair bhagavac-chāstrais tat-sadācārais tadīyā ye santas teṣām ācārair anusṭānais tad-abhyāsais teṣām eva paunaḥpuṇyena bāhulyenātmanā ātmānaṁ bodhayati svayam eva svaṁ bhagavad-āśritaḥ śuddha-jīva-rūpam anubhavati, tato’py uttamāṁ śuddhāṁ bhaktiṁ labhata iti | tathā ca śruti-stave—


    sva-kṛta-pureṣv amīṣv abahir-antara-saṁvaraṇaṁ


    tava puruṣaṁ vadanty akhila-śakti-dhṛto’ṁśa-kṛtam |


    iti nṛ-gatiṁ vivicya kavayo nigamāvapanaṁ


    bhavata upāsate’ṅghrim abhavaṁ bhuvi viśvasitāḥ || [bhā.pu. 10.87.20] iti ||59||

**yasyāḥ śreyas-karaṁ nāsti yayā nirvṛtim āpnuyāt |**

**yā sādhayati mām eva bhaktiṁ tām eva sādhayet ||60||**

**  dharmān anyān parityajya mām ekaṁ bhaja viśvasan |**

**yādṛśī yādṛśī śraddhā siddhir bhavati tādṛśī ||**

**kurvan nirantaraṁ karma loko’yam anuvartate |**

**tenaiva karmaṇā dhyāyan māṁ parāṁ bhaktim icchati ||61||**

punaḥ śuddhām eva sādhana-bhaktiṁ draḍhayann akāmair api tām eva kuryād ity āha—dharmān anyān iti | tad uktaṁ—


    akāmaḥ sarva-kāmo vā mokṣa-kāma udāra-dhīḥ |


    tīvreṇa bhakti-yogena yajeta puruṣaṁ param || [bhā.pu. 2.3.10] iti ||61||

**ahaṁ hi viśvasya carācarasya **

**bījaṁ pradhānaṁ prakṛtiḥ pumāṁś ca |**

**mayāhitaṁ teja idaṁ bibharṣi **

**vidhe vidhehi tvam atho jaganti ||62||**

tasmāt tava sisṛkṣāpi phaliṣyatīti sa-yuktikam āha—ahaṁ hīti | pradhānaṁ śreṣṭhaṁ bījaṁ, pūrṇa-bhagavad-rūpaṁ prakṛtir avyaktaṁ, pumān tad-draṣṭā, kiṁ bahunā tvam api mayāhitaṁ arpitaṁ teja idaṁ bibharṣi, tasmāt tena mat-tejasā jaganti sarvāṇi sthāvara-jaṅgamāni he vidhe hi kurv iti ||62||

iti śrī-brahma-saṁhitāyāṁ mūla-sūtrākhyasya pañcamādhyāyasya śrīla-śrīpāda-śrī-jīva-gosvāmi-kṛtā dig-darśanī nāmnī ṭīkā samāptā ||


<!-- Footnotes themselves at the bottom. -->
## Notes

[^1]:
       This appears to be an error. KS has Prabhāsa-purāṇa, which is a part of Skanda-purāṇa, so this is probably a scribal mistake.

[^2]:
     tad-vaśaṁvadā

[^3]:
     uvāca puratas tasmai tasya divyā sarasvatī |
    kāmaḥ kṛṣṇāya govinda he gopī jana ity api |
    vallabhāya priyā vahner mantram te dāsyati priyam ||24||

[^4]:
     tatrāprāpyā ete ślokāḥ.
