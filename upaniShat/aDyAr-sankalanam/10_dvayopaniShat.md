+++
title = "१० द्वयोपनिषत्"

+++

द्वयोपनिषत्

ॐ अथातः श्रीमद्-द्वयोत्पत्तिः ।  

वाक्यो द्वितीयः ।  

षट्-पदान्य् अष्टादश+++(=??)+++ ।  

पञ्च-विंशत्य्-अक्षराणि ।  
पञ्च-दशाक्षरं पूर्वम् ।  
दशाक्षरं परम् । 

पूर्वो नारायणः प्रोक्तो  
ऽनादिसिद्धो मन्त्र-रत्नः सद्-आचार्य-मूलः ।  

आचार्यो वेदसम्पन्नो  
विष्णुभक्तो विमत्सरः ।  
मन्त्र-ज्ञो मन्त्र-भक्तश् च  
सदा-मन्त्राश्रयः शुचिः ॥

गुरु-भक्ति-समायुक्तः  
पुराण-ज्ञो विशेष-वित् ।  
एवं लक्षण-सम्पन्नो  
गुरुर् इत्य् अभिधीयते ॥

आचिनोति हि शास्त्रार्थान्  
आचार-स्थापनाद् अपि ।  
स्वयम् आचरते यस् तु  
तस्माद् आचार्य उच्यते ॥

गु-शब्दस् त्व् अन्ध-कारः स्यात्  
रु-शब्दस् तन्-निरोधकः ।  
अन्ध-कार-निरोधित्वाद्  
गुरुर् इत्य् अभिधीयते ॥

गुरुर् एव परं ब्रह्म  
गुरुर् एव परा गतिः ।  
गुरुर् एव परं विद्या  
गुरुर् एव परं धनम् ॥

गुरुर् एव परः कामः  
गुरुर् एव परायणः ।  
यस्मात् तद्-उपदेष्टासौ  
तस्माद् गुरुतरो गुरुः ॥

यस् सकृद् उच्चारणः संसार-विमोचनो भवति ।  
सर्व-पुरुषार्थ-सिद्धिर् भवति ।  
न च पुनर्-आवर्तते,  
न च पुनरावर्तत इति ।  
य एवं वेदेत्य् उपनिषत् ॥

इति द्वयोपनिषत् समाप्ता ।  
