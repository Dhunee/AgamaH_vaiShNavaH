+++
title = "१० द्वयोपनिषत्"

+++

द्वयोपनिषत्

ॐ अथातः श्रीमद्-द्वयोत्पत्तिः ।  

वाक्यो द्वितीयः ।  

षट्-पदानि।  

<details><summary>विस्तारः (द्रष्टुं नोद्यम्)</summary>

साध्योपायोपेयोभयम् अप्य् अत्र निरूप्यते तच्छेषतया । 
अत एवोक्तम्, 'उपायोपेयरूपः प्रतिपादकत्वात् द्वयम्' इति श्रीमद्रहस्य-त्रय-सारे ।  
'वरण-समर्पणयोः खण्ड-द्वये क्रमेण प्रतिपादनात् द्वयम् इत्य् अपि केचित्'  
इति द्वितीयपक्षश् च तत्र निर्दिष्टः ।  
तत् फलान्तर-कामनया ऽपि द्वयस्य प्रयोज्यत्वे  
तत्र द्वयत्व-निर्वाहायेति ध्येयम् ।+++(4)+++

> अथ श्रीमन्नारायण स्वामिन्  
दासोऽहं तव तस्य वै ।  
परम् ईप्सुस् तम् एवार्थम्  
अनुकूलो, **विवर्जयन्** ।  
प्रातिकूल्यं सुविसस्रब्धः,  
**संप्रार्थ्य** शरणं परम् ।  
**व्रजामि** युष्मच्चरणं  
तत्रैवाहं मयाऽर्पितः+++(5)+++

इति लोक-द्वयात्मके प्रपत्ति-मन्त्रान्तरे ऽपि  
द्वयम् इति व्यवहार-सद्भावात्  
तद्व्यावृत्तं प्रकृत-मन्त्र-स्वरूपम् आह  
**षट्पदानीत्यादिना** । 
</details>


अर्धा/अर्था दश ।  

<details><summary>विस्तारः (द्रष्टुं नोद्यम्)</summary>

**अर्धा दशे**ति पाठः साधीयान् वाक्य-पद-तद्-एकदेश+अक्षर-संख्यान-क्रमात् ।  
अर्धः शकलम्।  
दश चेमे 'एकाक्षरपदः प्रथमः' इत्य् आरभ्य दर्श्यन्ते,  

> श्री-मत्-नारायण-चरणौ-शरणं प्रपद्ये श्रीमते नारायण-आय नमः 

इति ।  
न च "मत् इत्य्-अस्य पृथक्-करणे **प्र** इत्यस्यापि पृथक्कारः कुतो ने"ति शंक्यम्।  
एकाक्षर-पदः इति पद-शब्द-प्रयोगात् अर्थवतो भागस्यैवार्धशब्देन विवक्षणात् ।  
प्रेत्यस्य चोपसर्गतया केवलं व्यञ्जकत्वात्  
धातुनैव तदभिमतार्थ-वचनात् ।  

ननु पूर्वार्धे मद्-इत्य्-अस्य पृथक्-कारे  
उत्तरत्रापि तथा किं न स्याद् इति चेत्  
उक्तार्थत्वात्,  
उपरि चतुर्थी सत्वाच् चाविभजनम् । 

**चरणाव्** इत्य्-आदौ विभक्तेः अपृथक्-कारेपि  
**आयेति** पृथक्कारः -  
तस्य पुरुषार्थ-रूप-प्रधानार्थ-परत्वात् ।  

**नम** इत्यत्रापृथक्-करणं तु  

> विरोधिनि मन्त्रार्थ समाप्तिर्मा भूत्,  
> किं तु विरोधि-प्रहाणे इत्याशयेन ।  

**ने**त्यस्य पृथक्-पदत्वेऽपि **म** इति षष्ठ्याः  
नञा मेलनं विना ऽर्थ-समाप्त्य्-अभावात्,  
अभावस्य च प्रतियोगिं विना बोधाभावाद् इति विमृश्यम् ।  

अर्थाः दशेति पाठे एतद्-अर्ध-दशक-विवक्षितार्थ-दशकम् एवात्र ग्राह्यम् ।  

[[825]]  
तद् इदम् अष्ट-श्लोक्याम्, 

> “नेतृत्वं नित्य-योगं समुचित-गुण-जातं तनुख्यापनञ्  
> चोपायं कर्तव्यभागं त्वथ मिथुनपरं प्राप्यमेवं प्रसिद्धम् ।  
> स्वामित्वं प्रार्थनाञ्च प्रबलतर-विरोधि-प्रहाणं दशैतान्  
> मन्तारं त्रायते चेत्य् अधिगत-निगमः षट्पदोऽयं द्विखण्डः" 

इत्युक्तम् ।  
शब्दतो ऽर्थतश् चात्रासौष्ठव-बाहुल्याद् अस्य श्रीभट्टारक-श्लोकत्वे विवदन्ते ।  

> श्री-तत्त्वं नित्य-योगं गुणिनम् अपि परं विग्रहं प्रापकत्वं  
कर्तव्यं प्राप्य-युग्मं फलम् अतुलम् अपि प्राप्ति-रोधिग्रहणम् 

इति रीत्या स्याद् इति।  

एवं पुरुषकारत्वम्, उपायोपेयात्मक-सिद्ध-वस्तु-द्वयम्,  
साध्योपेयम्, साध्योपायः, तदङ्गानि च पञ्चत्य् अपि दशकं स्यात् । 

श्रुतत्वाद् अर्ध-दशकम् अस्तु, शब्दतोऽर्थतश् चानेकार्थ-परत्वात् किम् एवं प्रमेय-दशकेनेति च मन्यन्ते इत्यलम् ।

</details>


पञ्च-विंशत्य्-अक्षराणि ।  
पञ्च-दशाक्षरं पूर्वम् ।  
दशाक्षरं परम् ।

<details><summary>विस्तारः (द्रष्टुं नोद्यम्)</summary>

पञ्चविंशतिः अक्षराणि । खण्डद्वयगतानि अक्षराणि पञ्चविंश- तिरित्यर्थः । पञ्चदशाक्षरं पूर्वम्= पूर्वखण्डे अक्षराणि पञ्चदश । शिष्टं स्पष्टम् ।
</details>


नवाक्षरं प्रथमपदम् ।  
द्वितीयतृतीयचतुर्थं त्र्यक्षराणि ।  
पञ्चाक्षरं पञ्चमम्।  
द्वचक्षरः षष्ठः ।  

एकाक्षरपदः प्रथमः ।  
एकाक्षरो द्वितीयः ।  
चतुरक्षरस् तृतीयः ।  
चतुर्थ-पञ्चम-षष्ट-सप्तमा एवं त्र्यक्षराणि ।  
अष्टमश् चतुरक्षरः ।  
द्व्यक्षरो नवमः ।  
दशो द्व्यक्षरः ।  

एतन्मन्त्रश् च प्रपत्तिः ।  
(एतन्मन्त्रस्य प्रतिपत्तिः (प्रपत्तिः)।  )  

पूर्वो नारायणः प्रोक्तो  
ऽनादिसिद्धो मन्त्र-रत्नः सद्-आचार्य-मूलः ।  

आचार्यो वेदसम्पन्नो  
विष्णुभक्तो विमत्सरः ।  
मन्त्र-ज्ञो मन्त्र-भक्तश् च  
सदा-मन्त्राश्रयः शुचिः ॥

<details><summary>विस्तारः (द्रष्टुं नोद्यम्)</summary>

(1 क्वचित् कोशे, 'आचार्यो वेदसंपन्नः' इति पादम् उपक्रमस्थं पठित्वा  
सर्वश्लोकावसानस्थं,  
'तद् गुरुतरो गुरुः' इति पादमात्रं प्रहारेणेव पठितम् ।)

आचार्य इत्यादयः श्लोकाः येन पठिताः,  
तत्रान्तिम-श्लोक-द्वयम्  

> 'मन्त्रराजमिमं विद्याद्  
गुरुवन्दनपूर्वकम्' 

इत्यर्धानन्तरं पठित्वा, उपरि,  

'नानुकूल्यं न नक्षत्रं' इत्यादि च पठित्वा,  
सर्वमिदं प्रपत्तिमन्त्रान्तरोपयेऽपि ग्रहीतुं साम्प्रतम् इत्य् उक्तं द्वयाधिकारे।
</details>


गुरु-भक्ति-समायुक्तः  
पुराण-ज्ञो विशेष-वित् ।  
एवं लक्षण-सम्पन्नो  
गुरुर् इत्य् अभिधीयते ॥

आचिनोति हि शास्त्रार्थान्  
आचार-स्थापनाद् अपि ।  
स्वयम् आचरते यस् तु  
तस्माद् आचार्य उच्यते ॥

गु-शब्दस् त्व् अन्ध-कारः स्यात्  
रु-शब्दस् तन्-निरोधकः ।  
अन्ध-कार-निरोधित्वाद्  
गुरुर् इत्य् अभिधीयते ॥

गुरुर् एव परं ब्रह्म  
गुरुर् एव परा गतिः ।  
गुरुर् एव परं विद्या  
गुरुर् एव परं धनम् ॥

गुरुर् एव परः कामः  
गुरुर् एव परायणः ।  
यस्मात् तद्-उपदेष्टासौ  
तस्माद् गुरुतरो गुरुः ॥

यस् सकृद् उच्चारणः संसार-विमोचनो भवति ।  
सर्व-पुरुषार्थ-सिद्धिर् भवति ।  
न च पुनर्-आवर्तते,  
न च पुनरावर्तत इति ।  
य एवं वेदेत्य् उपनिषत् ॥

इति द्वयोपनिषत् समाप्ता ।  
