+++
title = "१२ परब्रह्मणः सदा दिव्यसाकारत्वादिनिरूपणम्"

+++

उपनिषदात्मके वेदान्तदर्शने तावद्भगवान् सगुणो वा निर्गुणः ? साकृतिर्वा निराकृतिः ? मूर्तो वाऽमूर्तोऽस्ति ? इत्येषां प्रश्नानां समाधानकरणे स्पष्टा मीमांसा व्यधायि ।

काश्चन वेदश्रुतयो भगवतो निर्गुणनिरवयवत्वप्रतिपादिकाः सन्ति । यथा **निष्कलं निष्क्रियं शान्तं निरवद्यं निरञ्जनम्** (श्वे.उ.६.१९) इति ।

परमात्मा तावन्निष्कलोऽस्त्यर्थादवयवशून्योऽस्ति । निष्क्रियोऽस्ति, शान्तोऽस्ति, शुद्धः, निरञ्जनश्चाऽस्तीति ।

काश्चिच्छ्रुतयो भगवतः सगुणसावयवत्वप्रतिपादिकाः सन्ति । तद्यथा **पराऽस्य शक्तिर्विविधैव श्रूयते** ,  **स्वाभाविकी ज्ञानबलक्रिया च** (श्वे.उ.६.१७) इति ।



[[६०]]

ज्ञानशक्तिः, धारणशक्तिः, क्रियाशक्तिरित्येवमनेकविधाः शक्तयो भगवति नैसर्गिकाः नित्याश्च भवन्ति ।

**अपहतपाप्मा विजरो विमृत्युर्विशोको विजिघत्सोऽपिपासः सत्यकामः सत्यसङ्कल्पः** (छा.उ.८.१.५) इति । परमात्मा सदा सर्वदा निष्पापः, निर्जरः, निर्गतमरणः, हर्षशोकबुभुक्षापिपासाद्यूर्मिशून्यश्च वर्तते । परमात्मनो भोगा भोगसामग्र्यश्च सत्याः सन्ति तथा तदीयाः सर्वे सङ्कल्पाः सत्याः सन्ति ।

अत्र निर्गुणत्वसगुणत्वप्रतिपादिकासु श्रुतिषु विरोधाभासो दृश्यते । तन्निराकरणाय भगवत्पादाः श्रीशङ्कराचार्या निर्गुणश्रुतीनां प्राधान्यमपरश्रुतीनां च गौणत्वं स्वीकृत्य निर्गुणनिराकारब्रह्मणः प्रतिपादनं चक्रुः ।

भगवत्पादः श्रीरामानुजाचार्यो निर्गुणत्वसगुणत्वोभयविधाः श्रुतीर्मुख्यतया उररीकृत्याऽर्थभेदेन विरोधाभासं परिजहार ।

सगुणत्वं निर्गुणत्वञ्चेत्युभौ विरोधिनौ धर्मौ स्तः । एवं विरुद्धधर्मयोः युगपदेकत्रैवाऽधिष्ठाने कथं स्थितिर्भवितुमर्हति ? प्रश्नमिमं समादधानैः श्रीरामानुजाचार्यैर्न्यगादि यद्भगवतो मायिकगुणराहित्यात् स निर्गुणोऽस्ति, अत एव वेदास्तं **निर्गुणम्** आहुः ।

भगवाननन्ताऽखिलहेयप्रत्यनीकसमस्तकल्याणकृद्दिव्यगुणाकरोऽस्ति, अतो वेदास्तं **सगुणम्** आमनन्ति ।

भगवता श्री-स्वामि-नारायणेन वचनामृतग्रन्थे भगवतः सगुणत्वनिर्गुणत्वयोः अन्याऽपि मनोज्ञा व्याख्या कृताऽस्ति । तद्यथा **परब्रह्मपुरुषोत्तमनारायणस्य अन्तर्यामिशक्त्या अणोरपि अणीयस्त्वं निर्गुणरूपं वर्तते । व्यापकशक्त्या महतोऽपि महीयस्त्वं सगुणरूपं वर्तते** (का.वच.८) इति ।

कथयति भगवान् श्री-स्वामि-नारायणः श्रीशतानन्दस्वामिविरचिते श्रीहरिवाक्यसुधासिन्धौ

**क्षरात्मा चाऽक्षरात्मा च क्षराऽक्षरपरोऽस्ति सः । एकैकरोम्ण्यनन्ताण्डनिवासान्महतो महान् ॥** 

(श्रीहरि.त.७२.३२)

परब्रह्मपुरुषोत्तमनारायणः क्षरस्य क्षरणशीलस्वभावस्य सूक्ष्मस्य अणुरूपस्य जीवात्मनस्तथा सूक्ष्मतरस्य अक्षरस्याऽपि आत्मत्वेन सूक्ष्मतमोऽस्ति । तथा च एकैकस्मिन् रोमकूपेऽनन्ताण्डनिवासात् सावरणाऽन्तकोटिब्रह्माण्डावसतेर्हेतोः

[[६१]]

महतोऽपि विशालात् अनन्तकोटिपुरुषाकृतिमुक्ताधाराद् भगवद्धामभूतात् अक्षरब्रह्मणोऽपि महान्, स्वभावादिभिः अत्युत्कृष्टोऽस्ति । इदमेव भगवत अणोरणीयस्त्वं महतो महीयस्त्वं वर्तते ।

सद्गुरुणा मुक्तानन्दस्वामिनाऽपि वचनामृतग्रन्थे भगवन्तमुद्दिश्य पृष्टं यत्

**एकस्यैव द्विधा भावो विरुद्धस्ते परस्परम् ॥** 

**कथं सम्भवतीत्येतत्कृपया वक्तुमर्हसि ॥** (श्रीहरि.त.१०४.५)

ननु एकस्यैव पदार्थस्य युगपत्सगुणत्वं निर्गुणत्वमिति परस्परं विरुद्धधर्मत्वरूपो द्विधा भावः कथं सम्भवति ? अस्य प्रश्नस्योत्तरं प्रददता निगदितं भगवता श्री-स्वामि-नारायणेन श्रीहरिवाक्यसुधासिन्धौ

**एकस्य वस्तुनो नास्ति द्विधा भावः सदुत्तम ॥  स्थूलता सूक्ष्मता चेति द्वे शक्ती भवतः प्रभो ॥ शक्तिशक्तिमतोः शास्त्रेष्वभेदस्य विवक्षया ॥  शक्तिमान् भगवानेव सूक्ष्मः स्थूलश्च कीर्त्यते ॥ अतो न संशयः कार्यः सूक्ष्मस्य स्थूलता कथम् ॥  स्थूलस्य सूक्ष्मता चेति शक्तिकोटिपतिः प्रभुः ॥** 

(श्रीहरि.त.१०४.७,३१,३२)

अत्र सूक्ष्मत्वं नाम निर्गुणत्वम् । स्थूलत्वं नाम सगुणत्वम् । अयं द्विधा भावस्तु धर्मे वर्तते, न तु धर्मिणि ।

ननु भगवतो निर्गुणरूपं सूक्ष्मतोऽपि सूक्ष्मतमं वर्तते । सगुणरूपं स्थूलतोऽपि स्थूलतमं वर्तते तर्हि उभयस्य रूपस्य धर्तुर्भगवतो मूलरूपं कीदृशमस्ति ? इत्यस्य प्रश्नस्य समाधानं विदधता भगवता श्री-स्वामि-नारायणेन प्रोक्तं यत् **भगवतो मूलरूपं तु पुरुषाकारं द्विभुजं द्विचरणयुक्तं वर्तते । सगुणत्वं निर्गुणत्वं तु तस्य सदा दिव्यसाकारमूर्तेर्भगवत अलौकिकमैश्वर्यमस्ति ।** (का.वच.८)

भगवद्विग्रहे मायिककरचरणादिकं निषेद्धुं वेदास्तं निरवयवमाहुः । भगवतः श्रीविग्रहो दिव्यो निर्मायिकोऽविनाशी चाऽस्ति, अतो वेदा भगवतः सदा साकारत्वं सङ्गिरन्ते ।

भगवतः सदा दिव्यसाकृतित्वप्रतिपादिका नैकाः श्रुतयो विलसन्ति । तद्यथा

**य  एषोऽन्तरादित्ये हिरण्मयः पुरुषो दृश्यते । हिरण्यश्मश्रुः हिरण्यकेशः आप्रणखात्सर्व एव सुवर्णः तस्य यथा कप्यासं पुण्डरीकमेवमक्षिणी** 



[[६२]]

(छा.उ.१.६.६) इति ।

अत्यन्ततेजोमयादित्यमण्डले आनखशिखं हैम इव तेजस्वी परमात्मा विराजते । तदीयश्मश्रुकेशरोमकूपादिकं सौवर्णमिव प्रकाशमानं वरीवर्ति । स परमात्माऽऽनखशिखं देदीप्यमानोऽस्ति । सूर्यमयूखैर्विकसमानानि कमलदलानीव सुन्दराणि तस्य नेत्राणि सन्ति ।

कथयति भगवती श्रुतिर्यत्

**वेदाहमेतं पुरुषं महान्तमादित्यवर्णं तमसः परस्तात् ॥** 

**तमेव विदित्वाऽतिमृत्युमेति नान्यः पन्था विद्यतेऽयनाय ॥** (श्वे.उ.३.८)

यन्मायाया गाढतिमिरात्परस्ताद्दिव्यस्तेजोमयो लोकोऽस्ति । लोकेऽस्मिन् सूर्यसन्निभोऽत्यन्तं तेजस्वी पुरुषोत्तमनारायणो विराराज्यते, तस्य पुरुषोत्तम- नारायणस्याऽहमुपासनां विदधे । य एवं भगवन्महिमानम् अभिजानाति, सः कालमायाकर्मादीनां पाशान्मुक्तो भवति । एनं मार्गमतिरिच्य नाऽन्यः पन्था अयनायाऽर्थात् मृत्युसन्तरणाय विद्यते ।

तैत्तिरीयारण्यकमहानारायणोपनिषदि परमात्मनो दिव्यविग्रहस्य रमणीयं वर्णनं प्राप्यते । तद्यथा

**नीलतोयदमध्यस्थाद्विद्युल्लेखेव भास्वरा ॥  नीवारशूकवत्तन्वी पीता भास्वत्यणूपमा ॥** (तै.आ.१०.१३)

परमात्मनो नारायणस्य दिव्यविग्रहोऽतितरां देदीप्यमानो वर्तते । तत्तेजोमय- दिव्यविग्रहो नीलवर्णीयनवीनजीमूतमध्यस्थात्तडिल्लेखेव परमोज्ज्वलोऽस्ति । परमात्मनः शरीरकान्तिः शाद्वलमुनिधान्यसदृशी वा शुकसदृशी हरितवर्णाऽस्ति । किञ्च सुवर्णसमाना पीतवर्णाऽप्यस्ति । नीलपीतहरितवर्णानां सम्मिश्रणेन यथा कश्चिदन्य एवाऽनुपमो लावण्यवर्णः प्रकटीभवति । एवमेव परमात्मनो देहकान्तिस्तु अनन्यलावण्यमयी भवति ।

परमात्मनो दिव्यविग्रहस्येयं तेजोमयी प्रभाऽनुपमाऽस्ति । अणुवदत्यन्तं सूक्ष्मा अर्थात् सा प्रभा न हि लौकिकदृशाऽक्षिसात्कर्तुमर्हाऽस्ति । सा त्वलौकिकदृशैव अनुभवगोचरा भवति । अत्र **पीताभा स्यात्तनूपमा** इत्यपि पाठान्तरमुपलभ्यते ।

भगवतः रमणीयं साकाररूपं वर्णयन्ती भगवती श्रुतिः कथयति यत् **तस्य हैतस्य पुरुषस्य रूपं यथा माहारजनं वासो यथा पाण्ड्वाविकं यथेन्द्रगोपो यथाऽग्न्यर्चिर्यथा पुण्डरीकं यथा सकृद्विद्युतम् ।** (बृ.उ.४.३.६) इति ।

[[६३]]

पूर्वोक्तस्य मूर्ताऽमूर्ताख्यचेतनाऽचेतनशरीरकस्य अस्य पुरुषस्य परमात्मनः रूपं **माहारजनं वासः** हरिद्रया सम्यक् रञ्जितं कौसुम्बवस्त्रमिव, **पाण्ड्वाविकं** कम्बल इव पाण्डरवर्णम्, **यथेन्द्रगोपः** तन्नामककीटविशेष इव रक्तवर्णम्, **यथाऽग्न्यर्चिः** अग्नेर्ज्वालामिव भास्वरम्, **यथा पुण्डरीकं** सरोरुहसदृशम्, **यथा सकृद्विद्युतं** युगपद्विद्युत् विद्योतनमिव सर्वप्रकाशकं वर्तते ।

नारदपञ्चरात्रे भगवतः साकाररूपतां वर्णयता ग्रन्थकृतोद्यते यत्

**परात्परस्वरूपं तु द्विहस्तं सुमनोहरम् ॥** 

**अगम्यं लौकिकैर्बाह्यैः करणैः साऽभिमानिकैः ॥** (ना.प.२.३७)

परादपि परत्वोपेतं परमात्मनो रूपं मनोज्ञम्, हृद्यम्, रमणीयम्, द्विभुजञ्च अस्ति । मायिकैरिन्द्रियान्तःकरणैस्तथा साहङ्कारिभिर्देवैस्तदप्राप्यमस्ति ।

भगवान् श्री-स्वामि-नारायणः परमात्मनः साकारत्वं निरूपयितुं युक्तियुक्तान् तर्कानुपस्थापयन्नाह

**श्रूयते पुराणमहाभारतादिषु यत् परब्रह्मपुरुषोत्तमनारायण अस्य जगत उत्पत्तिस्थितिप्रलयानां कर्ताऽस्ति तथा सदा साकारमूर्तिरस्ति । यदि भगवान् साकारो न स्यात् तर्हि तस्य कर्तृत्वं न स्यात् ।** (पञ्चा.वच.१) इति ।

श्रुतिः कथयति यत् **तदैक्षत बहुस्यां प्रजायेयेति** (छा.उ.६.२.३) ।  अत्र ईक्षणशब्दस्याऽर्थद्वयं सम्भवति सिसृक्षारूपः संकल्पः साक्षादीक्षणं वा । साक्षादीक्षणात्मकेऽर्थे सिसृक्षारूपः संकल्पोऽन्तर्निहितो वर्तते । भगवता श्री-स्वामि-नारायणेन परमात्मनः सदा साकारत्वप्रतिपादनाय साक्षादीक्षणमित्यर्थः स्वीकृतो वचनामृतग्रन्थे । तथाहि श्रुतिरित्थं कथयति यत् स ऐक्षत अर्थात्स भगवान् सन्ददर्श । **अनेन भगवतो नेत्रश्रोत्राद्यवयवयुतं साकारदिव्यमङ्गल-विग्रहवत्त्वं सिद्ध्यति** इति । (पञ्चा.वच.७)

**स भगवान् मायामैक्षत । यदा स ईक्षते तदा सः किं केवलचक्षुष्क एव भवेत् ? यस्य चक्षुर्भवेत् तस्याऽपराणि करचरणादीन्यङ्गान्यपि भवेयुरेव** ,  **अतः साकृतित्वप्रतिपादनं समभूत्परमात्मनः** इति । (दुर्ग.प्र.वच.४५)

**भगवती श्रुतिर्यत्र भगवतः करचरणादीनां निषेधं करोति** ,  **तत्तु मायिककरचरणादीनां निषेधो वर्तते** ,  **न  तु दिव्यानां करचरणादीनाम् । भगवत आकारस्तु दिव्यो वर्तते** ,  **न  तु मायिकः** इति । (दुर्ग.प्र.वच.४५)

तथा ह्युक्तं सद्गुरुणा श्रीशतानन्दस्वामिना श्रीहरिवाक्यसुधासिन्धौ



[[६४]]

**देहं विना न नेत्रं स्यात्तद्विनापीक्षणं न च ॥  अतो मायिकतत्त्वेभ्यः प्राक् कृष्णो दिव्यविग्रहः ॥ अतः सुज्ञात्सतो भक्ताद्दिव्यसाकारता हरेः ॥  ज्ञेया चाऽमायिकाङ्गत्वं निश्चेतव्यं मुमुक्षुणा ॥** 

(श्रीहरि.त.१३३.२५,२७)

वृत्तालयधामनि बुवाख्यग्रामाऽभिजनं कानदासपटेलाऽऽह्वं निजाऽऽश्रितं भगवत्साकारत्वज्ञापकवार्तां प्राञ्जलशैल्या युक्तियुक्तवचोविन्यासेन प्रबोधयन् भगवान् श्री-स्वामि-नारायणः प्राह

**यथा राज्ञः सर्वाङ्गसम्पूर्णत्वेऽपि यदि कश्चित्पत्रं लिखित्वाऽऽक्षिपेद्यन्नो राजा नासाश्रोत्ररहितोऽस्ति** ,  **हस्तपादविहीनोऽस्ति** ,  **तर्हि स तु राजद्रोही भवति । एवमेव भगवाँस्तु सर्वाङ्गसम्पूर्णोऽस्ति** ,  **तस्याऽवयवे कुत्राऽपि लेशमात्रं न्यूनता नाऽस्ति । स तु सदा दिव्यसाकारमूर्तिरेवाऽस्ति तथापि यदि कश्चित्तमरूपमकर्तारं कथयति तथा भगवतोऽन्यान् कालादीन् सृष्टिकर्तृत्वेनोपवर्णयति** ,  **स  भगवद्द्रोही भवति** इति । (वृत्ता.वच.२)

**श्रीमद्भागवतपुराणे साकारब्रह्मण एव प्रतिपादनं कृतम्** ,  **तथाऽपि अध्ययनकर्तुर्हृदये यदि भगवद्भक्तिर्न स्यात्तर्हि** ,  **स  तु तस्मात्सद्ग्रन्थादपि भगवन्तं निराकारमेव जानाति । वस्तुतो भगवत्स्वरूपं निराकारं नास्त्येव** ,  **यतो हीयं स्थावरजङ्गमात्मिका सृष्टिः साकारा भगवत एव प्रोद्भवति । यदि स्याद्भगवान्निराकारस्तर्हि ततः कथमुत्पद्येतेयं साकारा सृष्टिः ?** इति ।

(दुर्ग.म.वच.१०)

**भगवान् स्वान्तर्यामिशक्त्याऽमूर्तानां निरवयवानां द्रष्टॄणामात्मनामपि आत्माऽस्ति तथा मूर्तानां सावयवानां दृश्यानामप्यात्माऽस्ति । शरीरशरीरिणोरभेद इति न्यायेन शास्त्रेषु यदा भगवान् मूर्तानामात्मत्वेन प्रतिपादितः स्यात्तदा स तु प्राकृतसदृशः सावयव इति कथितः स्यात् । यदाऽमूर्तानामात्मत्वेन निरूपितः स्यात्तदा स निराकारात्मसमान निरवयव इति वर्णितो भवेत् । वस्तुतस्तु प्राकृतेभ्य दृश्येभ्यः सर्वदेहतस्तथा निराकारेभ्यस्तद्द्रष्टृभ्य आत्मभ्यश्च स भगवान् पुरुषोत्तमः सर्वथा भिन्नोऽस्ति सदा दिव्यविग्रहो नाम प्राकृताऽऽकाररहितोऽस्ति** इति ।

(दुर्ग.प्र.वच.६४)

[[६५]]

अत्राऽयं भावो दृश्यरूपाः सर्वेऽपि मूर्तपदार्थाः कालकर्ममायाऽधीनाः सन्ति, किन्तु भगवन्मूर्तत्वं कालकर्ममायाऽधीनं नाऽस्ति । तथा च द्रष्टृरूपा अमूर्ताऽऽत्मान निरवयवा निराकाराः सन्ति, परन्तु भगवान् तादृशो निराकारो नास्ति । भगवतो निराकारत्वं नाम मायिकाऽऽकाररहितत्वमिति ।
