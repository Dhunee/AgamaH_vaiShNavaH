+++
title = "०८ भगवदाऽऽश्रयमाहात्म्यम्"

+++

शास्त्रेषु भगवद्-आश्रयस्य महिमा भृशम् अगीयत ।  
अयम् एव आश्रयः ‘शरणागतिः, प्रपत्तिः’ इत्याभ्यां नामभ्याम् अपि प्रसिद्धोऽस्ति ।  
श्रीमद्-रामायणे पौलस्त्यो विभीषणो  
यदा भगवतः श्रीरामस्य शरणमागतः,  
तदा भगवान् श्रीरामचन्द्रस्तस्मै अभयं ददानो ऽभिदधाति यत्

> **सकृदेव प्रपन्नाय तवाऽस्मीति च याचते ॥** 
**अभयं सर्वभूतेभ्यो ददाम्येतद् व्रतं मम ॥**  
> (वा.रा.६.१८.३३) 

एकवारमेव यः कश्चिज्जीवो मच्-छरणम् उपगम्य प्रार्थयते,  

> "हे भगवन् ! अद्यप्रभृत्यहं त्वदीयोऽस्मि । ‘मां स्वीकुरुतात्’" 

इत्य् एवम्-प्रकारेण याचमानाय  
मच्-छरणम् उपागताय भक्तायाऽभयं प्रयच्छामि ।  
एतच्च मम जीवन-व्रतम् अस्ति ।  
भगवान् श्रीकृष्णोऽपि श्रीमद्-भगवद्गीतायां कथयति यत्

> **अपि चेत्सुदुराचारो  
भजते मामनन्यभाक् ॥**  
**साधुरेव स मन्तव्यः  
सम्यग्-व्यवसितो हि सः ॥**  
> (भ.गी.९.३०) 

यः कश्चिद् अतितराम् अनाचारी भवति  
तथापि यद्य् अनन्यभावेन मां प्रपद्यते, 



[[११०]]

तर्हि स तस्मिन्नेव क्षणे सर्वपापेभ्यो विमुक्तः साधुपुरुष एवाऽवबोद्धव्यः,  
यतो हि स मत्-प्रपत्तिरूपं दृढं निश्चयं कृतवान् ।

अनेकासु साधनास्वनुष्ठितासु सतीष्वपि मायिकगुणेभ्यो निर्मुच्य नैर्गुण्यमवाप्तुं न शक्यते, परन्तु भगवदाऽऽश्रयस्य प्राबल्येन जीवः सद्यो नैर्गुण्यमाप्नोति । भगवान् श्रीकृष्णो श्रीमद्भगवद्गीतायामाचष्टे यत्

**दैवी ह्येषा गुणमयी मम माया दुरत्यया ॥  मामेव ये प्रपद्यन्ते मायामेतां तरन्ति ते ॥** (भ.गी.७.१४)

एषा मदीया दैवी त्रिगुणात्मिका माया  
निश्चयेन तरितुं सुदुष्कराऽस्ति,  
किन्तु मां य उपाश्रयन्ति,  
त इमं मदीय-माया-महा-सागरं सारल्येन तरन्ति ।

> **सर्वधर्मान् परित्यज्य  
मामेकं शरणं व्रज ॥**  
**अहं त्वा सर्वपापेभ्यो  
मोक्षयिष्यामि मा शुचः ॥**  
> (भ.गी.१८.६६)

> हे अर्जुन ! सर्वविधान् धर्मान् परित्यज्य  
> केवलं मामेकं शरणमागच्छ ।  
> अहं त्वां सर्वकिल्बिषेभ्यो विमुक्तं विधास्यामि ।  
> शोकं मा कुरु । 

एवंरीत्याऽनन्यभावेन भगवच्-छरण-गमनम् **आश्रयणम्** इत्युच्यते ।

श्रीपाद्-रामानुजाचार्य इदम् एवाऽऽश्रयणं  
**शरणागतिः** ,  **प्रपत्तिः** इत्याभ्यां पदाभ्यां व्यपदिशति ।  
भगवता श्रीस्वामिनारायणेन वचनामृत-ग्रन्थे  
सैव शरणागतिः  
‘**आश्रयशब्देन’** उक्ता ।

भगवान् श्रीस्वामिनारायणो दुर्ग-पुरीय-प्रथम-प्रकरणीये त्रयस्-त्रिंशे वचनामृते  
आश्रय-स्वरूपं तद्-भेदाँश् च समुपदिष्टवान्,  
यस्य च सारो ऽधो-निर्दिष्ट-रीत्या ऽस्ति ।

दुर्गपुरे सत्सदसि सद्गुरुः श्रीमुक्तानन्द-स्वामी  
भगवन्तं श्रीस्वामिनारायणम् अप्राक्षीत् -  

> हे भगवन् ! भगवत्प्रीत्यै भूरिशः साधनानि शास्त्रेषूक्तानि सन्ति,  
किन्तु तत्राऽपि एकं किं वा बलीयः साधनम् अस्ति ?  
येनैकेन साधनेनाऽनुष्ठितेन  
यथा भगवान् सम्प्रसीदेत्  
तथा नैकैः साधनान्तरैः कृतैर् अपि न प्रसीदेत् ?

मुक्तानन्द-मुनेः प्रश्नस्य समाधानम् अभिदधानः श्रीहरिर् न्यगादीत् यत् 

> हे मुक्तमुने ! भगवत्-प्रसन्नता-प्राप्तये  
भगवतोऽतिदृढ आश्रय एव सर्वसाधनेषु बलीयः साधनम् अस्ति ।  
किञ्च स आश्रयो ऽतिदृढतरः स्यात् ।  
तस्मिन् नाऽऽश्रये लेश-मात्रम् अपि शैथिल्यं वौदासीन्यं न भवेत् ।

स चाऽयं भगवद्-आश्रयस् त्रिविधो भवति ।  
मूढभावेन आश्रयः, स्नेहेन आश्रयः, ज्ञानेन आश्रयश्चेति ।  

[[१११]]

एतावद् उक्त्वा भगवान् श्रीधर्म-नन्दनो ऽतिकारुण्याद्  
आश्रयस्य त्रीन् भेदान् विस्तरेणाऽवेदयत् ।  
ते तु दुर्ग-पुरीय-प्रथम-प्रकरणस्य त्रयस्-त्रिंशद्-वचनामृतात् अवगन्तव्याः ।

भगवद्-आश्रयस्य विशेषेण महिमानम् अवबोधयता भगवता  
श्रीस्वामि-नारायणेन इदम् अभ्यधायि यत्  

> **यस्य भक्तस्य हृदये एतादृशो दृढ आश्रयः स्यात्** ,  
> **स तु न कदाचिद् अपि ज्ञात्वाऽशुभं कृत्यं कुर्यात्** ,   
> **किन्तु यदि कदाचिद् अशुभ-देशकालादियोगेन  
> सोऽयोग्यं कृत्यम् आचरेत्  
> तथाऽपि स निःश्रेयसाऽध्वनः च्युतो नैव भवति** ,  
> **अतो भगवतो दृढाऽऽश्रय-सन्निभो निर्विघ्नो ऽन्यो मार्गो  
> न कश्चिदप्य् अस्ति माया-सन्तरणाय** 

इति । (दुर्ग.म.वच.१३)

> **प्रत्यक्ष-भगवत्-स्वरूपे मायिकत्वस्य लेशोऽपि नाऽस्ति ।  
> भगवाँस्तु सर्वात्मना मायिकान् त्रीन् गुणान् अतीतोऽस्ति  
> इत्येवं भगवतो दृढीयान् निश्चयो यस्य पुंसो हृदये स्यात्  
> **स तु मायामुत्तीर्ण एवाऽवगन्तव्यः** 

इति । (वृत्ता.वच.५)

> **यद्यपि भगवद्-भक्ते मायाकार्यं भवेन् नाम  
> तथाऽपि स स्वेन भजनीयम् उपास्यं प्रत्यक्षप्रमाणं भगवन्तं श्रीवासुदेवं  
> मायातीतं निर्गुणं जानाति,  
> अतः स भक्तोऽपि मायातीतो निर्गुण एवाऽवबोद्धव्यः** 

इति । (वृत्ता.वच.५)

यथा गोपीषु माया-कृत-गुणभाव आसीत्,  
परन्तु निर्गुणस्य भगवतः श्रीकृष्णस्य समाश्रयणात्  
सर्वा गोप्यो निर्गुणत्वम् आप्नुवन्,  
अयि ! भगवत्-सम्बन्धेन पूतना-कंसादयः असुरा अपि  
मायात उद्धृताः सन्तो निर्गुणा अभूवन्,  
तर्हि का कथा भगवद्-भक्तानाम् ?

भगवतः श्रीस्वामिनारायणस्य समाश्रय-बलेन  
सहस्रशो नरनार्यो निर्गुणं दिव्यं सच्-चिद्-आनन्दमयम् अक्षर-धाम लेभिरे ।  
सद्गुरुः श्रीनिष्कुलानन्द-स्वामी हरि-बल-गीतायां  
"श्रीहरेर् आश्रयस्य प्राबल्यं कीदृशं भवति ?" इति सम्यङ् न्यरूपयत् ।

भगवद्-आश्रयस्य बलम् आलम्ब्य  
साधकः प्रमादी वाऽलसो न स्याद्  
इत्य् एतद्-अर्थं  
भगवान् श्रीस्वामिनाराणः  
सारङ्ग-पुरीये एकादशतमे वचनामृत-तरङ्गे  

> पुरुषप्रयत्नेन कियत्य् अवाप्तिर् भवति ?  
तथा परमेश्वराऽनुग्रहेण कियत्य् उपलब्धिर् भवति ? 

इत्यस्मिन् सन्दर्भे यथायथं निरूपणं चकार ।  
तत्तु ततोऽवगन्तव्यम् ।
