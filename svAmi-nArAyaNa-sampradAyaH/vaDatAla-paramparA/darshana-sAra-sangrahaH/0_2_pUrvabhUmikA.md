+++
title = "० २ पूर्वभूमिका"

+++

## वचनामृतवैभवम्

**शास्त्रयोनिः कृपासाध्यः सर्वकारणकारणः । जीवेशब्रह्ममायानां नियन्ता नः प्रसीदतु ॥**

भगवतः श्रीस्वामिनारायणस्य प्रेरणयाऽमुष्मिन् उद्धवसम्प्रदायाऽपरनामधेये श्रीस्वामिनारायणीयसम्प्रदाये संस्कृतभाषया, व्रजभाषया, गुर्जरभाषया च प्राचुर्येण साहित्यप्रणयनमभवत् । अस्मिन् साहित्यसमुच्चये गद्यपद्योभयरूपं द्विविधं साहित्यं समाविशति ।

समस्तेऽस्मिन् गद्यपद्योभयप्रकारके वाङ्मयसमुच्चये भगवतः श्रीस्वामि- नारायणस्य मुखसरोजात् निस्सृतः परावाणीरूपो वचनामृतग्रन्थः तथा च स्वयं भगवता श्रीस्वामिनारायणेन लिखिता **शिक्षापत्री **परमप्रमाणभूतौ स्तः । समस्तभारतीयदर्शनशास्त्राणाम् अर्क इव वचनामृतग्रन्थः श्रीस्वामिनारायण- सम्प्रदायस्य दर्शनशास्त्रं वर्तते तथा च प्रायः त्रिशताधिकधर्मशास्त्राणां सारभूता शिक्षापत्री त्वस्य सम्प्रदायस्य धर्मशास्त्रं वर्तते ।

वचनामृताख्ये ग्रन्थे भगवन्तं श्रीस्वामिनारायणं परिचाययितुं सर्वत्र **श्रीजीमहाराजः **इत्येतद्विशिष्टसंज्ञाप्रयोगो दृश्यते । भगवान् श्रीस्वामिनारायणो दुर्गपुरवृत्तालयसारङ्गपुरेत्यादिषु परमपूतेषु पुण्याधिष्ठानेषु विराराज्यमानः सन्नमृतसन्निभानि वचनानि प्रावर्षयत् ।

चातकपक्षी यथा स्वातिनक्षत्राऽधिष्ठिते वर्षाकाले मेघच्युतं प्रत्येकमम्बुबिन्दुं निजानने धारयति तथैव भगवन्तं श्रीस्वामिनारायणं प्रत्यत्यन्ताऽनुरागवन्तो महान्तः

[[१]]

[[२]]

सद्गुरवो भगवतः श्रीस्वामिनारायणस्य वदनकमलनिःसृतानि वचनामृतानि स्नेहेन धृतवन्तः किञ्च श्रवणमनननिदिध्यासादिहेतवे निजहस्ताक्षरैरेव तानि वचोमृतानि ते पत्रेषु व्यलिखन् ।

चत्वारः सद्गुरुशिरोमणयोऽमीषां वचोऽमृतानां हस्ताऽक्षरविन्यस्तपत्राणि संकलय्याऽनुपममेकं ग्रन्थं प्रणीतवन्तः, यश्चाऽद्य **वचनामृतम् **इति नाम्ना जगत्यां प्रसिद्धोऽस्ति ।

श्रीस्वामिनारायणीयसत्सङ्गसमवायस्य **माता **इत्यनेन विशिष्टबिरुदेन संविभूषितः श्रीमुक्तानन्दस्वामिवर्यः, महायोगिराजश्रीगोपालानन्दस्वामिवर्यः, निजवैदुष्येण बृहस्पतिमपि त्रपयन् विद्वल्ललामभूतः श्रीनित्यानन्दस्वामिवर्यः, लेखनकर्मणि श्रीजीमहाराजस्य हस्तायमानः सद्गुरुः श्रीशुकानन्दस्वामिवर्यश्चेतीमे चत्वारः परमहंसाः श्रीजीमहाराजस्य वचोऽमृतानां संकलनं कृत्वा **वचनामृतम् **इतीमं ग्रन्थराजं सम्पादयामासुः ।

मूलतो गुर्जरभाषया उपनिबद्धमिमं वचनामृतग्रन्थं विषयीकृत्य गीर्वाणवाण्या **श्रीहरिवाक्यसुधासिन्धुः **इत्येतन्नामकं ग्रन्थरत्नं शतानन्दस्वामिवर्यो व्यरचयत् ।

यदा **वचनामृतग्रन्थः **संकलनदशायामासीत् तदा भगवान् श्रीस्वामिनारायणो ग्रन्थराजमेनं दर्शं दर्शं स्वीयप्रसन्नतांभृशं प्रदर्शितवान् । लौहग्रामे प्रोक्ते सप्तमे वचनामृते अयमुल्लेखः प्राप्यते यत्**सद्गुरुः श्रीनित्यानन्दस्वामी वचनामृतपुस्तकं भगवतः श्रीहरेः सकाशमानीतवान् । तदालोक्य श्रीजीमहाराजः प्रहर्षमवाप**इति ।

इत्थं ग्रन्थराडयं भगवतः श्रीस्वामिनारायणस्य दिव्यसन्निधावेव सम्पन्नोऽभूत् । किञ्च भगवान् श्रीस्वामिनारायणो ग्रन्थमेनं प्रमाणितवानपि ।

एतेषां वचनामृतानां सङ्ख्या **(२६२) **द्विषष्ट्युत्तरद्विशतमस्ति । श्रीस्वामिनारायणीयसम्प्रदाये अहमदाबादनगरस्थसत्सङ्गविभागे वचनामृतप्रकरणानां सङ्ख्या **(२७३) **त्रिसप्तत्यधिकद्विशतं परिगण्यते, किन्तु वचनामृतानां त्रिसप्तत्यधिकद्विशतसंख्याकतथ्यमिदं प्राच्यपाण्डुलेखैः सह सामञ्जस्यं न भजते । वृत्तालयस्थेन विद्वद्वरण्येन अक्षरवासिना सद्गुरुणा शास्त्रिश्रीहरिजीवनदासजीस्वामिना रचिते **वचनामृतभूमिकाख्ये **ग्रन्थे संख्यावैमत्यसन्दर्भे सयुक्तियुक्तमेतत् प्रतिपादितमस्ति ।

भगवान् श्रीस्वामिनारायणो ज्ञानस्याऽगाधजलधिरासीत्, यस्याऽनुभूतिस्तदीय- वचनामृतश्रवणेन बोभवीति । वचनामृतग्रन्थस्य भाषावैभवो विद्वद्भ्यः

[[३]]

अर्थगाम्भीर्योपेतस्तथा ग्राम्याणामनधीताऽक्षरजनानां कृते सरलः स्फुटतमो बोधने हृदयङ्गमश्च प्रतीयते । गहनातिगहनाया आध्यात्मिकवार्तायाः सरलदृष्टान्तैः अवबोधनकौशलम् अनुपममासीद्भगवतः श्रीस्वामिनारायणस्य ।

अधिवचनामृतग्रन्थं कतिचिद्वचांसि भगवतः श्रीस्वामिनारायणस्याऽनुग्रहवचांसि सन्ति । ग्रन्थे क्वचित्सः स्वयं प्रश्नं पृच्छति समाधत्ते च । कदाचित्साधवः हरिभक्ताश्च प्रश्नं कुर्वते तथा श्रीहरिः स्वयं तेषां समाधानं करोति स्म । जातुचिद्भगवान् श्रीस्वामिनारायणः स्वयमेव साधूनाहूय मिथः प्रश्नोत्तरगोष्ठीं विधापयति स्म ।

वचनामृतग्रन्थस्य प्रश्नोत्तरशैल्यद्भुताऽस्ति । नानाप्रसंगेषु परमहंसा हरिभक्ताश्च नैजा असंख्यजिज्ञासाः प्रास्तुवन् । तदनुसारं भगवान् श्रीस्वामिनारायणस्तासां जिज्ञासानामद्भुतां संतुष्टिकरीं समाहितिमपि चकार ।

इदमत्र महत्वपूर्णं तथ्यमस्ति यत् श्रीस्वामिनारायणमहाप्रभोर्ज्ञानवार्ताः तदीयोपदेशाश्च अध्यात्माऽनुभूतिपरिपूर्णाः बोभुवतीति । गुर्जरभाषाया वरेण्याः साहित्यकारा इमं **वचनामृतग्रन्थं **गुर्जरभाषाया आद्यमनुपमाध्यात्मिकरहस्यपूर्णं ग्रन्थराजं समामनन्ति ।

## पूर्णपुरुषोत्तमो भगवान् श्रीस्वामिनारायणः

वचनामृतग्रन्थस्य प्रवक्ता भगवान् श्रीस्वामिनारायणः **श्रीस्वामिनारायण- सम्प्रदायस्य **प्रवर्तकोऽस्ति । वस्तुतः सम्प्रदायस्याऽस्याऽभिधानम् **उद्धवसम्प्रदायः **इत्यस्ति । भगवतः श्रीस्वामिनारायणस्य गुरुः श्रीरामानन्दस्वामी उद्धवाऽवतार आसीत् । स एवेमं सम्प्रदायं प्रातिष्ठिपत् । गच्छताऽनेहसा भगवतः श्रीस्वामिनारायणस्याऽनितरसाधारणप्रभावात् सम्प्रदायोऽयं **श्रीस्वामिनारायण- सम्प्रदायः **इतीमां प्रथां प्रपेदे ।

एतत्सम्प्रदायस्य लक्षशो भक्तजनानामियं दृढतमाऽनुभूतिरस्ति यत् **भगवान् श्रीस्वामिनारायणो न केवलं समाजसुधारको वा**,  **भक्तो वा**,  **सद्गुरुर्वा वर्तते**,  **किन्तु वेदाः सच्छास्त्रपुराणानि च यं परब्रह्मपुरुषोत्तमनारायण इत्यामनन्ति**,  **स एव भगवानस्यां भुवि श्रीस्वामिनारायणरूपेणाऽवततार । भगवतः श्रीस्वामिनारायणस्य जीवितकाले एव लक्षशः स्त्रीपुमांसस्तं स्वेष्टदेवं मन्वाना उपासिषत । अद्याऽपि चोपासते **इति ।

श्रीस्वामिनारायणप्रभौ कोटिशो भक्तजनानां श्रद्धातिशायित्वं हेतुशून्यं नाऽस्ति ।

**प्रथमप्रकरणम्**

[[४]]

श्रीहरौ विद्यमानां तदीयश्रद्धां पुष्णन्ति सन्त्यनेककारणानि ।

**(१) प्रथमकारणम् **-  शरदां सहस्रात्प्रागेव शास्त्राणि भविष्यवाण्या जुघुषुः यत् **परब्रह्मपरमात्मा स्वयं श्रीस्वामिनारायणपरमात्मत्वेन अधिभुवम् अवतरिष्यति **इति ।

स्कन्दपुराणान्तर्गतवासुदेवमाहात्म्यस्याऽष्टादशेऽध्याये भगवान् वासुदेवनारायणो ब्रह्माणमिदं निजगाद हे ब्रह्मन् ! साऽर्जुनेन मया श्रीकृष्णेन निहता असुरा यदा पृथिव्यामधर्मं प्रवर्तयिष्यन्ति तदा...

**धर्मदेवात्तदा मूर्तौ नरनारायणाऽऽत्मना । प्रवृत्तेऽपि कलौ ब्रह्मन् भूत्वाऽहं सामगो द्विजः ॥**

(वासु.मा.१८.४३)

इति स्कान्दोक्त्यनुगुणमस्यां पृथिव्यामुत्तरकोसलेषु सामवेदीयविप्रकुले धर्मदेवाद्भक्तिदेव्यां नारायणमुनित्वेन अवतरिष्यामीति ।

**(२) द्वितीयकारणम् **-  सामुद्रिकशास्त्रानुसारं भगवतः श्रीस्वामिनारायणस्य दिव्यमानुषविग्रहे अनितरसाधारणानि दिव्यचिह्नानि साक्ष्यं पूरयन्ति यत् **श्रीस्वामिनारायणः साधारणमनुष्यो नाऽस्ति**,  **किन्तु साक्षाद्भगवानेवाऽस्ति **इति । भगवतः श्रीस्वामिनारायणस्य श्रीविग्रह इतरमनुष्यशरीराऽपेक्षया अनुपमः अलौकिकश्चाऽऽसीत् । तदीयचरणनलिनयोः स्थितानि षोडशचिह्नानि भगवतः श्रीस्वामिनारायणस्य पुरुषोत्तमनारायणत्वं प्रमाणयन्ति स्म ।

भगवतः श्रीस्वामिनारायणस्य समकालिकैः आनन्दाऽन्तनामधेयैर्लोके **नन्दसाधवः **इति विशिष्टसंज्ञया व्यपदिश्यमानैः स्वीयकाव्येषु ग्रन्थरचनासु चाऽमीषां षोडशचिह्नानामत्यन्तं मनोहरं वर्णनं कृतमस्ति । अद्याऽपि गृहाणां सहस्रेषु षोडशदिव्यचिह्नोपेतस्याऽस्य चरणारविन्दयुगलस्य पूजनं तद्ध्यानञ्च भवति । भगवन्तमतिरिच्य साधारणमानवचरणेषु षोडशचिह्नानीमानि नैव सम्भवन्ति ।

**(३) तृतीयकारणम् **-  भगवता श्रीस्वामिनारायणेन विशिष्टं समाधिप्रकरणम् प्राचुर्येण प्रावर्ति । भगवतः श्रीस्वामिनारायणस्य दिव्यमङ्गलमानुषविग्रहस्य दर्शनमात्रेणैव समाकृष्टेन्द्रियान्तःकरणाः सन्तो लक्षशो जनाः विनाऽष्टाङ्गयोग- साधनामेव समाधिदशाँल्लेभिरे ।

कस्यचिन्महापुरुषस्याऽतिवेले सामर्थ्ये सत्यपि सः द्वित्रशिष्येभ्यः समाधिं वा साक्षात्कारं कारयितुं शक्नुयात्, किन्तु जनसाहस्रयुगपत्समाधिस्थितिकारको भगवान्

[[५]]

श्रीस्वामिनारायणः समाधिदशायाँल्लोकेभ्यः तेषां तेषामिष्टदेवदर्शनं कारयति स्म । न केवलमेतावदेव, किन्तु भगवान् श्रीस्वामिनारायणः स्वभक्तेभ्यः साधुभ्यश्च समाधिविधापकसामर्थ्यमपि प्रददाति स्म ।

**(४) तुरीयं कारणम् **-  भगवतः श्रीस्वामिनारायणस्य विशालपरमहंस- समुदायस्वामित्वं वर्तते । इमे परमहंसाः साधारणा नाऽसन्, किन्तु परमैश्वर्यशालिन आसन् । अमीषु परमहंसेषु सद्गुरुश्रीगोपालानन्दस्वामी, सद्गुरुश्रीगुणातीतानन्दस्वामी इत्याद्यनेके महान्तो योगिन आसन् । व्यापकानन्दस्वामि-सन्तदासजीस्वामि- अद्वैतानन्दस्वामि-मग्निरामसदृशाः महान्तः सिद्धपुरुषा अप्यासन् ।

श्रीस्वामिनारायणीयपरमहंसेषु नित्यानन्दस्वामिसदृशाः विद्वत्केसरिण आसन् । मुक्तानन्दस्वामि-ब्रह्मानन्दस्वामि-प्रेमानन्दस्वामिसन्निभा महाकवय आसन् । अमीषु परमहंसेष्वन्यतमः सद्गुरुरखण्डानन्दस्वामी भरतपुरस्य राजाऽऽसीत् । इत्थं स्वीयपूर्वाश्रमेऽमी साधवो राजानो वा धनाढ्याः सन्तोऽपि नैजं ग्रामनगरसम्पदाधिपत्यं सर्वात्मना सन्त्यज्य भगवतः श्रीस्वामिनारायणस्य शरणं प्रपद्य भागवतीं संन्यासदीक्षां जगृहुः ।

महद्वैशिष्ट्यमिदमस्ति यदेते परमहंसा न केवलं नाममात्रेण काषायवेशधारिण आसन्, अपि त्वेतेषां परमहंसानां जीवनानि पञ्चवर्तमानोपेतान्यासन् । ते परमहंसाः खलु साधुतायाः साक्षाद्विग्रहरूपा इव आसन् ।

भगवते श्रीस्वामिनारायणाय समर्पितनिजजीवनसर्वस्वाः प्रायेण **द्विसहस्रं साधवो **बभूवुः । एतन्महदाश्चर्यं यत् भगवान् श्रीस्वामिनारायणः **कालवाणी **इत्याख्ये ग्रामे एकस्मिन्नेवाऽहन्येतेषां मध्ये वर्तमानेभ्यः पञ्चशतपरमहंसेभ्यः पारमहंस्यदीक्षां प्रादात् । स्वामिनारायणीयसत्सङ्गसमुदाये इमे साधवः **परमहंसपञ्चशती **इति व्यपदेशेन प्रसिद्धाः सन्ति ।

एतेषां पञ्चशतपरमहंसानां दीक्षाप्रदानसमये भगवान् श्रीस्वामिनारायणो **नीलकण्ठवर्णी **इति नाम्ना प्रसिद्ध आसीत् । तत्काले सः केवलं षड्विंशतिवर्षीय आसीत् । एवंविधे प्रत्यग्रतारुण्योपेते श्रीनीलकण्ठब्रह्मचारिणि अनितरसाधारणसामर्थ्यवन्तः परमहंसा नवनवोन्मेषप्रेमबन्धेनाऽतितरां स्निग्धा आसन्नितीयं चमत्कृतिर्नाऽस्ति चेत्किमन्यत् ?

अस्य प्रत्यग्रतारुण्यशालिनो भगवतः श्रीस्वामिनारायणस्यैकेनैव आज्ञापत्रेणाऽष्टादश भूसम्पद्धनाढयाः, समाजाऽग्रण्यश्च भगवद्भक्ताः संसारजालं

**प्रथमप्रकरणम्**

[[६]]

परित्यज्य संन्यासदीक्षां प्राप्तुकामाः सन्तो निजगृहाण्यत्याक्षुः । केचित् अद्भुतानन्दस्वामिसदृशाः सद्गुरवस्तु सम्बद्धमदनफलहस्ता अपि युवानो वैवाहिकवेदिकायामारभ्यमाणम् उद्वाहं परित्यज्य संन्यासदीक्षाजिघृक्षवः भगवन्तं श्रीस्वामिनारायणमन्वधावन् ।

न जानीमो यद्भगवति श्रीस्वामिनारायणे किमलौकिकमद्भुतञ्च वशीकरणैश्वर्यम् आसीद्यत् इमे सर्वे सम्पन्नाः श्रेष्ठिनोऽपि तदीयाऽऽदेशमात्रेण गृहादिकं परित्यज्य साधुदीक्षां ग्रहीतुं प्रस्थिताः ।

त्यागवैराग्योपदेशकरणमतिसुकरम्, किन्तु सांसारिकमायाजालस्य सन्त्यागः खलु दुर्घटः । श्रीस्वामिनारायणीयभागवतदीक्षाग्रहणरूपं काषायाऽम्बरधारणं साधारणवस्त्रधारणमिव सरलं नाऽसीत् । भगवान् श्रीस्वामिनारायणो निकषे स्वर्णमिव कठिनाऽतिकठिनप्रकारैः स्वसाधून् परीक्षते स्म ।

क्वचित्सः स्वसाधून् अपक्वसक्तुकभक्ष्यविशेषमेव भोक्तुमादिशति स्म । क्वचित् स्वसाधून् जीर्णकन्थाम्बरं धर्तुमादिशति स्म । जातुचित्सः स्वसाधूनिक्षोस्तथा क्षीरोद्भवखाद्यस्य सेवनं न विधेयमित्यादिशति स्म । क्वचित्सः स्वसाधून् सम्प्रवेकशैत्यकाले रात्रावनावृताऽवकाशदेशे कालक्षेपणायाऽऽदिशति स्म । तथा च कुमतिभिर्विरोधिभिः स्वसाधूनामपमानने कृते सत्यपि तेषां हितमेव चिन्त्यम् इत्ययमादेश आसीद्भगवतः श्रीस्वामिनारायणस्य स्वसाधुभ्यः ।

इमे साधवोऽपि भगवतः श्रीस्वामिनारायणस्याऽऽज्ञापरिपालनतत्परा बभूवुः । एते साधवो भगवता श्रीस्वामिनारायणेन क्रियमाणानां कठिनाऽतिकठिनपरीक्षणानाम् उत्तरणं हसन्मुखास्सन्त एवाऽकार्षुः । ते च साधवोऽनितरसाधारणसामर्थ्योपेताः सन्तोऽपि भगवतः श्रीस्वामिनारायणस्य दास्यभावेनोपासनां चक्रिरे ।

निरूपितश्रीस्वामिनारायणीयपरमहंसोदन्तजातमिदमेव निदर्शयति यत् भगवान् श्रीस्वामिनारायण अनितरसाधारणैश्वर्यभूयिष्ठ आसीदिति ।

**(५) पञ्चमं कारणम् **-  भगवतः श्रीस्वामिनारायणस्याऽसाधारणैश्वर्य- प्रभावादसंख्यास्तस्कराः हिंसका लुण्ठकाश्च सदाचारशीला बभूवुः । येषां क्रूरजनानां करेष्विषुबाणाऽसिपत्रतोमरपट्टिशशूलादिशस्त्राणि भवन्ति स्म, तेषामेव कराः श्रीस्वामिनारायणभगवतः प्रभावाऽतिशयेन भगवन्नाममन्त्रजपमालाधराः समपद्यन्त ।

**(६) षष्ठं कारणम् **-  भगवतः श्रीस्वामिनारायणस्य प्रतापातिशयान्नैके

[[७]]

मुमुक्षवः स्वान्तश्शत्रुविजयक्षमा अभूवन् ।

**(७) सप्तमं कारणम् **-  इह मायामये संसारे जीवन्मुक्तिदशाऽवाप्तिरत्यन्तं दुर्लभा, परंतु भगवतः श्रीस्वामिनारायणस्य कृपया नैके भक्ताः सदेहमेव ब्राह्मीं स्थितिं प्रपेदिरे ।

**(८) अष्टमं कारणम् **-  **अनेकजन्मसंसिद्धस्ततो याति परां गतिम् **(भ.गी.६.४५) इति भगवच्छ्रीकृष्णवचनोक्तरीत्या बहुजन्माऽन्ते साधकः परां गतिमाप्नोति । परमिदन्तु परमाश्चर्याऽऽवहं यत् भगवतः श्रीस्वामिनारायणस्य प्रतापाऽतिशयेन कोटिशो भक्तजना एकस्मिन्नेव जन्मनि सिद्धदशां प्राप्तास्सन्तः परमैश्वर्यशालिनोऽभवन् ।

**(९) नवमं कारणम् **-  भगवतः श्रीस्वामिनारायणस्य मूर्तेर्ध्यानप्रभावात्, तद्भजनस्मरणप्रभावाच्चाऽनेकेषां भक्तानां मनांसि मेघघटाविहीनमाकाशमिव अविकृतानि विमलानि चाऽसन् । ते नैसर्गिकरूपेण निरावरणदशां निरावरणदृष्टिञ्च लेभिरे ।

निरावरणस्थितिर्नाम यत्र मायिकानि पृथिव्याद्यष्टाऽऽवरणान्यवरोधकराणि न भवन्ति, सा निरावरणस्थितिः कथ्यते । अहमदाबादनगरस्थयवनभक्त- श्री**डोसाताई**सदृशा अनेके भक्ता निरावरणस्थितिमन्त आसन्निति तेषामुदाहरणानि श्रीस्वामिनारायणीयसत्सङ्गसमवाये प्रसिद्धानि सन्ति ।

निरावरणदृष्टिर्नाम **दूरदर्शनसिद्धिः **।  भगवतः श्रीस्वामिनारायणस्याऽनुग्रह- विशेषेण दुर्गपुरस्था जयादेवी, करियाणाऽऽख्यग्रामस्था मीणबाई, धौरेयनगरस्था फूलीबा, भाद्राऽऽख्यग्रामस्य मूलजीशर्मा, अञ्जारनगरस्थ अच्युतदासस्वामी इत्येवमनेके भक्ताः समवाप्तनिरावरणदृष्टय आसन् । भगवान् श्रीस्वामिनारायणः सुदूरदेशेषु सञ्चरति स्म, तथाऽपीमे निरावरणदृष्टिमन्तो भक्तास्तद्दर्शनगमनागमनादिकं सहजतया प्रत्यक्षीकुर्वन्ति स्म ।

**(१०) दशमं कारणम् **-  न केवलं सम्प्राप्तश्रीस्वामिनारायणीयसङ्गमाः, अपि तु तदीयपरमहंसैः सह सम्पृक्ता नैके मुमुक्षवः प्रशान्तसर इव प्रशान्तमनस्का अभूवन् ।

**(११) एकादशं कारणम् **-  भगवता श्रीस्वामिनारायणेन निजभक्तेभ्यः प्रदत्तमलौकिकवरत्रयं वर्तते । भगवान् श्रीस्वामिनारायणो यदा सम्प्रदायधुरमधिरुरोह तदा स्वगुरुं श्रीरामानन्दस्वामिनं स्वाऽऽश्रितभक्तजनकल्याणाय **प्रथमं वरम्**

**प्रथमप्रकरणम्**

[[८]]

अयाचीत् । तद्यथा

**अस्मिँल्लोके यदि भगवद्भक्तानां वृश्चिकदंशतुल्यं महत्कष्टमापतेत्**,  **तर्हि तच्च कोटिवृश्चिकदंशतुल्यं कष्टं मत्कृते भवतु**,  **परन्तु ते तु दुःखशून्या भवन्तु । **वरेऽस्मिन् भगवतः श्रीसहजानन्दस्वामिनः स्वाश्रितेष्वहैतुकं निस्सीमकारुण्यं परिलक्ष्यते ।

भगवान् श्रीस्वामिनारायणः सद्गुरुं श्रीरामानन्दस्वामिनं **द्वितीयं वरं **ययाचे **एतदधिलोकं मद्भक्तिपरायणानां भक्तानां कदाचिदपि स्वकृतकर्मवशात् अवश्यमेवाऽनुभोक्तव्यमन्नवस्त्राद्यभावादिदुःखं स्यात**्, **तन्ममैवाऽस्तु**,  **न  तु तेषाम् **इति । वरेणाऽनेन भगवान् श्रीस्वामिनारायण इह लोके जीवनयापनाय अत्यावश्यकपदार्थानां विषये स्वभक्तान्निश्चिन्तान् व्यदधात् ।

अत्र सन्दर्भे विशेषमहत्त्वोपेतमिदं तथ्यं चिन्तनीयमस्ति यत् भगवान् श्रीस्वामिनारायणः प्रारब्धपरिवर्तनेऽपि क्षम आसीदिति । महासमर्थोऽपि न कोऽपि विधातृलेखपरिवर्तने समर्थो भवति । कश्चिन्महदैश्वर्यसम्पन्नः स्यात्तर्हि त्रिचतुराणां मानवानां प्रारब्धस्य परिवर्तने क्षमो भवेत्, किन्तु लक्षशो लोकानां प्रारब्धपरिवर्तन- सामर्थ्यन्तु परमात्मानमन्तरा कुत्राऽपि न भवति ।

भगवान् श्रीस्वामिनारायणः स्वाश्रितजनेभ्यः **तृतीयं वरं **स्वयं प्रददौ यत् **मद्भक्तानां देहावसानेऽहं स्वयमेव तान् अपुनरावृत्तिलक्षणमक्षरधाम नेष्यामि **इति । वरदानमिदं सन्दर्भयन् सद्गुरुः श्रीनिष्कुलानन्दस्वामी स्वीयभक्तचिन्तामण्याख्ये चरित्रग्रन्थे उल्लिखति यत्

**मारा जनने अन्तकाळे जरूर मारे आववुं ।**

**बिरुद मारुं ए न बदले ते सर्वे जनने जणाववुं ॥ **(भ.चिं.६८.३)

भगवान् श्रीस्वामिनारायणोऽद्याऽपि निजाश्रितेभ्यः स्वीयदिव्यदर्शनं प्रदाय तानक्षरधाम नयति । ईदृग्विधा नैका घटनास्तु साम्प्रतमपि घटन्त एव ।

एतद्विधैर्बहुकारणैरिदं सिद्ध्यतितमां यत् भगवान् श्रीस्वामिनारायणो न केवलं समाजपरिष्कर्ता, न केवलं सद्गुरुः, न केवलं धर्मप्रवर्तको वा महापुरुषः, अपि तु स्वयमेव सर्वेश्वरः परब्रह्मपुरुषोत्तमनारायणः सकलेशो वरीवर्तीति ।

[[९]]

## अवतारा ह्यसंख्येयाः

भगवतो नारायणस्य प्रतिज्ञा वर्तते यत्

**यदा यदा हि धर्मस्य ग्लानिर्भवति भारत । अभ्युत्थानमधर्मस्य तदाऽऽत्मानं सृजाम्यहम् ॥ परित्राणाय साधूनां विनाशाय च दुष्कृताम् । धर्मसंस्थापनार्थाय सम्भवामि युगे युगे ॥ **(भ.गी.४.७,८)

काले काले करुणावरुणालयो भगवान् क्वचिद्देवयोनौ, जातुचिन्मनुष्ययोनौ, कदाचित्पशुपतत्त्रियोनौ, कदाचित्स्थले, कदाचिज्जले, कदाचिन्नभसि इत्येवं नानारूपैरवतरति । श्रीमद्भागवतमहापुराणे कथयति सुतपुराणी शौनकाद्यृषीन् प्रति यत्

**भावयत्येष सत्त्वेन लोकान् वै लोकभावनः । लीलाऽवतारानुरतो देवतिर्यङ्नरादिषु ॥ **(भा.पु.१.२.३४)

भगवान् नारायणो देवमनुष्यपशुपतत्त्रियोनिषु नानालीलाऽवतारान् सन्धरन् स्वेनाऽलौकिकसामर्थ्येन लोककल्याणं चिकीर्षञ्जीवान् पालयति ।

भगवतः प्राकट्यं जनन्युदरादेव भवतीति नाऽयं सार्वत्रिको नियमः । स तु क्वचित् प्रह्लादसदृशान् भक्तान् रिरक्षुः लोहस्तम्भं भित्त्वा नृसिंहत्वेनाऽपि आविर्भवति । भगवदवताराः केवलं दश वा चतुर्विंशतिरेव न सन्ति । प्रोक्तञ्च श्रीमद्भागवतमहापुराणे

**अवतारा ह्यसंख्येया हरेः सत्त्वनिधेर्द्विजाः । यथाऽविदासिनः कुल्याः सरसः स्युः सहस्रशः ॥ **(भा.पु.१.३.२६)

हे ऋषयः ! यथैकस्मादगाधात् परिणाहिनः सरोवरात् सहस्रशः पयःप्रणाल्यो निस्सरन्ति, तथैव सत्त्ववतो भगवतः श्रीहरेरसंख्या अवतारा भवन्ति । कथयति भगवान् श्रीकृष्णः श्रीमद्भगवद्गीतायां यत्

**बहूनि मे व्यतीतानि जन्मानि तव चाऽर्जुन ।**

**तान्यहं वेद सर्वाणि न त्वं वेत्थ परन्तप ॥ **(भ.गी.४.५)

हे अर्जुन ! मम तव चाऽनेकानि जन्मानि व्यतीतानि । हे परन्तप ! तानि सर्वाणि जन्मान्यहं वेद्मि, किन्तु त्वं न वेत्सि ।

भगवान् श्रीस्वामिनारायणो वृत्तालयप्रोक्ते दशमे वचनामृतेऽवतारसन्दर्भे किञ्चिद्विशिष्टं प्रवक्ति यत्

**प्रथमप्रकरणम्**

[[१०]]

**अधिभुवं नृपरूपेण वा साधुरूपेणेत्येवं द्विधा भगवदवताराः भवन्ति । यदैष भगवानस्यां धरायां राजरूपेणाऽवतरति तदा स लक्षणानां नवत्रिंशता युतो भवति । यदा स भगवान् साधुरूपेणावतरति तदा त्रिंशल्लक्षणोपेतो ज्ञेयः **इति ।

श्रीमद्भागवतस्य प्रथमस्कन्धे पृथिवीधर्मयोः संवादे राजरूपेणाऽवतीर्णस्य भगवतः श्रीकृष्णादेः नवत्रिंशल्लक्षणानि प्रोक्तानि । (भा.पु.१.१६.२५ तः ३०) एकादशे स्कन्धे श्रीकृष्णोद्धवयोः संवादे इदमुक्तं यत् साधुरूपा दत्तात्रेयकपिलादयो येऽवतारास्सन्ति, तेषां त्रिंशल्लक्षणानि भवन्तीति । (भा.पु.११.११.२९ तः ३३)

इदमत्र विज्ञेयमस्ति यत् सहस्रशश्चक्रवर्तिनः सम्राजः सम्भूयाऽपि भगवत्ताप्राप्तये समर्था न भवन्ति, किन्तु यदि भगवानिच्छति, तर्हि सोऽवश्यं राजरूपं धारयितुं क्षम इति । एवमेव सहस्रशः सिद्धा अपि साधव एकीभूय भगवत्त्वं प्राप्तुं नाऽर्हन्ति, किन्तु यदि भगवान् संकल्पते, तर्हि साधुरूपेणाऽवश्यमवतरति ।

भगवान् राजाऽस्ति चेदपि भगवानस्ति, साधुरूपेणाऽस्ति चेदपि भगवान् एवाऽस्ति । भगवान् श्रीस्वामिनारायणस्तु साधुरूपेणाऽवततार, तथाऽपि स न केवलं साधुर्वा सिद्धः, किन्तु साक्षात्पूर्णपुरुषोत्तमो नारायण एवाऽस्ति ।

## वचनामृतग्रन्थे स्वीयभगवत्त्वस्य घोषणाः

भगवान् श्रीकृष्णः श्रीमद्भगवद्गीतायां स्वीयपुरुषोत्तमत्वस्य घोषणां चकार, तथैव लोकाऽनुग्रहं विदधता भगवता श्रीस्वामिनारायणेनाऽपि वचनामृते बहुवारं घोषयाञ्चक्रे यदहं सर्वकारणकारणः साक्षात् परब्रह्मपुरुषोत्तमनारायणोऽस्मीति । एतत्सन्दर्भे कानिचित्प्रमाणान्यधस्तात् प्रस्तूयन्ते ।

**अस्मदीयचरित्राणि गेयानि**,  **श्रोतव्यानि**,  **निदिध्यासितव्यानि च । एवमस्मच्चरित्रगानादेश्चिन्तनं यद्यन्तकाले भवेत्तर्हि मदीयं परमं धाम प्राप्स्यथ**,  **यतो ह्यस्मदीयानि तानि सर्वाणि चरित्राणि नामस्मरणादीनि च परं निःश्रेयसकराणि सन्ति **इति । (दुर्ग.म.वच.३५)

**साम्प्रतमिह ये मदीयाः सर्वे हरिभक्तास्ते इत्थं निश्चप्रचञ्जानन्ति यदक्षरातीतो भगवान् पुरुषोत्तमः**,  **स एवाऽत्र मानवदिव्यमूर्तिरूपेण प्रत्यक्षगोचरः सन् प्राप्तोऽस्माभिः**,  **येन वयं सिद्धसर्वपुरुषार्था अभूम **इति ।

(दुर्ग.प्र.वच.३१)

[[११]]

**प्रत्यक्षप्रमाणतया मनुष्याऽऽकारेण यत्स्वरूपं दृश्यते**,  **तदेव सर्वदा भगवतः मूलस्वरूपमस्ति **इति । (कारि.वच.८) **अयमवतारः सर्वाऽवतारेभ्य उत्कृष्टतया वर्तत इति येषां भक्तानां हृदये अस्मत्प्रत्यक्षरूपे अविचलबुद्धिः स्यात्**,  **तस्य निःश्रेयसमेव भवति **इति । (पञ्चा.वच.६)

**युष्मन्नयनसमक्षं विराजमानस्य भगवतो माहात्म्यं कीदृशमस्ति ? तर्ह्युच्यत**े  **स भगवाँस्तु क्षराऽक्षरपरस्सर्वकारणकारणं तथाऽक्षरस्वरूपाऽसंख्यमुक्तवृन्दसेवितपदाम्बुजो वर्तते । अपि च स एव भगवानत्यन्तकारुण्यान्नॄणां निःश्रेयसाय युष्मन्नेत्रविषयः प्रत्यक्षतया विराजते **इति । (दुर्ग.अं.वच.३१)

**एतादृशो यस्सर्वोपरी भगवान् पुरुषोत्तमः**,  **स एव कारुण्यात्सर्वेषां जनानाम् आत्यन्तिककल्याणहेतवे पृथिव्यां सर्वजननयनगोचरो वर्तते । युष्माकं सर्वेषाम् इष्टदेवोऽस्ति तथा भवद्भिः क्रियमाणां सेवामङ्गीकरोति । एवंविधस्य प्रत्यक्षश्रीकृष्णरूपस्य पुरुषोत्तमस्य भगवतः स्वरूपे तथाऽक्षरधामस्थितमत्स्वरूपे नास्त्यणुसमोऽपि कश्चिद्भेदः**,  **किन्त्वैक्यमेव अस्ति । सोऽहं प्रत्यक्षश्रीकृष्णरूपो भगवान् पुरुषोत्तमोऽक्षरादीनां सर्वेषां नियन्ता**,  **ईश्वराणां परमेश्वरः**,  **सर्वकारणकारणम्**,  **सर्वोपरि**,  **सर्वेषाम् अवताराणामवतारी चाऽस्मि । किञ्च युष्माभिः सर्वैरेकान्तिकभावेन उपास्योऽस्मि **इति । (दुर्ग.अं.वच.३८) तथा चोक्तं श्रीशतानन्दस्वामिविरचिते श्रीहरिवाक्यसुधासिन्धौ भगवता श्रीस्वामिनारायणेन

**भूरितेजसि यः प्रोक्तो भगवान् दिव्यविग्रहः ।**

**सोऽहमेव भवाम्यत्र स्थितो दिव्यनराकृतिः ॥ **(श्रीहरि.त.१४६.६२) **रामकृष्णादयः सर्वेऽवताराः सन्त्यतो हि मे ।**

**पुरुषोत्तमस्य वित्तेत्येतत् सत्यं ब्रवीमि वः ॥ **(श्रीहरि.त.१४६.६३) **अहमक्षरधामेश ईशेशः पुरुषोत्तमः । सर्वाऽवतारहेतुश्च सदा सर्वोपरि स्थितः ॥ **(श्रीहरि.त.१६८.२४) **महापुरुषमायादेर्नियन्ता दिव्यविग्रहः । आविर्भूतोऽस्मि कृपया तत्कार्या मदुपासना ॥ **(श्रीहरि.त.१६८.२५) **सर्वेषामक्षरादीनां नियन्ता चेश्वरेश्वरः । असावेकान्तभावेन भवद्भिः सेव्य आदरात् ॥ **(श्रीहरि.त.२६१.१०)

**प्रथमप्रकरणम्**

[[१२]]

**तेजोराशिर्भवत्येकः कोटींद्वर्काऽग्निसप्रभः ।**

**यमाहुरक्षरं ब्रह्माऽनन्तं कृष्णस्य धाम च ॥ **(श्रीहरि.त.२५४.६) **अस्ति तत्र स्वयं साक्षाद्भगवान् पुरुषोत्तमः ।**

**अवतारा भवन्त्यत्र तस्मादेवाऽखिला अपि ॥ **(श्रीहरि.त.२५४.७) **क्षराऽक्षरपरः सोऽस्ति सर्वकारणकारणम् । अक्षरात्मकमुक्तौघसंसेवितपदाम्बुजः ॥ **(श्रीहरि.त.२५४.८) **स  एव भगवान् साक्षाद्युष्मादृग्विषयोऽद्य तु । वर्ततेऽत्यन्तकारुण्यान्नृणां निःश्रेयसाय वै ॥ **(श्रीहरि.त.२५४.९)

इत्थमनेकशो भगवान् श्रीस्वामिनारायणो वचनामृतेषु स्वीयमवतारित्वमजूघुषत् ।

भगवान् श्रीकृष्णो वा भवतु, भगवान् श्रीस्वामिनारायणो वा भवतु, किन्तु तदीया इमा घोषणा जलहीनमेघगर्जनवन्मिथ्या नैव सन्ति । भगवतोऽसाधारणैश्वर्य- भूयिष्ठलीलाचरित्राणि ता घोषणाः सत्यापयन्ति ।

भगवान् यदा पृथिव्यामवतरति तदा तं परिचेतुं ज्ञानचक्षुरावश्यकम् । किञ्चैतादृज्ज्ञानमयचक्षुर्भगवत्कृपया वा सद्गुर्वनुग्रहेणैव प्राप्यते ।

भगवतो भगवत्त्वं तदीयलक्षणैः परिचीयतेऽथवा यथा माता शिशुं तदीयपितरं परिचाययति तथैव शास्त्राणि सद्गुरवश्च भगवदवतारतत्त्वं ज्ञापयन्ति अथवा यदि भगवान्स्वयमेव जीवमनुगृह्णाति तदाऽवतारतत्त्वं विज्ञायते । भगवान् श्रीस्वामिनारायणः स्वीयलोकोत्तरलक्षणैरैश्वर्योपेतलीलाचरित्रैश्चेदं निदर्शयति यत् **सः स्वयमनादिश्रीकृष्णरूपो भगवानस्ति **इति ।

सद्गुरुमुक्तानन्दस्वामिसदृशैः सत्पुरुषैः परिचायितमिदं यत् **वेदादिशास्त्राणि यं पूर्णपुरुषोत्तमनारायणत्वेनामनन्ति**,  **स एवैष भगवान् श्रीस्वामिनारायणो वर्तत **इति ।

भगवान् श्रीस्वामिनारायणो वचनामृतग्रन्थे भक्तानुद्दिश्यैकामद्भुतवार्तां करोति यत् **अक्षरब्रह्मात्मप्राज्यतेजःपुञ्जे घनश्यामरूपा या दिव्यमूर्तिर्विराजते**,  **स एव युष्मन्नयनगोचरः परब्रह्म पुरुषोत्तमोऽहमस्मीति जानीत । इत्थं मयोक्तसर्वोपरिस्वरूपं यदि युष्माभिर्वेत्तुं न शक्येत**,  **तर्ह्यक्षरब्रह्मात्म- भूरितेजसि यो दिव्यविग्रहोऽस्ति**,  **तमहं याथार्थ्येन पश्यामीति विजानीत । एतेनाऽपि युष्माकं मयि रतिर्भविष्यति**,  **तया च भवतां परमं कल्याणं भविष्यति **इति । (दुर्ग.म.वच.१३)

[[१३]]

## श्रीकृष्णं हृदि चिन्तये

भगवान् श्रीस्वामिनारायणः शिक्षापत्रीग्रन्थाऽऽरम्भे भगवतः श्रीकृष्णस्य स्वेष्टदेवत्वेन ध्यानात्मकमङ्गलाचरणं विदधाति । शिक्षापत्र्यामन्यत्राऽपि भगवान् श्रीस्वामिनारायणः स्वेष्टदेवं भगवन्तं श्रीकृष्णं सादरमुल्लिखति । इदं दृष्ट्वैव **भगवान् श्रीस्वामिनारायणो भक्तोऽस्ति उत भगवानस्ति ? **इतीयं भ्रान्तिर्जनमानसेषु विलसेदिति साहजिकमेव ।

अत्र सन्दर्भे कतिचन तथ्यानि विचार्याणि सन्ति । प्रथमन्त्विदं यत्कस्यचिदपि ग्रन्थस्याऽऽरम्भे मङ्गलाचरणस्य शास्त्रीयपरम्परा विद्यते । मङ्गलाचरणमनेकधा भवति । तेष्वेकः प्रकार इष्टदेवतानमस्कारात्मकं मङ्गलाचरणमस्ति । भगवान् श्रीस्वामिनारायणः परम्परामिमां परिपालयन्मङ्गलाचरणं कृतवान् ।

अपरञ्च भगवान् श्रीस्वामिनारायणः सद्गुरुत्वेनाऽवततार । सद्गुरोः परमकर्तव्यतया स स्वाश्रितेभ्यः शिक्षापत्रीं विलिलेख । सद्गुरुत्वेन लेखनं क्रियते, तर्हि **इष्टदेवः **इति शब्दप्रयोगः सहज एवाऽस्ति ।

परमात्मनोऽनेकधाऽनेकेऽवताराः सम्बभूवुः । तदा तैरवतारैरपि स्वं मनुष्यभावं यथायथं दर्शितमस्ति ।

पुरा श्रीरामचन्द्रश्रीकृष्णाद्यवतारा अपि लीलाभावेन सामान्यसाधक इव परमात्मनः पूजनाराधनादिकं चक्रुः । किन्त्वस्याऽयमाशयो नाऽस्ति यदवतारपुरुषाः साधका वोपासका आसन्, न तु भगवानिति ।

भगवान् श्रीरामचन्द्रः सेतुबन्धे रामेश्वरं प्रतिष्ठाप्य तत्पूजनाऽऽराधनसेवाद्यर्थम् आज्ञापयति । गोस्वामिनस्तुलसीदासमहाभागाः श्रीरामचरितमानसग्रन्थे वदन्ति यत् **लिङ्ग स्थापी बिधिवत् करी पूजा । शिव समान प्रिय मोही न दूजा **इति ।

पद्मपुराणे भगवान् श्रीविष्णुरिक्ष्वाकुवंशस्येष्टदेवत्वेन परिकीर्तितः । भगवान् श्रीरामचन्द्रोऽयोध्यायाः प्रासादे नित्यं भगवन्तं श्रीविष्णुमाराधयति स्म । भगवतः श्रीरामचन्द्रस्य राज्याभिषेकप्रसङ्गं वर्णयन्महर्षिर्वाल्मीकिः स्वरचितरामायणस्य अयोध्याकाण्डे उल्लिखति यत्

**गते पुरोहिते रामः स्नातो नियतमानसः ।**

**सह पत्न्या विशालाक्ष्या नारायणमुपागमत् ॥ **(वा.रा.२.६.१)

**प्रथमप्रकरणम्**

[[१४]]

अस्याऽयम्भावो यत् पुरोहिते निर्गते सति जितमानसः श्रीरामः परिणाहनेत्रया सहधर्मचर्या सीतया सह नारायणाऽऽराधनायाऽऽजगामेति ।

**तुष्टाव प्रणतश्चैव शिरसा मधुसूदनम् । विमलक्षौमसंवीतो वाचयामास स द्विजान् ॥ **(वा.रा.२.६.७)

अर्थात् पट्टवस्त्रधरो भगवान् श्रीरामः साञ्जलिबन्धं नम्रशिरसा भगवन्तं मधुसूदनं प्रणतस्सन्नस्तावीत् । तदनु विप्रैः स्वस्तिवाचनं कारयामास ।

यादवाचलमाहात्म्ये लिखितमस्ति यत् भगवान् श्रीरामचन्द्रो यां श्रीविष्णुनारायणमूर्तिमुपास्ते स्म, तद्विग्रहो ब्रह्मणा श्रीरामचन्द्राय प्रादायीति ।

**पत्न्या सह विशालाक्ष्या नित्यं नारायणार्चनम् ।।  अकरोद्धि पुरा रामः श्रीमान् काकुत्स्थवंशजः ॥**

सूर्यवंशभूषणो भगवान् श्रीरामचन्द्रो विशालनेत्रया स्वसहधर्मचर्या सीतया सह प्रजापतिप्रदत्तां नारायणमूर्तिं नित्यमानर्चोपासिष्ट च । तमेव नारायणविग्रहं श्रीरामचन्द्रप्रभुः साऽनुग्रहं विभीषणाय नित्याऽऽराधननिमित्तं प्रददौ । तदेव भगवत्स्वरूपं साम्प्रतं श्रीरङ्गक्षेत्रे विराजते ।

नित्याऽऽराधनाय नारायणविग्रहं विभीषणाय प्रदाय भगवान् श्रीरामो नारायणविरहाऽग्निसन्तप्तो बभूव । श्रीनारायणविग्रहस्य विरहेण श्रीरामप्रभोर्मनो न क्वापि रमते स्म । अतो वेधा भगवते श्रीरामचन्द्राय भगवतः श्रीविष्णुनारायणस्य अपरविग्रहमाराधनाय प्रादात् ।

श्रीरामचन्द्रप्रभोर्नप्त्र्याः, कुशस्य दुहितुश्च कनकमालाया उद्वाहश्चन्द्रवंशीय- यादवकुलभूषणेन यदुशेखरराज्ञा सहाऽभूत् । तत्काले कनकमाला भगवतः श्रीनारायणस्य विग्रहं दायभागत्वेन स्वपितरञ्ययाचे । मथुरायां यादवकुलस्य वंशपारम्पर्येणाऽस्या एव नारायणमूर्तेराराधनं भवति स्म ।

भगवान् श्रीकृष्णो यदा द्वारिकानगरीं न्यवासयत्, तदेमां भगवन्नारायणमूर्तिं द्वारिकायां सम्प्रतिष्ठाप्य नित्यं तदाराधनञ्चकार । द्वारिकाविनाशात्पूर्वं स्वाऽग्रज- बलरामाऽऽज्ञानुसारं भगवता श्रीकृष्णेन भगवन्नारायणश्रीविग्रहोऽयमधियदुगिरिनगरं (मेलकोटनगरे) प्रतिष्ठापितः । स एव भगवन्नारायणस्य श्रीविग्रहोऽद्यत्वे **श्रीसम्पत्कुमारस्वामी नारायणः **इत्याह्वयेन जगत्यां प्रसिद्ध्यति । यादवाचलमाहात्म्ये इमे प्रसङ्गा विस्तरेण निरूपिताः ।

भगवान् श्रीरामचन्द्रो वा भगवान् श्रीकृष्णः साधारण उपासक इव

[[१५]]

सन्ध्योपासनम्, सूर्यपूजनम्, गायत्रीजपम्, श्रीविष्णूपासनादिकञ्चकारेत्यतः **स भक्तः**,  **न  तु भगवान् **इतीदं कथनं नैवोचितम् । भगवान् मानुषभावेनेमा लीला आचरति । किञ्चेमा भगवल्लीलाः लोकशिक्षणाय भवन्ति ।

अतः पूर्वोक्तन्यायेन भगवान् श्रीस्वामिनारायणः शिक्षापत्र्यां भगवतः श्रीकृष्णस्य मङ्गलाचरणे यदुल्लेखं विधत्ते, तदपि लोकशिक्षणायैव । तस्माद्भगवान् श्रीस्वामिनारायणो **भक्तः**,  **न  तु भगवान् **इतीदन्तु सुतरां नैव सिद्ध्यति ।

अधिशिक्षापत्रीग्रन्थं भगवता श्रीस्वामिनारायणेन कृतं मङ्गलाचरणन्तु सद्गुर्वास्पदाऽनुगुणं तथा शास्त्रीयपरम्परानिर्वाहकमस्तीति सुधीभिर्विभावनीयम् । कस्यचिदपि ग्रन्थस्याऽऽदौ क्रियमाणं मङ्गलाचरणन्तु ग्रन्थोपक्रमत्वेन गण्यते । तमिममुपक्रममभिलक्ष्यैव ग्रन्थस्याऽग्रे विस्तरो भवतीतीयं शास्त्रीयपरम्परा अस्माभिर्दरीदृश्यते ।

अधिशिक्षापत्रि भगवान् श्रीस्वामिनारायणो मङ्गलाचरणे स्वेष्टदेवतात्वेन सराधिकश्रीकृष्णस्य चिन्तनं करोति । शिक्षापत्र्या उपक्रममिमं केन्द्रीकृत्याऽग्रेऽपि मालायां सूत्रप्रवेश इव भगवतः श्रीकृष्णस्य भूयो भूय उल्लेखः प्राप्यते । अत इदं नैसर्गिकमस्ति यच्छिक्षापत्र्यां भगवतः श्रीस्वामिनारायणस्य भगवत्त्वेनोल्लेखो न दृश्यत इति ।

भगवतः श्रीस्वामिनारायणस्याऽऽविर्भाव उत्तरकोसलेषु कुलश्रेष्ठे सरयूपारीणाख्यविप्रकुले समजनि । तदीयकुले वंशपारम्पर्येणेष्टदेवत्वेन भगवतः श्रीकृष्णस्याऽऽराधनं भवति स्म । अतस्ताम्परम्परां समाद्रियमाणो भगवान् श्रीस्वामिनारायणो भगवते श्रीकृष्णायेष्टदेव इतीमं शब्दं प्रयुङ्क्ते ।

वचनामृतग्रन्थेऽपि भगवान् श्रीस्वामिनारायणोऽसकृद्भगवति श्रीकृष्णे स्वस्नेहातिशयमभिव्यनक्ति

**भूमौ सर्वेष्वप्यवतारेषु श्रीकृष्णावतारेऽस्मदीया रुचिः सदा सर्वाधिकतमाऽस्ति । अपि चेदमपि वयं मन्यामहे यदन्येषां सर्वेषां भगवदवताराणामपेक्षयाऽयं श्रीकृष्णावतारो विशेषतो महान् समर्थश्चाऽस्ति**,  **नाऽस्मिन्नवताराऽवतारी भेदो दृश्यते **इति । (लौह.वच.१४) स्वेष्टदेवतात्वेन भगवतः श्रीकृष्णस्य स्मरणं शिक्षापत्र्यां भगवान् श्रीस्वामिनारायणः करोति इत्यनेनापि श्रीस्वामिनारायणीयाऽन्तरङ्गाऽऽशयोऽभिव्यज्यते यत् भगवद्भक्ताः मां भगवत्त्वेन जानते, एकान्तिकभावेन मामुपासते, अन्यानपि

**प्रथमप्रकरणम्**

[[१६]]

भगवदवतारान् समाद्रियेरँश्चेति परमावश्यकमस्तीति ।

परमात्मनो नानाऽवतारस्वरूपोपसका भक्ता मिथः संवादितां रक्षेयुः, समन्वयभावेन च परस्परं व्यवहरेयुरित्येतदर्थं भगवान् श्रीस्वामिनारायणः स्वशिक्षापत्र्यां न केवलं भगवतः श्रीकृष्णस्यैवोल्लेखं करोति, अपि तु भारतीयसनातनसंस्कृतिप्रसिद्धानां पञ्चायतनदेवानां सम्माननस्याऽर्चनस्याऽप्याऽऽदेशं करोति ।

भगवतः श्रीस्वामिनारायणस्य भगवत्ताया निर्धारणं केवलेन शिक्षापत्रीग्रन्थेनैव न सिद्ध्यति । शिक्षापत्र्या सह वचनामृतग्रन्थेऽपि प्रोक्तानि भगवतः श्रीस्वामिनारायणस्य वचांसि, तदीयाऽसाधारणैश्वर्यचरित्राणि चाऽभिलक्षितव्यान्येव ।

भगवता श्रीस्वामिनारायणेन दीक्षितास्ते साधवः शास्त्रनदीष्णास्त्वासन्नेव, तदतिरिच्य ते मूर्तिमत्धर्मस्वरूपा अप्यासन् ।

सद्गुरुः श्रीरामानन्दस्वामी भगवतः श्रीकृष्णस्य कृतसाक्षात्कारो यतिराडासीत्। तथैव सद्गुरुः श्रीमुक्तानन्दस्वाम्यपि भगवतः श्रीकृष्णस्य कृतसाक्षात्कारः साधुरासीत् ।

सद्गुरुः श्रीगोपालानन्दस्वामी **इडर **इत्याख्यनगरसमीपे विद्यमाने **टोडला **इत्याख्यजनपदे आविर्बभूव । तस्य पूर्वाश्रमनाम **खुशालभट्ट **इत्यासीत् । **टोडला **इत्याख्यजनपदसमीपे **शामलाजी **इत्याख्यसुविख्याततीर्थं विराजते । एतत्तीर्थप्रतिष्ठितो भगवान् श्रीश्यामो लघुवयस्केन खुशालभट्टेन सह क्रीडितुं **टोडलाख्यग्रामं **समायाति स्म ।

भगवतः श्रीकृष्णस्य कृतसाक्षात्कारा अप्येतादृशा नैके महापुरुषाः श्रीस्वामिनारायणीयप्रभावेण संन्यासदीक्षां गृहीत्वा भगवन्तं श्रीस्वामिनारायणं भगवद्रूपेण पूजयामासुः, सम्मेनिरे चोपासाञ्चक्रिरे ।

## वचनामृतानि परावाग्रूपाणि

वचनामृतानि भगवतः श्रीस्वामिनारायणस्य मुखसरोजान्निस्सृता परावाणी विद्यते । परस्य ब्रह्मणो वाणी इति परावाणी । भगवान् श्रीस्वामिनारायणो मानुषरूपेण पृथिव्यामवतीर्णः साक्षात्परब्रह्मपुरुषोत्तमनारायणोऽस्ति, अतः तस्य वचनामृतानि परावाग्रूपाणि सन्ति । इमानि वचनामृतवाक्यानि न साधारणानि अपि तु विशुद्धाऽनुभवपरिपूर्णानि सन्ति । अत एव तानि परमप्रामाणिकानि वर्तन्ते ।

न्यायदर्शनस्याऽयं सिद्धान्तोऽस्ति यत् **आप्तवाक्यं प्रमाणम् **इति । अथवा

[[१७]]

वेदेषु पौरुषेयत्वनिवारणाय **अनाप्तानुक्तं वाक्यं प्रमाणम् **इति लक्षणं कृतं यतीन्द्रमतदीपिकाकारेण । अत्र जिज्ञासा समुदेति यत् **कस्तावदाप्तः ? **न्यायशास्त्रं तत्समाधत्ते **यदाप्तस्तु यथार्थवक्ता **।  जडपदार्थं वा चेतनपदार्थं स्वरूपस्वभाव- गुणैर्यथार्थं जानाति, तन्निरूपयति च यः स यथार्थवक्ता इत्युच्यते ।

विशुद्धेन्द्रियान्तःकरणैरेव पदार्थानां यथार्थज्ञानं सम्भवति । चतुर्विधा दोषा इन्द्रियाणि, अन्तःकरणञ्च दूषयन्ति । ते च चत्वारो दोषाः यथा **भ्रमः**,  **प्रमादः**,  **विप्रलिप्सा**,  **करणदोषः अथवा असामर्थ्यं **चेति ।

**१. भ्रमः **-  भ्रमो विपर्ययसंशयात्मको द्विधा । विपर्ययो नामाऽन्यथाज्ञानम् । यः पदार्थो यथाऽस्ति तथाऽज्ञात्वाऽन्यथैव तत्पदार्थस्य ज्ञानम् । यथा मृगजले जलाभासः, शुक्तौ रजताभासः, अन्धकारे रज्जोरथवा जलरेखायाः सर्पत्वेन भानमथवा सर्पस्यैव रज्जुत्वेन भानमिति ।

तथैवाऽनात्मनि देहे आत्मबुद्धिः, आत्मनि चाऽनात्मबुद्धिः, सुखे दुःखबुद्धिः, दुःखे सुखबुद्धिः, सत्येऽसत्यबुद्धिः, असत्ये सत्यबुद्धिः, परब्रह्मणोऽन्यत्र कालकर्ममायास्वभावाऽक्षरादिषु सृष्टेरसाधारणकारणत्वकल्पनञ्चेत्याद्यनेकधा भ्रान्तयो विलसन्ति ।

काचिद् भ्रान्तिरतिसूक्ष्मा भवति । सा चाऽत्मनः स्वतन्त्राभिमानरूपा । अर्थात् केचनाऽसच्छास्त्रगुरुवंचिताः आत्मानमेव परमप्रमेयरूपं स्वतन्त्रं च मत्वा तस्यैवोपासनं कुर्वन्ति । तस्य परमात्माऽधीनत्वं नाऽवबुद्ध्यन्ते ।

संशयो नामैकस्मिन् धर्मिणि नानाविरुद्धधर्माऽवगाहिज्ञानमुक्तमभियुक्तैः । यथा स्थाणुर्वा पुरुषो वा इति ज्ञानम् ।

**२. प्रमादः **-  अप्रामाण्योत्पादको द्वितीयदोषो नाम प्रमादः । प्रमादो नाम मनसोऽनवस्थानं वाऽनवधानम् । महाभारतकारः प्रमादं मृत्युरिव मूढाऽवस्थाकं मनुते । अस्यामवस्थायां पदार्थः पुरतो विद्यमानो भवति, तथाऽपि मनसो गहनतमोगुणगुहायां निमग्नत्वात् पदार्थस्य याथार्थ्येन बोधो न भवति ।

**३. विप्रलिप्सा **-  अप्रामाण्यजनकस्तृतीयदोषो नाम विप्रलिप्सा । विप्रलिप्सा नामाऽन्यस्य वञ्चनाऽभिप्रायं छलम् । स्वस्वार्थं साधयितुं युक्तिप्रयुक्त्यादिना शब्दार्थमनर्थं कृत्वाऽन्येषां वञ्चनया स्वार्थसिद्धेः प्रयत्नो न्यायशास्त्रे छलशब्देन प्रोक्तः । यथा **नवरत्नकम्बल **इति पदसमूहे नूतनाऽभिप्रायेण प्रयुक्तस्य शब्दस्य छद्मना नवत्वसंख्याविशिष्टार्थकरणम् ।

**प्रथमप्रकरणम्**

[[१८]]

एवमेव सृष्टेरसाधारणकारणप्रकरणे, उपासनाप्रकरणे च **अक्षरस्य प्रशासने गार्गि **इत्यादिषूपनिषद्वाक्येषु **अथाऽतो ब्रह्मजिज्ञासा **इत्यादिषु ब्रह्मसूत्रेषु च **अक्षरम्**,  **ब्रह्म **इत्यादिशब्दाः परब्रह्माऽभिप्रायेण प्रयुक्ताः । सद्गुरुगोपालानन्दादिभिः पूर्वाचार्यैस्तथैव व्याख्याताश्च तथापि वञ्चनया तेषां शब्दानां परब्रह्मणोऽवरतत्त्वे अक्षरब्रह्मणि कुयुक्तिभिर्नियोजनं विप्रलिप्सेत्युच्यते ।

**४. करणदोषः **-  अप्रामाण्यजनकश्चतुर्थो दोषः करणदोषः । करणदोषस्याऽयं भावो यदिन्द्रियान्तःकरणरूपेषु ज्ञानसाधनेषु नैसर्गिकमथवा सांयोगिकमसामर्थ्यम् । यदि ज्ञानसाधनेष्वेव दोषो भवति, तर्हि पदार्थस्य याथार्थ्येन बोधोऽसम्भवो भवति। यथा कामलरोगग्रस्तं जनं सर्वं शुभ्रवर्णोपेतं वस्तु पीतवर्णीयमेव प्रतिभाति ।

एतेषां चतुर्णामपि दोषाणां प्रवृत्तिनिमित्तं रजस्तमआदिमायिकगुणजातमस्ति । सच्छास्त्रप्रणेतारो वेदव्यासादयो महर्षय एतच्चतुर्विधदोषशून्या आसन्, अत एव तेषां वचांसि परमप्रामाणिकानि सन्ति । भगवतः श्रीस्वामिनारायणस्य वचनामृतानि अपि तथैव चतुर्विधदोषशून्यानि परावाग्रूपाणि सन्ति । भगवता श्रीस्वामिनारायणेन कृता ज्ञानवार्ता न केनचित्कर्णाकर्णिकया श्रुता वा नाऽनुमानसिद्धाः सन्ति । स्वामिनारायणीयज्ञानवार्तास्तु भ्रान्त्यादिदोषशून्याऽनुभूतिपरिपूर्णाः सन्ति । स्वयं भगवान् श्रीस्वामिनारायणो वचनामृते ब्रूते यत्

**मयाऽद्य प्रोच्यमाना या वार्ता**,  **सा तु मयाऽवलोकिता**,  **ममाऽनुभव- सिद्धा**,  **सर्वशास्त्राऽनुगामिनी चाऽस्ति ।**

**मम हृदयाकाशेऽत्यन्तं तेजो व्याप्तमस्ति तथा तस्मिन्नतितेजसि केवलं भगवन्मूर्तिरवलोक्यते ।**

**तां भगवन्मूर्तिमहं प्रत्यक्षः पुरुषोत्तमोऽधुनापि पश्यामि**,  **तथैतत्सत्सङ्गसमुदायागमनात्पूर्वमपि नित्यमपश्यम् । किञ्च मातुर्गर्भगतेऽपि ततः प्रागपि च व्यलोकि । तत्तेजःपुञ्जमध्यस्थ एवाऽद्याऽप्यहं वदामि । युष्मानपि तत्रैव निषण्णान् पश्यामि । किन्त्वेतद्दुर्गपुरपरिशालादि किमपि न पश्यामि ।**

**असौ मयोदिता या भागवती वार्ता सा सर्वशास्त्रसिद्धान्तरूपाऽस्ति । किञ्चाऽस्मदनुभवोऽपि इत्थमेव सुदृढोऽस्ति ।**

**यदीयं वार्ता प्रत्यक्षनिरीक्षणात्मिका न स्यात्**,  **तर्हि सर्वेषामात्मवत् प्रियाणां परमहंसानां शपथोऽस्ति **इति । (दुर्ग.म.वच.१३)

**रामानन्दस्वामिपार्श्वाऽऽगमनात्पूर्वमपि स्वात्मानमहं साक्षाद्व्यैक्षिषि**,

[[१९]]

**अद्याऽपि च पश्यामि । स चाऽऽत्मा सूर्यसमप्रकाशवानस्ति । किञ्च मत्सर्वेन्द्रियक्रियासु तदात्मनः क्षणमात्रमपि विस्मरणं न भवति **इति ।

(दुर्ग.म.वच.३५)

भगवतः श्रीस्वामिनारायणस्य वचस्सु प्रमादलेशोऽपि नाऽस्ति । भगवान् श्रीस्वामिनारायण आचष्टे यत् **यथा राज्ञो द्वारपालाः सौधस्य गोपुरे सदा जागरूकास्तिष्ठन्तश्चौरादिभ्य राज्ञः समीपं गन्तुमन्तःप्रवेशं न ददति**,  **तथैव कामक्रोधलोभादिचौराणां निरोधनाय ज्ञानमये ब्रह्मधामगोपुरे सदा सावधानाः सन्तः शूरा इव संस्थिता वर्तन्ते **इति । (दुर्ग.अं.वच.९)

भगवन्तं श्रीस्वामिनारायणं समुपासानाः परमहंसा यद्यैतावत्सावधानाः स्युस्तर्हि भगवति श्रीस्वामिनारायणे त्वनवधानत्वं कथं सम्भवति ?

भगवतः श्रीस्वामिनारायणप्रभोरन्तरात्मनि युक्तिप्रयुक्तिभिः कस्यचिदपि वञ्चनाया उताहो स्वशिष्यसमूहवृद्धेर्लेशमात्रमपि विप्रलिप्सा नास्ति । भगवान् श्रीस्वामिनारायणोऽभिदधाति यत् -

**मया क्रियमाणां वार्तामेकां सावधानाः शृण्वन्तु । सा वार्ता न मया दम्भेन**,  **न  गर्वेण**,  **न  वा निजमहिम्नो विवृद्धये क्रियते । वयमिदं जानीमो यदेषु सर्वेषु सत्सु हरिभक्तेषु च यदि केचिदिमां वार्तां जानीयुस्तर्हि तेषां जीवानामात्यन्तिककल्याणं स्यादित्येतदर्थं वार्तामिमां वच्मि **इति । (दुर्ग.म.वच.१३)

**वयन्तु भगवतः श्रीकृष्णस्य दासाः स्मः । श्रीकृष्णनारायणस्य इच्छाऽनुगुणमस्माभिर्वर्तितव्यम् । यदि स भगवान् श्रीकृष्ण इच्छेत्तर्हि सत्सङ्गस्य वृद्धिर्भविष्यति । यदि स भगवान् सत्सङ्गं न्यूनयितुमिच्छेत्**,  **तर्हि न्यूनीभविष्यति **इति । (दुर्ग.प्र.वच.७४)

**यूयं सर्वेऽपि मयि विश्वसिथ । अहमपि युष्मान् यस्मिन् कस्मिँश्चित् विरुद्धाऽध्वनि नयेयम्**,  **तर्हि यथा कश्चित् स्वविश्वस्तजनान् कूपे निक्षिप्य उपरिष्टात् पाषाणशिलाभिराच्छादनं कुर्यात्तदा कूपान्तर्गतानां बहिः आगमनस्याऽवकाश एव न स्यात्तथैव यूयमपि मद्वचनविश्वस्ताः सन्तो यद्यनुचितमार्गं गच्छेयुस्तह्य**े᐀्**वंकरणेन मम किं वा शुभं स्यात् ? **इति ।

(दुर्ग.म.वच.३५)

भगवतः श्रीस्वामिनारायणस्य स्वेन्द्रियान्तःकरणानामुपरि परिपूर्णतया

**प्रथमप्रकरणम्**

[[२०]]

नियंत्रणमासीत् । वचनामृते भगवान् श्रीस्वामिनारायणो निगदति यत्

**मनोबुद्ध्यहङ्कारचित्तान्यहमनायासेन वशं करोमि । यथा सिंहोऽजं वशीकरोति तथैवाऽन्तःकरणमहं स्वाधीनीकरोमि । अन्येषान्त्वन्तःकरणं दृग्विषयमपि न भवति **इति । (दुर्ग.प्र.वच.१८)

भगवतः श्रीस्वामिनारायणस्येमानि वचनानि तदीयाऽऽन्तरिकाणां बाह्यानाञ्च करणानां सर्वदा निर्दोषत्वं सूचयन्ति । इत्थम्प्रकारेण भगवति श्रीस्वामिनारायणे भ्रमप्रमादविप्रलिप्साकरणदोषाणामेषां चतुर्णां स्वप्नेऽपि सम्भवो नास्ति, अत एव भगवतः श्रीस्वामिनारायणस्य वचनान्याप्तवचनानि, यथार्थवचनानि, प्रामाण्यवचनानि परावाग्रूपाणि च सन्ति ।

## अलौकिकी ब्राह्मी व्यासपीठिका

भगवान् श्रीस्वामिनारायणः काञ्चनाऽलौकिकीं दिव्यां ब्राह्मीं व्यासपीठिकाम् अधिष्ठायैतद्वचनामृतसन्निभं ब्रह्मरसं प्रावर्षयत् ।

भारतीयसंस्कृतौ प्रवचनकाराणां व्यासपीठस्याऽतीव महिमा वर्तते । आधुनिके अस्मिन्युगे सम्यग्रीत्या सम्भूषितेषु सभामण्डपेषु व्यासपीठं प्रतिष्ठाप्यते । महाभारते गाङ्गेयस्य भीष्मस्य व्यासपीठं न हि तथाविधं मार्दवोपेतमृदुकमासीत् । स तु बाणशय्यात्मकव्यासपीठमधिष्ठाय शान्तिपर्वोपादिशत् ।

श्रीमद्भगवद्गीतागानवेलायां भगवतः श्रीकृष्णस्य व्यासपीठं धर्मकुरुक्षेत्रप्राङ्गणे सेनाद्वयस्य मध्ये स्थितस्य रथस्य धुराया उपरि प्रतिष्ठितमासीत् । यदा वैयासकिः शुकदेवमहाराजः श्रीमद्भागवतं परीक्षिताय श्रावयति तदा तदीयव्यासपीठिका शुकतालाख्यतीर्थे भागीरथीतटे वटवृक्षस्याऽधोवेदिकायां प्रतिष्ठिताऽसीत् ।

भगवान् श्रीस्वामिनारायणो दुर्गपुरे उत्तमक्ष्मेशस्य वेश्मप्राङ्गणे शाद्वलनिम्ब- तर्वधोवेदिकायां निषण्णः सन् वचनामृतानि प्रावर्षयत् । कदाचित् सारङ्गपुरे अन्येषु च धामसु राराज्यमानो भगवान् श्रीस्वामिनारायणो वचनामृतानि प्रणिजगाद ।

एकदृष्ट्या विलोकयामश्चेदिमाः सर्वा व्यासपीठिका बाह्याः सन्ति । अधिवक्त्रप्येकमन्यदन्तरङ्गं व्यासपीठं विलसति । भगवान् श्रीकृष्णो न केवलमर्जुनस्यैव सारथिः, अपि तु प्राणिमात्रस्य जीवनरथस्य रशना तद्धस्तेऽस्ति, अतः सः सर्वनियन्तृपदमारूढः सन् गीतामुपदिशति । गाङ्गेयो भीष्मश्च चित्तस्य विशुद्धभूमिकायां निषण्णः सन् उपदेशं विदधाति ।

[[२१]]

प्रायेण वक्तारः, पण्डिताः, पुराणिनश्च देहाभिमानरूपां व्यासपीठिकायाम् आसीनाः सन्तः प्रवचनं कुर्वन्ति, किन्तु महायशाः शुकदेवमहाराजो देहातीतां गुणातीतावस्थायां स्थितः सन् भागवतकथारसपानं कारयति ।

एवमेव बाह्यदृष्ट्या तु भगवान् श्रीस्वामिनारायण उत्तमनृपस्य वेश्मप्राङ्गणे विराजते, किन्त्वन्तरङ्गदृष्ट्या अक्षरधामनि विद्यमानायां ब्राह्मीपीठिकायां विराजमानो वचनामृतानि प्रवर्षयति । भगवान् श्रीस्वामिनारायणः स्वयं निगदति यत् **मम हृदयकुञ्जे केवलं तेज एव व्याप्तं सन्तिष्ठते**,  **वयमपि तत्तेजःपुञ्जमध्यस्था एव वदामस्तथा युष्मानपि वयं तत्रैव निषण्णान् पश्यामः**,  **किन्त्वेतद्दुर्गपुर- परिशालादि न किञ्चिदपि दृश्यते **इति । (दुर्ग.म.वच.१३)

भगवान् श्रीस्वामिनारायणो यदा कस्मैचित्पत्रं विलिखति स्म तदा पत्रस्य आरम्भे **अनिर्देशाद् विलिखतः श्रीसहजानन्दस्वामिनो जयसच्चिदानन्दो वाच्य **इतीत्थं लिखति स्म । अत्र **अनिर्देश **इतीदं पदं महत्त्वपूर्णमस्ति । यः पदार्थ इन्द्रियाऽन्तःकरणैरनुभवगम्यो भवति, तस्य निर्देशः कर्तुं शक्यते । यथा **अयं घटः पट **इत्यादिः । किन्तु यः पदार्थ इन्द्रियाऽन्तःकरणाऽगोचरो विद्यते, स त्वनिर्देश्य एव, अतः एवंविधः इन्द्रियाऽतीतपदार्थः **अनिर्देशपदेन **व्यपदिश्यते ।

प्रकृतेः सम्भूताः सर्वे पदार्था निर्देष्टुं शक्याः सन्ति, किन्तु परमात्मनो दिव्यमक्षरधाम इन्द्रियान्तःकरणेनाऽगोचरं वर्तते । न च तदङ्गुलिनिर्देश्यमस्ति । अत एव तद्धामाऽनिर्देश्यपदवाच्यमस्ति ।

भगवान् श्रीस्वामिनारायणो मानुषदेहमाश्रित्य विचरणं कुर्वाणोऽप्यखण्डम् अनिर्देशदशायामेव वरीवर्ति स्म । तदीयाऽशनपानोत्थानोपवेशनप्रवचनचलनादि- सर्वक्रिया मानुषवदेव भवन्ति स्म, तथाऽपि सोऽखण्डतया ब्राह्मीभूमिकायामेव अवस्थित आसीत् । अत एव वचनामृतानीमान्यनिर्देश्याऽलौकिकब्राह्मी- भूमिकातः प्रवर्षितानि सन्ति ।

## मङ्गलाचरणरूपाणि वचनामृतानि

ग्रन्थरचनाप्रसङ्गे मङ्गलाचरणं विधेयमिति ग्रन्थकृतां परम्पराऽस्ति । ग्रन्थादौ, ग्रन्थमध्ये, ग्रन्थाऽन्ते च मङ्गलाचरणं विधीयते । मालायां सूत्रगुम्फनमिव मङ्गलाचरणं ग्रन्थस्य विषयवस्तूनां ग्रन्थनकम्भवति ।

**प्रथमप्रकरणम्**

[[२२]]

सम्प्रदायस्थितैः वरिष्ठसद्गुरुभिः साधुभिर्दुर्गपुरीयप्रथमप्रकरणस्य प्रथमं वचनामृतमादिमं मङ्गलाचरणम्, दुर्गपुरीयमध्यप्रकरणेषु त्रयोदशं वचनामृतं मध्यमं मङ्गलाचरणं तथा दुर्गपुरीयाऽन्त्यप्रकरणेषु एकोनचत्वारिंशत्तमं वचनामृतमन्तिमं मङ्गलाचरणमिति स्वीकृतम् ।

दुर्गपुरीयप्रथमप्रकरणस्याऽद्ये वचनामृते भगवान् श्रीस्वामिनारायणः चिन्तामणितुल्ये भगवत्स्वरूपे अखण्डमनोवृत्तिस्थापनविषये प्रबोधयति । दुर्गपुरीयमध्यप्रकरणीयत्रयोदशे वचनामृते तस्य चिन्तामणितुल्यस्य भगवतः स्वरूपं कीदृशमस्तीत्यस्य रुचिरवर्णनं व्यधायि ।

तद्यथा **तस्मिन्नक्षरब्रह्मात्मकप्राज्यतेजःपुञ्जे भगवन्मूर्तिर्विराराज्यते । सा मूर्तिरतितरां प्रकाशसंभृताऽस्ति । सा मूर्तिर्घनश्यामाऽस्ति**,  **किन्तु तेजःप्रभावान्न श्यामा लक्ष्यते**,  **अपि तु श्वेता लक्ष्यते । सा मूर्तिर्द्विभुज- द्विचरणाऽस्ति**,  **अतीव रमणीया च विद्यते । तां मूर्तिं परितोऽक्षरधामस्था भक्ता दृश्यन्ते **इति । (दुर्ग.म.वच.१३)

**सोऽक्षरातीतो भगवान् पुरुषोत्तमः सर्वाऽवतारकारणमस्ति । अपि च ते सर्वेऽवताराः पुरुषोत्तमात् प्राकट्यमाप्नुवन्ति**,  **तस्मिन् पुरुषोत्तमे च विलीयन्ते **इति । (दुर्ग.म.वच.१३)

एतादृशं भगवत्स्वरूपं तु परस्वरूपमस्ति । तत्परस्वरूपध्यानं सुदुष्करं वर्तते । तदेव परस्वरूपं यदा भुव्यवतरति, अर्चारूपं च धरते तदा तद्ध्यानं सुकरं भवति, अत एवाऽस्मिन्नेव वचनामृतेऽग्रे भगवान् श्रीस्वामिनारायणो ब्रूते यत् **यस्मिन् तेजःपुञ्जे मूर्तिरस्ति**,  **स एवाऽयं प्रत्यक्षो भगवान् श्रीस्वामिनारायणो विद्यते इति जानीत **इति । (दुर्ग.म.वच.१३)

तस्मिन् चिन्तामणिसमाने भगवत्स्वरूपे भक्तस्य मनसोऽखण्डवृत्तेर्वेगः कियान् तीव्रो भवति ? तन्निदर्शितं भगवता श्रीस्वामिनारायणेन दुर्गपुरीयाऽन्त्य- प्रकरणीये एकोनचत्वारिंशत्तमे वचनामृते । एतद्वचनामृतमस्त्यस्य ग्रन्थस्य चरममङ्गलाचरणरूपम् ।

वचनामृतानामभ्यासेनेदं प्रतीयते यद्यथा अनन्ता आकाशगङ्गा ब्रह्माण्डस्य मेरुं परितः परिभ्रमन्ति तथैव भगवतः श्रीस्वामिनारायणस्य वचोऽमृतानि येन केनचिदपि प्रकारेण भगवतः प्रत्यक्षविग्रहं परितः परिभ्रमणं कुर्वन्ति ।

[[२३]]

## वचनामृतोपक्रमे मूर्तिवर्णनप्रयोजनम्

वचनामृतस्य लेखनशैली परमाद्भुता प्राञ्जला चाऽस्ति । प्रत्येकमपि वचनामृतस्योपक्रमे महान्तः सद्गुरवः परमहंसा भगवतः श्रीस्वामिनारायणस्य स्वरूपं प्रत्यक्षेणाऽक्षिसात्कृत्य याथातथ्येनोपवर्णयाञ्चक्रुः । तद्यथा भगवान् श्रीस्वामिनारायणः कस्मिन् ग्रामे विराजते स्म ? कस्यां दिशि मुखं कृत्वा विराजते स्म ? कीदृशानि च वासांसि दधौ? कश्च संवत्सरः प्रावर्तत ? कश्च मासः प्रावर्तत ? का च तिथिरासीत् ? इत्यादि ।

एतादृशं वर्णनं वचनामृतग्रन्थस्य प्रधानं वैशिष्ट्यमस्ति, यतो ह्ययं संवत्सरः, इयं तिथिः, अयं वासरः, इदं स्थानमित्याद्युल्लेखेन वचनामृतानि परमप्रमाणभूतानि सन्तीति प्रत्यायितं भवति ।

किञ्च पूर्वोक्तवर्णनस्य एकमद्भुतं रहस्यमपि वर्तते । तद्यथा आध्यात्मिकसाधनायाश्चरमँल्लक्ष्यं परब्रह्मपुरुषोत्तमनारायण एवाऽस्ति । सर्वेऽपि साधनापन्थान अन्ततो गत्वा भगवतः पुरुषोत्तमनारायणस्य चरणनलिनयोरुपरमन्ति । तदुक्तञ्च श्रीमद्भागवतपुराणे

**वासुदेवपरा वेदा वासुदेवपरा मखाः ।**

**वासुदेवपरा योगा वासुदेवपराः क्रियाः ॥ **(भा.पु.१.२.२८) **वासुदेवपरं ज्ञानं वासुदेवपरं तपः ।**

**वासुदेवपरो धर्मो वासुदेवपरा गतिः ॥ **(भा.पु.१.२.२९)

वेदादीनि सकलशास्त्राणि, सर्वे यज्ञाः, सर्वा यौगिकसाधनाः, सर्वे च श्रौतविधयः, सर्वविधं ज्ञानम्, तपः, धर्माचरणञ्चाऽन्ततो गत्वा भगवतः श्रीवासुदेवनारायणस्य चरणाऽब्जयोरेवोपरतिं प्राप्नुवन्ति ।

भगवान् श्रीस्वामिनारायण एतमेवांशं प्रबोधयन्निदं ब्रूते यत् **यथा कश्चिन्मनुष्यो यत्किञ्चित् कार्यप्रयोजनमभिलक्ष्य विदेशं याति**,  **पुनश्च कार्यं सम्पाद्य स्वगृहमायाति । यथा पशवश्चरितुं बहिर्गच्छन्ति**,  **पुनर्गोष्ठस्थकीलकम् उपयान्ति । यथा पक्षिणो बहिर्धान्यकणानत्तुं यान्ति**,  **पुनः स्वनीडमुपयान्ति तथैव भगवद्भक्तैर्भगवत्कथारूपमाहारमुपभुज्य पुनर्भगवन्मूर्तिरूपिणि नीडे उपरमणं विधेयम् **इति । (दुर्ग.प्र.वच.३२)

भगवतः श्रीस्वामिनारायणस्य प्रत्यक्षमङ्गलविग्रह एव सर्वैर्भक्तगणैर्भजनीय

**प्रथमप्रकरणम्**

[[२४]]

उपासनीय आश्रयणीयश्च वर्तते । भक्तानां कृते भगवतो दिव्यमङ्गलश्रीविग्रह एव विप्रोषितानां मनुष्याणां कृते गृहमिव नित्यनिवासस्थानमस्ति ।

तद्दिव्यमङ्गलश्रीविग्रहेऽसाधारणः स्नेहो रज्जुरूपो वर्तते । स एव दिव्यमङ्गल- श्रीविग्रहो भक्तानां कृते बन्धनयोग्यं कीलकमस्ति । भगवन्मूर्तिरेव भक्तानां कृते पक्षिणां नीडमिव निर्भीकं विश्रामस्थानं वर्तते ।

वचनामृतग्रन्थे यज्ज्ञानध्यानधर्मभक्त्यादिसाधनानां निरूपणं दृश्यते, तेषां सर्वेषां चरमँल्लक्ष्यन्तु प्रत्यक्षपुरुषोत्तमरूपस्य श्रीस्वामिनारायणस्य चरणनलिननीडस्य सम्प्राप्तिरेव ।

यथा सर्वसरितः सागरे विलयमाप्नुवन्ति तथैव वचनामृतादिसच्छास्त्रप्रोक्तानि सर्वाणि साधनानि प्रकटस्य भगवतः श्रीस्वामिनारायस्य चरणनलिनयोर्विलयम् आप्नुवन्ति । तदिदं तथ्यं मुमुक्षूणां हृदि सुदृढं विधातुं प्रत्येकं वचनामृतस्योपक्रमे महान्तः सद्गुरवः परमहंसा भगवतः श्रीहरेर्दिव्यमङ्गलविग्रहस्यासकृदुपवर्णनं कृतवन्तः ।

श्रीस्वामिनारायणसंप्रदाये वचनामृतादिसद्ग्रन्थानां पठनाऽऽरम्भकाले **स्वामिनारायण हरे ! **इत्येवम् उच्चारणस्य काचन विशिष्टा परिपाटिः प्रवर्तते । गीर्वाणभाषादृष्ट्या **स्वामिनारायण हरे ! **इत्युभावपि शब्दौ सम्बोधनात्मकौ स्तः, यौ भगवते श्रीहरये प्रयुक्तौ । अस्मिन् सम्बोधने **वचनामृतग्रन्थस्याऽऽरम्भे यस्य वर्णनं क्रियते**,  **स श्रीहरिर्ममाऽभिमुखं विराजते । अहं वचनामृतं पठामि**,  **स च तच्छृणोति **इत्येतादृशः प्रकटभक्तिभावः परिलक्ष्यते ।

## वचनामृतं नाम प्रश्नप्रतिवचनग्रन्थः

वचनामृतग्रन्थो न केवलं गभीरतत्त्वज्ञानविषयको ग्रन्थः, अपि तु ग्रामीणाः, बालाः, गोपाः, वृद्धाश्च सरला जना अपि तत्त्वज्ञानं प्राञ्जलतया यथा जानीयुस्तथा सरलभाषया वचनामृतग्रन्थेऽनेकेषां विषयाणां निरूपणं विदधे भगवान् श्रीस्वामिनारायणः ।

ग्रन्थेऽस्मिन् गहनतत्त्वज्ञानविषयसम्बद्धानि वचोऽमृतान्यल्पीयांसि सन्ति । तान्यतिरिच्य इतराणि मोक्षमार्गोपयोगीनि नैकविषयसंग्राहकाणि सरलानि वचोऽमृतानि बहूनि सन्ति ।

उत्कृष्टं तत्त्वज्ञानमवबोद्धुं समर्था जनास्त्वत्यल्पा भवन्ति । सामान्यलोकस्य

[[२५]]

बुद्धिस्तत्प्राप्तुं न शक्नोति तथाऽपि ते जना आत्यन्तिकश्रेयसा वञ्चिता न स्युरित्येतदर्थं दुर्लभं श्रेयस्साधकं सरलं मार्गदर्शनं वचनामृतग्रन्थे विद्यते ।

एकदा भगवान् श्रीस्वामिनारायणः कुण्डलाऽभिधग्रामात्प्रस्थानं कृत्वा ‘खाम्भडा’ इत्याख्यं ग्रामं समागमत् । खाम्भडाग्रामे केऽपि स्वामिनारायण- सम्प्रदायाऽऽश्रिता भक्ता नासन्, परन्तु ते सर्वे लोका भावपूर्णहृदया धार्मिका आसन् । ग्रामस्थास्ते सर्वेऽपि लोकाः समवेता बभूवुस्तथा भगवतः श्रीस्वामिनारायणस्य सभक्तिश्रद्धं सोत्साहञ्च स्वागतं चक्रुः ।

इमे लोकास्तत्त्वज्ञानं लेशमात्रमपि ज्ञातुमसमर्था आसन्, अतो भगवान् श्रीस्वामिनारायणस्ते साधारणजना यथाऽवगन्तुं शक्नुयुस्तथा प्राञ्जलभाषया पञ्चवर्तमानोपेतस्य धर्माऽऽचरणस्य वार्तां तेभ्यो बोधयन्नाह

**भो जनाः ! संसारेऽस्मिन् द्विविधा मानवाः सन्ति । धार्मिका अधार्मिकाश्च । तत्र ये धर्ममार्गमाश्रित्य जीवन्तः सन्ति**,  **ते चौर्यम्**,  **पारदार्यम्**,  **पैशुनम्**,  **अभक्ष्यभक्षणादि च सर्वं पातकं परित्यज्य परमेश्वरस्य भिया धर्माऽध्वानमेवाऽनुसरन्ति । अपि च येऽधार्मिका लोकाः सन्ति**,  **ते चौर्यम्**,  **पारदार्यम्**,  **मद्याऽऽमिषाऽभक्ष्यभक्षणम्**,  **व्यभिचारादि च यदखिलं पातकजातं तत्रैव रंरम्यन्ते । ये स्वश्रेय इच्छन्ति तैरधर्ममार्गो नैवाऽनुसर्तव्यः तथा धर्ममार्गमाश्रित्यैव सत्पुरुषस्य सङ्गमो विधेयः । एतेन निश्चप्रचं जीवस्याऽऽत्यन्तिकं श्रेयः सिद्ध्यतितमामित्यत्र नास्ति संशीतिलेशोऽपि**

इति । (सारंग.वच.१०) भगवतः श्रीस्वामिनारायणस्येमां कथावार्तां निशम्य ग्रामस्था नैके जना भगवदाश्रिताः सम्बभूवुः ।

भगवतः श्रीस्वामिनारायणस्योपदेशाः सर्वकालीनाः सर्वदेशीयाश्च सन्ति । वचनामृतग्रन्थे नैजैरनेकप्रश्नैर्मुमुक्षवः स्वजिज्ञासां तत्त्वबुभुत्साञ्चाऽभिव्यानञ्जुः ।

मानवस्य मृत्युर्वस्तुतो मृत्युर्नास्ति, किन्तु मानवस्य जिज्ञासाया मृतिरेव मरणमस्ति । जिज्ञासा ज्ञानस्याऽनन्तान् क्षितिवलयान् विस्तारयति । जिज्ञासाया उपशमनाय सन्ततं प्रश्नोत्तराणि भवेयुरेव ।

वचनामृतग्रन्थस्य प्रश्नोत्तराण्यद्भुतानि सन्ति । अध्यात्ममार्गे प्रचलन्तः अध्वनीनाः कोटिशो मुमुक्षवो मोक्षमार्गसम्बद्धप्रश्नानामत्र वचनामृतग्रन्थे सरलं समाधानं लभन्ते ।

मुमुक्षोर्व्यामोहक एकः प्रश्नो भवति यदध्यात्मसाधनायात्राया आरम्भः

**प्रथमप्रकरणम्**

[[२६]]

कुतः करणीयः ? इति । अस्य समाधानं कुर्वन् भगवान् श्रीस्वामिनारायणः प्राह हे भक्ताः ! एकाग्रेण मनसा मया वक्ष्यमाणं श्रृणुत । एतां वार्तां सम्यग्ज्ञात्वा यस्तदनुसारं प्रवर्तते, स एव मुक्तो भवति । तां विना तु वेदषट्शास्त्राऽष्टादशपुराणभारतादीतिहासादिग्रन्थश्रवणपठनादिभिरपि मुक्तो न स्यात् ।

एतावद्भूमिकावचांस्युक्त्वाऽग्रे भगवान् श्रीस्वामिनारायणो ब्रवीति यत् **हृदि विक्षेपस्य मुख्यं कारणमन्तःकरणं नास्ति**,  **किन्तु पञ्चज्ञानेन्द्रियाणि सन्ति । अतः पञ्चज्ञानेन्द्रियैर्गृह्यमाणस्य विषयपञ्चकस्य स्वरूपमज्ञात्वा साराऽसार- विवेकं विना यस्तं भोक्ष्यते**,  **स तु नारदसनकादिकसन्निभो महान् सन्नपि बुद्धिभ्रष्टतां प्राप्स्यति । अतः पञ्चेन्द्रियाणामाहारशुद्ध्यैवान्तःकरणं शुद्धतां यास्यति**,  **अन्तःकरणे शुद्धे जाते सत्येव भगवत्स्मृतिरजस्रं सेत्स्यति । किञ्चाऽस्य जीवस्य यादृक् सङ्गः**,  **तादृशं हि तस्याऽन्तःकरणं भवति **इति । (दुर्ग.प्र.वच.१८) भगवतः श्रीस्वामिनारायणस्याऽस्या वार्ताया इदं मर्माऽस्ति यत् मोक्षाऽवाप्तियात्राया उपक्रमस्तु साधकेन बाह्येन्द्रियाहारशुद्ध्यैव कर्तव्य इति ।

मोक्षाऽध्वनि गच्छता नैकेषु विघ्नेष्वागतेषु सत्स्वपि धैर्येण यात्राऽनुवर्तनीया, न मध्यमार्गे त्यक्तव्येति कथनं कुर्वता भगवता श्रीस्वामिनारायणेन वचनामृते इदमभ्यधायि यत्

**ध्यायमाना भगवन्मूर्तिर्यद्यपि हृदि न दृश्येत**,  **तथाऽपि ध्यानं कर्तव्यम्**,  **परन्तु कातरो भूत्वा तद्ध्यानं सर्वथा न त्याज्यम् **इति । (दुर्ग.प्र.वच.५)

**भक्तो भगवन्मूर्तेर्हृदये धारणे शूरो भवेत् । धारणायामसमर्थोऽपि कदापि वैक्लव्यं नाऽऽप्नुयात् । मूर्तिधारणे नित्यं नवनवश्रद्धः स्यात् । मूर्तिध्याने क्रियमाणे सति हृदयोत्थितान् दुःसंकल्पान् व्यपनयन्नपि यदि ते संकल्पा नाऽपगच्छेयुस्तर्हि भगवतो माहात्म्यं विबुध्याऽऽत्मानञ्च पूर्णकामं मत्वा तान् दुःसंकल्पान् भगवन्माहात्म्यज्ञानविचारेणाऽसत्यान् कुर्वाणो भगवत्स्वरूपं हृदि धारं धारं वर्षदशकं वा वर्षविंशतिर्वा वर्षपञ्चविंशतिः उताहो वर्षशतं भवेत्तथापि कापुरुषो भूत्वा भगवद्ध्यानाऽभ्यासं नैव त्यजेत्**

इति । (दुर्ग.प्र.वच.१५)

**अद्यारभ्याऽस्मत्सत्सङ्गसमवाये न केनचिदपि निरुत्साहा वार्ता कर्तव्या । सदोत्साहयुग्वार्तैव विधेया । यस्तु निरुत्साहां वार्तां विदध्यात्तर्हि**

[[२७]]

**स तु नपुंसको ज्ञेयः । अपि च येन केनाऽपि निरुत्साहा वार्ता कृता स्यात्तर्हि तेन स्वशुद्ध्यर्थमेकदिनमुपवासः कर्तव्यः **इति । (दुर्ग.प्र.वच.१७)

**यः परमपदप्रेप्सुरस्ति तेन स्वस्मिन् पौरुषमवलम्ब्यम्**,  **किन्तु परतन्त्रतां भजन् मतिदैन्येन नोपवेष्टव्यम् । तेनेदं विचारणीयं यद्यथा देहेऽस्मिन् अन्तःकरणचतुष्टयम्**,  **इन्द्रियदशकम्**,  **प्राणपञ्चकञ्च विद्यते तथैव देहेऽहमस्मि जीवात्मा । अहन्त्वन्तःकरणेन्द्रियादिभ्यः सामर्थ्येऽधिकोऽस्मि**,  **सर्वनियन्ताऽस्मि । किन्तु कदाचिदप्येवं न मन्तव्यं यदहं तुच्छोऽस्मि**,  **इमानीन्द्रियान्तःकरणानि च बलवन्ति सन्ति **इति । (दुर्ग.म.वच.१२)

वचनामृतेऽस्मिनेतावत्पूर्वोक्तां वार्तां विधाय भगवान् श्रीस्वामिनारायणोऽस्यां दैहिकनगर्यां राज्यं कर्तव्यञ्चेत् कीदृशी राजनीतिः शिक्ष्या ? इत्यस्य मनोज्ञं विवेचनञ्चकार । भगवतः श्रीस्वामिनारायणस्याऽयमुपदेशो मोक्षमार्गे चलताम् अध्वन्यानां कृते सङ्कल्पशक्तिप्रवर्धनकृदस्ति ।

भगवन्मूर्तौ ध्यायमानायां सत्यां यदि दुःसङ्कल्पा हृदयात्समुत्तिष्ठन्ते, तर्हि ते कथमपाकरणीयाः ? इत्यस्य प्रश्नस्य सरलमुपयुक्तञ्चोत्तरं ददानः प्रवक्ति भगवान् श्रीस्वामिनारायणो यत्

**भगवतो ध्याने क्रियमाणे सति समुद्रे जायमानाः कल्लोला इव मनसि यद्यशुभाः सङ्कल्पा जायेरन्**,  **तर्हि ध्यानं हित्वा निर्लज्जं तालीवादनपूर्वकं ‘स्वामिनारायण ! स्वामिनारायण !’ इत्थमुच्चैः स्वरैर्नामस्मरणं कर्तव्यम् । तथा च ‘हे दीनबन्धो ! हे दयासिन्धो !’ इत्येवं भगवान् प्रार्थनीयः । किञ्च भगवत ऐकान्तिका मुक्तानन्दस्वामिसन्निभा महान्तः साधवोऽपि नामसंकीर्तनेन प्रार्थनीयाः । तेन ते दुःसङ्कल्पाः सर्वे सद्य उपशाम्यन्ति**,  **शान्तिश्चाऽनुभूयते । किन्तु पूर्वोक्तमुपायमतिरिच्य अशुभसंकल्पनिवारक- मुपायान्तरं नाऽस्त्येव **इति । (लौह.वच.६)

मनोनिग्रहयुक्तिज्ञो भगवान् श्रीस्वामिनारायणः स्वाश्रितेभ्यो मुमुक्षुभ्यः सारल्येन ध्यानयुक्तिं प्रशिक्षयन्नाह **यदाऽन्तःकरणे तमोगुणरजोगुणयोरावेगः स्यात्तदा ध्यानं न कर्तव्यम् । तस्मिन् काले तु केवलं मन्त्रजपो वा आत्मविचार एव कर्तव्यः । अन्तःकरणे यदा सत्त्वगुणस्योद्रेकः स्यात्तदा भगवन्मूर्तर्ध्यानं कर्तव्यम् **इति । (दुर्ग.प्र.वच.३२) ध्यानस्य विक्षेपनिवारकमेतादृशं सरलसाधनं वचनामृतग्रन्थमतिरिच्याऽन्यत्र सर्वथा दुर्लभमेव ।

**प्रथमप्रकरणम्**

[[२८]]

वचनामृतग्रन्थे नैके प्रश्नाः सन्ति । तेषु केषाञ्चन प्रश्नानां दिङ्मात्रेण निदर्शनम् अधोनिर्दिष्टप्रकारेणाऽस्ति ।

१. भगवत्स्वरूपेऽखण्डा चित्तवृत्तिः कथं तिष्ठेत् ?

२. भगवतः सगुणत्वं कीदृशमस्ति ? निर्गुणत्वञ्च कीदृशमस्ति ?

३. कः सविकल्पकसमाधिः ? कश्च निर्विकल्पकसमाधिः ?

४. का सविकल्पकस्थितिः ? का च निर्विकल्पकस्थितिः ?

५. कः सविकल्पकनिश्चयः ? कश्च निर्विकल्पकनिश्चयः ?

६. कदा ध्यानं करणीयम् ? कदा च न करणीयम् ?

७. को ध्यातुं योग्यः ? कश्च ध्यातुमनर्हः ?

८. का नामोपासना ? क उपास्यः ? कश्चाऽनुपास्यः ?

१०. धर्मज्ञानवैराग्यभक्तीनां किं स्वरूपम् ? कथञ्चैतेषामुदयः स्यात् ?

११. वासनास्वरूपं किम् ? कथं वा वयं निर्वासनिका भवेम ?

१२. स्वभावः कः ? कथं स्वभावस्य निवृत्तिर्भवेत् ?

१३. कामक्रोधलोभमोहमानमदमत्सरादयो दोषाः कथं निवर्तेरन् ?

१४. संन्यासी वरीयानुत गृही ?

१५. सत्यशौचादयः कल्याणकृतो गुणा मुमुक्षौ कथमाविर्भवन्ति ?

१६. सदा सुखिनः कथं स्याम ?

इत्थं प्रकारेण वचनामृतग्रन्थे साधवो हरिभक्ताश्च स्वीयान् जिज्ञासोपेतान् शतशः प्रश्नान् प्रस्तुवन्ति, स्वमानसिकक्लेशानाविष्कुर्वन्ति च । भगवान् श्रीस्वामिनारायण एतेषां प्रश्नानामत्यन्तसरलभाषया नैकविधैर्लोकभोग्यदृष्टान्तैः समाधानं करोति । तद्यथा

कूपखननदृष्टान्तः, शिथिलजलकूल्यादृष्टान्तः, छिद्रितघटस्य दृष्टान्तः, पाषाणखण्डे रज्ज्वा रेखाकरणस्य दृष्टान्तः, वणिजो लेखाविवरणस्य दृष्टान्तः, पतङ्गसूत्रदृष्टान्तः, शकटदृष्टान्तः, गोदृष्टान्तः, शुनकशावकदृष्टान्तः, चौरदृष्टान्तः, कुसीददृष्टान्तः, छिन्नकौपीनदृष्टान्तः, तुम्बस्य दृष्टान्तः, हैमसूत्रदृष्टान्तः, पक्षिनीडस्य दृष्टान्तः, कालचक्रस्य दृष्टान्तः, मनोरूपिणः पिशाचस्य वंशवृक्षे नियोजनस्य दृष्टान्तः, पतिव्रताया नार्या दृष्टान्तश्चेत्यादयः । इमान्युदाहरणानि गभीरतार्किक- विषयाणामप्यवबोधनाय सारल्यं कल्पयन्ति ।

[[२९]]

## प्रश्नप्रतिवचने पूर्णतया निर्दम्भत्वम्

वचनामृतग्रन्थस्य प्रश्नोत्तरमञ्चे परिपूर्णतया निर्दम्भत्वं सम्भृतमस्ति । अत्रैकमुदाहरणं पश्यन्तु

सामान्यतो भगवतः श्रीस्वामिनारायणस्य साधवः पूर्वाऽऽश्रमादेव विरक्ता भवन्ति । न हि तेषां लेशमात्रसम्बन्धः स्वपूर्वाऽऽश्रमेण सह । सन्दर्भेऽस्मिन्नेकदा भगवान् श्रीस्वामिनारायणः सदसि प्रोक्तवान् यत्

**अस्मद्बाल्यकाले वृक्षाऽऽघातव्रणोऽभूत् । तं वृक्षाऽऽघातव्रणचिह्नं यदा वयं पश्यामस्तदा स वृक्षः**,  **सा सरसी**,  **जन्मभूमिश्चाऽस्मत्स्मृतिपथमायान्ति**,  **अतो जन्मभूमेर्देहसम्बन्धिवर्गस्य च विस्मरणं दुःशकमस्ति । यदि भवत्सु कश्चिदपि जन्मभूमिं स्वदैहिकसम्बन्धिवर्गं च न स्मरति**,  **सोऽस्यां सदसि निर्दम्भः सन् वदतु । अपि च यदि कश्चित् लज्जावशात् स्वगृह- जन्मभूम्यादिपूर्वाऽऽश्रमस्मरणवृत्तान्तं सदसि न वदेत्**,  **तर्हि तस्मै भगवतः श्रीनरनाराणस्य शपथोऽस्ति । एवं भगवतोक्ते सति सर्वैः साधुभिः स्वान्तःकरणस्य यादृशी स्थितिरासीत्तादृशी भगवतः श्रीस्वामिनारायणस्य पुरतो निर्दम्भत्वेन निवेदिता **इति । (दुर्ग.प्र.वच.३७) यदि स्वेष्टदेव एतावत् निश्छद्मोपेतः स्यात्, तर्हि तच्छिष्यैस्तु निष्कपटैर्भवितव्यमेव ।

भगवतः श्रीस्वामिनारायणस्य सदसि सर्वदा सर्वविधान् प्रश्नान् प्रष्टुं पूर्णतया स्वतन्त्रताऽऽसीत् । एकदा भगवान् श्रीस्वामिनारायणो दुर्गपुरे उत्तमनृपस्य दुर्गे विराजमान आसीत् । तस्मिन् समये श्रीपूर्णानन्दस्वामी तमप्राक्षीद्यत् हे भगवन् ! इन्द्रियाण्यन्तःकरणानि तु मायिकानि सन्ति । भगवाँस्तु मायातीतोऽस्ति । एवं सति विजातीयैर्मायिकैश्चक्षुरादिभिरिन्द्रियैर्भगवान् कथं वा ज्ञानविषयः स्यात् ?

पूर्णानन्दस्वामिनोऽयं प्रश्नः स्वसन्मुखं विराजमानस्य प्रत्यक्षस्य भगवतः श्रीस्वामिनारायणस्य भगवत्तां साक्षात् स्पृशति स्म ।

सामान्यतो यद्यन्यः कश्चिच्छाशकतुल्यो गुरुरेतत्प्रश्नोत्तरदाता स्यात्, तर्हि तत्प्रतिक्रियाऽन्यथैव स्यात् । किन्त्वयं भगवान् श्रीस्वामिनारायणोऽनुपमो भगवानासीत् । तेन मन्दं मन्दं हास्यं कृत्वाऽस्य प्रश्नस्य हार्दमुद्धाट्य पृष्टं यत् भोः साधुवर्य ! मायिकेन्द्रियाऽन्तःकरणैर्यदि भगवान् ज्ञानविषयः स्यात्, तर्हि सोऽपि मायिक एवोपपद्यते अर्थादहं त्वत्सन्मुखस्थः प्रत्यक्षो भगवानपि मायिक एव

**प्रथमप्रकरणम्**

[[३०]]

स्यामित्येव खलु भवतः प्रश्नस्याऽभिप्रायः ?

तदा पूर्णानन्दस्वामी, अन्ये च सन्तोऽपि मार्मिकं मन्दहसनं विधाय प्राहुर्यत् हे भगवन् ! सत्यमुदितं भवद्भिः । स एवाऽस्मत्प्रश्नस्याऽऽशयोऽस्ति, स चाऽऽशयो भवद्भिर्विस्तरेण समर्थितः ।

पूर्वोक्तप्रश्नस्य समाधानं विस्तरेण कुर्वता भगवता श्रीस्वामिनारायणेन इदमुत्तरमकारि यत्

**यः प्रधानपुरुषमहापुरुषमहामायाऽक्षरादिसर्वेभ्यः परतया स्थितः अक्षराऽतीतः**,  **सर्वकारणकारणः**,  **सर्वेश्वरेश्वरश्च**,  **स एवाऽयं भगवान् निर्व्याजकरुणया जीवानां कल्याणाय पृथिव्यामवतीर्य सर्वलोकेभ्यः प्रत्यक्षं स्वदर्शनं ददाति । तस्मिन् काले यो जीवः साधुसङ्गमं कृत्वा तस्य भगवतः पुरुषोत्तमस्य पूर्वोक्तं यथार्थमहिमानं जानाति तदा भगवन्माहात्म्यज्ञानबलेन तस्य जीवस्येन्द्रियान्तःकरणानि अखिलान्यपि पुरुषोत्तमरूपाणि अर्थात् पुरुषोत्तमसजातीयानि भवन्ति । ततस्तैश्च स जीवो भगवन्मयैरिन्द्रियान्तःकरणैर्भगवन्तं साक्षात्कृत्य तस्य दृढनिश्चयं कुरुते **इति । (दुर्ग.प्र.वच.५१)

अत्रैव वचनामृते दृष्टान्तमाह **यथा वै हीरको हीरकेणैव विध्यते**,  **न  त्वन्येन साधनेन**,  **तथैव भगवन्निश्चयो भगवतैव भवति **इति । (दुर्ग.प्र.वच.५१)

**अपि च भगवद्दर्शनमपि भगवद्द्वारैव भवति**,  **किन्तु मायिकैः इन्द्रियान्तःकरणैर्न तत्सम्भवति **इति । (दुर्ग.प्र.वच.५१)

प्रायेण धर्मसभायां कामदोषविषयिणी चर्चा निर्दम्भत्वेन न भवति, किन्तु भगवान् श्रीस्वामिनारायणो दुर्गपत्तनीयप्रथमप्रकरणीये त्रिसप्ततितमे वचनामृते निर्दम्भत्वेन कामदोषविषयिणीं चर्चाञ्चकार । कामदोषस्य विस्तरेण वर्णनं कृत्वा सः कामदोषः कथं समूलमपाकर्तव्यः ? इत्यस्योपायानपि प्रादर्शयत् । किञ्च दुर्गपुरीयमध्यस्थप्रकरणीये त्रयस्त्रिंशे वचनामृतेऽपि निष्कामव्रतं कथं दार्ढ्यम् आप्नुयात् ? इत्यस्य सुस्पष्टोपायान् प्रादर्शयत् ।

[[३१]]
