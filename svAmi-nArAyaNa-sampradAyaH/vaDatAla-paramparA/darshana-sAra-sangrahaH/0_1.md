+++
title = "० १"

+++

## आशीर्वादपत्रम्
॥ श्री हरिकृष्ण ॥


॥ श्री स्वामिनारायणो विजयतेतराम् ॥

सनातन धर्मधुरंधर आचार्य श्री १००८ श्री राकेशप्रसादजी महाराजश्री श्री लक्ष्मीनारायण देव दक्षिण देश गादी  
संस्थान : वडताल - पीन: ३८७ ३७५  

तीर्थक्षेत्र  
आशीर्वादपत्रम्  
ता. १२-१०-२०१७ -  
  

वृत्तालयनिवासिनः श्रीलक्ष्मीनारायणदेवस्य तथा आराध्येष्टदेवस्य श्रीहरिकृष्णमहाराजस्य चरणाऽरविन्दसन्निधेः लिखतः वृत्तालयवासिश्रीलक्ष्मीनारायणदेवपीठाधिपतेः परमपूज्यस्य धर्मधुरन्धरस्य १००८ आचार्यवर्यस्य श्रीराकेशप्रसादजीमहाराजस्य शुभाशीर्वादपूर्वकं जय श्रीस्वामिनारायणः ।

अस्माकं सम्प्रदाये वचनामृतग्रन्थस्य महत्त्वपूर्णं स्थानमस्ति । अस्मत्स्वामिनारायणसम्प्रदायस्य महत्तां गाम्भीर्यं चाऽवगन्तुमस्य वचनामृतग्रन्थस्याऽभ्यासोऽत्यावश्यकोऽस्ति । किञ्चाऽस्य वचनामृताऽभ्यासस्य पूर्वं तद्भूमिकायाः ज्ञानंत्वधिकमहत्त्वपूर्णमस्ति । पूर्वकाले वृत्तालयधामस्थेनविद्वद्भूषणेन अक्षरनिवासिना शास्त्रिश्रीहरिजीवनदासस्वामिना वचनामृतस्याऽतिगूढार्थरूपा भूमिका विरचिता । किन्त्विदानीन्तने वर्तमान सम्प्रदायस्य वरिष्ठं विद्वद्वर्यं शास्त्रिणं श्रीमाधवप्रियदासस्वामिनंहार्दमभिनन्दनं वयं पाठयामः, यतो हि तेन स्वामिवर्येण सनातनपरम्पराया अनुसन्धानेन सह श्रीस्वामिनारायणदर्शनसारसङ्ग्रहः इति नामकः संस्कृतभाषयो- पनिबद्धः ग्रन्थरत्नः निर्मितः ।

कस्यचिदपि तत्त्वदर्शनजिज्ञासोरभ्यसिषोश्च स्वामिनारायणसम्प्रदायस्य तत्त्वदर्शनमवगन्तुं ग्रन्थोऽयं महदुपकारी भविष्यति इति वयं दृढंविश्वसिमः । अनेन शास्त्रिवर्येण देशविदेशेषु सत्सङ्गविचरणं कृत्वा श्रीहरेः सर्वजीवहितावहसन्देशं सर्वजनेषु प्रवर्तयितुं यया रीत्या प्रयासः कृतः, स त्वादर्शरूपोऽस्ति स्थास्यति च । किञ्च शास्त्रिस्वामिनः लेखनकार्येणैतादृशमुत्कृष्टं साहित्यं भविष्यत्कालेऽपि सम्प्रदास्य कृते सम्प्राप्नुयादिति वयं शुभाभिभावनां प्रकटयामः ।

पुस्तकस्याऽस्य प्रकाशने सर्वप्रकारैः सहकारकर्तॄणां मङ्गलं भवेदिति वृत्तालयविहारिणः श्रीहरिकृष्णमहाराजस्य चरणकमलयोः प्रार्थनया सहाऽस्माकंहार्दभावेन जय श्रीस्वामिनारायणः।
(n)


श्री निलकण्ठ ! हरिकृष्ण ! हरे ! दयालो, स्वामिन् !  
परात्पर-वराक्षरधामवासिन् ।  
हरिप्रसाद ! पुरुषोत्तम ! धर्मपुत्र ! नारायणं सुखनिधिप्रणमाम्यह त्वाम् ॥


[[१]]
## समर्पणम्
वचनामृतोद्गातुः भगवतः श्रीस्वामिनारायणस्य चरणाऽरविन्दयोः॥

वाणी मङ्गलरूपिणी च हसितं यस्याऽस्ति वै मङ्गलम्  
नेत्रे मङ्गलदे च दोर्विलसितं नॄणां परं मङ्गलम् ॥  
वक्त्रं मङ्गलकृच्च पादचलितं यस्याऽखिलं मङ्गलम्  
सोऽयं मङ्गलमूर्तिराशु जगतो नित्यं क्रियान् मङ्गलम् ॥  

सद्ब्रह्मात्मादिशब्दैः श्रुतिषु निगदितश्चेतनाऽचेतनात्मा  
स्वामी नारायणो यः स्वतनुचिदचितोः सौक्ष्म्यतः सोऽविभक्तः ।  
सङ्कल्प्याहं बहु स्यामिति समुदभवत् सत्त्यदात्मा+++(=??)+++ विभक्तो  
विश्वत्राणाय भूयादनवधिमहिमा नित्यनिर्धूतदोषः ॥

## प्रकाशकीयम्

वचनामृतं वचनामृतोपमम् । वचनामृतमिदं न हि कस्यचिच्छाब्दिकस्य शाब्दिकगुम्फनं वा नैयायिकस्याऽनुमितेर्वा वेदान्तिनो वादप्रवादस्य प्रतिफलम् । बौद्धिकव्यायामं विधाय जातस्य प्रतिवादिभयङ्करस्य पण्डितस्य प्रातिभप्रतिफलरूपोऽयं ग्रन्थो नाऽस्ति ।

कन्दमूलादि भुक्त्वा जपतपोव्रताऽनुष्ठानादिप्रभावाऽतिशयात् जातानां केषाञ्चिदात्मद्रष्टॄणां योगिनामदृष्टपूर्वा धिषणाचमत्कृतिरूपो नह्ययं वचनामृतग्रन्थः । साक्षात्कृतपरमात्मनां परमहंसानां वाचोऽपि न हीमानि वचोऽमृतानि सन्ति, अपि त्वेतानि परब्रह्मपुरुषोत्तमस्य परावाचः सन्ति ।

ऐहिकसाहित्यवाङ्मयाऽवकाशे नैके ध्रुवायमाणग्रन्था रचयाम्बभूविरे, यत्र परमात्मनोऽपरोक्षाऽनुभूतेश्छाया अवलोक्यते । साम्प्रदायिकसाहित्ये प्रत्यक्षाऽनुभव- भरिता वाण्यो भवन्ति, परमियन्त्वानन्दकन्दस्य श्रीसहजानन्दमहाप्रभोर्हृदय- सरोजात्तेजःपुञ्जप्रवाहतया विनिस्सृता परावाक् ।

वचनामृतग्रन्थेषूल्लिखितं तत्तत्तिथिदिनाङ्कस्थलनिर्देशादि खलु वैश्विक- साहित्यैतिह्ये कश्चिदपूर्व एवाऽध्वाऽस्ति । यदि कश्चन साहित्यतत्त्वानुसन्धित्सुः ऐतिह्यग्रन्थस्य चरमपुटान्यलोकयेत्तर्ह्यवश्यं सोऽभिधास्यति यद्वचनामृतं गुर्जर- साहित्यस्य कश्चिदपूर्वमेव गौरवम् ।

आध्यात्मिकसाहित्यक्षिरोदधेस्सारभूतं नवनीतमस्ति वचनामृतम् । वचोऽमृतनवनीतमेतद्विना मन्थनं लब्धमत एव श्रीहरेरनुग्रहवाक्यसुधासिन्धुः ।

साहित्यदृष्ट्या गुर्जरगिरायारनर्घसाहित्ये गद्यपद्योभयविधग्रन्थेषु श्रीस्वामिनारायणीयसम्प्रदायस्याऽवदानम् अविस्मृत्यमिति साहित्यविदो मुक्तकण्ठेन सङ्गिरन्ते । तत्राऽपि विभिन्नवयोवतां नानास्तरीयाणां साधकानां कृते वचनामृतं सरलं तथेदमित्थन्तया मार्गदर्शनं करोति ।

[[२]]

वचनामृतन्नाम साध्यसाधकानां काचित्स्फूर्तिमती संगोष्ठी । वचनामृतन्नाम गुर्जरभाषाया आद्यो गद्यग्रन्थराट् । वचनामृतन्नाम दुर्गमसाधनाऽध्वनः प्राञ्जलः याथातथ्योपदेशः । वचनामृतन्नाम प्रज्ञातेजोधरित्री शब्दशक्तिः । वचनामृतन्नाम गुर्जरगद्यसाफल्यस्याऽद्यं शृङ्गम् ।

आलङ्कारिकभाषया यद्यभिधातव्यन्तर्हीदं सुवचञ्यत् नवविंशशताब्दस्य गुर्जरगीता नाम वचनामृतम् । आध्यात्मिकसाधनामार्गस्य पाथेयमिदम् । मायिकचक्रव्यूहविभेदनकलापाठको गुरुरस्ति ग्रन्थराडयम् । साधकानामनेक- समस्यानां केवलैका कुञ्चिका वचनामृतम् । यस्य निःश्वसितं वेदाः, तस्यैव वाङ्मयस्वरूपं वचनामृतम् । शब्दब्रह्मपरब्रह्मोभयस्यैकात्म्यं नाम वचनामृतम् । वचनामृतानि शब्दैरभिव्यज्यन्त इत्यतः शब्दब्रह्म त्वस्त्येव, परं ते शब्दाः वृत्तालयविहारिणः श्रीहरिकृष्णमहाराजस्य सत्त्वाच्छिक्षापत्रीवत् भगवतोऽभिन्नानीति वक्तव्ये न काचिदतिशयोक्तिः । अत एव वचनामृतनिष्णात उभयब्रह्मनिष्णातो भवतीत्यत्र न काचित्संशीतिः । तस्मादेव हेतोः वचोऽमृतानां पठनमनननिदिध्यासनादि साक्षात्कारयितुं शक्नुयात् ।

अन्तःकरणग्रन्थीनामुच्छेदकोऽयं वचनामृतग्रन्थः । शाब्दिकदृशा यथाऽयं ग्रन्थः सरलस्तथैव साधनादृष्ट्या क्लिष्टोऽप्यस्ति । श्रीस्वामिनारायणीयसम्प्रदाये साक्षरनिरक्षरास्समेऽप्येतद्ग्रन्थाऽभ्यसनशीला दृश्यन्ते । किञ्चाऽभ्यस्यतां साधकानामुपरि श्रीहरेरनुग्रहोपलब्धिसूचकाः प्रसङ्गा नैकेऽभूवन् ।

अद्यत्वे तत्त्वविविदिषयाऽध्येतुकामानां बौद्धिकानां कृते या भूमिकाऽपेक्ष्यते स्म, सा खलु परमपूज्यानां सद्गुरूणां शास्त्रिश्रीमाधवप्रियदासजीस्वामिचरणानां सारस्वतलेखन्या सम्पूरिता । परिव्राजकैः श्रीचरणैः शास्त्रीयमर्यादयाऽऽवश्यक- भूमिकाया निर्मितिरकारि । शास्त्रिणः स्वामिनः श्रीमाधवप्रियदासजीमहाभागाः सिद्धहस्ता लेखकवर्याः सन्ति, यैरनेके ग्रन्थाः प्राणीयन्त । वचनामृतभूमिकेयं तत्त्वजिज्ञासूनामध्येतॄणां कृते मूलस्तम्भायमानं मार्गदर्शनं विधास्यतीत्यत्र न किञ्चिदपि संशीतिपदम् ।

दुर्गपुरीयमध्यप्रकरणीयाऽष्टपञ्चाशवचोऽमृततरङ्गाऽऽधारेण यथा महामुनि- श्रीमुक्तानन्दादयः परमहंसाः यां साहित्यनिर्मितिपरम्परां समारभन्त, सा च

[[३]]

श्रीमाधवप्रियदासजीस्वामिचरणसन्निभैः सद्भिरक्षुण्णतया परिपाल्यमानाऽस्ति इत्यतोऽस्मद्वृत्तालयसंस्था हृदाऽऽनन्दातिशयमभिव्यनक्ति ।

महदानन्दस्य विषयो यदयं ग्रन्थस्तु श्रीसोमनाथसंस्कृतविश्वविद्यालयस्य दर्शनविभागे स्वामिनारायणवेदान्ते शास्त्रिकक्ष्यायां पाठ्यक्रमे महतादरेण स्थापितः। श्रीस्वामिनारायणीयमूलभूतसिद्धान्तान् अवबोद्धुम् उद्युक्तानां जिज्ञासूनां कृते तु ग्रन्थोऽयं महदुपकारको भविष्यतीति मे दृढविश्वासः । परमादरणीयैः माधवप्रियस्वामिवर्यैः सम्प्रदायस्य मूलभूतसिद्धान्ताः एतद् ग्रंथमाध्यमेन प्रकाशिताः इत्येतदर्थं स्वामिनारायणसम्प्रदायः पूज्यानां स्वामिचरणानां सदैव ऋणी भवेदिति मदीया हार्दाऽभ्यर्थनाऽस्ति ।

**विद्यावारिधिः श्रीसंतवल्लभदासजीस्वामी वृत्तालयः**

**प्रकाशकीयम्**

[[४]]

## शुभाशंसनम्

भगवता श्रीस्वामिनारायणेन गद्यपद्यात्मकेन संस्कृतेन भारतीयदर्शनशास्त्राणां धर्मशास्त्राणाञ्च सारभूतस्वरूपा **“शिक्षापत्री” **प्रणीता । किञ्च तस्यैव मुखकमलात् **“वचनामृतम्” **इत्याख्यो मूलतो गुर्जरभाषानिबद्धः अमृतकल्पवचोनिचयः समुद्गत इति सम्पूर्णमानवतायाः कल्याणार्थं तस्यैव परब्रह्मपुरुषोत्तमनारायणस्य भगवतः श्रीस्वामिनारायणस्य महानेषोऽनुग्रहः । अतीव गूढरहस्यभूतानामाध्यात्मिकतत्त्वानां प्रश्नोत्तरशैल्या जीवत्सरलदृष्टान्तैरुपस्थापनद्वारैषो वचनामृतग्रन्थो गुर्जरभाषया प्रणीत आद्य आध्यात्मिकरहस्यपूर्णो ग्रन्थराज इति प्रसिद्धिमवाप्तवानस्ति । तस्मिन् वचनामृते प्रबोधितं मूलसम्प्रदायानुसारिणं श्रीस्वामिनारायणदर्शनसारसङ्ग्रहं संस्कृतभाषयोपनिबद्धवन्तं विद्यावाचस्पतिस्वामिश्रीमाधवप्रियदासमहोदयं सादरं सप्रणामम् अभिनन्दनञ्च व्याहृत्य परमो मोदोऽनुभूयते मया ।

श्रीमद्भगवद्गीतायां यथा श्रीभगवानाह -

**“सर्वस्य चाऽहं हृदि सन्निविष्टो मत्तः स्मृतिर्ज्ञानमपोहनं च”**

(गीता १५.१५)

किञ्च **“ईश्वरः सर्वभूतानां हृद्देशेऽर्जुन तिष्ठति” **(गीता १८.६१) तथा शिक्षापत्र्यामीश्वरं निरूपयन् भगवान् श्रीस्वामिनारायणो वदति -

**हृदये जीववज्जीवे योऽन्तर्यामितया स्थितः ॥**

**ज्ञेयः स्वतन्त्र ईशोऽसौ सर्वकर्मफलप्रदः ॥ **(शिक्षा. १०७)

एवञ्च श्रीकृष्णरूपेण आराध्यस्येश्वरस्य पुरुषोत्तमत्वं परब्रह्मत्वं सर्वाऽऽविर्भावकारणत्वञ्च तत्रोररीकृतम् अस्ति -

**स  श्रीकृष्णः परं ब्रह्म भगवान् पुरुषोत्तमः ।।**

**उपास्य इष्टदेवो नः सर्वाऽऽविर्भावकारणम् ॥ **(शिक्षा. १०८)

[[५]]

सर्वव्यापी भगवान् परमेश्वरः यद्यपि निर्गुणो निराकार इति सर्वविदितमिदं तथ्यं तथाऽपि सः निजाऽक्षरपदे सदा साकाररूपः सन् विराजते । किन्तु नराकृतिचेष्टो भगवान् कैवल्यरूपो निर्गुण इति विज्ञेयः । परमात्मनस्तस्य संकल्पविशिष्टवेषेण साक्षात्सम्बन्धेन मायाऽपि अक्षरधामतुल्या निर्गुणा भवतीत्यतो भगवतो मायायां प्रवेशे सत्यपि तस्मिन्नशुद्धत्वभयं क्वचिदपि नाऽस्तीत्यनुशास्ति भगवान् श्रीस्वामिनारायणः ।

एवमेव ब्रह्मपरब्रह्मणोर्भेदं निरूप्याऽत्र परब्रह्मणः स्वामित्वमुपास्यत्वं वा, अथ च ब्रह्मणः सेवकत्वम् उपासकत्वं साधितमस्ति । भगवतः श्रीस्वामिनारायणस्य वचनामृते सर्वशास्त्रगतं सारं पुरस्कृत्य सृष्ट्युत्पत्तिक्रमः निरूपितः । तत्र महापुरुष- महामायेतिरूपद्वयमिदं प्रकृतिपुरुषयुगलमिति विमृष्टम् ।

शिक्षापत्र्यां भागवतधर्मस्य संरक्षणसम्पोषणसंवर्धनान्युद्दिश्य भुव्यवतारं साऽनुग्रहं स्वीकृतवता भगवता श्रीस्वामिनारायणेन शिक्षापत्र्यां धर्मज्ञानवैराग्य- भक्त्याख्यानि चत्वारि साधनान्युल्लिख्य नैकेषु वचनामृतेष्वेतेषां साधनानामतीव मनोरमं व्याख्यानमुपन्यस्तम् । तत्राऽपि साधनानामेतेषां परस्परं सहकारित्वञ्च प्रदर्शितम् ।

वचनामृते विविधैर्दृष्टान्तैः सह भगवान् श्रीस्वामिनारायण उपासनाया विशिष्टं महिमानं बोधयति । तदतिरिच्य पातिव्रत्यधर्मविवेकं प्रशंसति, भगवदाश्रयमाहात्म्यं चोररीकरोति ।

एवंविधो भगवतः श्रीस्वामिनारायणस्य वचोरूपोऽमृतकुम्भोऽयं वचनामृत- ग्रन्थः । वस्तुतो ग्रन्थविशेषोऽयं न केवलं पाठविषयकः पाठ्यक्रमाऽन्तर्भूततासिद्धये न स्यात्, अपि तु जीवनदर्शनत आरभ्य पदार्थाऽवगमनम् आनन्दाऽनुभूतिश्चेति किञ्चित्परमं लक्ष्यमेतेन साधनीयमस्ति ।

अत एव **श्रीस्वामिनारायणदर्शनसारसङ्ग्रहः **इति प्रकाश्यमाने ग्रन्थेऽस्मिन् विद्यावाचस्पतिना श्रीमता स्वामिश्रीमाधवप्रियदासवर्येण एतत्सर्वं मूलसम्प्रदायाऽनुसारिणीं व्याख्यां पुरस्कृत्य मूलशिक्षापत्र्याधारेण वचनामृतेति ग्रन्थविवेचनं मनसि निधाय विहितमस्तीति महानयं प्रमोदावहप्रसङ्गो विद्यते ।

**शुभाशंसनम्**

[[६]]

ग्रन्थविशेषेणाऽनेन वास्तविकतया सर्वेऽपि सहृदया भूयो भूय उपकृता दृढीभूताश्च भविष्यन्त्येव । विविधशिक्षणसंस्थासु अधीयानाः छात्रा अपि भूयो लाभान्विता भविष्यन्ति ।

डो. श्रीमाधवप्रियदासवर्या एतस्य कार्यस्य कृते भूयो भूय अभिनन्द्यन्ते । भूरिशो व्यस्ततायां सत्यामपि भगवतः श्रीस्वामिनारायणस्य मूलदार्शनिकतत्त्वानां सम्यक्प्रचारप्रसारार्थं श्रीस्वामिनारायणदर्शनसारसङ्ग्रहमिमं विरच्य मान्यस्वामिवर्येण समाजस्य राष्ट्रस्य च विशिष्ट उपकारः कृतोऽस्ति । तादृशं विशिष्टं दार्शनिकं सारस्वतञ्च कार्यं स्वामिवर्यो निरन्तरं साधयत्विति परमेश्वरः श्रीसोमनाथः सप्रश्रयं विनिवेद्यते ।

**गोपबन्धु मिश्रः**

माननीयः कुलपतिवर्यः श्रीसोमनाथसंस्कृतविश्वविद्यालयः, वेरावलम्

[[७]]

## द्विपदम्

मम भाग्योपचयात् विद्यागुरूणाम्, अध्यात्मगुरूणामाशिषा परमपूज्यानां माधवप्रियस्वामिनां मूलसंप्रदायानुसारिणः वचनामृतप्रबोधितस्य **श्रीस्वामिनारायणदर्शनसारसङ्ग्रहस्य **दर्शनसौभाग्यं मया लब्धम् । एतदवलोकनार्थं मां स्मृतवन्तः श्रीमन्तो माधवप्रियस्वामिन इत्यत आदौ तेषां चरणनलिनयोर्मदीयां भक्तिपूतां नतिततिसमर्पणपुरस्सरं कृतज्ञताम् आविष्करोमि ।

तपोधनैः ज्ञानधनैश्च श्रीमाधवप्रियस्वामिभिः **श्रीस्वामिनारायणदर्शन- सारसङ्ग्रहा**ख्यो ग्रन्थो लोककल्याणकामनया परब्रह्मस्वरूपस्य श्रीस्वामिनारायणमहाप्रभोर्मुखान्निर्गतान्युपदेशवचनान्याविश्वं ख्यापयितुं च विरचित इति मोमुद्यते मे चेतः ।

ज्ञानामृतोपमे एतस्मिन् ग्रन्थे विषयविभाजनदिशा प्रकरणत्रयमस्ति । प्रथमप्रकरणं विभागद्वयोपबृंहितमस्ति ।

वचनामृतवैभवप्रकरणमित्याद्यम्, प्रमाणप्रकरणमिति द्वितीयम् । द्वितीयप्रकरणे प्रमेयप्रकरणस्य वर्णनं कृतम् । तृतीयप्रकरणे साधनप्रकरणस्योपस्थापनं कृतम् अवलोक्यते । अन्ते परिशिष्टभागे पञ्चानादिभेदनिरूपणं तथा च ब्रह्माऽक्षरादिशब्दानां मुख्यार्थविचारः कृतोऽस्ति ।

पूर्वभूमिकायां जगन्नियन्तुः साक्षात्परमात्मावतारभूतस्य श्रीस्वामिनारायण- भगवतो विविधानां मनसाऽचिन्त्यानां वैभवस्वरूपाणां वर्णनं सहेतुकं श्रीस्वामिभिः स्फुटगिरा निरूपितम् ।

भारतीयदर्शनवाङ्मये यद्यपि सन्ति शास्त्राण्यनेकानि तथाऽपि श्रीस्वामिनारायणसम्प्रदायानुसारं भगवतः श्रीस्वामिनारायणस्य मुखसरोजनिस्सृता या शिक्षापत्री, नामोपदेशात्मकं वचनं तत्राऽष्टानां सच्छास्त्राणामुल्लेखो वर्तते । तानि च शास्त्राण्येवंभूतानि सन्ति - वेदः, ब्रह्मसूत्राणि, श्रीमद्भागवतपुराणम्,

[[८]]

श्रीविष्णुसहस्रनामस्तोत्रम्, श्रीमद्भगवद्गीता, विदुरनीतिः, श्रीवासुदेवमाहात्म्यम्, याज्ञवल्क्यस्मृतिश्च इत्येतान्यष्टविधानि शास्त्राणि परमप्रमाणत्वेन स्वीकृतानि सन्ति । एतदतिरिच्य सम्प्रदायेऽस्मिन् पञ्चरात्रशास्त्रमपि प्रमाणत्वेनाऽङ्गीकृतमस्ति । इदं पञ्चरात्रशास्त्रं भगवान् श्रीवासुदेवनारायणः संकर्षणाय उपदिष्टवान् । **रात्रमिति **पदमत्र पारिभाषिकम् । अस्याऽर्थस्तु ज्ञानाऽऽलोक इति । एतस्यैव पञ्चरात्रशास्त्रस्य कालान्तरे नारदीयपञ्चरात्रशास्त्ररूपेण प्रसिद्धिः ।

श्रीस्वामिनारायणमहाप्रभोर्वचनामृतग्रन्थः सम्पूर्णरूपेण वैदिकदर्शनमुपजीव्य राराज्यते इति नाऽतिशयोक्तिः । दर्शनवाङ्मये धर्ममीमांसाज्ञानमीमांसेति प्राधान्येन अंशद्वयमस्ति । धर्ममीमांसायां सदाचारादिविषयाणां वर्णनम्, ज्ञानमीमासायां ज्ञानोपासनादिविषयाणां वर्णनं कृतमस्ति । मानवजीवनस्य सर्वोच्चं लक्ष्यं भवति परमपुरुषार्थस्य प्राप्तिरिति । एतादृशस्य प्रकृष्टफलस्य प्राप्तये धर्ममीमांसा तथा ज्ञानमीमांसा नितरामुपकरोति । एतदुभयं श्रीस्वामिनारायणभगवतो मुखाम्बुज- निस्सृतानि वचनामृतानि दर्शनशास्त्रोपबृंहितानि सन्ति ।

शिक्षापत्रीग्रन्थ आचारसंहितासन्दर्भमुपदिशति । वचनामृतग्रन्थस्तु ज्ञानोपासनं निर्दिशति । मानवानां कृते मुख्यं लक्ष्यं प्राप्तुं कर्ममार्गः, भक्तिमार्गः, ज्ञानमार्गश्चेत्येते त्रयो मार्गाः सहायका भवन्ति । स्वामिनारायणप्रभोः शिक्षापत्र्यां वचनामृतग्रन्थे चोपर्युक्ता मार्गाः स्पष्टतया संसूचिताः । एतेषु कमपि पन्थानमनुसृत्य मानवः स्वाभीष्टं लक्ष्यं विन्दते । एवञ्च दर्शनशास्त्रोक्ता ये उपायाः, त एव श्रीस्वामिनारायणदर्शने उपदिष्टाः सन्ति इति निश्चप्रचम् ।

नानामुनीनां नानामतमिति वचनमुररीकृत्य यद्यपि दर्शनान्यनेकानि सन्ति । अथवा गमनमार्गा भिन्ना भवन्ति, किन्तु गम्यन्त्वेकमेव । एवमेव श्रीस्वामिनारायण- भगवतो दर्शनस्य परमं लक्ष्यन्तु भगवद्धामप्राप्तिरिति ।

भारतीयदर्शनादीनि शास्त्राणि यद्यपि भिन्नकर्तृकाणि तथापि परस्परं दर्शनानि साक्षात् परोक्षतया प्रभावोत्पादकानि भवन्ति । प्रकृते श्रीस्वामिनारायणसम्प्रदाये वचनामृतग्रन्थः साक्षात् परोक्षेण वाऽष्टशास्त्रैः प्रभावितो वर्तते । एवञ्च यथा जगद्गुरोः श्रीकृष्णस्य मुखान्निर्गता श्रीमद्भगवद्गीता भगवतो वासुदेवस्य दर्शनम्, तथैव श्रीस्वामिनारायणभगवतो मुखाम्बुजनिर्गतं वचनामृतं सर्वदर्शनशास्त्राणां समन्वयरूपं वर्तते । एतस्य दर्शनाऽमृतस्य पानेनाऽऽत्मतृप्तो भवति जीव इति ।

[[९]]

श्रीस्वामिनारायणदर्शनसारसङ्ग्रहग्रन्थे दर्शनशास्त्रेषु निरूपितानां जीवेशमायाब्रह्मपरब्रह्मादि-विविधप्रमेयाणां स्वरूपं महत्त्वञ्च वचनामृतग्रन्थोक्तं तथ्यमाश्रित्य श्रुतिस्मृति-तर्कप्रस्थानं प्रमाणत्वेन स्वीकृत्य विद्याविचक्षणैरध्यात्मशास्त्रकाननपञ्चाननैः पूज्यश्रीमाधवप्रियस्वामिभिः प्रमेयप्रकरणे सुनिरूपितमस्ति । श्रीस्वामिनारायणदर्शनसारसङ्ग्रहग्रन्थस्य साधनप्रकरणे परमादरणीयैः स्वामिभिः मोक्षाऽनुकूलानां सप्तप्रमुखसाधनानां चर्चा विहिता । तत्र विशिष्य साक्षात् श्रीस्वामिनारायणप्रभोर्मुखकमलनिस्सृतानां धर्मभक्तिवैराग्यज्ञानाख्यानां साधनानामुपस्थापनं कृतम् । एतेषु साधनेषु भक्तिरेव गरीयसी भवति । एतेषां साधनानां परस्परमुपकार्योपकारकभावसम्बन्धोऽस्ति । भक्तिसहितान्येवेतरसाधनानि परमपुरुषार्थं साधयन्तीति । यथा दीपः, तैलम्, वर्तिका च सम्भूय नाम परस्परसहयोगेन प्रकाशाख्यं फलं जनयन्ति तथैव धर्मः, भक्तिः, वैराग्यम्, ज्ञानञ्च मिलित्वा भगवतः सालोक्यम्, सायुज्यम्, सामीप्यम्, सारूप्यं वा प्रापणे सहायकानि भवन्तीति ।

वचनामृतग्रन्थे उपासनातत्त्वस्याऽत्यन्तं महत्त्वमस्ति । मानवः चरमपुरुषार्थं धर्मभक्तिवैराग्यज्ञानोपासनादिभिः प्राप्तुमर्हति । सर्वतोऽधिकतया भगवदनुग्रह एवाऽत्र फलश्रुतिं प्रददाति । उक्तमपि शास्त्रे यथा **ईश्वरानुग्रहात्पुंसामद्वैतवासना **तथैव श्रीस्वामिनारायणमहाप्रभोः कृपां विना सत्स्वपि साधनेषु चरमं परमञ्च लक्ष्यं दुर्लभमेव । भारतीयदर्शनप्रस्थानान्यपीदमेव तत्त्वमुपपादयन्ति ।

एवञ्च परमपूज्यैरध्यात्मज्ञानधनैः श्रीमाधवप्रियस्वामिभिः सकललोकहिताय विरचितोऽयं श्रीस्वामिनारायणदर्शनसारसङ्ग्रहाख्यग्रन्थो दर्शनप्रपञ्चे राराज्यमानः पतितोद्धारको भवत्विति श्रीस्वामिनारायणभगवन्तं सम्प्रार्थ्य विरमामि ।

जयतु भारतम् । जयतु श्रीस्वामिनारायणो भगवान् ।

**भावकः**

प्रो. सुकान्तः कु. सेनापतिः

**निर्देशकः**

मुक्तस्वाध्यायपीठम्

**केन्द्रिय विश्वविद्यालयः, नवदेहली**

**द्विपदम्**

[[१०]]

## पूर्वं वचः

**वामे यस्य स्थिता राधा श्रीश्च यस्याऽस्ति वक्षसि । वृन्दावनविहारं तं श्रीकृष्णं हृदि चिन्तये ॥**

स्वामिश्रीमाधवप्रियदासैर्विरचितं श्रीस्वामिनारायणदर्शनसारभूतं श्रीस्वामिनारायणदर्शनसारसङ्ग्रहः इतीमं ग्रन्थमामूलाऽग्रम् अहमपठिषम् । आनन्दतुन्दिलोऽभवम्, यतो हि स्वामिनारायणभगवतो मुखपद्मान्निःसृतस्याऽमृतसदृशस्य वचनस्य श्रवणेन पठनेन च कस्य वा पामरस्य, पण्डितस्य वाऽऽनन्दो न जायते ? अपि तु समेषामप्यानन्दो जञ्जनीति । यथा **या स्वयं पद्मनाभस्य मुखपद्माद्विनिस्सृता **इत्युक्तरीत्या भगवद्गीतावचसां श्रवणेन, पठनेन, पारायणेन च लोकाः सन्तृप्ता भवन्ति, तथैवैतद्ग्रन्थपठनेन आस्तिका लोका आनन्दतुन्दिला बोभुवति ।

श्रीस्वामिनारायणभगवत्पादैः तत्तद्ग्रामं गत्वा सामान्यजनानां दुःखव्यसन- संकष्टपीडितानां कृते वचनामृतसिञ्चनं कृतम् । तेषामवतारसमये तादृशी स्थितिः आसीद्यत् धर्मस्याऽवनतिः, जनाः दुर्मार्गिणश्चेति । तदुक्तं श्रीमद्भगवद्विलासाख्ये ग्रन्थे स्वामिसुव्रतवल्लभदासेन

**यदा क्षोणी क्षुब्धा पतितविहितैर्दुष्कृतिभरैः स्वशीर्ष्णि प्रारूढान् वहनबलहीना समभवत् । अधर्मालीढांस्तान् सदसदतुलार्तान्नविरतम् तदा संस्मारैषः स्ववचनमवेक्ष्या स्यार्दितवृषम् ।**।

इत्येवम्प्रकारेण भगवतः श्रीस्वामिनारायणस्य जन्मोपक्रमः, अवतरण- निमित्तककृत्यञ्चोपवर्णितम् । **धर्मसंस्थापनार्थाय सम्भवामि युगे युगे **इति द्वापरे कृष्णाऽवतारे या प्रतिज्ञा कृता, तां स्मरन् पुनरवतरितुं भगवान्निश्चयञ्चकार।

[[११]]

एवं भगवान् श्रीस्वामिनारायणः १८३७ विक्रमाब्दे (१७८१) चैत्रशुक्लनवम्यां तिथौ छपैया इति ग्रामे घनश्यामरूपेण भुव्यवतीर्णः । एतेषां जन्मसूचना पुराणेष्वपि उल्लिखिता दृश्यते । तद्यथा

**मया कृष्णेन निहताः साऽर्जुनेन रणेषु ये । प्रवर्तयिष्यन्त्यसुरास्ते त्वधर्मं यदा क्षितौ ॥**

**धर्मदेवात्तदा भक्तावहं नारायणो मुनिः । जनिष्ये कोशले देशे भूमौ हि सामगो द्विजः ॥ मुनिशापान्नृतां प्राप्तान् ऋषिन्तांस्तथोद्धवम् । ततोऽविताऽसुरेभ्योऽहं सद्धर्मं स्थापयन्नज ॥**

(वासु.मा.१८.४२ तः ४४)

भगवतः श्रीस्वामिनारायणस्य तथा च महात्मनां साधुजनानां प्रत्यक्षपरमश्रेयस्कररूपसंवादात्मकोऽयं ग्रन्थः भगवतः श्रीस्वामिनारायणस्य चतुर्भिः शिष्यैः श्रीमुक्तानन्दस्वामि-श्रीगोपालानन्दस्वामि-श्रीनित्यानन्दस्वामि- श्रीशुकानन्दस्वामिवर्यैः संकलितः । मूलतः गुर्जरभाषया निबद्धः पश्चात् श्रीशतानन्दस्वामिवर्यैः गीर्वाणवाण्या **श्रीहरिवाक्यसुधासिन्धुः**इति ग्रन्थरत्नं विरचितम् । लेखकैः स्वामिश्रीमाधवप्रियस्वामिभिः गुर्जरभाषया ग्रथितं ग्रन्थरत्नम् आधारीकृत्य गीर्वाणवाण्या श्रीस्वामिनारायणदर्शनसारसङ्ग्रहः रचितः । सपरिशिष्ट प्रकरण-त्रयात्मकेऽस्मिन् ग्रन्थे प्रथमप्रकरणे वचनामृतग्रन्थस्य वैभवः प्रदर्शितः । तथा च श्रीस्वामिनारायणः साक्षाद् भगवदवतारः, वचनामृतं नाम दर्शनशास्त्रम्, प्रश्नप्रतिवचनग्रन्थः, शिक्षापत्रीग्रन्थस्याऽनुपमत्वम्, अष्टौ सच्छास्त्राणीत्यादिविषयाः

सोपपत्तिकाः न्यरूपिषत । शिक्षापत्र्यां स्वयं भगवता श्रीस्वामिनारायणेन **अष्ट सच्छास्त्राणि ममेष्टानि **इत्युल्लेखः कृतः । तद्यथा

**वेदाश्च व्याससूत्राणि श्रीमद्भागवताभिधम् । पुराणं भारते तु श्रीविष्णोर्नामसहस्रकम् ॥ तथा श्रीभगवद्गीता नीतिश्च विदुरोदिता । श्रीवासुदेवमाहात्म्यं स्कान्दवैष्णवखण्डगम् ॥**

**पूर्वं वचः**

[[१२]]

**धर्मशास्त्रान्तर्गता च याज्ञवल्क्यऋषेः स्मृतिः ।**

**एतान्यष्ट ममेष्टानि सच्छास्त्राणि भवन्ति हि ॥ **(शिक्षा. ८३-८५) द्वितीये प्रकरणे वेदान्तशास्त्रस्य प्रमेयं किम् ? तस्य लक्षणञ्च किम् ?

इत्यादयो विचाराः सम्यक्तया निरूपिताः । भगवद्रामानुजाचार्यैः चिदचिदीश्वराख्यो विशिष्टाद्वैतसिद्धान्तः प्रतिपादितः, तदेव मे मतमिति शिक्षापत्र्यां **मतं विशिष्टाद्वैतं मे **इत्युद्धोषितम् । तदुक्तं श्रीमद्भगवद्विलासकाव्ये

**विशिष्टाद्वैतं मे मतमिति च यूयं प्रमनुथ**

**तथाष्टौ वेदादिप्रहितकरशास्त्राणि जगति । मदीयैः शिक्षापत्र्यनुदिनमधीत्याश्रितजनैः मुनिप्राचार्याद्यैस्तदनुसरणं कार्यमचलम् ॥ **(१३८)

तृतीयप्रकरणे साधनस्य सम्यक्तया निरूपणं कृतमस्ति । श्रीस्वामिनारायणीय- सम्प्रदायाऽनुसारी श्रीस्वामिनारायणदर्शनसारसङ्ग्रहः लेखकैः स्वामिवर्यैः सम्यक् संशोध्य संदृब्धः । **मतं विशिष्टाद्वैतं मे **इत्युक्तरीत्या एषः सम्प्रदायो विशिष्टाद्वैतमतानुसारी वर्तते । अयं ग्रन्थस्तु वडतालसंस्थानद्वारा प्रकाश्यमानो वर्तते । **पुरो वचः **इत्यस्मिन् लेखनकार्ये मां न्ययुङ्क्त नैकशास्त्रनिष्णान्तः उ.वे.विद्वान् विद्वत्तल्लजो मम मित्रं भा.वं. रामप्रियः । इदं कैङ्कर्यं कर्तुमवकाशं दत्तवते रामप्रियाय **नमोवाकं प्रशासे । सर्वेभ्यः हार्दाः धन्यवादाः **।  श्रीस्वामिनारायणभगवत्पादारविन्दयोः प्रणामाः समर्प्यन्ते । इति ओम् ।

**निजाश्रितानां सकलाऽर्तिहन्ता सधर्मभक्तेरवनं विधाता । दाता सुखानां मनसेप्सितानां तनोतु कृष्णोऽखिलमङ्गलं नः ॥**

**इति विद्वदनुचरः विद्वान् स्. नारायणः**

साहित्योभयवेदान्तनिष्णातः निवृत्तविभागाऽध्यक्षः सं.सं.सं., मेलुकोट**े**

[[१३]]

## पुरोवाक्

**सरस्वति त्वं भव सुस्थिरात्र जहीहि मायानुगतं विमर्शम् ।  
विशुद्धनैजस्थितिमादधाना चकाद्ध्यखण्डा मदभिन्नरूपा ॥  
श्रीगुरुपदनखजन्मा जन्मान्धस्याऽपि प्रकाशयन्नर्थान् ।  
स जयति कोऽपि विकासः प्रकाशमानोऽनवच्छिन्नः ॥**

श्रीस्वामिनारायणभगवतः श्रीमुखपद्माद्विनिर्गतस्य दर्शनग्रन्थरत्नभूतस्य श्रीवचनामृतस्य परमोपास्यपुरुषोत्तमप्रतिमापीठिकयोराधारभूतः श्रीस्वामिनारायणदर्शनसारसङ्ग्रहः दर्शनसारसर्वस्वभूता पुण्यश्लोकेन विद्यावाचस्पतिना श्रीमाधवप्रियदास-स्वामिवर्येण विरचितः अस्मद्दृष्टिपथम् अवतरन् श्रीकृष्णावतार इव श्रीहरिकृष्णावतार्यवतार इव च तज्ज्ञानक्रियाशक्तिन्यः ममेव मादृशानां पूज्यसाधुजनानामथ च भक्तभागवतानां सज्ज्ञानोदयं सदाचारशुभोदर्कञ्च विदध्यादिति भगवतः भागवतमूर्तेः गुरोश्चानुग्रहादनुभवन् धन्यधन्यतामनुविन्दन् पूज्यश्रीस्वामिनारायणभगवत्पादकृपास्पदतां व्रजामि ।

सर्वज्ञता तृप्तिरनादिबोधः स्वतन्त्रता नित्यमलुप्तशक्तिरचिन्त्यशक्तिश्चेति षड्भिरङ्गैरुपेतस्य **यस्य निःश्वसितं वेदाः**,  **पराऽस्य शक्तिर्विविधैव श्रूयते स्वाभाविकी ज्ञानबलक्रिया च **इति निगमाऽऽगमश्रुतितदनुमोदितस्मृति- पुराणादिसकलसच्छास्त्रपरमतात्पर्यवतः सदास्तुत्यस्वभावस्य युगपदेवाऽवतार्य- वतारसद्गुरुसद्यतिसत्तपःकरुणाश्रीमूर्तेः श्रीधर्मसद्भक्तिप्रभवस्य प्रभोः सुज्ञविज्ञाल्पज्ञाज्ञानामेकेनैव श्रीवचनामृतेन परमार्थतत्त्वमुपलम्भयतोऽनुग्रहवपुषः कमप्यनुग्रहविशेषं सविशेषमिह प्रापं प्रापं जीवतो मुक्तस्य मोचयितुश्च कृपास्पदतां कश्चनाऽपि समर्हतीति तादृशं मामिवान्यजनमपि सुखिनं संविधातुरस्य सद्ग्रन्थस्याऽभिनन्दनं कुर्वते सुधियस्तपोधनाः ।

अनेन श्रीवचनामृतरसेन संसिक्ताः साधुगोष्ठीगरिष्ठाः बादरायणसूत्रव्याख्याकौशलं बिभ्राणाः श्रीभगवन्मुखविनिः सृतवाक्सुधासंग्रहिणोऽभूवन् मुनीन्द्राः श्रीमुक्तानन्द-

[[१४]]

स्वामिनः । अनेनैव महायोगिनो वेदान्तरहस्यविदः संवृत्ताः श्रीसहजानन्द- पादारविन्दाऽमृतरसास्वादनचञ्चरीकतां गताः श्रीगोपालानन्दस्वामिवर्याः । एतद्ग्रन्थनिःस्यन्दिचिद्रसेनैव प्रकटभगवतः सन्निधाने मनोज्ञां कथां विदधतः समवापि शास्त्रार्थमहारथिता भजनक्रियासमृद्धिशालिता च मुनीन्द्रैः श्रीनित्यानन्दस्वामिभिः सुधीभिः । सद्ग्रन्थस्याऽस्याऽऽनन्दरससुधापानेनैव प्राकट्यमुपगता श्रीस्वामिनारायण- भगवत्पादानां पार्श्वगणमुख्येषु श्रीशुकानन्दस्वामिषु नानाग्रन्थप्रणेतृता शुकावतारस्वरूपता च ।

परब्रह्मणः पुरुषोत्तमस्य भगवतः श्रीनारायणस्य श्रीपतेः या परावाक् त्रीशिका तस्या एवाऽवतरणमभूदिह श्रीवचनामृतशुभाऽभिधाने कृपावर्षिणि सद्ग्रन्थे । श्रीसहजानन्दप्रभुगुरोः परां वाचमेनाम् ऋजुम् ऋतसत्यवैखरीभूमिमवतरन्तीं समाश्रयन् यः को वा श्रद्धालुरीड्यस्वरूपश्रीहरिकृष्णकृपासादनपात्रं भवेदभ्युदयस्य निःश्रेयसस्य वाऽवाप्तौ ।

प्रमाणप्रमेयसाधनसम्भागसंवलितस्याऽस्य श्रीवचनामृतस्य महाब्धेः सन्तरणमतिकठिनमपि प्रस्थानत्रयसंविभक्तं निजभाष्यग्रन्थं प्रकरणग्रन्थञ्च श्रीसत्सङ्गिजीवनश्रीहरिवाक्यसुधासिन्धुश्रीहरिदिग्विजयादिकं सेतुं समाश्रयते जनाय सुलभतामापादितमिति विदन्ति सुज्ञाः ।

अथ कैश्चिद्भिः **आचार्यवान् पुरुषो वेद**,  **तं त्वौपनिषदं पुरुषं पृच्छामि**,  **प्रज्ञानं ब्रह्म**,  **यतो वा इमानि भूतानि जायन्ते**,  **अक्षरस्य प्रशासने**,  **अथाऽतो ब्रह्मजिज्ञासा**,  **जन्माद्यस्य यतः **इत्येवमादिश्रुतिसूत्रादिरहस्यमविद्वद्भिः ध्येयपरब्रह्मनारायणस्येवाक्षरब्रह्मणोऽपि तात्पर्यविषयतां प्रतिपादयद्भिः अन्येऽपि तदीयमार्गम् अनुसर्तुं प्रेर्यन्ते । भ्रान्तिजनकः एतादृशः प्रयासः नैकान् जनान् पूर्वाचार्यप्रबोधितराजमार्गात् प्रच्यावयति ।

अथ भगवतः करुणामूलवचनसत्तात्पर्यप्रतिष्ठापनाय दुरभिसन्धिमपाकर्तुं वागधिष्ठातृदेव्या प्रेरितेन प्रशस्ताचार्यवता भक्तिशालिना शास्त्रमर्मस्पृशा विनयाञ्चितविद्यावता यतिप्रवरेण श्रीमाधवप्रियवर्येण श्रुतिसूत्रादितात्पर्यव्यक्तीः समुद्धरता ज्ञानक्रियासम्भरितायाः संविदः प्रतिमां तदाश्रयपीठिकां चाऽऽधारवतीं

[[१५]]

संविधातुं श्रीस्वामिनारायणदर्शनसारसर्वस्वभूतं विशुद्धं श्रीस्वामिनारायणदर्शनसारसङ्ग्रहः इत्याख्यप्रकरणग्रंथमारचितवता शास्त्रतात्पर्यप्रतिष्ठापनाचार्यपदवी समवापीति प्रभुसमर्चकं यतिवरमेनं सश्रद्धं प्रणमन् गायामि...

**गुरुस्तुतिपरैवेयं परासहितवैखरी ।**

**इत्येवं जानतो मे वाक् का नः स्तौति गुरुं मुदा ॥ **इति ।

सोऽयं श्रीकाश्यां वाराणस्यां संस्कृतविश्वविद्यालये श्रीमदाचार्यदेवस्वरूपमिश्र- श्रीरामानुजओझाप्रभृतिभ्यः सुमहद्गुरुभ्यो वेदान्तप्रमुखशास्त्रेषु अधीती १९७५ तमे ईशवीयसंवत्सरे मयाऽदृष्टमाहात्म्यात् साक्षात्कृतः । यदा विद्यार्थिविदुषा सदाचारसम्पुष्टेन गैरिकवस्त्रोष्णीषं बिभ्रताऽनेन प्रतियोगितामहोत्सवे तासु तासु सभासु विषयोपस्थापनं क्रियते स्म तदा सर्वशास्त्रविशारदैः समैर्गुरुजनैरपि निःशब्दं श्रोतृभिर्भूयते स्म । यावत्सु शास्त्रविषयेषु राष्ट्रस्तरीयं चयनमेकस्य प्रतियोगिनो नियमविहितं तावत्सु तदधिकेषु च विषयेषु चितस्याऽस्य शास्त्रार्थादिप्रतियोगितासु प्राथम्यप्राप्त्या प्रदेशस्वर्णपदकमपि समवाप्तस्य स्वस्वसंस्थातदधिष्ठितप्रदेशस्य यशःसुषमासंवर्धकस्य मुखमण्डले ब्रह्मवित्त्वं देदीप्यते स्म । तदेवं शैशवेऽपि महापुरुषलक्षणसंवलितस्याऽस्य संवत्सरत्रिकशोभि स्नेहसिक्तमभिभावकत्वं समवापि सौभाग्यशालिना मया ।

प्रायेण पञ्चत्रिंशद्वर्षेभ्यः पश्चाद् जातेऽप्यावयोः साम्मुख्ये यदा यतिप्रवरेणाऽनेन विदुषाऽऽचार्येण पदकदम्बकसंवादवाक्येनाऽहं प्रत्यभिज्ञातो न तु चक्षुषा तदा **बालस्थविरदेहयोर्न मनागपि प्रत्यभिज्ञानगन्धः **श्रीवाचस्पतिमिश्रोक्तिरियं गाढमनुभूताऽऽवाभ्याम् । आवयोः संवादमेलने श्रीकृष्णसुदाम्नोः प्रेम वीक्षन्ते सुजनाः । मुहुर्मुहुरेनं महापुरुषं स्तुवतो मे चेतः प्रसीदतितमाम् । तदहं श्रीप्रभूपासकगुरुमूर्त्यै पद्यपद्मगुच्छं समर्पयन् गायामि

**अनेकजन्मार्जितपुण्यराशेः फलं त्वदीयस्मृतिगोचरत्वम् । लब्धस्य मे देव सदैव चेतो विलोकितुं वाञ्छति तेऽङ्घ्रिपद्मम् ॥ स्तुवन्नपि त्वामहमेमि सद्यः परामृताधायि चमत्कृतिन्ते ।**

**पुरोवाक्**

[[१६]]

**अथाप्यविच्छिन्नसुखैकधामन् याचे स्वभावं त्वदकृत्रिमं तम् ॥ त्वं पूर्णरूपोऽसि विभासि पूर्णः सर्वञ्च पूर्णेऽथ समत्र पूर्णम् । अतः स्फुटं मे स्तुतिवागपीयं व्यक्तिं दधात्येव हि पूर्णतायाः ॥**

इति श्रीविश्वेश्वरप्रियः श्रीबिन्दुमाधवः प्रीयतां न ममेति शम् ।

**प्रो. कमलेश झा, विद्यावाचस्पतिः**

सङ्कायप्रमुखः संस्कृतविद्याधर्मविज्ञानसङ्कायः काशीहिन्दूविश्वविद्यालयः

वाराणसी - २२१००५ उत्तरप्रदेशः

**त्रीशिका - **तिसृणां वैखर्यादिवाणीनां ईशिका स्वामिनीत्यर्थः ।

[[१७]]

## अभिवन्दना

**यस्याऽऽत्मभूतस्य गुरोः प्रसादादहं विमुक्तोऽस्मि शरीरबन्धात् । सर्वोपदेष्टुः पुरुषोत्तमस्य तस्याऽङ्घ्रियुग्मं शरणं प्रपद्ये ॥**

अखिलहेयप्रत्यनीकस्य समस्तकल्याणगुणाकरस्य सर्वमङ्गलविग्रहस्य परब्रह्मणः पूर्णपुरुषोत्तमस्य भगवतो नारायणस्य निस्सीमकृपापरीवाहेण सर्वत्र नित्यश्रीर्नित्यमङ्गलम् ।

तदेतज्जानन्त्येव तत्र भवन्तो महान्तो द्वैताद्वैतविशिष्टाद्वैतशक्तिविशिष्टाद्वैत- शुद्धाद्वैतादिनाम्ना विविधा दार्शनिकसम्प्रदायपरम्परा विभिन्नैराचार्यैः प्रवर्त्य, प्रतिपाद्य प्रसारिता इति । तत्र सार्वजनीनेऽस्मिन् सुप्रथिते विशिष्टाद्वैतसत्सम्प्रदाये बहवोऽपि आचार्याः स्वीयं वैशिष्ट्ययुक्तं सिद्धान्तं प्रतिपाद्य सत्सम्प्रदायान् प्रवर्तयामासुरिति । तत्र च साक्षात्परमपुरुषस्वरूपाः श्रीसहजानन्दमहाराजाः श्रीस्वामिनारायणेति सुप्रथिताश्च सन्तो वचनामृताख्येन निजवाणीवैभवेन स्वीयं विशिष्टाद्वैतसिद्धान्तानुगुणं सत्सम्प्रदायं प्रवर्तयामासुः, यत्र च चिदचिदीश्वराख्यतत्त्वत्रयाऽविरोधेन जीवेश्वरमायाब्रह्मपरब्रह्माख्यानां पञ्चतत्त्वानां स्वरूपनिरूपणादिकं महता वैभवेन सर्वसहजरूपेणैव प्रकटीचक्रुः । यच्चाऽयमविरोधः शिक्षापत्र्यां **ज्ञानञ्च जीवमायेशरूपाणां सुष्ठु वेदनम् **इति भगवतैव प्रकाशितः ।

वेदवेदान्तपुराणेतिहासादिग्रन्थरत्नेषु, प्रस्थानत्रयादिष्वपि प्रतिपादितानर्थान् सकलानपि वचनामृताख्येऽस्मिन् ग्रन्थे सोदाहरणं सामान्यजनबुद्धावप्यनायासेन तत्त्वार्थसारसर्वस्वग्रहणाय देशभाषामवलम्ब्य प्रश्नोत्तरक्रमेण वेदान्तसारसर्वस्व- प्रतिपादनमकुर्वन् । तदिदं वचनामृतं श्रीसम्प्रदायस्योभयवेदान्तप्रवर्तनवत् श्रीस्वामिनारायणसम्प्रदाये मूलग्रन्थायमानं सर्वातिशयितं स्थानं भजते ।

यद्यपि वागमृतसारसर्वस्वभूते वचनामृतग्रन्थे उदीरितं निखिलमप्यर्थतत्त्वम् उपदेशसहस्रश्लोकात्मना अतिविस्तृतेनैव श्रीहरिवाक्यसुधासिन्धुनामकेन ग्रन्थरत्नेन

[[१८]]

गैर्वाण्या विशदीकृतमेव, तथाऽपि तत्तादृशानां परावरतत्त्वावबोधकानां प्रौढग्रन्थानाम् अध्ययनादिषु प्रवृत्त्युत्पादकरूपेण प्रवेशग्रन्थः सर्वथा नोपलभ्यमान आसीत् । ईदृशेऽस्मिन् सन्दर्भे सत्सम्प्रदायप्रवर्तनहेतुभूतेऽस्मिन् दर्शनेऽधिजि गमिषूणां प्रविविक्षूणां प्रवेशमनायासेन समवापयितुमिवाऽयं श्रीस्वामिनारायणदर्शनसारसङ्ग्रहाख्यो लघुशरीरकः संक्षिप्तः सारसर्वस्वाऽवबोधको ग्रन्थः श्रीचरणैरनुगृहीतः, महते उपकाराय कल्पते इति नाऽतितिरोहितम् ।

पदवाक्यप्रमाणपारावारीणाः साक्षात्परमपुरुषेण श्रीस्वामिनारायणेन हार्देनाऽनुगृहीतं दर्शनमिदमामूलचूलमभ्यस्य तत्प्रवर्तितसम्प्रदायानुगुणमेव जीवनं विनिवर्त्य प्राप्ताऽनुभवाः श्रीचरणाः ग्रन्थमिमं प्रकरणत्रयेण प्रविभज्योपपादनमकुर्वन् । प्रथमे हि प्रकरणे भगवन्माहात्म्यादिकमारभ्य ग्रन्थप्रवृत्तिक्रमाद्यन्तपर्यन्तं निरूपणम् अकुर्वन् । दर्शनस्याऽस्य मूलाधारभूतानामष्टसच्छास्त्राणां समाकलनं विधाय आचारानुष्ठाननीतिनियमादिभिः समन्वितः सन् जीवनसंहितारूपेण विद्यमानस्य शिक्षात्र्याख्यस्य ग्रन्थरत्नस्य स्वरूपमपि न्यगादिषुः ।

द्वितीये च प्रकरणे अध्यात्मशास्त्रप्रवेशाऽभिकांक्षिणाम् अध्येतॄणां सौविध्योपकल्पनाय सिद्धान्तेऽभ्युपगतानां जीवेश्वरमायाब्रह्मपरब्रह्माख्यानां पञ्चतत्त्वानां स्वरूपादिकं प्रत्यपीपदन् । तदङ्गत्वेन रूपेण पञ्चतत्त्वानां परस्परं भेदादिकं निरूप्य सिद्धान्तेऽभ्युपगतस्य जगत्सत्यतावादस्य हार्दमुपपाद्य तत्त्वपञ्चकस्य तत्त्वत्रयाऽविरोधित्वं जगत्सृष्टिक्रमोपपादनपुरस्सरं समुपादर्शयन् ।

ततश्च तृतीये प्रकरणे मुमुक्षूणां कृते परमोपकारकरूपेण विद्यमानस्य साधनसप्तकस्य स्वरूपमपि परस्परं सहयोगिक्रमेणैव स्वीकाराऽर्हतां प्रत्यपादयन् । तत्रैव च परब्रह्मणः परमपुरुषस्य दिव्यमङ्गलविग्रहविशिष्टस्य पूर्णपुरुषोत्तमस्य भगवतो नारायणस्याऽद्वितीयस्यैव सगुणस्य साकारस्य तस्य सर्वकारणकारणत्वम्, सर्वोपास्यत्वम्, सर्वकर्मफलप्रदत्वञ्च सूपापादयन् ।

तेनाऽनेन परब्रह्मणा परमपुरुषेण पूर्णपुरुषोत्तमेन सह जीवविशेषस्याऽपि अक्षराख्यस्य कारणत्वादिप्रतिपादकं परोक्तमर्वाचीनैरूपकल्पितञ्च मूलसम्प्रदाय- विरुद्धं सर्वथा तिरस्कृतं परिलक्ष्यते । सद्यस्त्वधिजिगमिषूणां कृतेऽर्थतत्त्वादिकं

[[१९]]

विमृश्य प्रतिपादनकुशलानां सद्गुरूणां श्रीचरणानां सारस्वतप्रबन्धेन मूलसम्प्रदायस्याऽनुगुणं नवनीतं बहिरानाय्य ग्रन्थोऽयमनुग्रहरूपोऽस्ति । तदिदं भगवतः श्रीसहजानन्दमहाराजस्य सिद्धान्तिततत्त्वानामध्ययनेऽध्येतॄणां कृते महदुपकाराय समुपकल्पेत इति तस्यैव चरणनलिनयोः सन्निधौ नतिततिसमर्पण- पुरस्सरं सम्प्रार्थये ।

तदत्र समासेन भगवता प्रतिपादितं पञ्चभेदनिरूपणम्, तदीयं परिष्कृतं स्वरूपम्, परस्परं भेदनिबन्धनकारणेन सह तस्यैव भगवतो नारायणस्य परब्रह्मणः पूर्णपुरुषोत्तमस्य सर्वकारणकारणत्वम्, सर्वकर्मफलप्रदत्वम्, समस्तप्रत्यनीकस्य तस्यैवाऽद्वितीयस्य समस्तकल्याणगुणाकरस्योपास्यत्वञ्च तदीयैरेव वचनैः सप्रमाणं प्रतिपाद्य वैदिकस्य मूलसम्प्रदायस्य यथार्थडिण्डिमः सम्प्रसारित इति सविनयं विनिवेदयामि ।

एतादृशेऽस्मिन् महत्कार्ये वचनद्वयेन स्वस्याऽभिप्रायं प्रकाशयितुम् अवकाशं दत्तवद्भ्यः श्रीस्वामिचरणेभ्यः सादरं साञ्जलिबन्धञ्च नतिततीः समर्प्य कार्तज्ञ्यं समर्पयामि ।

**इत्थं विद्वज्जनविधेयः भा.वं. रामप्रियदासः**

निर्देशकः

दर्शनं संस्कृतसंस्थानम्, SGVP

**अभिवन्दना**

[[२०]]

## लेखकस्य निवेदनम्

भगवता श्रीस्वामिनारायणेन प्रोक्तः परावाणीरूपो वचनामृतग्रन्थ उद्धवसम्प्रदायाऽपरनामधेयस्य श्रीस्वामिनारायणसम्प्रदायस्य परमप्रामाणिकः तथा समस्तभारतीयदर्शनानामर्कभूतः सर्वसच्छास्त्रशिरोमणिरूपश्च चकास्ति । भगवता श्रीस्वामिनारायणेनाऽस्मिन् दर्शनग्रन्थे प्रमाणप्रमेयसाधनानां सम्यक् मीमांसा कृताऽस्ति ।

भगवता श्रीस्वामिनारायणेन लिखिता शिक्षापत्री धर्मग्रन्थत्वेन प्रसिद्धाऽस्ति, परन्तु नेयं केवलं धर्मग्रन्थरूपा, अत्र ९३ तमश्लोकतः आरभ्य ९५, १०१, १०२ तमेषु श्लोकेषु प्रमाणसंग्रहो वर्तते । १०३, १०४ तमयोः श्लोकयोः परमात्मकृपाप्राप्तिसाधनानि संगृहीतानि सन्ति । १०५ तमश्लोकादारभ्य १०८ पर्यन्तश्लोकेषु प्रमेयसंग्रहो वर्तते । १२१तमे श्लोके परब्रह्मणः परमप्राप्यत्वम्, परमोपास्यत्वं तथा मुक्तिस्वरूपं प्रतिपादितमस्ति । एवमत्र सूत्रात्मकैः श्लोकैरतीवसंक्षेपेण श्रीस्वामिनारायणदर्शनं सङ्गृहीतं वर्तते । विशेषतोऽवगाहनार्थमेतेषां श्लोकानां शतानन्दस्वामिकृत-शिक्षापत्र्यर्थदीपिकाटीका तथा आचार्यप्रवरेण स्वकरकमलादेव सर्वप्रथमपीठाधिपति- रूपेणाऽधिष्ठितश्रीरघुवीरजीमहाराजेन कृतं टीकाभाष्यञ्चाऽवश्यं दृष्टव्यमस्ति ।

अस्यां शिक्षापत्र्यां श्लोकानां संख्या केवलं द्वादशाऽधिकद्विशतमस्ति परन्त्वस्याः टीकायां भाष्ये च शिक्षापत्रीप्रतिपादितानां विविधानां विषयाणां प्रामाण्यप्रतिपादनपराणि प्रायेण सार्धत्रिशतशास्त्राणां प्रमाणानि सन्दर्भत्वेन सन्दृब्धानि सन्ति । श्रीस्वामिनारायणसम्प्रदायस्य वृत्तालयपीठद्वारा प्रकाशितस्य शिक्षापत्री- टीकाग्रन्थस्य चरमभागे एतेषां सर्वेषां प्रमाणानां सन्दर्भपूर्वकं सम्यग्रीत्या उल्लेखो वर्तते ।

[[२१]]

शिक्षापत्रीटीकाविलेखनसमये पुस्तकानां मुद्रणव्यवस्थाऽपि नाऽसीत् । प्रायेण सर्वाणि पुस्तकानि हस्तलिखितानि तथा च सुदुर्लभान्याऽऽसन् । एतादृशे काले सार्धत्रिशतशास्त्रप्रमाणानां लघुकाये शिक्षापत्रीग्रन्थे सन्दर्भरूपेण ग्रथनमित्येतन्न ह्यासीत्सरलकृत्यम् । सार्धत्रिशतशास्त्राणां सारभूतायाः शिक्षापत्र्या लेखनमिति त्वेका चमत्कृतिरेव मन्तव्या । अत एव वाराणसेया वरिष्ठा विद्वांसः ‘कूलङ्कषकीलाला कुम्भीवैषा शिक्षापत्री’ इति मुक्तकण्ठतया तस्याः सम्मानपूर्वकं प्रशंसाञ्च व्यधासिषुः ।

केवलं भगवतः श्रीस्वामिनारायणस्य समकालीनैः मूलसम्प्रदायमर्मज्ञैः शास्त्रपारावारपारीणैः श्रोत्रियैः ब्रह्मनिष्ठैः सद्गुरुगोपालानन्दस्वामिसद्गुरु- मुक्तानन्दस्वामिप्रभृतिभिः विरचितेषु प्रस्थानत्रयभाष्येषु तथा च सत्सङ्गिजीवन- श्रीहरिवाक्यसुधासिन्धुश्रीहरिदिग्विजयादिषु बहुषु मूलसम्प्रदायग्रन्थेषु श्रीस्वामिनारायणदर्शनं विशदतया निरूपितमस्ति ।

न्यायदर्शनाद्वैतवेदान्तयोः क्रमेण तर्कसंग्रहवेदान्तपरिभाषावत्, सविशेषाद्वैत- सिद्धान्तप्रवेशे यतीन्द्रमतदीपिकावच्च श्रीस्वामिनारायणमूलसम्प्रदायदर्शनप्रवेशे कस्यचित् संक्षिप्तस्य सरलस्य प्रामाणिकस्य दर्शनसारभूतस्य प्रकरणग्रन्थस्य आवश्यकताऽऽसीत् । तत्पूर्तये श्रीस्वामिनारायणदर्शनसारसङ्ग्रहाख्यग्रन्थद्वारा स्वल्पः प्रयासः कृतोऽस्ति ।

भगवता श्रीस्वामिनारायणेन पूर्वोक्तैः सद्गुरुभिः तथैव श्रीमद्रामानुजाचार्यादि- पूर्वाचार्यैः प्रतिपादितस्य दर्शनस्य हार्दमिदमस्ति यत् परब्रह्मपुरुषोत्तमनारायण एव सर्वकारणकारणम्, परमोपास्यः, सर्वकर्मफलप्रदाता, चरमपुरुषार्थेन परमप्राप्यश्च वर्तते ।

अयं सिद्धान्तो नभोमण्डले मध्याह्ने सूर्य इव प्रकाशते । तथाऽपि केचन अक्षरपुरुषोत्तमयोरुभयोरुपासनायाः संस्थापनाय परब्रह्मणा साकमक्षरब्रह्मणोऽपि ग्रहणं कृत्वा “अक्षरः, पुरुषोत्तमः” इत्युभयोः सर्वकारणकारणत्वम्, ध्येयत्वम्, उपास्यत्वम्, प्राप्यत्वञ्च प्रतिपादयितुं प्रयतन्ते ।

यतिवर्येण श्रीमद्रामानुजाचार्यवर्येण तथा च मूलसम्प्रदायमर्मज्ञैः सद्गुरुमुक्तानन्दस्वामिगोपालानन्दस्वामिप्रभृतिभिः परमाप्तमहापुरुषैः पूर्वोक्तं

**लेखकस्य निवेदनम्**

[[२२]]

सृष्टेरसाधारणकारणत्वादिप्रकरणे श्रुतिस्मृतिब्रह्मसूत्रादिषु पठितानामक्षरब्रह्मादिशब्दानां मुख्यवृत्तित्वं परब्रह्मण्येव स्पष्टतया स्वीकृतं तथाऽपि कैश्चित् अक्षरपुरुषोत्तमयोरुभयोरुपासनस्य प्रामाण्यं प्रतिपादयितुं मुख्यार्थं परित्यज्य ते ते शब्दाः प्रगाढाऽभिनिवेशवशात् गौणेऽक्षरब्रह्मणि नियोजिताः ।

एवम्प्रकारेण हठादमुख्येऽर्थनियोजनं त्वापातरमणीयमप्यनादरणीयं कल्पितार्थप्रतिपादकत्वात् पूर्वाचार्यप्रतिपादितसिद्धान्तविरुद्धत्वाच्च ।

तथा च कैश्चिद्भिः नूतनव्याख्याकारैः श्रीस्वामिनारायणेतिनामपुरस्सराणि प्रस्थानत्रयभाष्याणि रचितानि सन्ति । अत्र श्रीस्वामिनारायणेति नामश्रवणेन जनमानसे विपरीतज्ञानमुत्पद्यते यदिदमेव ‘श्रीस्वामिनारायणदर्शनम्’ इति । वस्तुत एतेषु ग्रन्थेषु भगवता श्रीस्वामिनारायणेन प्रतिपादितस्य सिद्धान्तस्य गन्धलेशोऽपि नास्ति, तथाऽपि तत्र श्रीस्वामिनारायणशब्दप्रयोगो भ्रान्तिजनको भवति ।

सर्वेभ्यः विद्वज्जनेभ्यः अस्ति निवेदनं यत् एतादृशानां ग्रन्थानां प्रामाणिकताऽप्रामाणिकतयोर्निर्णयः न तु पाकशालाप्रचलितेन स्थालीपुलाकन्यायेन अपि तु सम्यग्विमर्शेन विधेय इति ।

एतल्लेखनस्य मम मनसि इच्छा नासीत्, यतो ह्यस्मिन् घोरे कलियुगे बहवो जनाः स्वमतस्य प्रचारं प्रसारं कुर्वन्त्येव, परन्तु केचन स्वमतस्य प्रामाण्यं प्रतिष्ठापयितुं प्रचारं कुर्वन्ति यत् ‘अक्षरपुरुषोत्तमदर्शनं भगवता श्रीस्वामिनारायणेन प्रबोधितमस्ति । इयमक्षरपुरुषोत्तमगुरुपरम्परा स्वयं भगवता श्रीस्वामिनारायणेन प्रस्थापिताऽस्ति इति च ।

एवम्प्रकारेण मिथ्याप्रचारेण जनमानसे विपरीतज्ञानं जायते, अतः स्पष्टीकरणम् अत्यन्तमावश्यकमस्ति । तद्धि भगवता श्रीस्वामिनारायणेन संस्थापितं मूलभूतं श्रीस्वामिनारायणदर्शनमन्यत्तथा एभिः कल्पितं दर्शनमन्यत् ।

भगवता श्रीस्वामिनारायणेन प्रबोधिते अस्मिन् परमप्रमाणभूते वचनामृतग्रन्थे केवलं पुरुषोत्तमनारायणस्यैव उपासना प्रबोधिताऽस्ति, नाऽस्मिन् ग्रन्थे अक्षरपुरुषोत्तमोपासनायाः गन्धलेशोऽपि दृश्यते ।

तथा च भगवता श्रीस्वामिनारायणेन स्वसम्प्रदायस्य सिद्धान्तानां सम्यक्

[[२३]]

संरक्षणाय पीठद्वयं संस्थाप्य तत्र गुरुत्वेन पवित्रधर्मकुलोद्भूतयोः द्वयोः आचार्ययोः नियुक्तिरूपा गुरुपरम्परा प्रस्थापिता वर्तते । उक्तञ्च शिक्षापत्र्यां भगवता श्रीस्वामिनारायणेन

**मदाश्रितानां सर्वेषां धर्मरक्षणहेतवे ।**

**गुरुत्वे स्थापिताभ्यां च ताभ्यां दीक्ष्या मुमुक्षवः । (शिक्षा. १२८)**

भगवतः श्रीस्वामिनारायणस्य समकालीनाः सद्गुरुगोपालानन्द-गुणातीतानन्द- मुक्तानन्द-ब्रह्मानन्द-नित्यानन्दस्वामिप्रभृतयः बहवः समर्थाः ऐश्वर्यशालिनश्च साधवः आसन्, तैः स्वेष्टदेवस्य भगवतः श्रीस्वामिनारायणस्य आज्ञां शिरसि संधार्य इयमेव आचार्यपरम्परा दासभावेन स्वीकृता अऩुसृता च । न तैः महासमर्थैरपि कदापि पृथक्पीठसंस्थापनाय प्रयासः कृतः ।

इयञ्च आचार्यपरम्परा भगवत्याः भागीरथ्याः अस्खलितप्रवाहरूपा इव अद्यावधि प्रवहति । वर्तमानकालेऽस्मिन् मूलसम्प्रदाये आचार्यवर्यद्वयेन दीक्षिताः सहस्रशः साधवः लक्षशश्च अनुयायिनः सन्ति ।

मूलसम्प्रदाये शास्त्रपारावारपारीणाः मूलसम्प्रदायसिद्धान्तमर्मज्ञाः बहवः विद्वांसः सन्ति । विपुलं वाङ्मयञ्च वर्तते । तत्र शास्त्रवाङ्मये भगवता श्रीस्वामिनारायणेन लिखिता शिक्षापत्री तथा च तेन प्रोक्तः वचनामृतग्रन्थश्च इति इमौ परमप्रमाणभूतौ वर्तेते ।

भगवता श्रीस्वामिनारायणेन संस्थापितायाः आचार्यद्वयगुरुपरम्परायाः भिन्नानां अक्षरपुरुषोत्तमादिगुरुपरम्पराणां विषये सम्प्रदायप्रथितेषु शिक्षापत्र्यादि- प्रामाणिकग्रन्थेषु किमपि प्रमाणवचनं नोपलभामहे ।

तथा चाऽस्ति इत अपरो महान् भेदः यत् भगवता श्रीस्वामिनारायणेन प्रस्थापितायां चाऽस्याम् आचार्यद्वयपरम्परायां श्रीहरिः साक्षात् गुरुरूपेण वर्तते इति वादः सर्वथा न स्वीक्रियते ।

यतो हि भगवता श्रीस्वामिनारायणेन संस्थापिता इयं परम्परा वैष्णवी परम्परा वर्तते । अत्र भगवन्तं परब्रह्मपुरुषोत्तमनारायणं श्रीस्वामिनारायणं विहाय सर्वेऽपि दासभूताः, अतोऽत्र न कोऽपि साक्षाद्धरिरस्ति । यदि कुत्रचिदेतादृशः

**लेखकस्य निवेदनम्**

[[२४]]

प्रयोगो दृश्यते तर्हि तत्तु विष्णुपुराणवचनन्यायेनोपचारमात्रम् । तथा हि

**एवमेष महाञ्छब्दो मैत्रेय भगवानिति । परमब्रह्मभूतस्य वासुदेवस्य नाऽन्यगः ॥ तत्र पूज्यपदार्थोक्तिपरिभाषासमन्वितः ।**

**शब्दोऽयं नोपचारेण त्वन्यत्र ह्युपचारतः ॥ **(वि.पु.६.५.७६,७७)

अत इदं पूर्वाचार्यप्रतिपादितसिद्धान्तविरुद्धं अक्षरपुरुषोत्तमयोरुभयोरु- पासनकथनं निर्मलसरसि संलग्नशैवालसदृशमस्ति । शुद्धजलावाप्तये यथा शैवालाऽपाकरणमावश्यकं तथैव अस्य अपाकरणमपि आवश्यकमस्ति । अस्मिन् श्रीस्वामिनारायणदर्शनसारसङ्ग्रहे तदर्थं स्वल्पः, किन्तु सप्रमाणं प्रयासः कृतः ।

अस्य ग्रन्थस्य संशोधने SGVP दर्शनसंस्कृतसंस्थानस्याऽध्यक्षमहाभागैः विद्वद्वरेण्यैः श्रीबी.वी. रामप्रियाचार्यैः साधु मार्गदर्शनं कृतमस्ति । किञ्च दर्शनं महाविद्यालयस्य व्याकरणाचार्येण पण्ड्या योगेशशास्त्रिणा तथा शास्त्रेषु कृतभूरिपरिश्रमेण स्वामियोगेश्वरदासजीमहाभागेन (सरधार), स्वामियज्ञवल्लभ- दासजीवर्येण (विद्यावारिधिः, SGVP), स्वामिनिरञ्जनदासजीवयर्णेा (वेदान्ताचार्यः, SGVP), स्वामिमुनिवत्सलदासजीवर्येण (विद्यावारिधिः, SGVP)  एवमन्यैरपि बहुभिरपूर्वः सहयोगः प्रदत्तोऽस्ति ।

विशेषतया वृत्तालयपीठाधिपतिभिः पूजनीयचरणैः आचार्यप्रवरैः श्रीमद्भिः श्रीराकेशप्रसादजीमहाराजवर्यैरयं ग्रन्थः सनाथितेति वयं विशेषतो धन्याः स्मः ।

श्रीसोमनाथसंस्कृतविश्वविद्यालयपाठ्यग्रन्थे अस्य ग्रन्थस्य समावेशः कृत इत्यनेन वयं विश्वविद्यालयकुलपतिप्रभृतिभ्यः सर्वेभ्यो व्यवस्थापकेभ्य अस्मदीयं हार्दिकं कार्तज्ञ्यं निवेदयामः ।

विद्वद्वरेण्यैः श्रीसोमनाथसंस्कृतविश्वविद्यालयस्य कुलपतिभिः श्रीमद्भिः गोपबन्धुमिश्रैः तथा च दिल्लीस्थराष्ट्रियसंस्कृतसंस्थानस्य शास्त्रपारावारपारीणैः समग्रभारतवर्षे सुप्रसिद्धैः सेनापत्युपाह्वैः प्रो. सुकान्तकुमारैः तथा च काशीहिन्दू- विश्वविद्यालयस्थसंस्कृतविद्याधर्मविज्ञानसङ्कायप्रमुखैः ममात्यन्तात्मीयैः श्रीमद्भिः कमलेशझामहाभागैः तथा च मेलकोटशोधसंस्थानस्य विद्वद्वरेण्यैः नारायणशास्त्रिभिः

[[२५]]

अस्य ग्रन्थस्य कृते प्रास्ताविकं लिखित्वा महदुपकारः कृतोऽस्ति ।

श्रीस्वामिनारायणसम्प्रदायस्य दक्षिणविभागस्य वृत्तालयस्थश्रीलक्ष्मीनारायण- देवपीठेनायं ग्रन्थः प्रकाशितः इत्यस्मन्महत् सौभाग्यं वर्तते । एतदर्थं वृत्तालयमन्दिरस्य कोठारीस्वामी सन्तवल्लभदासजी(विद्यावाचस्पतिः), मन्दिरसमितेरध्यक्षः स्वामी देवप्रकाशदासजी इत्यादिभिरुदारहृदयैः साधुचरितैः साधुभिः दत्तेन सहयोगेन वयम् उपकृताः स्मः ।

अनेन श्रीस्वामिनारायणदर्शनसारसङ्ग्रहाख्यग्रन्थेन भगवता श्रीस्वामिनारायणेन संस्थापितस्य मूलसम्प्रदायस्य सिद्धान्तानां ज्ञानं संरक्षणं संवर्धनञ्च भविष्यतीत्यस्माकं दृढीयान् विस्रम्भः ।

**विदुषां वशम्वदः स्वामी माधवप्रियदासः (विद्यावाचस्पतिः)**

**लेखकस्य निवेदनम्**

[[२६]]

## विषयानुक्रमणिका

**प्रथमप्रकरणम् । पूर्वभूमिका**

०.१ वचनामृतवैभवम् । ......................................................०१

०.२ पूर्णपुरुषोत्तमो भगवान् श्रीस्वामिनारायणः ।.........................०३

०.३ अवतारा ह्यसंख्येयाः । ..................................................०९

०.४ वचनामृतग्रन्थे स्वीयभगवत्त्वस्य घोषणाः । ..........................१०

०.५ श्रीकृष्णं हृदि चिन्तये ।..................................................१३

०.६ वचनामृतानि परावाग्रूपाणि । ...........................................१६

०.७ अलौकिकी ब्राह्मी व्यासपीठिका ।.....................................२०

०.८ मङ्गलाचरणरूपाणि वचनामृतानि । ...................................२१

०.९ वचनामृतोपक्रमे मूर्तिवर्णनप्रयोजनम् । ................................२३

०.१० वचनामृतं नाम प्रश्नप्रतिवचनग्रन्थः । .................................२४

०.११ प्रश्नप्रतिवचने पूर्णतया निर्दम्भत्वम् ।..................................२९

**प्रमाणप्रकरणम् ।**

१.१ अष्टौ सच्छास्त्राणि । .....................................................३१

१.२ पञ्चरात्रशास्त्रम् । .........................................................३२

१.३ श्रीस्वामिनारायणसम्प्रदायस्य दर्शनशास्त्रं वचनामृतम् ।.............३३

१.४ श्रीस्वामिनारायणसम्प्रदायस्य धर्मशास्त्रं शिक्षापत्री....................३५

१.५ सांख्यादिदर्शनशास्त्राणां परस्पराऽपेक्षा .................................३६

**द्वितीयप्रकरणम् । प्रमेयप्रकरणम् ।**

२.१ पञ्च अनादिभेदाः । ......................................................३९

२.२ जीवादीनामन्वयव्यतिरेकभावः ।.......................................४१

२.३ जीवस्वरूपनिरूपणम् ।.................................................४३

[[२७]]

२.४ ईश्वरस्वरूपनिरूपणम् ।................................................. ४४

२.५ मायास्वरूपनिरूपणम् । ................................................ ४६

२.६ मायिकानि चतुर्विंशतितत्त्वानि । ........................................ ४७

२.७ ब्रह्मस्वरूपनिरूपणम् । ................................................. ४९

२.८ परब्रह्मरूपस्वरूपनिरूपणम् । ......................................... ५०

२.९ परब्रह्मणः सर्वाविर्भावकारणत्वम् । ................................... ५३

२.१० परब्रह्मणः पञ्चधाऽवस्थितिः । .......................................... ५६

२.११ परब्रह्मणो व्यापकताऽन्तर्यामिता च ।.................................. ५७

२.१२ परब्रह्मणः सदा दिव्यसाकारत्वादिनिरूपणम् । ....................... ५९

२.१३ भगवतो दिव्यमक्षरं धाम । ............................................. ६५

२.१४ जीवेश्वरयोर्मध्ये भेदः ।.................................................. ६७

२.१५ ईश्वरब्रह्मणोर्मध्ये भेदः । ................................................ ६९

२.१६ ब्रह्मपरब्रह्मणोर्मध्ये भेदः । ............................................. ६९

२.१७ परब्रह्मणः सृष्टिं प्रत्यसाधारणकारणता । .............................. ७२

२.१८ अथाऽक्षरब्रह्मादिकारणवादनिरासः । .................................. ७५

२.१९ अभिन्ननिमित्तोपादानकारणवादः । .................................... ८०

२.२० विशिष्टाद्वैतमतस्य हार्दम् । .............................................. ८३

२.२१ विशिष्टाद्वैतमते शरीरशरीरिभावः ।.................................... ८५

२.२२ शरीरात्मभावेन भेदाऽभेदविरोधशमनम् । ............................ ८७

२.२३ वचनामृतग्रन्थे सृष्ट्युत्पत्तिक्रमः । ..................................... ८९

**तृतीयप्रकरणम् । साधनप्रकरणम् ।**

३.१ वचनामृतग्रन्थे सप्तसाधनानि ।.......................................... ९३

३.२ साधनानां परस्परसहकारित्वम् । ....................................... ९४

३.३ वचनामृतग्रन्थे उपासनातत्त्वम् ।........................................ ९६

३.४ उपासनाविषये पोतसमुद्रादिनामुदाहरणानि । .......................... ९९

३.५ ध्येयो नारायणो हरिः ।................................................१०१

**विषयानुक्रमणिका**

[[२८]]

३.६ पतिव्रताभावेन भक्तिः । ..............................................१०६

३.७ पातिव्रत्यधर्मविवेकः । ................................................१०७

३.८ भगवदाऽऽश्रयमाहात्म्यम् । ..........................................१०९

३.९ सर्वसाधनमूलस्तु सत्सङ्गः । ..........................................१११

३.१० भगवान् कृपासाध्यो वा साधनसाध्यः ? ............................११५

३.११ भगवत्सेवारूपश्चरमः पुरुषार्थः । ....................................११६

३.१२ वचनामृतानि न केवलं पठ्यानि अपितु पेयानि । ...................१२४

**परिशिष्टः ।**

०.१ श्रीगोपालानन्दस्वामिकृतं पञ्चाऽनादिभेदनिरूपणम् । ..............१२७

०.२ ब्रह्मादिशब्दानां मुख्यार्थविचारः । ...................................१३८

०.३ अथाऽक्षरशब्दमुख्यार्थविचारः ।.....................................१४३

०.४ श्रीस्वामिनारायणमहामन्त्राऽर्थविचारः । ............................१४५

०.५ सन्दर्भग्रन्थाः............................................................१४७

०.६ सन्दर्भग्रन्थानां सङ्केताऽक्षरसूचिः......................................१४९

०.७ लेखकस्य परिचयः ....................................................१५१

-----------------------------------------------

किञ्च मूलसम्प्रदाये श्रीस्वामिनारायणमहामन्त्रः केवलस्य इष्टदेवस्य पूर्णपुरूषोत्तमनारायणस्य एव बोधकः वर्तते, न तु अक्षरः, पुरुषोत्तमः इति । यतो हि अत्र स्वामिपदं विशेषणं, नारायणपदं विशेष्यं वर्तते । नाऽत्र स्वामिपदेन अक्षरस्य ग्रहणं सम्भवति, व्याकरणशास्त्रविरुद्धत्वात् प्रमाणविरुद्धत्वाच्च । अस्य मन्त्रस्य व्यक्तिद्वयवाचकं कल्पनं सर्वथा असाधु । एतादृशी मन्त्रविखण्डनात्मिका प्रवृत्तिः सम्प्रदाये इष्टदेवापराधरूपा मन्यते ।

[[१]]
