+++
title = "४ परिशिष्टः"

+++

## श्रीगोपालानन्दस्वामिकृतं पञ्चाऽनादिभेदनिरूपणम्

**जीवेशब्रह्ममायास्तदवनकरो यः परब्रह्मसंज्ञः इत्थं योऽनादिभेदः सनिगमगदितः पंचधा वेद्य एव ॥ सत्यस्तत्रापि जीवावरणगुणयुतानाद्यविद्या जनानां नश्येद्भक्त्येति वेदस्तुतिकथकशुकः प्राह कृष्णस्य योगी ॥**

ननु **एकमेवाद्वितीयं ब्रह्म**,  **सर्वं खल्विदं ब्रह्म**,  **तदैक्षत बहुस्यां प्रजायेय **इत्यादिकासु कासुचिच्छ्रुतिषु तु पूर्वमेकमद्वितीयादिशब्दवाच्यं यद्ब्रह्म, तदेव चेतनाऽचेतनात्मकबहुरूपेण जातमस्तीति आधुनिकविद्वद्भिः सिद्धान्तितम्, भवद्भिस्त्वत्र जीवेश्वरादिपञ्चविधो भेदोऽनादित्वमालम्ब्य पारमार्थिकः कथमुक्तः ? इति चेत् अत्रोच्यते एकमेवाऽद्वितीयमित्यादिब्रह्मस्वरूपनिरूपकश्रुतीनामेकादिपदैः सजातीयादिभेदत्रयरहितं ब्रह्मेत्येवं रूपेऽर्थे क्रियमाणे सच्छब्देनाऽविनाशित्वम्, चिच्छब्देन च प्रकाशरूपत्वम्, आनन्दशब्देन च सुखरूपत्वमित्येवं स्वगतभेदप्राप्तिः दुर्वारैव । अतो निर्भेदं ब्रह्मेति श्रुत्यर्थविधानमनुभवरहिताऽधुनातनज्ञानिकृतम् इत्यवधेयम् ।

न च मिथ्याजडदुःखरूपमायासम्बन्धेन सच्चिदानन्देति त्रीणि विशेषणानि सन्तीति वाच्यम् । तथा सति एतद्विशेषणत्रयरूपब्रह्मलक्षणात्पृथग्भूतं ब्रह्म किं वस्त्वस्ति तत् कथयत । यद्युच्येत सच्चिदानन्देत्येतद्धर्मत्रयरूपमेव ब्रह्मेति । तदाऽपि भवन्मते धर्मत्रिकत्वेन ब्रह्मत्रिकत्वं स्यात् । अथ च ब्रह्मणो धर्मरूपत्वेन कथने धर्माणां निराधारतयाऽवस्थानाऽभावात् धर्मत्रयाऽऽधारभूतब्रह्माऽस्तीति ब्रूत । तथा सति धर्मधर्मिणोः नित्यसम्बन्धात्त्वदुक्त्यैव ब्रह्मणो धर्मित्वप्राप्तावागतोऽसि मदीयं पन्थानम् ।

२. अथ च यदि कथञ्चिद्ब्रह्मणो निर्धर्मतायां प्रतिपादितायां सत्यामपि **स**

[[१२८]]

**ऐक्षत**,  **तदैक्षत**,  **तत्तेजोऽसृजत**,  **सिसृक्षयैक्षत यदा सा चुक्षौभ तदैवहि**,  **तस्याऽपि द्रष्टुरीशस्य**,  **विहर उदीक्षया**,  **ईक्षतेर्नाऽशब्दम् **इत्यादिश्रुतिस्मृति- न्यायेषु ब्रह्मण ईक्षणादिधर्मविधानादीक्षणादेश्च नेत्रादिसाध्यत्वान्नेत्रादेश्च मूर्त्तिस्थत्वान्मूर्त्तिमदेव ब्रह्मेति सिद्धम् ।

३. अथ यदि वदिष्यथ ‘एकमेव ब्रह्म बहुजीवरूपेण जातम्’ इति । तदाऽपि सदा ज्ञानवतः स्वतन्त्रस्य निर्मायस्याऽक्षराच्युतादिशब्दवाच्यस्य निर्बन्धस्य ब्रह्मणोप्यज्ञानादिविपरीतधर्मप्रादुर्भावादिनाऽज्ञानित्वम्, परतन्त्रत्वम्, समायत्वम्, क्षरत्वम्, सबन्धत्वं जातमेव । एवं च सति यद्भजनादिनाऽऽत्मबन्धनस्य या निवृत्तिचिकीर्षा सा तु दुरापास्तैव । सबन्धब्रह्मसेवया सबन्धजनबन्धस्य अनाश्यत्वात् । (सम्बन्धब्रह्मसेवया अर्थात् बन्धयुक्तस्य वा बद्धस्य ब्रह्मणः सेवया)

यदि ब्रविष्यथ ‘मायासम्बन्धेनैतस्मिन्नेते दोषाः सन्ति न स्वतः’ इति चेत्तत्रोच्यते ब्रह्मणोऽयं मायासम्बन्धः स्वेच्छया मायेच्छया वोभयनियन्तृपरेच्छया वा ? नाऽद्योऽपि संभवति, नह्यनुन्मत्तः स्वेच्छया स्वैश्वर्यविघातकं स्वदुःखजनकं च कर्म करोति । तथा च **यद्गत्वा न निवर्तन्ते तद्धाम परमं मम **इति भगवद्वाक्याद्यद्धामगतानामपि अपुनरावृत्तिरस्तीह तु तद्धामस्वामिनोऽप्यनादि- जीवबन्धनकर्त्र्याः जडदुःखमिथ्यादिधर्मवत्या मायायाः सम्बन्धेन स्थाल्यधोगताऽग्निसम्बन्धेन तत्स्थजलाऽन्तर्गततन्दुलविक्लृप्तिभाववत्, धर्मतप्तदेहस्य देहिनो व्याकुलत्वादिवच्च जडादयस्तद्धर्माः स्वदुःखकर्तारो जीवानामिवाऽऽत्मसंसृतिदाश्च भवेयुः । एवं च सति चतुःसाधनैः प्रत्यक्षीकर्तव्यस्य तस्य परमेश्वरस्याऽनीश्वरत्वप्राप्त्यादिनाऽन्यबन्धनाऽनिराकर्तृत्वात् तत्साक्षात्काराय जनानां साधनाविधानप्राप्तिश्च ।

नाऽपि द्वितीयः, मायेच्छया मायाया ब्रह्मसम्बन्धोक्तौ भवन्मते जडादिगुणवत्या मायाया इच्छाद्यनुपपत्तेः तत्कृतोऽपि स्वेच्छया ब्रह्मसम्बन्धो न संगच्छते । कथञ्चित्तद्वत्तासिद्धौ सत्यामपि पूर्वोक्ताः तत्स्वतंत्रतानाशत्व- मायाधीनत्वभजनाविधेयत्वादयो ब्रह्मणि दोषा दुर्वाराः स्युः ।

यदि तृतीयपक्षे ब्रह्ममायोभयनियन्तुः परस्येच्छयैवाऽयं ब्रह्मणो मायासम्बन्ध इति चेत् **अजां ध्रुवाम्**,  **अनादी उभावपि**,  **अजामेकाम्**,  **अनाद्यविद्योपहता आत्मसंविदः**,  **बन्धोऽस्याऽविद्ययाऽनादिः**,  **अनाद्यविद्यायुक्तस्य**,  **अजो नित्यः शाश्वतोऽयम्**,  **अक्षरात्परतः परः**,  **अनादिरात्मापुरुषः**,  **अक्षरादपि**

[[१२९]]

**चोत्तमः**,  **त्वत्तः पुमान्समधिगम्य ययाऽस्य वीर्यम् **इत्यादिवाक्यैः अजनित्यजीवेश्वराणामनादिबन्धनाऽऽवरणकारिणी त्रिगुणमयी माया तदन्यत्तन्नियंत्र्यक्षरब्रह्म च तस्य मायासम्मुखीभावविधायकः सर्वनियन्ता सर्वसृष्टा सर्वकारणं पुरुषोत्तमश्चैषामनादिविद्यमानत्वात् त्वन्मते ब्रह्मव्यतिरिक्ताऽन्य- पदार्थाऽसत्वाच्च स्वमतविघातविधानपूर्वं पञ्चभेदसत्यतारूपं मत्पन्थानं पुनरागताः स्थ । एवं च सति चैतन्यजात्या जीवेश्वरब्रह्मपरब्रह्मणामच्छैद्यादिधर्मसाम्यात् सजातीयत्वम् । अतः सजातीयभेदोऽप्यागतः ।

४. अथ यदि वदिष्यध्वे नाऽहं सर्वसत्यतां ब्रवीमि, किन्तु जलसंभृतमृत्पात्रेषु प्रतिबिम्बितसूर्यप्रतिबिम्बवत् मायाप्रतिबिम्बितब्रह्मैव बहुजीवेश्वररूपेणजातमवभासते इति कुतः सर्वेषां सत्यता स्यात् ? इति चेत् गगनैकदेशस्थितस्याऽर्कस्य स्वव्यतिरिक्ताऽन्यदेशवर्तिमृत्पात्राणां तद्गतजलस्य चाऽपेक्ष्यत्वात्त्वन्मते च ब्रह्माऽतिरिक्तवस्तुमात्राऽभावात्प्रतिबिम्बपतनमेव न संगच्छते । दुराग्रहेणैतत्सत्यता- विधानेऽपि विजातीयभेदप्राप्तिर्विजातीयपात्रादिस्थानीयप्रकृत्यभावे प्रतिबिम्बाऽसंगतिश्च ब्रह्मणो व्यापकत्वहानिः अन्धकाररूपमायायां प्रतिबिम्बपतनाऽसंगतिश्च । तस्मान्न शक्यः प्रतिबिम्बवादोऽपि वक्तुम् ।

५. अथ यदि गदिष्यथ घटमठोपाधिना यथैक आकाशस्तद्रूपोजातस्तथा कारणाऽव्याकृतदेहयोगोपाधिनैकं ब्रह्मैव जीवेश्वरादिरूपं जातमिति तदानीम् अद्वितीयत्वहानिः कारणाऽव्याकृतसत्तया विजातीयभेदाऽऽपत्तिश्च दुर्वारा स्यात् । एवं च सत्याकाशपृथिवीतत्कृतमठादितद्रूपोपाध्युत्पादककुलालादिचतुर्भेदसंभवः । तत्राऽऽकाशादित्रिकञ्च शून्यं जडात्मकं चाऽस्ति, घटादिकर्तुः कुलालस्य तु साकारसचेतनत्वादिकं च यदा दृष्टान्ते विद्यते, तदा दार्ष्टान्तिके आकाश- स्थानाऽऽपन्नमेकाऽद्वितीयाकर्तुः चैतन्यात्मकं ब्रह्म, माया च पृथ्वीस्थानाऽऽपन्ना, कारणाऽऽदिशरीराणि घटादिस्थानीयानि सम्मतानि, परंतु घटमठोपाधिस्थानीय- कारणादिशरीरत्रिकनिर्मातृकुलालस्थानीयश्चतुर्थः कः ? इति भण्यताम्, अभणनेऽयं दृष्टान्त एव मिथ्याभूतः । न च घटमठयोः कुलाल इव कारणाऽव्याकृतशरीरयोः कर्तृकाऽनादिजीवकर्मयुता मायैवाऽस्तीति वाच्यम्, यतो हि जडत्वेन मायादेः अकर्तृत्वात् । न हि कुत्राऽपि जडं वस्तु चेतनकर्तृ दृष्टम् ।

६. ननु यथा रज्जुशुक्तिस्थाण्वादिषु सर्परूप्यचौरादिभ्रमवन्मिथ्यैव ब्रह्मणि जीवेश्वरादिरूपः सर्वेषां भ्रमो जातोऽस्ति तस्माद्विश्वनिर्मातुः साकारस्याऽपेक्ष्यैव

**परिशिष्टः**

[[१३०]]

नाऽस्ति किमनेनाऽऽग्रहेणेति चेन्मयोच्यते स्थानाऽन्तरे सत्यत्वेन दृष्टानां सर्परूप्यचौराणां रज्ज्वादिषु भ्रमस्तु नराणां ध्वान्ततेजाऽऽदिदोषेणाऽभिजायते । भवत्सिद्धान्ते तु जगतः कल्पितत्वेन मिथ्यात्वान्न दृष्टान्तसिद्धान्तसंगतिः । यदि सा संगतिः स्यात्तर्हि मायादिरूपं जगत्स्थानाऽन्तरे सत्यं भवेत् । त्वन्मते तु ब्रह्माऽतिरिक्तस्याऽसत्त्वाज्जीवानामपि ब्रह्माऽनतिरिक्तत्वाच्च सदा ज्ञानवतो ब्रह्मणो भ्रमाऽसम्भवाद्विश्वादिरूपो भ्रमोऽपि ब्रह्मणि न शक्यते वक्तुम् ।

ननु स्थलान्तरे सत्यसर्पदर्शनेन रज्जौ तद्भ्रान्तिरस्ति तथैवाऽन्यत्र विद्यमानवस्त्वभावेऽपि तथा दर्शनात् यथा चन्द्रस्य द्वित्वाऽभावेऽपि तत् द्रष्टुर्द्विचन्द्रज्ञानं कस्यचिज्जायते तत्र कार्योत्पत्तौ कारणसत्यतायाः किं प्रयोजनमिति चेदुच्यते चन्द्राऽन्यजनानां चन्द्रद्वित्वदर्शनं तु द्रष्टुर्नेत्रस्थदोषेणैवाऽस्ति, न तु स्थलाऽन्तरे सत्यत्वेन दृष्टसर्पस्य रज्जौ भ्रमवदस्ति । भवन्मते तु ब्रह्मभिन्नवस्तु- मात्राऽभावादविद्याकृतं जगद्रूपं द्वित्त्वं मिथ्या स्यात् । अतो बन्धमोक्षयोर्धर्माऽधर्मयोः तत्प्रतिपादकशास्त्रस्य चाऽसत्यत्वाद्दुःसिद्धान्ताऽऽपत्तिः ।

७. अथ च कनककुण्डलद्रष्टान्तेनांऽशांशिवादोऽपि न शक्यो भवता वक्तुम् । यदि ब्रह्मणः स्वेच्छयैव जीवेश्वरादिरूपेण जातत्वात् ब्रह्मशकला जीवा इति दुराग्रहो भवतां संपाद्यः स्यात्तदा तत्पक्षेऽपि विकारिणश्च च्छेद्यस्य सुवर्णस्य कटकाद्याकार- विभागान् भवन्तः कथयन्तु, परंतु निर्विकारस्याऽच्छेद्यादिधर्मवतो ब्रह्मणः खण्डाऽनर्हत्वात् निर्विकल्पस्याऽकर्तुस्तस्य विकारप्राप्त्या जीवरूपविभागकल्पना सुतरां न घटते । तथा च कनकात् कुण्डलकटकयो अपृथक्तवज्जीवब्रह्मणोः एकीभावोऽपि न वक्तव्यः । एकीभावे च सति जीवेष्वजध्रुवनित्यशब्दकृत- विशेषणाऽसंगतिः इत्यपरोऽपि दोषः संगतः ।

अथ च मुहुर्मुहुर्ब्रह्म स्वेच्छया जीवरूपजातमित्युक्तौ युष्माक**ं  **लज्जाऽपि कथं नायाति ! कुतः ? धीमन्तोऽधीमन्तश्च यथाऽऽत्मना**े  **सुखैश्वर्यादिनाशप्रसंगः स्यात्तादृशं कर्म न कुर्वन्त्येव, तर्हि सर्वज्ञं सत्यसंकल्पं सर्वनियन्तृ ब्रह्म स्वेच्छयाऽपि जीवभावं प्राप्य पशुमनुष्यादिदेहेषु मलसंभृतेषु तिष्ठेत्तथा समस्तनरकान् चतुरशीतिलक्षयोनिषु जन्ममरणादिदुःखानि च कथमनुभवेत् ?

तथा च ब्रह्मणो यदीत्थं जीवभावे न दुःखभाक्तं तदाऽनादिबन्धमुक्तये बदरीकाश्रमादिस्थानस्थानामृषीणां वेदाध्ययनसाधनसंपत्तिविधानादिनाऽपि किं प्रयोजनम् ? तस्मादनादी अजन्मानौ नित्यौ चैतन्यधर्मेण ब्रह्मसजाती ब्रह्मभिन्नावेव

[[१३१]]

जीवेश्वरौ बोद्धव्यौ । एतद्ब्रह्म त्वनवधिकातिशयोत्कृष्टगुणयोगात्परमेश्वरपरब्रह्माख्यं ताभ्यां भिन्नमेव ।

८. अथ च यदि वक्ष्यथ यावदज्ञानदशा तावज्जीवेश्वरमायागुरुशिष्याद्यनेक- भेदाऽवच्छिन्नं जगत्सत्यं भासते, तद्दशानिवृत्तौ चिन्मात्रमेकं ब्रह्मैव सत्यमन्यत्सर्वं मिथ्यैवेति चेत्तत्रोच्यते उपदेष्टृज्ञानिगुरूणां प्राचीनानामाधुनिकानां चेदं ज्ञानं जातमस्ति न वा ? जातमस्तीति चेत्, ब्रह्मरूपात् स्वतोऽन्याभावज्ञाच्छिष्योपदेशाऽसंगतिः । शिष्यदर्शनपूर्वकोपदेष्टृ-कृतोपदेशविधानात् न तस्य ज्ञानं जातमित्युक्तावपि अज्ञानिकृतोपदेशेन अज्ञानिगताऽज्ञाननाशाऽभावादज्ञगुरुकृतोपदेशेनाऽज्ञशिष्यस्य का वाऽर्थसिद्धिः ? षंढयोर्योगेन प्रजोत्पत्त्यभाववत्समानयोस्तयोर्योगेन ज्ञानोत्पत्तेः असंभवः ।

ननु गुरोर्ज्ञानित्वेऽपि बाधिताऽनुवृत्त्या शिष्यस्य दृश्यत्वात् तत्कृतमुपदेशविधानं युक्तमेवेति चेदुच्यते - तर्हि गुरोःसम्यग्ज्ञानप्रवृत्तिवेलायां बाधिताऽनुवृत्तिस्तिष्ठति न वा ? तिष्ठतीति चेत् **ज्ञानेन तु तदज्ञानं येषां नाशितम् **इत्यादिप्रमाणविरोधः अनुभवविरोधश्च रज्जुसाक्षात्कारदशायां सर्पभूतभ्रमाऽनुपलम्भात् । न तिष्ठतीति चेत् उपदेशेन सम्यग्ज्ञानप्रवृत्तौ बाधिताऽनुवृत्तिसंभावनाया अविद्यमानत्वान्न द्वैतदर्शनपूर्वकमुपदेशविधानं युक्तं स्यात् । किञ्च दोषसत्यतामूलकैः रज्जुसर्पादिदृष्टान्तैः दुःसाध्याऽपीयं बाधितानुवृत्तिः कथञ्चिदुच्येत, तर्हि पूर्वोक्तो दोषः कथं न परामर्शनीयः स्यात् ? तस्माद्बहुबाधमेतादृशं ब्रह्मनिरूपणं न महद्विहितमित्यवधेयम् । यदि विदध्युस्तर्हि वेदार्थपरमार्थघ्नास्ते वेदान्ताऽवलम्बेन धनस्त्रीरसाद्यासक्ता नूनमेव वेदितव्याः ।

९. इदानीं पूर्वोक्तरीत्या ब्रह्मनिरूपणे बाधबाहुल्याद्यत्परमार्थं परमार्थज्ञानाऽऽचार्यकृतं तदुच्यते । तत्र परमार्थज्ञानाऽऽचार्यबाहुल्येऽपि तच्छ्रेष्ठशेषाऽवतारश्रीरामानुजाचार्यकृतभगवद्गीताभाष्यव्याससूत्रश्रीभाष्ययोः सम्यक् सच्छास्त्रोदितवाक्यजालयुक्तियुक्तं तदस्ति । तत्राऽपि प्रोक्ताऽऽचार्यज्ञानान्तः प्रेरकश्रीपरब्रह्मनराकृतिप्रत्यक्षपुरुषोत्तमश्रीसहजानन्दस्वामिचरणैः उद्धवाध्वसम्पोषकैः कारितसत्संगिजीवनहरिवाक्यसुधासिन्ध्वोर्ब्रह्मस्वरूपनिरूपणं यदस्ति, तस्यैव सर्वजनहितकारित्वात्तदनुसारेण एतदुच्यते ।

१०. यथा सर्वशास्त्रश्रुतिस्मृतिन्यायेषु भगवतः सर्वोत्कृष्टाऽनवधिकाऽतिशय- सर्वज्ञत्वाद्यनेकगुणगणयुक्तैश्वर्याणां बाहुल्येन महत्त्वात् पूर्वोक्तगुणैर्बंृहति वर्धते

**परिशिष्टः**

[[१३२]]

तद्ब्रह्मेति ब्रह्मशब्दार्थवाच्यो दिव्यमूर्त्तिः श्रीपुरुषोत्तमः स्वाऽक्षरधामैकदेशस्थः सन्नपि लयावस्थाऽवस्थितक्षेत्रनिकरेषु स्वीयसंकुचिताऽन्तर्यामिशक्त्या प्रलये यथा वर्तते तथा सर्गस्थित्यवस्थितसर्वक्षेत्रज्ञवृन्दानां यथाकर्मफलप्रदानाय विकसिताऽन्तर्यामिशक्त्या बहुत्वं प्राप्याऽन्तर्यामिशब्दवाच्योऽस्ति ।

मायिकावयवरहितदिव्याऽवयवयुक्तः स्वदिव्यमूर्तिः स्फुरिततेजःपुञ्जेन आच्छादिताऽङ्गत्वात् केवलाऽऽत्मज्ञान्यदृश्याऽङ्गोऽपि एकान्तिकीभक्तियुक्त- भगवन्निष्टज्ञानिदृश्यदिव्यमूर्तिमनोहराऽवयववान्भक्तनेत्रचकोरचन्द्रः सदा दिव्याकार एव सोऽस्ति । सत्त्वादिमायिकगुणानात्मन्यभावात् तत्कृताञ्जनाऽभावाच्च निर्गुणनिरञ्जनादिशब्दवाच्यश्च सत्यसंकल्पत्वनिरतिशयज्ञानैश्वर्यतेजोबल- प्रतापाद्यनन्तकल्याणकारिदिव्यनित्यगुणयोगात्सगुणोऽप्यस्ति ततो जीवेश्वरादीनामुत्पत्तेरुक्तौ सत्यां भगवद्गीतादिभणितानि अजन्मत्वसनातनत्व- नित्यत्वध्रुवत्वाऽनादिमायासम्बन्धित्वाऽऽदीनि जीवेश्वरविशेषणानि नियुज्येरन् । अतो जीवेशब्रह्ममायापुरुषोत्तमानां पञ्चानामप्यनादित्वमेवाऽस्ति ।

११. तत्र जीवलक्षणानि जीवात्मानोऽल्पज्ञा अतिसूक्ष्मरूपा अनाद्यविद्या- बन्धनवन्तः प्राकृतगणवन्तः स्वकीयाऽनादिकर्मणा प्राकृतज्ञानसंकोचविकास- प्राप्तिमन्तः कालमायाकर्माऽधीना उत्पत्त्यवस्थायामन्तर्यामिणा स्वकर्माऽनुगुणं प्राकृतदेहं प्रापिता प्रलयकालेऽनादिकारणदेहेन सह प्रकृतौ लीनताभाजः क्षीरधृतकाष्ठाऽन्तःस्थाऽग्नितिलतैल्यवद्देवादिदेहान्व्याप्य तत्तद्देहाऽभिमानिनः तदुचितकर्माणि कुर्वाणाः तदनुगुणसुखदुःखोपभोगरूपसंसारप्रवाहमामोक्षं प्राप्नुवन्तोऽच्छेद्यादिधर्मिणः स्वरूपेणाऽविनाशिनः क्षेत्रज्ञसंज्ञाः सन्ति ।

तत्र श्रुतिस्मृतयः **ज्ञाऽज्ञौद्वावजावीशाऽनीशौ**,  **बालाऽग्रशतभागस्य शतधा कल्पितस्य च भागो जीवः स विज्ञेयः**,  **तिलेषु तैलं दधिनीव सर्पिरापः स्रोतः स्वरणीषु चाऽग्निः । एवमात्माऽऽत्मनि गृह्यतेऽसौ सत्येनैनं तपसा योऽनुपश्यति ॥**,  **समाने वृक्षे पुरुषो निमग्नोऽनीशया शोचति मुह्यमानः**,  **अजो ह्येको जुषमाणोऽनुशेते**,  **न  जायते म्रियते वा विपश्चित्**,  **आशिखादानखं प्रविष्टः**,  **एष आत्मा हृदये चित्स्वरूपः**,  **नित्यो नित्यानाम् **इत्यादिश्रुतयः ।

तथा स्मृतयः **एतद्यो वेत्ति तं प्राहुः क्षेत्रज्ञ इति तद्विदः**,  **स्थूलादिदेहत्रितयमानखादाशिखं च यः । व्याप्येन्द्रियान्तःकरणैः करोति**

[[१३३]]

**विविधाः क्रियाः ॥**,  **अजो नित्यः शाश्वतश्च निरंशश्च प्रकाशकः । सोऽच्छेद्यादि गुणो ज्ञेयो जीवात्मा वर्णिसत्तम ॥**,  **न  जायते म्रियते वा कदाचित्**,  **अन्तवन्त इमे देहा नित्यस्योक्ता शरिरिणः**,  **अजो नित्यः शाश्वतोऽयं पुराणो**,  **अच्छेद्योऽयम् अदाह्योऽयम्**,  **वासांसि जीर्णानि यथा विहाय**,  **यो जागरे बहिरनुक्षण धर्मिणोऽर्थान् भुंक्ते**,  **जागृतत्स्वप्नसुषुप्तं च गुणतो बुद्धिवृत्तयः । तासां विलक्षणो जीवः साक्षित्वेन विनिश्चितः॥**,  **देही नित्यमवध्योऽयं देहे सर्वस्य**,  **अनाद्यविद्योपहतात्मसंविदस्तन्मूलसंसारपरिश्रमाऽऽतुराः**,  **अनादिकालतो जीवो मायया परिवेष्टितः । अनुग्रहाद्धरेरेव मुच्यते नाऽत्र संशयः ॥**इत्यादिकानि ।

१२. अथेश्वरलक्षणानि ईश्वरात्मानो विराडादिशरीरत्रयवन्त उत्पत्तिकाले चतुर्दशलोकयुक्तब्रह्मांडरूपदेहान् व्याप्य स्थिताः, ब्रह्माण्डस्थसर्ववस्तु- ज्ञानवत्त्वात्सर्वज्ञाः प्राकृतप्रलये प्रकृतिप्रविष्टाऽव्याकृतेन देहेन सह प्रकृतिम् अनुशायिनः, स्वरूपेणाऽविनाशिनो, ब्रह्माण्डाख्यक्षेत्रज्ञानयुक्तत्वात्क्षेत्रज्ञसंज्ञाः सन्ति ।

तत्र श्रुतिस्मृतयः **पुरुष एवेदं सर्वम् **इत्यादिपुरुषसूक्तश्रुतयः, **देहत्रये विराडादौ व्याप्योत्पत्तिस्थितिक्षयान् । करोति जगतां यस्तु सर्वज्ञो ज्ञेय ईश्वरः ॥**,  **आण्डकोश शरीरेऽस्मिन्सप्ताऽऽवरणसंयुते । वैराजपुरुषो योऽसौ भगवान्**,  **एतद्भगवतो रूपं स्थूलं ते व्याहृतं मया । मह्यादिभिश्चाऽऽवरणै- रष्टभिर्बहिरावृतम् ॥**,  **क्ष्माम्भोऽनलावियन्मन इन्द्रियार्थभूतादिभिः परिवृतं प्रतिसंजिहीर्षुः । अव्याकृतं विशति यर्हि गुणत्रयात्मा कालं पराख्यमनुभूय परः स्वयम्भूः ॥ **इति श्रीमद्भागवतद्वितीयस्कन्धे तस्य समग्रं निरूपणमस्ति । एवं प्रतिब्रह्माण्डमीश्वरात्मानो ज्ञेयाः । अजत्वाऽविनाशित्वादयस्तद्धर्मा जीवात्मनामिव ज्ञातव्याः ।

१३. अथ प्रकृतिशब्दवाच्याया अनादेर्मायाया लक्षणानि सा च गुणमय्यजाख्या त्रिविधा । तत्र जीवाऽऽवरणकारिण्यविद्यारूपा, ईश्वराऽऽवरणकारिणी प्रधानरूपा, पुरुषोत्तमप्रेरिताऽक्षरपुरुषे क्षणेन जीवेश्वरदेहोत्पत्तिहेतुर्मूलप्रकृतिरूपेति ।

तत्र श्रुतिस्मृतयः **विकारजननी मायामष्टरूपामजां ध्रुवाम्**,  **अस्मान्मायी सृजते विश्वमेतत्**,  **अजामेकां लोहितशुक्लकृष्णां बह्वीं प्रजां जनयन्तीं सरूपामजो ह्येको जुषमाणोऽनुशेते जहात्येनां भुक्तभोगामजोऽन्यः**,  **मायां तु प्रकृतिं विद्यान्मायिनं तु महेश्वरम् **इति । **सकार्यमूलप्रकृतिः**

**परिशिष्टः**

[[१३४]]

**सकालाऽक्षरतेजसि । प्रकाशेऽर्कस्य रात्रीव तिरोभूता तदाऽभवत् ॥**,  **सिसृक्षाऽथाऽभवत्तस्य ब्रह्माण्डानां यदा तदा । सकालाऽऽविर्बभूवादौ माहामाया ततो हि सा ॥**,  **तां कालशक्तिमादाय वासुदेवोऽक्षरात्मना । सिसृक्षयैक्षत यदा सा चुक्षोभ तदैव हि ॥**,  **मूलप्रकृतिरविकृतिर्महदाद्याः प्रकृतिविकृतयः सप्तषोडशस्तु विकारो न प्रकृतिर्न विकृतिः पुरुषः**,  **प्रकृतिं पुरुषं चैव विद्ध्यनादी उभावपि**,  **अनाद्यविद्योपहताऽऽत्मसंविदः **इत्यादयः ।

१४. अथाऽक्षरब्रह्मलक्षणानि अक्षरब्रह्मसंज्ञास्त्रयः सन्ति । तत्राऽद्यं प्रकृतिसम्बन्धरहितं पुरुषोत्तमस्य निवासभूतमक्षरब्रह्माऽभिधं ब्रह्मपुरं धाम बोध्यम्। द्वितीयं पुरुषोत्तमोपासकं तद्धामस्थं मुक्तकोटिवृन्दं च । तृतीयः पुरुषोत्तमस्येच्छया ब्रह्माण्डोत्पादकः प्रकृत्यधिष्ठाताऽक्षरपुरुषश्च ।

तत्र प्रमाणभूताः श्रुतिस्मृतयः **दिव्ये ब्रह्मपुरे ह्येष स व्योम्न्यात्मा प्रतिष्ठितः**,  **एतत्सत्यं ब्रह्मपुरम्**,  **अक्षरे परमे व्योमन्यस्मिन्देवा अधिविश्वे निषेदुः**,  **यदर्चिमद्यदणुभ्योऽणु च यस्मिंल्लोका निहिता लोकिनश्च । तदेतदक्षरं ब्रह्म**,  **द्वे वाव ब्रह्मणो रूपे मूर्तं चाऽमूर्तं च**,  **यदक्षरं वेदविदो वदन्ति विशन्ति यद्यतयो वितरागाः**,  **यद्गत्वा न निवर्तन्ते तद्धाम परमं मम**,  **माया परैत्यभिमुखे च विलज्जमाना**,  **विलज्जमानया यस्य स्थातुमी क्षापथेऽमुया**,  **स्वधामनि ब्रह्मणि रंस्यते नमः**,  **ब्रह्माख्यं धाम ते यान्ति शान्ता संन्यासिनोऽमलाः**,  **गच्छन्त्यमूढाः पदमव्ययं तत्**,  **मद्भावमागताः**,  **मम साधर्म्यमागताः**,  **ब्रह्मभूयाय कल्पते**,  **पुनश्चाऽक्षरधामनि स्थास्यन्ति ते स्वतन्त्रास्ते कालमायाभयोञ्जिताः**,  **न  यत्र माया किमुताऽपरे हरेरनुव्रता यत्र सुरासुराऽर्चिता **इति । इत्थं हरिधाममुक्तवृन्दयोः निरूपणमुक्तम् । इदानीमक्षरब्रह्माऽभिधपुरुषनिरूपणे प्रमाणानि **जहात्येनां भुक्तभोगामजोऽन्यः**,  **अनादिरात्मा पुरुषो निर्गुणः प्रकृतेः परः । प्रत्यग्धामा स्वयंज्योतिर्विश्वं येन समन्वितम् ॥**,  **स  एष प्रकृतिं सूक्ष्मां दैवीं गुणमयीं विभुः । मदिच्छयैवोपगतामभ्यपद्यत लीलया ॥**,  त्वत्तः पुमान्समधिगम्य ययाऽस्य वीर्यम् इत्यादीनि ।

१५. अथ पुरुषोत्तमस्वरूपनिरूपणमाह । यः पुरुषोत्तमो नारायण- हरिकृष्णादिनामा सनातनपुरुषाकृतिः जीवेश्वरमायाब्रह्मणां नियन्ता, तेभ्यः स्वरूपस्वभावादिभिः श्रेष्ठस्तदुपास्यश्च । स्वब्रह्मपुरस्थानस्थः स्वतोऽन्यत्र अन्तर्यामिशक्त्या व्याप्तोऽनवधिकाऽतिशयसर्वज्ञत्वाद्यप्राकृतगुणगणवान्

[[१३५]]

प्राकृतगुणहीनत्वान्निर्गुणश्च स्वतंत्रः स्वप्रकाशश्च स परमात्मा परमेश्वरशब्दवाच्यः अस्ति ।

तत्र प्रमाणभूताः श्रुतिस्मृतयः **परात्परतरो ब्रह्म तस्मात्परतरो हरिः**,  **अथाऽह पुरुषो वै नारायणः**,  **आकृष्णेन रजसा वर्तमानो निवेशयन्**,  **आत्मा वा इदमग्र आसीत्पुरुषविधः**,  **य  आत्मानमन्तरो यमयति**,  **अक्षरमन्तरो यमयति**,  **एष त आत्माऽन्तर्याम्यमृतः**,  **स  वाऽयमात्मा सर्वस्य वशी सर्वस्येशानः सर्वस्याऽधिपतिः सर्वमिदं प्रशास्ति यदिदं किञ्च**,  **स  न साधुना कर्मणा भूयान्नो एवाऽसाधुना कनीयान्**,  **अक्षरात्परतः परः**,  **न  तत्समश्चाऽभ्यधिकश्चदृश्यते**,  **तमीश्वराणां परमं महेश्वरं तं देवतानां परमं च दैवतम् । पतिं पतीनां परमं परस्ताद्विदाम देवं भुवनेशमीड्यम्**,  **न  तस्य कश्चित्पतिरस्ति लोके न चेशिता**,  **वृक्ष इव स्तब्धो दिवि तिष्ठत्येकस्तेनेदं पूर्णं पुरुषेण सर्वम्**,  **योऽक्षरे संचरति**,  **यः सर्वज्ञः सर्वविद्यस्यैष महिमा भूवि । दिव्ये ब्रह्मपुरे ह्येष व्योम्न्यात्मा प्रतिष्ठितः ॥**,  **नित्यो नित्यानां चेतनश्चेतनानामेको बहूनां यो विदधाति कामान् । तमात्मस्थं येऽनुपश्यन्ति धीरास्तेषां शान्तिः शाश्वती नेतरेषाम् ॥**,  **सर्वभूतान्तरात्मा सदा जनानां हृदये सन्निविष्टः**,  **निर्दोषः पूर्णगुणविग्रह आत्मतन्त्रो निश्चेतनात्मकशरीरगुणैश्च हीनः । आनन्दमात्रकरपादमुखोदरादिः सर्वत्र च स्वगतभेदविवर्जितात्मा**,  **यः कालकालो गुणी**,  **साक्षी चेता केवलो निर्गुणश्च**,  **यो वेत्ति युगपत्सर्वं प्रत्यक्षेण सदा स्वतः**,  **अत्राऽयं पुरुषः स्वयंज्योतिः**,  **यत्र देवः क्रतुभिर्भूतभावनः स्वयं विभूत्या विरजः प्रकाशते**,  **सत्यसंकल्पो महारजनं वासः**,  **अपहतपाप्मा विजरो विमृत्युर्विशोको विजिघत्सोऽपिपासः सत्यकामः सत्यसंकल्पः **इति ।

**यस्मात्क्षरमतीतोऽहमक्षरादपि चोत्तमः । अतोऽस्मि लोके वेदे च प्रथितः पुरुषोत्तमः**,  **प्रकृतिपुरुषयोः परस्य शं नस्तनोतु चरणः पुरुषोत्तमस्य**,  **यो मामेवमसम्मूढो जानाति पुरुषोत्तमम्**,  **नारायणपरा वेदाः नारायणपरा मखाः**,  **हरिर्हि साक्षाद्भगवाञ्छरीरिणामात्मा झषाणामिव तोयमीप्सितम्**,  **श्रृण्वतां स्वकथां कृष्णः पुण्यश्रवणकीर्तनः । हृद्यन्तःस्थो ह्यभद्राणि विधुनोति सुहृत्सताम्**,  **पुरुषविधोऽन्वयोऽत्र चरमोन्नमयादिषु यः**,  **यो मामजमनादिं च वेत्ति लोकमहेश्वरम्**,  **त्वमादिदेवः पुरुषः पुराणः**,  **स  वै किलाऽयं पुरुषः पुरातनः**,

**परिशिष्टः**

[[१३६]]

**अजोऽपि सन्नव्ययाऽऽत्मा भूतानामीश्वरोऽपि सन् **इति ।

स्कान्दे **वासुदेवः परं ब्रह्म बृहत्यक्षरधामनि । आदावेको द्वितीयो भून्निर्गुणो दिव्यविग्रहः ॥**,  **नारायणो वासुदेवः स्वतंत्रः स्वप्रकाशकः । आनन्ददिव्यमूर्तिश्च विष्णुः कृष्णोऽच्युतोऽव्ययः ॥**,  **सर्वत्रैवाऽन्वितः शक्त्या व्यतिरिक्तः स्वतः स्थितः । नियन्ता कालमायादेः सर्वकारणकारणम् ॥**,  **परमात्मेति यत्प्राहुस्तत्परं ब्रह्म कथ्यते । उपासनीयं सर्वेषामेतदेव मुमुक्षताम् ॥**,  **स्वतन्त्रः सत्यसंकल्पः सर्वकर्मफलप्रदः । अन्तर्यामी सर्वशक्तिसेवितः परमेश्वरः ॥**,  **ये सत्यशौचादयो भागवतोक्तास्तस्य गुणास्तेऽत्रबोध्याः **इति ।

वायुपुराणे च **सर्वज्ञता तृप्तिरनादिबोधः स्वतन्त्रता नित्यमलुप्तदृष्टिः। अनन्तशक्तिश्च विभोर्विभुज्ञाः षडाहुरङ्गानि महेश्वरस्य **इति । भागवते च **मां भजन्ति गुणाः सर्वे निर्गुणं निरपेक्षकम् । नृणां निःश्रेयसार्थाय व्यक्तिर्भगवतो नृप । अव्ययस्याऽप्रमेयस्य निर्गुणस्य गुणात्मनः **इति । विष्णुपुराणे च **सत्वादयो न सन्तीशे यत्र च प्राकृता गुणाः । सः शुद्धः सर्वशुद्धेभ्यः पुमानाद्यः प्रसीदतु ॥**,  **सगुणो निर्गुणो विष्णुर्ज्ञानगम्यो ह्यसौ स्मृतः । न हि तस्य गुणाः सर्वे सर्वैर्मुनिगुणैरपि । वक्तुं शक्या वियुक्तस्य सत्त्वाद्यैरखिलैर्गुणैः ॥ **इति । मार्कण्डेये च **एका मूर्तिरनिर्देश्या शुक्लां पश्यन्ति तां बुधाः । ज्वालामालोपरूद्धाङ्गी निष्ठा सा योगिनां परा ॥**,  **दूरस्था चाऽन्तिकस्था च विज्ञेया सा गुणातिगा । वासुदेवाऽभिधानाऽसौ निर्ममत्वेन दृश्यते ॥**,  **सत्यः स्वयंज्योतिरजः परेशः **इति । गीतायां च **उत्तमः पुरुषस्त्वन्यः परमात्मेत्युदाहृतः **इति ।

एकान्तिकभक्ताऽऽत्मज्ञानिदृश्यत्वे च प्रमाणानि ब्रह्मवैवर्ते स्कान्दे च **ददर्श कृष्णं ग्रीष्मस्य कोटिसूर्यसमप्रभम् । द्विभुजं मुरलीहस्तं किशोरं गोपवेशकम् ॥**,  **परमात्मानमीशं च भक्ताऽनुग्रहविग्रहम् । स्वेच्छामयं परं ब्रह्म परिपूर्णतमं विभूम् । ब्रह्माविष्णुशिवाद्यैश्च स्तुतं मुनिगणैर्नुतम् ॥**,  **सहोदितायुतवद्भास्वरे तत्र तेजसि । वासुदेवं ददर्शाऽसौ रम्यदिव्यासिताऽऽकृतिम् ॥**,  **कृष्णस्याऽनुग्रहो यस्मिन्स तेजसि तमीक्षते । केवलं तेज एवाऽन्ये पश्यन्ति न तु तं मुने ॥ **इति ।

१६. पूर्वोक्तैः श्रुतिस्मृतिवाक्यैर्निरूपितः पुरुषोत्तमनारायणोऽसंख्यजीव-

[[१३७]]

कल्याणाय दयया कृत्वा रामकृष्णाद्यवतारैरत्र प्रादुर्भवति । ये जनास्तदवतारान् ज्ञात्वैकान्तभावेन भजन्ति, त एव गुणमयीं मायां तीर्त्वा मरणकाले सच्चिदानन्दे ब्रह्ममयीं तनुं प्राप्य, स्वधामस्थस्य हरेः सेवायां तिष्ठन्तीति समस्तसच्छास्त्र- सिद्धान्तोऽस्ति ।

तथा च श्रुतिस्मृतयः **दैवी ह्येषा गुणमयी मम माया दुरत्यया । मामेव ये प्रपद्यन्ते मायामेतां तरन्ति ते ॥**,  **मां च योऽव्यभिचारेण भक्तियोगेन सेवते । स गुणान् समतीत्यैतान् ब्रह्मभूयाय कल्पते ॥**,  **ब्राह्मीं संविशते तनुम्**,  **गुणाऽपाये ब्रह्मशरीरमेति**,  **प्रयुज्यमाने मयि तां शुद्धां भागवतीं तनुम् । आरब्धकर्मनिर्माणे न्यपतत् पाञ्चभौतिके ॥**,  **जन्म कर्म च मे दिव्यमेवं यो वेत्ति तत्त्वतः । त्यक्त्वा देहं पुनर्जन्म नैति मामेति सोऽर्जुन ॥**

इत्याद्याः ।

## इति श्रीगोपालानन्दस्वामिविरचितं पञ्चानादिभेदनिरूपणं सम्पूर्णम्

**परिशिष्टः**

[[१३८]]

## ब्रह्माक्षरादिशब्दानां मुख्यार्थविचारः

श्रुतिस्मृतिवचनामृतग्रन्थेषु **अक्षरं ब्रह्म **इत्यादिशब्दानां नानार्थेषु प्रयोगो दृश्यते ।

**यत्र ब्रह्म च क्षत्रं च उभे भवत ओदनः । **(कठ.उ.१.२.२५) इत्यत्र ब्रह्मशब्दो ब्राह्मणवर्णपरतया प्रयुक्तः ।

कदाचित् प्रणवस्वरूपे **ओङ्कारे**ऽपि **ब्रह्म**शब्दप्रयोगो दृश्यते ।

**तेने ब्रह्म हृदा य आदिकवये मुह्यन्ति यत्सूरयः । **(भा.पु.१.१.१) अत्र भगवता व्यासेन ब्रह्मशब्दो वेदार्थं प्रयुक्तः ।

**मम योनिर्महद्ब्रह्म तस्मिन् गर्भं दधाम्यहम् । **(भ.गी.१४.३) अत्र भगवता श्रीकृष्णेन ब्रह्मशब्दो मायामयीप्रकृत्यर्थे प्रयुक्तः । **भगवान् पुरुषोत्तमनारायणो भूरितेजोमयः सदादिव्यसाकारमूर्तिश्चाऽस्ति । स्वाऽन्तर्यामितया शक्त्या सर्वतो यत्परिपूर्णं सच्चिदानन्दरूपं ब्रह्म**,  **तत्तु मूर्तिमतो भगवतः पुरुषोत्तमस्य तेजो ज्ञेयम् **इति । (दुर्ग.प्र.वच.४५)

**यथा जलं निराकारम्**,  **जलदेवता वरुणो वरुणलोके साकारः**,  **यथाऽग्निज्वाला निराकाराः**,  **अग्निदेवता अग्निलोके साकारः**,  **यथा सूर्यातपो निराकारः सूर्यमण्डलाऽन्तर्वर्ती सूर्यनारायणश्च साकाररूपोऽस्ति**,  **तथैव दिव्यसाकारतेजोमयमूर्तेः पुरुषोत्तमस्य सर्वत्र परिपूर्णं यत्सच्चिदानन्दं तेजोमयं ब्रह्म तन्निराकारमस्ति**,  **भगवान् पुरुषोत्तमनारायणस्तु साकारोऽस्ति **(दुर्ग.प्र.वच.४५) इति । अत्र भगवता श्रीस्वामिनारायणेन ब्रह्मशब्दो भगवन्मूर्तेः तेजस अर्थे प्रायोजि ।

**सर्वकारणकारणोऽक्षरात्परः पुरुषोत्तमो वासुदेवो भगवान् महापुरुषात्मना महामायायां वीर्यमाधत्ते । स एव पुरुषोऽक्षरात्मा**,  **मुक्तः**,  **ब्रह्म चेति संकीर्त्यते **(दुर्ग.म.वच.३१) इति । **महत्तत्त्वस्य कारणं तु प्रधानपुरुषौ स्तः । एवञ्च तयोः प्रधानपुरुषयोः कारणं मूलप्रकृतिर्ब्रह्मचाऽस्ति **(दुर्ग.प्र.वच.६३) इति । अत्र भगवता श्रीस्वामिनारायणेन ब्रह्मशब्दो महापुरुषाय प्रयुक्तः ।

[[१३९]]

**तत्तदवस्थासु जीवस्य कर्माऽनुगुणफलप्रदायकं यत्तत्त्वम्**,  **तत्तुरीयपदम्**,  **अन्तर्यामी**,  **द्रष्टा**,  **ब्रह्म**,  **परब्रह्म चेत्यादिभिः शब्दैः प्रोच्यते **(सारंग.वच.६) इति । अत्र भगवता श्रीस्वामिनारायणेन ब्रह्मशब्दस्य प्रयोगः परब्रह्मणे कृतोऽस्ति । अतः शास्त्रेषु यत्र क्वचिद् ब्रह्मशब्दे दृग्विषये जाते सति तत्तत्सन्दर्भाऽनुगुणमर्थघटनमनुसन्धेयम् ।

ब्रह्मशब्दस्य मुख्यार्थविचारः प्रस्तूयते । **बृंहति वर्धते **इति विग्रहे **बंृहि वृद्धौ **इति धातोः **बृहेर्नोऽच्च **इति उणादिसूत्रेण मनिन्प्रत्यये, धातोश्च यो नकारः तस्य स्थाने **अत् **इत्यादेशे कृते निष्पन्नोऽयं ब्रह्मशब्दः । स्वेतरसमस्तवस्तुवृद्धिकारके तत्त्वे ब्रह्मशब्दः साक्षात्सङ्गच्छतेतमाम् ।

भगवता वेदव्यासेनापि प्रोक्तं **बृहत्वात् बृंहणत्वाच्च तद् ब्रह्मेत्यभिधीयते **(वि.पु.१.१२.५५) इति । भगवती श्रुतिरपि निर्व्यनक्ति ब्रह्मशब्दं **बृहति बृंहयति च सर्वं तस्माद् ब्रह्म उच्यते परं ब्रह्म **(शाण्ड.उ.३) इति । तस्माद्धेतोर्ब्रह्म स्वेतरसर्ववस्त्वपेक्षया बृहत् महद्वर्तते । यास्काचार्यो ब्रह्मशब्दार्थमाह **ब्रह्म परिवृढं सर्वतः **(निरु.१.३.८) इति ।

ब्रह्मशब्दस्य प्रवृत्तिनिमित्तत्वं बृहत्त्वम् । बृहत्त्वं नाम स्वरूपेण स्वभावेन देशतः कालतः स्वरूपतः सर्वथा परिच्छिन्नत्वं निरवधिकातिशयोत्कर्षत्वम् ।

एवं ब्रह्मशब्दो निरवधिकातिशयगुणयोगमाह तत्तु परस्मिन् ब्रह्मण्येव सम्भवति नान्यत्राऽक्षरब्रह्मादिषु । अत एव ब्रह्मशब्दो मुख्यवृत्त्या परब्रह्मपुरुषोत्तम- नारायणस्यैव वाचको नान्यस्य कस्याऽपि । अन्यत्र तु ब्रह्मगुणलेशयोगादौपचारिको भगवच्छब्दवत् । यथा भगवान् वसिष्ठः, भगवान् विश्वामित्रश्चेति ।

कथयति भगवान् पराशरो विष्णुपुराणे

**एवमेष महाञ्छब्दो मैत्रेय भगवानिति ।।**

**परमब्रह्मभूतस्य वासुदेवस्य नाऽन्यगः ॥**

**तत्र पूज्यपदार्थोक्तिपरिभाषासमन्वितः ।।**

**शब्दोऽयं नोपचारेण त्वन्यत्र ह्युपचारतः ॥**

**उत्पत्तिं प्रलयं चैव भूतानामागतिं गतिम् ।।**

**वेत्ति विद्यामविद्यां च स वाच्यो भगवानिति ॥**

**ज्ञानशक्तिबलैश्वर्यवीर्यतेजांस्यशेषतः ।।**

**भगवच्छब्दवाच्यानि विना हेयैर्गुणादिभिः ॥ **(वि.पु.६.५.७६ तः ७९)

**ब्रह्माक्षरादिशब्दानां मुख्यार्थविचारः**

[[१४०]]

निगदति भगवान् श्रीस्वामिनारायणो वचनामृतग्रन्थे च

**भगवतो नारायणस्याऽनुप्रवेशेन ब्रह्मा**,  **शिवः**,  **नारदः**,  **सनकादयोऽपि भगवानिति कथ्यन्ते**,  **तस्यैवाऽनुप्रवेशेन मुक्तानन्दस्वामिसदृशाः सन्तोऽपि भगवानिति कथ्यन्ते ।**

**तस्य नारायणस्याऽनुप्रवेशं विना अक्षरमपि भगवानिति कथयितुं न शक्यते**,  **तर्हि अन्यस्य का वार्ता ?**

**भगवतो नारायणसदृशस्तु एको नारायण एवाऽस्ति**,  **नाऽन्यः कोऽपि तत्सदृशो भवितुमर्हति । तथा च श्रुतिः ‘एकमेवाऽद्वितीयं ब्रह्म’ **(छा.उ.६.२.१) **अयमेव सर्वशास्त्राणां सिद्धान्तोऽस्ति **इति । (लौह.वच.१३)

प्रोक्तञ्च सकलशास्त्रपारदृश्वना सद्गुरुवर्येण श्रीशतानन्दस्वामिना श्रीहरिवाक्यसुधासिन्धौ

**एवं भूतेन हरिणा साम्यं जानन्ति येऽधियः ।।  अक्षरस्य च मुक्तानां ते त्वज्ञाः पापरूपिणः ॥ ईश्वरत्वं महत्त्वञ्च यत्राऽन्येषामुदीरितम् ।।  तत्राऽस्यैवाऽन्वयेनैव तत् प्रोक्तमिति दृश्यताम् ॥ कार्यार्थं यत्र यत्राऽस्याऽनुप्रवेशोऽस्ति च प्रभोः ।।  स  स प्रोक्तोऽस्ति भगवानिति नैव स्वतः क्वचित् ॥ तं विना त्वक्षरस्याऽपि भगवत्त्वं न विद्यते ।।  कुतस्तरां विरिञ्चादेः सनकादेः कुतस्तमाम् ॥**

(श्रीहरि.त.१२१.३६ तः ३९)

अनेन भगवच्छब्दस्य यौगिकार्थपौष्कल्यवति भगवति परब्रह्मपुरुषोत्तमनारायण एव मुख्यत्वमुक्तम् । **औपचारिकस्तु प्रयोगः ससङ्कोच इष्टः**,  **न  तु सार्वत्रिक **इति तमिमं न्यायमभिप्रेत्याऽन्यत्राऽमुख्यत्वम् ।

श्रीमद्भागवतेऽपि उक्तं भगवता वेदव्यासेन

**वदन्ति तत्तत्त्वविदस्तत्त्वं यज्ज्ञानमद्वयम् ।।**

**ब्रह्मेति परमात्मेति भगवानिति शब्द्यते ॥ **इति । (भा.पु.१.२.११) सद्गुरुवर्येण श्रीशतानन्दस्वामिनाऽपि श्रीमत्सत्सङ्गिजीवनग्रन्थे प्रोक्तं यत्

**ब्रह्मशब्दो मुख्यतया कृष्ण एव प्रवर्तते ।।  भगवच्छब्दवद्विद्वन्निति जानीहि निश्चितम् ॥**

[[१४१]]

**स्वरूपेण गुणैश्चाऽपि निरवध्यतिशायिता ।।  तस्यैवाऽस्तीति ब्रह्माख्यामन्वर्थां श्रुतयो विदुः ॥ ततोऽन्यत्र तु विज्ञेया तद्ध्यानोपासनेन वै ।।  तत्साधर्म्यात्तदात्मत्वाद्ब्रह्मसंज्ञाऽनुरागतः ॥ स्वरूपं च स्वभावश्च विभूतिश्च तथा गुणाः ।।  नित्याः सन्ति हरौ ह्येतेऽन्यत्र त्वागन्तुका मताः ॥**

(स.जी.४.२१.९ तः १२)

न  ब्रह्मशब्दोऽयमपेतार्थः संज्ञामात्रम्, तथा सत्यन्येन येन केनाऽपि डित्थादिधर्मिणा शब्देनाऽपि तस्य निर्देशः स्यान्नाम । यथा भगवच्छब्दः षाड्गुण्ययोगेन केनचित् स्वार्थगुणयोगेन प्रवर्तते तथाऽयं ब्रह्मशब्दोऽपि बृहत्त्वगुणयोगेन मुख्यवृत्त्या परब्रह्मपुरुषोत्तमनारायणे वर्तते ।

श्रीमद्रामानुजाचार्यवर्येण **अथातो ब्रह्मजिज्ञासा **इति प्रथमे सूत्रे ब्रह्मपदं विवेचयता निगदितं यत् ब्रह्मशब्देन च स्वभावतो निरस्तनिखिलदोषः अनवधिकातिशयाऽसंख्येयकल्याणगुणगणः पुरुषोत्तमोऽभिधीयते । सर्वत्र बृहत्त्वगुणयोगेन हि ब्रह्मशब्दः । बृहत्त्वञ्च स्वरूपेण गुणैश्च यत्राऽनवधिकातिशयं सोऽस्य मुख्यार्थः । स च सर्वेश्वर एव । अतो ब्रह्मशब्दस्तत्रैव मुख्यवृत्तिमान् । तस्मादन्यत्र तद्गुणलेशयोगात् औपचारिकः, अनेकार्थकल्पनाऽयोगात् भगवच्छब्दवदिति ।

**अथातो ब्रह्मजिज्ञासा**,  **जन्माद्यस्य यतः **इत्यादिषु ब्रह्मसूत्रेषु ब्रह्मपदं विवेचयता ब्रह्मसूत्रभाष्यरत्नकारेण परमाप्तेन सद्गुरुवर्येणाऽपि श्रीमुक्तानन्दस्वामिना भाषितं **ब्रह्मेति परमात्मेति भगवानिति शब्द्यते **इति । सद्गुरुगोपालानन्दस्वामिना अपि स्वरचितभाष्येषु अयमेव पन्था अनुसृतः ।

पदवाक्यप्रमाणपारावारपारीणेन सद्गुरुवर्येण श्रीनित्यानन्दस्वामिपादेन स्वकीये शाण्डिल्यसूत्रभाष्ये प्रथमसूत्रव्याख्याऽवसरे प्रोक्तं यत् **तस्मै स विद्वानुपसन्नाय सम्यक् प्रशान्तचित्ताय शमान्विताय । येनाऽक्षरं पुरुषं वेद सत्यं प्रोवाच तां तत्त्वतो ब्रह्मविद्याम् ॥ **(मु.उ.१.२.१३) इति ब्रह्मणो विद्या ब्रह्मविद्या भगवदुपासना इत्यर्थः । ब्रह्मशब्देन स्वभावतो निरस्ताऽखिलदोषः अनवधिकातिशयाऽसंख्येयकल्याणगुणगणः श्रीपुरुषोत्तमोऽभिधीयते । सर्वत्र बृहत्त्वगुणयोगेन हि ब्रह्मशब्दः । बृहत्त्वञ्च स्वरूपेण गुणैश्च यत्राऽनवधिकातिशयं

**ब्रह्माक्षरादिशब्दानां मुख्यार्थविचारः**

[[१४२]]

स  चाऽस्य मुख्योऽर्थः । तद्वत्तत्त्वञ्च सर्वेश्वर एव । अतो ब्रह्मशब्दो भगवत्येव मुख्यवृत्तिमान् ।

तत्कथितञ्च वासुदेवमाहात्म्यग्रन्थे

**यं केचिदाहुः परमात्मसंज्ञां केचित्परं ब्रह्म परात्परं च । ब्रह्मेति केचिद्भगवन्तमेके विष्णुं च भक्ताः परमेश्वरं च ॥**

(वासु.मा.१७.१२)

अतो ब्रह्म, परं ब्रह्म, परमात्मा, परमेश्वरः, भगवान्, विष्णुः, वासुदेवः, नारायणश्चेत्यादयः शब्दाः समानार्थकाः सन्ति ।

कथयति सद्गुरुवर्यः श्रीशतानन्दस्वामी श्रीहरिवाक्यसुधासिन्धौ

**वेदशास्त्रपुराणेषु ब्रह्मैकं बहुधोदितम् ।।  ज्ञानमानन्दरूपं च सूक्ष्मं तत्त्वं निरञ्जनम् ॥ वासुदेवः परं ब्रह्म क्षेत्रज्ञः पुरुषोत्तमः ।।  परमात्मा निर्गुणश्च विष्णुर्नारायणः शिवः ॥ नामरूपविभेदेन बहुधैवं यदीरितम् ।।  स  ब्रह्म कृष्ण एवेति स्पष्टमत्र निरूपितम् ॥ स्तुतिभागेषु सर्वत्र परोक्षब्रह्मवर्णनम् ।।  कृत्वा तत्कृष्ण एवेति प्रत्यक्ष उपसंहृतम् ॥**

(श्रीहरि.त.१७२.२२ तः २५)

अत्र प्रत्यक्षश्रीकृष्णो नाम भगवान् श्रीस्वामिनारायण इति बोद्धव्यम् ।

निरवधिकातिशयबृहत्त्वगुणयोगात् ब्रह्मशब्द अवधिनिर्देशात्मकं बृहत्तरं बृहत्तममिति तरप्तमप्प्रयोगमपि न सहते । तस्मात् **नारायणः परं ब्रह्म तत्त्वं नारायणः परः **(महा.ना.उ.९.४) इत्यत्र **परम् **इति विशेषणं त्वौपचारिकव्यावृत्त्यर्थं ज्ञेयम् ।

एवमेव ‘आप्नोति व्याप्नोतीति आत्मा’ इति व्युत्पत्त्या सिद्ध आत्मशब्दोऽपि देशाद्यपच्छिन्नतया व्यापके परब्रह्मपुरुषोत्तमनारायणे एव मुख्यवृत्तिमान् तथापि औपचारिकाणां जीवेश्वराक्षरादीनां व्यावृत्त्यर्थं परमात्मेति शब्दप्रयोगः ।

ईश्वरशब्दोऽपि निरवधिकातिशयैश्वर्यवति भगवति नारायण एव मुख्यवृत्तिमान् तथापि औपचारिकाणां ब्रह्माण्डनायकानामीश्वराणां व्यावृत्त्यर्थं परमेश्वर इति शब्दप्रयोगः ।

एवं सिद्धोऽयमर्थो यत् स्वरूपेण गुणैश्चाऽनवधिकातिशयस्त्रिविध-

[[१४३]]

परिच्छेदरहितः परं बह्म वेदान्ततात्पर्यगोचरः परब्रह्मपुरुषोत्तमनारायणो भगवान् श्रीस्वामिनारायण एव ।

## अथाऽक्षरशब्दमुख्यार्थविचारः

श्रुतिस्मृतिषु ब्रह्मशब्दवत् ‘अक्षर’ शब्दस्याऽपि बहुधा प्रयोगो दृश्यते । **अक्षरात् परतः परः । **(मु.उ.२.१.२) इत्यत्राऽक्षरशब्दस्य प्रयोगः प्रधाने अव्याकृते वाऽव्यक्ते प्रधाने वर्तते । **यस्मात्क्षरमतीतोऽहमक्षरादपि चोत्तमः । **(भ.गी.१५.१८) इत्यत्र अक्षरशब्दप्रयोगोजीवेश्वरनित्यमुक्ताऽक्षरब्रह्मादिषु दृश्यते । **योऽक्षरमन्तरे सञ्चरन् यस्याऽक्षरं शरीरं यमक्षरं न वेद । **(सु.उ.६) इत्यत्राऽक्षरशब्दस्य प्रयोग अक्षरब्रह्मणः कृते वर्तते । **तदक्षरे परमे व्योमन् ।**

(तै.ना.उ.१.२)

**तदाहुरक्षरं ब्रह्म सर्वकारणकारणं विष्णोर्धाम परं साक्षात् पुरुषस्य महात्मनः । **(भा.पु.३.११.४१) इत्यत्राऽक्षरशब्दस्य प्रयोगो भगवतो दिव्याक्षरधाम्नः कृते कृतोऽस्ति । एवमक्षरशब्दस्य श्रुतिस्मृतिषु बहुविधः प्रयोगो दृश्यते । तथाऽयं सङ्ग्रहः (१) प्राण्यप्राणिसाधारणविनाशसामान्याभाववाची (२) आत्मा (३) चिरकालस्थायी (४) न क्षरतीति नित्यविभूतिः (५) मुक्तानां स्थानभूतपरमाकाश अर्थात् दिव्यं ब्रह्मधाम (६) मूलप्रकृत्यवस्थाविशेषाः प्रधानाऽव्यक्ताऽव्याकृतादयः

(७) मोक्षः (८) परं ब्रह्म इति ।

**अक्षरः **इति शब्दस्य व्युत्पत्तिर्द्विधा भवति । ‘अशु व्याप्तौ संघाते च’ इत्यस्माद्धातोः ‘अश्नुते व्याप्नोतीति अक्षरम्’ । ‘क्षर संचलने’ इति धातोः ‘न क्षरतीति अक्षरम्’ । क्षरणं नाम स्वस्थितेः चलायमानत्वं, स्खलनं, न्यूनीभवनं, नाशनम्, नश्वरत्वं, स्वरूपपरिवर्तनमित्यादिकम् ।

अवयवार्थपौष्कल्यं यत्र सम्भवति तदेव यौगिकशब्देन स्वरसतः प्रतीयते । अत एव व्याप्नोतीत्यवयवशक्तिः मुख्यवृत्त्या त्रिविधपरिच्छेदरहिततयाऽसंकुचित- व्यापनशीलं परब्रह्मपरुषोत्तमनारायणमेव बोधयति । व्यापकशब्दस्य प्रधानपुरुषाऽक्षरब्रह्माऽक्षरमुक्तेषु प्रयोग उपचारेण । अक्षरादिषु स्वरूपतः स्वभावतश्च त्रिविधपरिच्छेदरहितव्यापकत्वं नाऽस्ति । सर्वत्र व्यापनशीलत्वेऽपि अक्षरब्रह्मणः परब्रह्मणि व्यापकत्वं नैव संभवति ।

न क्षरतीत्यवयवशक्तिरसंकुचिततया सर्वथाऽक्षरणशीले भगवति नारायण एव

**ब्रह्माक्षरादिशब्दानां मुख्यार्थविचारः**

[[१४४]]

वर्तते, नाऽन्येष्वक्षरादिषु । उक्तञ्च विष्णुसहस्रनामभाष्ये **अक्षरस्थैः मुक्तैः निरन्तरमनुभूयमानोऽपि मधूत्सवत् निःसीमगुणोन्मज्जनेन उपर्युपरि भोग्यतया उपचीयते । **(वि.स.भा.७७) इति । सदाऽनुभूयमानोऽपि निःसीमगुण- गौरवात् मुक्तैः क्वचिन्न क्षरतीत्यक्षरः परिकीर्तित इति विष्णुसहस्रनामनिर्वचनम् ।

अतः **येनाऽक्षरं पुरुषं वेद सत्यं प्रोवाच तां तत्त्वतो ब्रह्मविद्याम् **(मु.उ.१.२.१३) इति मुण्डकोपनिषदादिषु स्वरूपतो गुणतश्च सर्वथाऽक्षरणशीलत्वं भगवतो नारायणस्यैव प्रतिपाद्यते, न त्वक्षरब्रह्मादीनाम् । यद्यप्यक्षरादीनां नित्यमक्षरणशीलत्वमस्ति तथाऽपि तदक्षरत्वं परमात्माऽधीनं वर्तते । कदाचित् तत्र क्षरणस्य सम्भावना चाऽपि वर्तते ।

कथयति भगवान् श्रीस्वामिनारायणो वचनामृतग्रन्थे **अस्मत्सम्प्रदाये सद्गुरुमुक्तानन्दस्वामिसद्गुरुगोपालानन्दस्वामिनौ महान्तौ सन्तौ स्तः**,  **परन्तु यद्यतिशयमानसन्मानयोः योगः स्यात्**,  **विपुलधनसम्पत्तेः पुष्कलसुवर्ण- मुद्रिकाणां योगः स्यात्**,  **रूपवतीनां स्त्रीणाञ्च योगः स्यात्**,  **तदा एतयोः महत्त्यागपरायणसत्वेऽपि तादृश्युत्तमा स्थितिः कदाचिदचला भवेन्न वा भवेत् ? रमणीयेषु च पञ्चविषयेषु भगवान् नारायण एव निर्विकारः तिष्ठति । तथा चोक्तं भागवते ‘ऋषिं नारायणमृते योषिन्मयेह मायया’**

(भा.पु.३.३१.३७) इति । (दुर्ग.अं.वच.३३)

सद्गुरुगोपालानन्दस्वामिप्रभृतीनां सतां महिमा श्रीस्वामिनारायणसम्प्रदाये सुप्रसिद्धोऽस्ति । ते तु भगवता श्रीस्वामिनारायणेन साकमेव अक्षरधामतो भुव्यवतीर्णाः । तेषां नित्यनिर्दोषत्वमविवादास्पदमचलञ्च तथाऽपि विषमदेश- कालादिना तेषां हृदयेऽपि विकाराणामाविर्भावेन चाञ्चल्यस्य संभावना वर्तते, किन्तु तादृशी संभावना भगवति नारायणे कथञ्चिदपि नाऽस्ति । अतः सर्वथाऽक्षरणशीलत्वं भगवतः पुरुषोत्तमनारायणस्यैव इत्यस्य वचनामृतस्य हार्दं ज्ञेयम् ।

एवमेव श्रीमद्रामानुजाचार्यसद्गुरुमुक्तानन्दस्वामिसद्गुरुगोपालानन्दस्वामि- प्रभृतिभिः सर्वैः पूर्वाचार्यैः श्रुतिस्मृतिब्रह्मसूत्रेषु वचनामृतग्रन्थे च सृष्टेः असाधारणकारणप्रकरणे, ध्यानोपासनाप्रकरणे, कर्मफलप्रदातृत्वप्रकरणे च पठिता आत्मेश्वराऽक्षरब्रह्मेत्यादयः शब्दा मुख्यवृत्त्या परस्य ब्रह्मण एव वाचका नाऽक्षरादीनामिति सिद्धम् ।

[[१४५]]

## श्रीस्वामिनारायणमहामन्त्रार्थविचारः

मूलसम्प्रदाये श्रीस्वामिनारायणमहामन्त्रः केवलस्य इष्टदेवस्य पूर्णपुरूषोत्तमनारायणस्य एव बोधकः, न तु अक्षरपुरुषोत्तमयोरुभयोः बोधकः । अस्य मन्त्रस्य व्यक्तिद्वयवाचकत्वकल्पनं सर्वथा असाधु, सम्प्रदायशास्त्रविरुद्धत्वात् व्याकरणशास्त्रविरुद्धत्वाच्च ।

अस्मिन् महामन्त्रे स्वामिपदं न कस्याऽपि अक्षरादेः संज्ञा, अपि त्वनन्यसाधारणम् अपृथक्सिद्धविशेषणं विशेष्यभूतस्य भगवतो नारायणस्य ।

‘स्वमस्ति अस्य अस्मिन् वा’ इति विग्रहे आत्माऽत्मीयज्ञातिधनवाचिन ऐश्वर्यवाचकात् स्वशब्दात् **स्वामिन्नैश्वर्ये **(पा.सू.५.२.१२६) इति पाणिनीयाऽनुशासनेन मत्त्वर्थे आमिनच्प्रत्यये निपातिते अनुबन्धलोपे प्रथमाविभक्तौ ‘स्वामी’ इति शब्दः सिद्ध्यति । अत्र व्याकरणविस्तरोऽन्यत्र ज्ञेयः ।

नारायणशब्दस्य विशेषणभूतमिदं स्वामिपदं भगवतो नारायणस्य अनन्याऽसाधारणं स्वाभाविकाऽनवधिकाऽतिशयैश्वर्ययुक्तत्वं बोधयति । आलवन्दारस्तोत्रे भगवता यामुनाचार्येण गीयते यत्

**स्वाभाविकाऽनवधिकाऽतिशयेशितृत्वं, नारायण त्वयि न मृष्यति वैदिकः कः ॥ ब्रह्म शिवः शतमखः परमः स्वराडि- त्येते तेऽपि यस्य महिमाऽर्णव विपृषस्ते ॥**

श्रीस्वामिनारायणसम्प्रदाये प्रसिद्धेषु शास्त्रेष्वपि स्वामिपदं भगवतो नारायणस्यैव विशेषणतया प्रयुक्तः । अतो विशेषणभूतोऽयं स्वामिशब्दो गुणपौष्कल्ययोगेन निरवधिकाऽतिशयैश्वर्यं बोधयन् भगवता नारायणेन साकमेव अपृथक्सिद्धसम्बन्धेन संयुज्यते, नान्यत्राऽक्षरादिभिः, तेषु निरवधिकाऽतिशयैश्वर्यस्य अभावात् ।

स्वामिनारायणमहामन्त्रे केचन अक्षरपुरुषोत्तमोपासनासिद्ध्यर्थं ‘स्वामी च

[[१४६]]

नारायणश्चेति’ द्वन्द्वसमासमाश्रित्य स्वामिनारायणमन्त्रं साधयन्ति, तन्न साधु, यतो हि स्वामिशब्दस्तु विशेषणमस्ति, न व्यक्तिविशेषबोधकं विशेष्यपदं संज्ञापदं वा । अतोऽत्र द्वन्द्वसमासो न सम्भवति ।

अत्र केचन विप्रलिप्सया ‘राधया सहितः कृष्णः’ इतिवत् ‘स्वामिना सहितो नारायणः’ इति मध्यमपदलोपितत्पुरुषसमासं कर्तुं प्रयतन्ते । एतादृशः प्रयास अपि मूलसम्प्रदायशास्त्रविरुद्धत्वात् व्याकरणशास्त्रविरुद्धत्वाच्च अप्रामाणिकः एव ।

एकतस्तु एते अक्षरपुरुषोत्तमुपासकाः ‘स्वामिना सहितो नारायणः’ इति मध्यमपदलोपितत्पुरुषसमासं स्वीकुर्वन्ति । अपरतस्तु एते एव स्वकल्पितस्वामिनारायणसिद्धान्तसुधानाम्नि ग्रन्थाभासे -

**अक्षरं ब्रह्म विज्ञेयं मन्त्रे स्वामीति शब्दतः । नारायणेति शब्देन तत्परः पुरुषोत्तमः ॥**

इति द्वन्द्वसमासमपि स्वीकुर्वन्ति ।

अतः अत्र वदतोव्याघातन्यायः अपि प्रसज्यते । अत एव एतेषाम् एतादृशं कुयुक्ति पूर्वकं प्रतिपादनं विप्रलिप्सैव ।

श्रीस्वामिनारायणसम्प्रदायस्य प्रमाणभूतेषु शास्त्रेषु बहुशः स्वामिपदं परब्रह्मपुरुषोत्तमनारायणायैव प्रयुक्तम् । तथा हि **सर्वमङ्गलस्तोत्रे **‘स्वामी ब्रह्म परब्रह्म’ (सर्व.स्तो.१) इति सर्वे नाममन्त्रा केवलं परब्रह्मपुरुषोत्तमनारायणमेव बोधयन्ति ।

**सर्वमङ्गलस्तोत्रभावप्रबोधिनीटीकायाम् **‘स्वमैश्वर्यम् अस्याऽस्तीति स्वामी सकलैश्वर्यसम्पन्नः ।’ (सर्व.भा.टीका १) ‘स्वमैश्वर्यं विद्यते यस्याऽसौ स्वामी’ स्वामिन्नैश्वर्य इति निपातितः सर्वेषां जीवानाम् ईश्वराणाञ्च नियन्तृत्वं सकलकर्मफलप्रदातृत्वरूपं चैश्वर्यं तद्वान् स्वामिशब्दः । एतेन भगवतो नारायणस्यैव सर्वोपास्यत्वमुक्तम् ।

**एक एव हरिः स्वामिशब्दवाच्योऽस्ति सर्वथा ।**।  **अन्यस्तु तदुपास्त्याप्तगुणयोगात्तथोच्यते ॥**

इति बृहद्विष्णुपुराणोक्तेः । (सर्व.भा.टीका ६)

सत्सङ्गिजीवनहेतुटीकायाम् **‘स्वामी सकलैश्वर्यसम्पन्नो यद्वा पतिपर्यायः’ **(स.जी.२.२४.४६) सत्सङ्गिजीवनभावबोधिनीटीकायाम् **‘त्वमसि सर्वेषां निरुपाधिकः स्वामी’ **(स.जी.२.२८.१६)

[[१४७]]

श्रीहरिवाक्यसुधासिन्धोः सेतुमालाटीकायामुपोद्धातप्रकरणे

**‘स्वामी स्वं क्षराऽक्षरादिनियमनैश्वर्यमस्याऽस्तीति । स्वं धनमस्याऽस्ति इति निरवधिकातिशयसम्पत्त्याढ्यः । कालमायाऽक्षरब्रह्मनित्यैश्वर्याणाम् अणिमाद्यनन्तशक्तीनां पतिः ।’ **(श्रीहरि.सेतु.टीका) **‘स्वामी तु ईश्वरः पतिः ईशिता’ **इत्यमरः ।

अतोऽस्य शब्दस्याऽन्यत्र प्रयोगो गौणः, भगवच्छब्दवत् । भगवदितरेषु स्वामित्वं भगवदिच्छाधीनं क्वाचित्कञ्च वर्तते । यथा त्रिलोकिस्वामी इन्द्रः, ब्रह्माण्डानामधिपतिः विराट्नारायण इत्यादि ।

लोकेऽपि पितृस्थाने गते पुत्रे पितृवत् व्यवहारः क्रियते, तथैव सम्प्रदाये न मात्रं गुणातीतानन्दस्वामिगोपालानन्दस्वामिप्रभृतयो महान्तः अपि सन्तः, अपि तु सर्वेऽपि साधवः स्वामिशब्देन व्यवह्रियन्ते । वस्तुतस्तु ते परब्रह्मणः ‘दासभूताः स्वतः सर्वे ह्यात्मानः परमात्मनः’ इति च विष्णुपुराणवचनम् ।

अतः अस्मिन् महामन्त्रे व्यक्तिद्वयकल्पनारूपा मन्त्रविखण्डनात्मिका प्रवृत्तिः भगवतः श्रीस्वामिनारायणस्यापराधरूपा एव ।

## इति शास्त्रोक्तानां ब्रह्मादिशब्दानां मुख्यार्थविचारः सम्पूर्णः

[[१४८]]

(१) ऋग्वेदः ।

(२) शुक्लयजुर्वेदः ।

(३) तैत्तिरीयसंहिता ।

(४) तैत्तिरीयब्राह्मणम् ।

(५) तैत्तिरीयाऽरण्यकम् ।

(६) निरुक्तम् ।

(७) ब्रह्मसूत्रम् ।

(८) श्रीभाष्यम् ।

(९) ब्रह्मसूत्रभाष्यरत्नम् ।

(१०) व्याससूत्रार्थदीपः ।

(११) ब्रह्मसूत्रस्वामिनारायणभाष्यम् ।

(११) श्रीमद्भगवद्गीता ।

(१२) श्रीमद्रामानुजाचार्यकृतगीताभाष्यम् ।

(१३) गोपालानन्दस्वामिकृतगीताभाष्यम् ।

(१४) ईशावास्योपनिषत् ।

(१५) कठोपनिषत् ।

(१६) प्रश्नोपनिषत् ।

(१७) मुण्डकोपनिषत् ।

(१८) ऐतरेयोपनिषत् ।

(१९) तैत्तिरीयोपनिषत् ।

(२०) छान्दोग्योपनिषत् ।

(२१) बृहदारण्यकोपनिषत् ।

(२२) अथर्वशीर्षोपनिषत् ।

(२३) कौषितकीब्राह्मणोपनिषत् ।

(२४) श्वेताश्वतरोपनिषत् ।

(२५) महानारायणोपनिषत् ।

(२६) शाण्डिल्योपनिषत् ।

(२७) सुबालोपनिषत् ।

## सन्दर्भग्रन्थाः

[[१४९]]

(२८) सुबोधिनी उपनिषद्भाष्यम् ।

(२९) उपनिषत् स्वामिनारायणभाष्यम् ।

(३०) वचनामृतम् (गुर्जरभाषायाम्) ।

(३१) श्रीहरिवाक्यसुधासिन्धुः ।

(३२) श्रीहरिवाक्यसुधासिन्धोः सेतुमालाटीका ।

(३३) शिक्षापत्री ।

(३४) शिक्षापत्री अर्थदीपिका टीका ।

(३५) शिक्षापत्रीभाष्यम् ।

(३६) सत्सङ्गिजीवनम् ।

(३७) सर्वमङ्गलस्तोत्रम् ।

(३८) सर्वमङ्गलस्तोत्रभावप्रबोधिनीटीका ।

(३९) भक्तचिन्तामणिः (गुर्जरभाषायाम्) ।

(४०) गुणातीतानन्दस्वामिवार्तासाहित्यम् (गुर्जरभाषायाम्) ।

(४१) श्रीमद्भागवतमहापुराणम् ।

(४२) विष्णुपुराणम् ।

(४३) नृसिंहपुराणम् ।

(४४) पञ्चरात्रे परमसंहिता ।

(४५) लिङ्गपुराणम् ।

(४६) वासुदेवमाहात्म्यम् ।

(४७) रामचरितमानसम् ।

(४८) वाल्मिकीयरामायणम् ।

(४९) विश्वक्सेनसंहिता ।

(५०) महाभारतम् ।

(५१) मार्कण्डेयपुराणम् ।

(५२) यादवाचलमाहात्म्यम् ।

(५३) नारदपञ्चरात्रशास्त्रम् ।

(५४) शाण्डिल्यसूत्रभाष्यम् ।

(५५) रहस्यत्रयसारः ।

(५६) यतीन्द्रमतदीपिका ।

(५७) विष्णुसहस्रनामभाष्यम् ।

(५८) अष्टाध्यायी ।

[[१५०]]

## सन्दर्भग्रन्थानां सङ्केताक्षरसूचिः

अ.शी.उ./अ.शी. - अथर्वशीर्षोपनिषत् ।

ईशा.उ. - ईशावास्योपनिषत् । ऐ.उ. - ऐतरेयोपनिषत् । कठ.उ. - कठोपनिषत् ।

कारि.वच. - कारियाण्याः वचनामृतम् । कौ.ब्रा.उ. - कौषितकीब्राह्मणोपनिषत् । छा.उ. - छान्दोग्योपनिषत् ।

छा.उ.भ.भा. - छान्दोग्योपनिषद्भद्रेशस्वामिविरचितभाष्यम् ।

तै.सं. - तैत्तिरीयसंहिता । तै.ब्रा. - तैत्तिरीयब्राह्मणम् । तै.आ. - तैत्तिरीयाऽरण्यकम् । तै.उ. - तैत्तिरीयोपनिषत् ।

दुर्ग.प्र.वच. - दुर्गपुरप्रथमप्रकरणस्य वचनामृतम् । दुर्ग.म.वच. - दुर्गपुरमध्यमप्रकरणस्य वचनामृतम् । दुर्ग.अं.वच. - दुर्गपुरस्य अन्त्यप्रकरणस्य वचनामृतम् ।

ना.प.- नारदपञ्चरात्रशास्त्रम् । निरु. - निरुक्तम् । नृसिंह.पु. - नृसिंहपुराणम् । पा.सू. - पाणिनीयसूत्रम् । पां.प.सं. - पाञ्चरात्रपरमसंहिता । पु.सू. - पुरुषसूक्तम् ।

पञ्चा.वच. - पञ्चालायाः वचनामृतम् । ब्र.सू. - ब्रह्मसूत्रम् ।

ब्र.सू.भ.भा. - ब्रह्मसूत्रभदे्रशस्वामिविरचितभाष्यम् । बृ.उ. - बृहदारण्यकोपनिषत् ।

बृ.उ.भ.भा. - बृहदारण्यकोपनिषद्भद्रेशस्वामिविरचितभाष्यम् ।

[[१५१]]

भ.गी. - भगवद्गीता । भ.चिं. - भक्तचिन्तामणिः । भा.पु. - भागवतपुराणम् ।

महा.द.- महाभारतं दानपर्व । महा.ना.उ./तै.महा.उ./महा.उ. - महानारायणोपनिषत् । मु.उ. - मुण्डकोपनिषत् ।

मा.पु. - मार्कण्डेयपुराणम् ।

मु.उ.भ.भा. - मुण्डकोपनिषद्भद्रेशस्वामिविरचितभाष्यम् । य.दी. - यतीन्द्रमतदीपिका ।

वासु.मा. - वासुदेवमाहात्म्यम् । वा.रा. - वाल्मिकीय रामायणम् । वि.पु. - विष्णुपुराणम् ।

वि.स.भा. - विष्णुसहस्रनामभाष्यम् । विश्व.सं - विश्वक्सेनसंहिता । वृत्ता.वच. - वृत्तालयस्य वचनामृतम् । लिङ्ग.पु. - लिङ्गपुराणम् । लौह.वच. - लौहग्रामस्य वचनामृतम् । श्वे.उ. - श्वेताश्वतरोपनिषत् । शाण्ड.सू.भा. - शाण्डिल्यसूत्रभाष्यम् । शाण्ड.उ. - शाण्डिल्योपनिषत् । शिक्षा. - शिक्षापत्री ।

शु.यजु. - शुक्लयजुर्वेदः ।

श्रीहरि.त. - श्रीहरिवाक्यसुधासिन्धुः तरङ्गः । श्रीहरि.सेतु.टीका - श्रीहरिवाक्यसुधासिन्धोः सेतुमाला टीका । सर्व.स्तो.- सर्वमङ्गलस्तोत्रम् ।

सर्व.भा.टीका - सर्वमङ्गलस्तोत्रभावप्रबोधिनीटीका । स.जी. - सत्सङ्गिजीवनम् ।

सारंग.वच. - सारंगपुरस्य वचनामृतम् । सु.उ. - सुबालोपनिषत् ।

[[१५२]]

## लेखकस्य परिचयः

गुर्जरप्रदेशे प्राचीनगुरुकुलपरम्परायाः पुनः संस्थापकाः परमपूज्याः सद्विद्यासद्धर्मरक्षकाः शास्त्रिजीमहाराजाः श्रीधर्मजीवनदासजीस्वामिन आसन् । श्रीमाधवप्रियदासस्वामिचरणाः तेषां स्वनामधन्यानां सद्गुरूणां प्रिया अन्तेवासिनस्सन्ति । एतेषां स्वामिवर्याणां जन्म १९५० तमे ख्रीष्टाब्दे, अक्टुबरमासे, २६ तमे दिनाङ्के अभवत् । एतैः स्वामिचरणैः १९६८ तमे क्रीष्टाब्दे राजदुर्गनगरस्य श्रीस्वामिनारायणगुरुकुले मध्यमाकक्षाया अध्ययनं परिसमाप्य भागवती दीक्षा गृहीता । तदनन्तरं स्वगुरुचरणानामादेशेन सम्पूर्णानन्दसंस्कृतविश्वविद्यालये ई.

१९७२ तः १९७७ पर्यन्तं वाराणस्यां शास्त्राभ्यासः कृतः ।

सद्गुरुचरणानां प्रियैरन्तेवासिभिः स्वामिवर्यैः १९७७ तमे ख्रीष्टाब्दे सम्पूर्णानन्दविश्वविद्यालयस्य वेदान्ताचार्यपरीक्षा प्रथमस्थानप्राप्तिपूर्वकमुत्तीर्णा

**सुवर्णपदकत्रयप्राप्तिपुरस्सरम् आचार्यपदवी चाधिगता ।**

वाराणस्याम् अभ्यासकाले पूज्यैः स्वामिचरणैः १९७४ तमे वर्षे तिरुपतौ आयोजितायामखिलभारतीयसंस्कृतस्पर्धायां सांख्ययोगदर्शने वेदान्तदर्शने च प्रथमस्थानं प्राप्य **सुवर्णपदकद्वयं **प्राप्तम् । एतदतिरिच्य राज्यस्तरे राष्ट्रियस्तरे च जातायां नैकविधशास्त्रीयस्पर्धायां भागं गृहीत्वा पूज्यैः स्वामिभिः **नैकानि सुवर्णरजतपदकानि **च  लब्धानि सन्ति ।

श्रीस्वामिनारायणसम्प्रदायस्य वृत्तालयगादीसंस्थानस्य आचार्यवर्यैः पूज्याः स्वामिचरणाः **सद्गुरु **इति पदव्या सम्मानिताः सन्ति ।

२००२ तमे वर्षे पोरबन्दरनगरस्थसान्दीपनिविद्यानिकेतनसंस्थाऽध्यक्षैः पूज्यश्रीरमेशभाईओझामहोदयैः **देवर्षिः **इति पदव्या पूज्याः श्रीमाधवप्रियस्वामिनः विभूषिताः ।

२००२ तमे वर्षे पूज्यस्वामिवर्या अमेरिकादेशे आयोजितायाम् **WORLD RELIGIOUS CONFERENCE **इति नाम्नि वैश्विकधार्मिकपरिषदि भागं अगृह्णन् ।

२००५ तमे वर्षे **ROTARY INTERNATIONAL CLUB **इत्यनया संस्थया **PROFESSIONAL EXCELLENCE **इत्याख्या विशिष्टप्रशस्त्या पूज्याः स्वामिचरणाः सम्मानिताः ।

[[१५३]]

२००९ तमे वर्षे कर्णाटकराज्यस्य मेलुकोटग्रामे स्थितया संस्कृतसंशोधनसंसदा तथा गुजरातविद्वत्परिषदा **विद्वद्विभूषणम् **इति प्रशस्त्या श्रीमन्तः स्वामिवर्याः सभाजिताः ।

२०१४ तमे वर्षे वेरावलस्थश्रीसोमनाथसंस्कृतविश्वविद्यालयेन **विद्यावाचस्पति **इत्युपाधिना पूज्याः स्वामिनो विभूषिताः ।

२०१९ तमे वर्षे शिक्षणक्षेत्रे सामाजिकक्षेत्रे च पूज्यानां स्वामिवर्याणां सेवाकार्यमनुलक्ष्य बृहद्गुजरातिसमाजद्वारा स्वामिचरणाः **GUJARATI GAURAV AWARD **इत्यनेन विशिष्टसम्माननेन सम्मानिताः ।



भगवता श्रीस्वामिनारायणेन शिक्षापत्र्यां प्रबोधितं तथैव सद्विद्यासद्धर्मरक्षक- शास्त्रिजीमहाराजगुरुवर्येण गुरुकुलमाध्यमेन प्रवर्तितं **सर्वजीवहितावहात्मकम्**,  **सद्विद्याप्रवर्तनात्मकम् **इति सेवाकार्यं स्वामिपादैः जीवनमन्त्रत्वेन स्वीकृतमस्ति ।

अस्य सेवाकार्यस्य प्रचारप्रसारार्थं स्वामिवर्या अजस्रं देशेषु विदेशेषु च परिभ्रमणं कुर्वन्ति । सनातनभारतीयसंस्कृतेः तथा च श्रीस्वामिनारायणसम्प्रदायस्य सिद्धान्तानां तथा च राष्ट्रभक्तेः संरक्षणाय संवर्धनाय स्वामिचरणानां जीवनं जाग्रत्प्रहरिवद्वर्तते ।

वर्तमानसमये एते च महायशस्विनः स्वामिवर्याः कर्णावतीनगरस्थायाः **श्रीस्वामिनारायणगुरुकुलं विश्वविद्याप्रतिष्ठानम्**,  **गुजरातम् (SGVP)  **इति संस्थायाः मूलस्तम्भायमानाः सन्तस्तदध्यक्षपदं निर्वहन्ति । संकुलेऽस्मिन् आधुनिकपाश्चात्यज्ञानविज्ञानयोः समन्वयः सम्यक्तया कृतः स्वामिचरणैः । इदं शिक्षणसंस्थानं भारतवर्षस्य श्रेष्ठतमविंशतिशिक्षणसंस्थानेषु राराज्यते ।

भारतीयसंस्कृतेः संस्कृतभाषायाश्च संरक्षणाय संवर्धनाय स्वामिपादैः **SGVP **विद्यासंकुले **दर्शनम् संस्कृतसंस्थानं **संस्थापितं वर्तते, यत्र द्विशताधिकाः छात्राः विना मूल्यं वेदादिशास्त्राणामभ्यासं कुर्वन्ति ।

अस्मिन्नेव संकुले स्वामिपादैः योगः-एलोपथी-आयुर्वेदः इत्येतत्त्रितयस्य समन्वयात्मकं विशालकायं अत्याधुनिकं होलिस्टिकहोस्पिटल-चिकित्सालयसंकुलं संस्थापितमस्ति, यत्र सहस्रशो रोगिणां दीनानाञ्च विना जातिधर्मादिभेदभावं सेवा क्रियते ।

श्रीमद्भिः स्वामिवर्यैः विविधविषयानवलम्ब्य **पञ्चदशाधिकग्रन्थाना**ं  लेखनं

कृतमस्ति तथा च शतशो भावपरिपूर्णानि **काव्यान्यपि **रचितानि सन्ति । तथा च तैः श्रीमद्भागवतसत्सङ्गिजीवनाद्यनेकसच्छास्त्राणां **शतशः कथापारायणानि **कृतानि सन्ति ।

स्वामिचरणानां प्रेरणयैव गुर्जरप्रदेशस्य द्रोणेश्वराख्यतीर्थक्षेत्रे ‘गीर’ इति नाम्ना विश्वस्मिन् प्रथितामरण्यानीं निकषा ऋषितोयाऽपरनामधेयायाः मच्छ्रुन्द्रिसरितस्तीरे कन्यानां प्रशिक्षणाय विशिष्टं प्राचीनगुरुकुलसदृशं **कन्यागुरुकुलं **संस्थापितं वर्तते ।

स्वामिपादैः विदेशेष्वपि सनातनहिन्दुसंस्कृतेः संवर्धनाय परिरक्षणाय च नैकानि केन्द्राणि प्रचाल्यन्ते तथा च अमेरिकाराष्ट्रे ज्योर्जियाप्रान्ते सवानाहनगरे विशालभूभागेऽत्यन्तरमणीयं भव्यं **श्रीस्वामिनारायणसनातनमन्दिरमपि **निर्मापितमस्ति ।

देशेषु विदेशेषु च लब्धयशसां स्वामिवर्याणां प्रेरणया १०८ ग्रामेषु **स्वच्छताऽभियानं (CLEAN INDIA**,  **GREEN INDIA) **प्रचलति । स्वामिचरणानां प्रेरणया प्रयासेन च सौराष्ट्रप्रदेशस्य विविधग्रामेषु पर्यावरणरक्षणाय जलसंरक्षणाय च **सहस्राधिकानां जलसेतूनां **निर्माणकार्यं तथैव च लक्षाऽधिकवृक्षारोपणं जातमस्ति । स्वामिपादानां प्रेरणया ई.२००१ तमे वर्षे भयङ्करभूकम्पसमये नैकेषु ग्रामेषु **पञ्चपञ्चाशदधिकविद्याशालानां **निर्माणं जातमस्ति ।

यदा यदा अतिवृष्ट्यनावृष्टिझञ्झावातकोरोनादिदैवप्रकोपो भवति, तदा तदा स्वामिचरणानां प्रेरणया विपुलानि सेवाकार्याणि प्रचलन्ति ।

हिन्दुधर्माऽऽचार्यसभासंस्थापकैः देशे विदेशेषु च सुप्रसिद्धैः शास्त्रपारावार- पारीणैः कोयम्बतूरआर्षविद्यासंस्थानाध्यक्षैः ब्रह्मलीनैः श्रीदयानन्दस्वामिपादैः स्वामिचरणानां **हिन्दुधर्माचार्यसभायाः मुख्यसमितौ सदस्यत्वेन **वरणं कृतम् अस्ति । स्वं कर्तव्यं निर्वहन्तः स्वामिचरणा अपि हिन्दुधर्मस्य प्रचाराय प्रसाराय सर्वधर्मसमन्वयनाय च निरन्तरं पुरुषार्थपरायणास्सन्ति । हिन्दुधर्मसभायाः सदस्यरूपेण तैः देशेषु विदेशेषु चाऽऽयोजितासु नैकासु वैश्विकधार्मिकपरिषत्सु भागो गृहीतोऽस्ति ।

एवंप्रकारेण पूज्याः स्वामिचरणा धर्मक्षेत्रे, समाजक्षेत्रे, शिक्षणक्षेत्रे नैकविधासु सर्वजीवहितावहसेवाप्रवृत्तिषु निष्कामभावेन निरन्तरं पुरुषार्थशीला वर्तन्ते ।

**लेखकस्य परिचयः**

## लेखकस्य ग्रन्थाः

**(१) ईझरायलनी धर्मयात्रा**

**(२) कीर्तननी कुंजगली**

**(३) जोगी चलो आपणे गाम**

**(४) जोगी स्वामीनी जीवनगाथा (गुजराती-अंग्रेजी)**

**(५) पुलहाश्रमनी पावन यात्रा**

**(६) हनुमंत चरित्र (गुजराती-अंग्रेजी)**

**(७) सद्गुरु गाथा (भागः १-२)**

**(८) स्वामिनारायण संप्रदायमां बहेनोनुं स्थान (गुजराती-अंग्रेजी)**

**(९) नंद संत कविओ**

**(१०) भगवान श्रीस्वामिनारायण चरितगाथा (भागः १-२)**

**(११) देवभूमि तिबेट**

**(१२) वचनामृत भूमिका (गुजराती)**

**(१३) श्रीस्वामिनारायणदर्शनसारसङ्ग्रहः (संस्कृत)**

**(१४) श्रीधर्मजीवन गाथा (भागः १-६)**