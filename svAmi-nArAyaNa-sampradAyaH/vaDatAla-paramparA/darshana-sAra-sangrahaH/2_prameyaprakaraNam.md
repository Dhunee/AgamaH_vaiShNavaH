+++
title = "२ प्रमेयप्रकरणम्"

+++

## पञ्च अनादिभेदाः

भगवान् श्रीस्वामिनारायणो वचनामृतग्रन्थे पञ्चाऽनादिभेदानभिमनुते, ये च श्रीस्वामिनारायणसम्प्रदाये प्रमेयपञ्चकमिति परिगण्यते । पञ्चानामनादिभेदानां नामानि सन्ति जीवः, ईश्वरः, माया, ब्रह्म, परब्रह्म चेति । शिक्षापत्र्यामिमानेव पञ्चाऽनादीन् भेदान् समासेन जीवमायेश्वरेतितत्त्वत्रितये समावेशयद्भगवान् श्रीस्वामिनारायणः ।

शिक्षापत्र्युक्तानां त्रयाणां तत्त्वानां व्यासकरणेन जीवः, ईश्वरः, माया, ब्रह्म, परब्रह्म इत्येते पञ्च भेदाः फलन्ति । एतेषां पञ्चभेदानामनादित्वात् **पञ्चाऽनादिभेदाः **इत्येवमसकृदामनन्ति सर्वत्र पूर्वाचार्याः ।

भगवतः श्रीस्वामिनारायणस्य वचनामृतानां दार्शनिकत्वम् अनादिभेदपञ्चकं केन्द्रीकृत्य विद्यते । भेदो नाम मिथो विभाजको धर्मः । जीवादीनां परस्परं भेदोऽग्रे निरूपयिष्यते । क्वचिद्भेदव्यतिकरेण कोटिशब्दोऽपि प्रयुज्यते । जीवेश्वरब्रह्मणाम् अनन्तत्वात् जीवकोटिः, ईश्वरकोटिः, ब्रह्मकोटिः इत्येवम्प्रकारेण शब्दप्रयोगो भवति ।

**ब्रह्मकोटौ **महापुरुषमहाकालाऽक्षरात्मकमुक्ताऽक्षरब्रह्मेत्येतेषामवान्तरभेदानां समावेशो भवति । **ईश्वरकोटौ **वैराजनारायणप्रधानपुरुषाऽनिरुद्धप्रद्युम्न- सङ्कर्षणाद्यवान्तरभेदानां समावेशो भवति । **जीवकोटौ **तावदिन्द्रादिदेवादारभ्य कीटपतङ्गमनुष्यपशुपतत्त्रिवृक्षादीनां सर्वेषां समावेशो भवति ।

भगवता श्रीस्वामिनारायणेन दुर्गपुरीयप्रथमप्रकरणस्थे सप्तमे वचनामृते, अन्येष्वप्यनेकेषु वचनामृतेष्विमे पञ्चाऽनादिभेदा निरूपिताः सन्ति । **यथा**

[[२]]

[[४०]]

**जीववैराजपुरुषरूपेश्वरयोर्मध्ये भेदोऽस्ति**,  **यथा च ईश्वराक्षरपुरुषयोर्मध्ये भेदोऽस्ति**,  **तथैव अक्षरपुरुष-पुरुषोत्तमाख्यवासुदेवनारायणोर्मध्ये महान् भेदोऽस्ति । किञ्च पुरुषोत्तमः भगवान् वासुदेवस्तु जीवादीनां सर्वेषां स्वामी नियामकश्चाऽस्ति **इति ।

**इमे अक्षरात्मका ब्रह्मरूपा अनेके मुक्तपुरुषाः सन्ति**,  **ये च स्वामिनो भगवतो वासुदेवस्य चरणयुगलमुपासते**,  **स्तुवन्ति च । इत्थं पुरुषोत्तम- पुरुषेश्वरजीवमायाऽऽख्याः पञ्चभेदास्त्वन्योऽन्यभिन्ना अनादिनश्च सन्ति**

इति । (दुर्ग.म.वच.३१)

तथा चोक्तं श्रीशतानन्दस्वामिविरचिते श्रीहरिवाक्यसुधासिन्धौ भगवता श्रीस्वामिनारायणेन

**जीवेशब्रह्मकृष्णानां मायायाश्चाऽपि वास्तवः ।।  अस्त्यनादिरयं भेद इति जानीहि निश्चितम् ॥ **(श्रीहरि.त.७.१८) **जीवमायेशपुरुषकृष्णा इति च पञ्चकम् ।।**

**अन्योन्यभिन्नं चाऽनादि वर्तते मत औद्धवे ॥ **(श्रीहरि.त.१६४.४५)



जीवेश्वराऽक्षरब्रह्मपरब्रह्मणां स्वरूपं तु ज्ञानात्मकमस्ति । तदेव चिज्ज्ञानं चिदात्मकं संविद्रूपं **धर्मिभूतज्ञानञ्च **कथ्यते । जीवादीनां स्वभावस्तु **धर्मभूतज्ञानमयोऽस्ति **।

ज्ञानत्वं नाम स्वयंप्रकाशत्वम् । स्वयंप्रकाशत्वं नाम ज्ञानान्तरनिरपेक्षेण दीपप्रभावत् स्वयमेव प्रकाशमानत्वम्, अन्येषां पदार्थानां साक्षात्करणे दीपस्य दीपप्रभायाश्चाऽपेक्षा वर्तते, परन्तु तदुभयं तु ज्ञानान्तरनैरपेक्ष्येण स्वयमेव प्रकाशते ।

स्वयंप्रकाशत्वमुभयोर्धर्मधर्मिणोः साधारणम् । **धर्मिभूतं **ज्ञानं प्रत्यक् भवति, **धर्मभूतं **ज्ञानं पराक् भवति इत्युभयोर्विशेषः । ‘आत्मानं प्रति अञ्चति’ इति प्रत्यक् अर्थात् स्वस्मै भासमानत्वे सति स्वयंप्रकाशमानत्वम् । ‘परस्मै प्रति अञ्चति’ इति पराक् अर्थात् परस्मै भासमानत्वे सति स्वयंप्रकाशमानत्वम् ।

धर्मिभूतज्ञानं तु ‘अहमेकः, अहं मदनुकूलः, अहमिदं जानामि’ इति सर्वदा स्वस्मै प्रकाशते । धर्मभूतज्ञानं तु विषयसम्बन्धे सत्येव प्रकाशते, न त्वन्यथा ।

मुक्तिदशायामहंकारस्य विनाशाे भवति, किन्त्वहमर्थस्य विनाशस्तु मुक्तिदशायामपि न भवति । अनहमि अहंकरोति इत्यत्राऽतद्भावे च्विप्रत्ययेन

[[४१]]

अहंकारशब्दः सिद्ध्यति । अनहमि अर्थात् अनात्मनि देहादिषु याऽहंबुद्धिः, स अहंकारः । परिशुद्धात्मनि स्वस्वरूपे अहमस्मीति भानम् अहंभावः । अयमहंभावः धर्मिज्ञानरूपः नित्योऽस्ति ।

धर्मभूतज्ञानं धर्मिभूतज्ञानस्य विशेषणं वर्तते । तयोर्मध्ये अपृथक्सिद्धविशेषण- विशेष्यभावसम्बन्धोऽस्ति । धर्मिभूतज्ञानस्य धर्मभूतज्ञानस्य च स्वरूपतो नित्यता । धर्मभूतज्ञानाद्धर्मिभूतज्ञानस्याऽयं विशेषो यन्न केवलं नित्यमुक्तानामपि तु बद्धानामपि धर्मिभूतज्ञानस्य कदापि संकोचविकासौ न स्तः । धर्मभूतज्ञानस्य संकोचविकासौ भवतः । संकोचविकासौ नाम आविर्भावतिरोभावौ ।

अत्राऽयं विवेको यत्परब्रह्माऽक्षरनित्यादीनां धर्मभूतज्ञानस्य कदापि आविर्भाव- तिरोभावौ न भवतस्तेषां कर्मबन्धनाऽभावात् । जीवेश्वरयोर्धर्मभूतज्ञानं तु संसारदशायां कर्माऽनुसारम् अहिकुण्डलवत्कदाचिदाविर्भवति कदाचित्तिरोभवति। मुक्तानां तु पूर्वं तिरोहितम् अनन्तरमार्विभूतम् ।

**विज्ञानघन एव **(बृ.उ.२.४.१२), **अत्राऽयं पुरुषः स्वयंज्योतिः **(बृ.उ.६.३.९), **न  हि विज्ञातुर्विज्ञातेर्विपरिलोपो विद्यतेऽविनाशित्वात् **(बृ.उ.४.३.३०), **नित्यो नित्यानां चेतनश्चेतनानाम् **(श्वे.उ.६.१३, कठ.उ.२.१३) इत्यादयः श्रुतयः अत्र प्रमाणभूताः ।

## जीवादीनामन्वयव्यतिरेकभावः

जीवादीनां धर्मिधर्मोभयविधज्ञानेन मायायामन्वयव्यतिरेकभावोऽप्यस्ति । स्थूलादिदेहत्रितये तादात्म्येनाऽवस्थितिः जीवस्याऽन्वयभावः । देहत्रयात्पृथक्त्वेन जन्मादिषड्विकाररहितत्वेन सत्तामात्रेणाऽवस्थितिः जीवस्य व्यतिरेकभावः ।

विराडादिदेहत्रितये तादात्म्येनाऽवस्थितिरीश्वरस्याऽन्वयभावः । विराडादिदेह- त्रयात् पृथक्त्वेन सत्तामात्रेण ब्रह्मभावेनाऽवस्थितिरीश्वरस्य व्यतिरेकभावः ।

मायायां तथा मायाकार्यभूतेष्वनन्तकोटिब्रह्माण्डेषु व्यापकत्वेनाऽवस्थितिरक्षर- ब्रह्मणोऽन्वयभावः । मायातः मायाकार्यतश्च पृथक्त्वेन सच्चिदानन्दभावेनाऽवस्थितिः अक्षरब्रह्मणो व्यतिरेकभावः ।

जीवेश्वराऽक्षरब्रह्ममायासु तथा मायाकार्यभूतेष्वनन्तेषु ब्रह्माण्डेष्वन्तर्यामित्वेन नियन्तृत्वेन चाऽवस्थितिः परब्रह्मणोऽन्वयभावः ।

परमतेजोमयेऽक्षरधाम्नि सदा दिव्यसाकाररूपेण विराजमानत्वं भगवतः

**द्वितीयप्रकरणम्**

[[४२]]

परब्रह्मपुरुषोत्तमनारायणस्य व्यतिरेकभावः । एवं जीवेश्वरादीनामन्वयव्यतिरेकनिरूपणेन तेषां मध्ये विद्यमानो यः

परस्परभेदः सोऽपि सुस्पष्टो भवति ।

अत्राऽयं निगलितार्थो यज्जीवस्य धर्मभूतज्ञानद्वारा देहत्रयेऽन्वयभावः । ईश्वरस्य विराडादिदेहेष्वन्वयभावः । अक्षरब्रह्मणः परमात्मानं विहाय सर्वत्राऽन्वयभावः । परमात्मनस्त्वसंकोचेन सर्वत्र स्वरूपतः स्वभावतो विग्रहतश्चाऽन्वयभाव इति ।

सर्वत्र अन्वितत्वे सत्यपि न परमात्मानं जीवमायादीनां विकाराः स्पृशन्ति, स तु नित्यनिर्दोष एव । इयाँस्तु महान् विशेषो जीवादिभ्यः परमात्मनः । कथयति भगवान् श्रीस्वामिनारायणः श्रीशतानन्दस्वामिविरचिते श्रीहरिवाक्यसुधासिन्धौ

**कृष्णो दिव्याकृतिजीवेष्वन्तर्यामितया स्थितः ।।  मूर्तवत्कार्यकारित्वादप्यमूर्तोऽस्ति मूर्तिमान् ॥ **(श्रीहरि.त.१२३.४२)

**मायातदीयकार्येषु हरेरर्धस्य नाऽन्वयः ।।  नाऽर्धस्य व्यतिरेकश्च भवतीत्यवगम्यताम् ॥ किन्तु स्वयं स्वरूपेण पृथगेव स्थितः प्रभुः ।।**

**वर्ततेऽन्वीय सर्वत्र सामर्थ्यं तस्य हीदृशम् ॥ **(श्रीहरि.त.२०७.११,१२)

उक्तञ्च श्रीमद्भागवते भगवता बादरायणेन **धाम्ना स्वेन सदा निरस्तकुहकं सत्यं परं धीमहि **इति । (भा.पु.१.१.१)



श्रीहरिवाक्यसुधासिन्धाेः सप्तमतरङ्गे पञ्चस्वनादिभेदेष्वक्षरब्रह्मण उल्लेखो दृश्यते । सुधासिन्धोः शतोत्तरचतुष्षष्टितमे तरङ्गे पञ्चस्वनादिभेदेषु पुरुषात्मकस्य महापुरुषस्य विधानं विद्यते, नाऽक्षरब्रह्मणः । नाऽत्र विराेधाभासो ब्रह्मकोटौ महापुरुषस्याऽपि समावेशात् । कथयति भगवान् श्रीस्वामिनारायणो वचनामृतग्रन्थे यत् **सर्वकारणकारणाेऽक्षरात्परः पुरुषाेत्तमाे वासुदेवाे भगवान् महापुरुषात्मना महामायायां वीर्यमाधत्ते । स एव पुरुषोऽक्षरात्मा**,  **मुक्तः**,  **ब्रह्म चेति संकीर्त्यते **इति । (दुर्ग.प्र.वच.३१)

किञ्चाऽस्त्यत्राऽन्यत् महद्रहस्यं यत्सृष्टेरसाधारणकारणरूपः सर्वतन्त्रस्वतन्त्रो भगवान् परब्रह्म पुरुषोत्तमो नारायणः । विनाप्यक्षरब्रह्म ब्रह्मात्मकमहापुरुषद्वारा चराचरसृष्टिकरणे समथा र्ेऽस्ति । तथा चाेक्तं श्रीशतानन्दस्वामिविरचिते श्रीहरिवाक्यसुधासिन्धौ भगवता श्रीस्वामिनारायणेन

[[४३]]

**कृष्णः सर्वनियन्ताऽस्ति सर्वकृत्सर्वकारणम् ।।  अतिरूपोऽतितेजाश्च भूरिसामर्थ्यवान्प्रभुः ॥ कर्तुं समर्थोऽकर्तुं चाऽन्यथाकर्तुमपि स्वयम् ।।  स्वतेजसि विलाप्यैतानेकः स्थातुं च स क्षमः ॥ स्वपदे चाऽक्षरे त्वेतैः कृतां नानोपचारकैः ।।  स्वसेवां स्वेच्छया सोऽङ्गीकुरुते पुरुषोत्तमः ॥ स्वाऽऽवासमक्षरमपि प्रत्याकृष्यात्मनि स्वयम् ।।  निजशक्त्यैव तान् धर्तुं स्वतन्त्रः क्षमतेऽखिलान् ॥ यथाऽह पृथुरूपोऽसौ पृथ्वीं त्वामन्तराऽप्यहम् ।।  धर्ताऽस्मि लोकानखिलान्स्वसामर्थ्येन निश्चितम् ॥**

(श्रीहरि.त.१२१.३१ तः ३५)

इति पञ्चाऽनादिभेदनिरूपणं समाप्तम् ।

## जीवस्वरूपनिरूपणम्

भगवान् श्रीस्वामिनारायणः शिक्षापत्र्यामेकेन लघुश्लोकेन मनोज्ञतया जीवलक्षणं प्रतिपादयति । यथा

**हृत्स्थोऽणुसूक्ष्मश्चिद्रूपो ज्ञाता व्याप्याऽखिलां तनुम् ।।  ज्ञानशक्त्या स्थितो जीवो ज्ञेयोऽच्छेद्यादिलक्षणः ॥ **(शिक्षा.१०५)

जीवस्तु हृदये स्थितः, अणुरिव सूक्ष्मः, चैतन्यरूपः, ज्ञाता, स्वधर्मभूत- ज्ञानशक्त्या सम्पूर्णं शरीरं व्याप्य स्थितश्चाऽस्ति । किञ्च अच्छेद्याऽभेद्यादि- लक्षणयुक्तः स ज्ञेयः ।

स्थूलसूक्ष्मकारणदेहत्रयाभिमान्यात्मा **जीवः **इत्युच्यते । तस्य जाग्रत्स्वप्न- सुषुप्त्याख्याः तिस्रोऽवस्थाः सन्ति । जीवोऽनादिरविनाशी चाऽस्ति । तदुक्तञ्च भगवता श्रीकृष्णेन श्रीमद्भगवद्गीतायाम्

**नैनं छिन्दन्ति शस्त्राणि नैनं दहति पावकः ।।  न  चैनं क्लेदयन्त्यापो न शोषयति मारुतः ॥ अच्छेद्योऽयमदाह्योऽयमक्लेद्योऽशोष्य एव च ।।**

**नित्यः सर्वगतः स्थाणुरचलोऽयं सनातनः ॥ **(भ.गी.२.२३,२४) जीवा अनन्ताः सन्ति । नैतत्सकलं जीवजातं स्वतन्त्रमपितु परमात्माऽधीनं

**द्वितीयप्रकरणम्**


<table>
  <tr>
   <td><strong>		४४ </strong>वर्तते ।
   </td>
   <td><strong>श्रीस्वामिनारायणदर्शनसारसङ्ग्रहः</strong>
   </td>
  </tr>
</table>


इन्द्रादयः सुराः, मनुष्याः, पशुपक्षिणः, वृक्षाः, कीटपतङ्गादयश्च सर्वे जन्तवो जीवकोटौ परिगण्यन्ते । शुभाशुभकर्माऽऽधारेणाऽयं जीवसमुदाय उच्चनीचयोनिषु बम्भ्रमीति । जीवः कदाचिदिन्द्रो भवति, कदाचित्स एव जीवः पिपीलिकाकीट- मशकादियोनिषु जन्म गृह्णाति ।

शिक्षापत्र्यां जीवशब्दो न केवलं साधारणानां सांसारिकजीवानां कृते प्रयुक्तः, अपि तु आत्मतत्त्वाय प्रयुक्तः । तस्याऽऽत्मतत्त्वस्य त्रयोऽवान्तरभेदाः सन्ति । यथा जीवः, ईश्वरः, ब्रह्म चेति ।

भगवत्पादश्रीरामानुजाचार्यस्य शिष्यपरम्पराया विद्वत्तल्लजः श्रीनिवासाचार्यः स्वीययतीन्द्रमतदीपिकायां जीवस्य त्रीन् भेदान् न्यबोधयत् । ये च नाम्ना एवं सन्ति बद्धः, मुक्तः, नित्यश्चेति ।

श्रीनिवासाचार्यो बद्धजीवस्य चतुरो भेदानदर्शयत् । देवमनुष्यतिर्यक्स्थावरभेदेन। चतुर्मुखः, प्रजापतयः, दिक्पालाः, चतुर्दश मनवः, चतुर्दशेन्द्राश्चेत्येते जीवास्तु देवकोटावन्तर्भवन्ति । मनुष्ययोनिस्तु स्पष्टैवाऽस्ति । तिर्यक् शब्दस्याऽर्थो विहङ्गादिरिति भवति । स्थावरकोटौ वृक्षवल्ल्यादीनां समावेशो भवति ।

भगवत्कृपया प्राप्तमोक्षो जीवो **मुक्तः **इतीर्यते । कतिचन जीवा न कदाचिदपि बद्धा अभूवन् । तेऽनादिकालात् परब्रह्मणः पुरुषोत्तमस्य सेवायां निरताः सन्ति । इमे चाऽऽत्मानो **नित्याः **इतीर्यन्ते ।

## ईश्वरस्वरूपनिरूपणम्

विराट्सूत्रात्माऽव्याकृताऽऽख्यदेहत्रयाभिमानी जीवात्मा **ईश्वरः **इति कथ्यते। तस्यैवाऽपरं नाम **वैराजनारायणः **इत्यस्ति । शास्त्रेषु क्वचित्स **हिरण्यगर्भः **इत्यपि कथ्यते ।

सत्सङ्गिजीवनग्रन्थे ईश्वरस्वरूपं निरूपयता ग्रन्थकृतोक्तं यत्

**देहत्रये विराडादौ व्याप्योत्पत्तिस्थितिक्षयान् ।।**

**करोति जगतां यस्तु सर्वज्ञो ज्ञेय ईश्वरः ॥ **(स.जी.१.५१.२९)

ईश्वरो विराडादिदेहत्रयमभिव्याप्य तिष्ठति, जगत उत्पत्तिस्थितिप्रलयान् च करोति । तथा च स सर्वज्ञ इति कथ्यते ।

ईश्वरस्य विराट्सूत्रात्माऽव्याकृताऽऽख्याः त्रयो देहास्सन्ति । चतुर्दशलोकोपेतम्

[[४५]]

अनन्तब्रह्माण्डमिदमीश्वरस्य विराडाख्यो देहोऽस्ति । अस्य विराडाख्यदेहस्य कारणतया चतुर्विंशतितत्त्वानि वैराजपुरुषस्य **सूत्रात्मदेहः **कथ्यते । तस्य तृतीयोऽव्याकृताऽऽख्यदेहो वर्तते । यथा वटस्य बीजे वटवृक्षः समाहितो भवति तथैव सूत्रात्मविराड्देहावतिसूक्ष्मतयेश्वरस्याऽव्याकृतदेहे समाविष्टौ स्तः ।

ईश्वरस्योत्पत्तिस्थितिलयाख्यास्तिस्रोऽवस्थाः सन्ति । वैराजपुरुषस्य देहत्रयं तथा तदीयाऽवस्थात्रयस्य अधिष्ठातारस्त्रयः सगुणा ईश्वराः सन्ति, ये च **सगुणब्रह्म **इति नाम्ना कथ्यन्ते ।

वैराजपुरुषस्य प्रलयाऽवस्थायास्तथा चाऽव्याकृतशरीरस्याऽधिष्ठाता **सङ्कर्षणः **इति निगद्यते । वैराजपुरुषस्य स्थित्याख्याऽवस्थायास्तथा सूत्रात्मशरीरस्याऽधिष्ठाता **प्रद्युम्नः **इत्युद्यते । तस्यैव वैराजपुरुषस्य उत्पत्त्याख्याऽवस्थायास्तथा विराट्शरीरस्य अधिष्ठाता **अनिरुद्धः **इति कथ्यते ।

भागवतपुराणस्य तृतीयस्कन्धस्य षड्विंशेऽध्याये सङ्कर्षणाऽनिरुद्धप्रद्युम्नानां वैराजनारायणेन साकं सम्बन्धः सुचारुरूपेण वर्णितः ।

वैराजनारायणस्तु सर्वज्ञः कथितः, परन्तु तदीयसर्वज्ञत्वमेकब्रह्माण्डपरिमितम् अस्ति । ब्रह्माण्डानि त्वनन्तानि सन्तीत्यतस्तत्स्रष्टारो नियामकाश्चेश्वरा अप्यनन्ताः सन्ति । पुरुषसूक्ते **ततो विराडजायत **इत्यादिमन्त्रेषु वैराजनारायणस्य उत्पत्तिमहिमानौ स्पष्टतयोपवर्णितौ ।

श्रीमद्भागवतस्य द्वितीयस्कन्धे नारदब्रह्मणोः संवादे, तृतीयस्कन्धे विदुरमैत्रेययोः संवादे, अस्मिन्नेव तृतीयस्कन्धे भगवतः कपिलस्य मातुर्देवहूत्याश्च संवादे वैराजनारायणस्योद्भवो विस्तरेण कथितः । तृतीयस्कन्धस्य सप्तमाऽध्याये विदुरो मैत्रेयं ब्रवीति यत्

**सृष्ट्वाऽग्रे महदादीनि सविकाराण्यनुक्रमात् ।।  तेभ्यो विराजमुद्धृत्य तमनुप्राविशद्विभुः ॥ यमाहुराद्यं पुरुषं सहस्राङ्घ्र्यूरुबाहुकम् ।।**

**यत्र विश्व इमे लोकाः सविकाशं समासते ॥ **(भा.पु.३.७.२१,२२)

प्रभुरर्थात् सर्वकार्यकरणसमर्थः भगवान्नारायणः सृष्ट्यादौ क्रमशो महदादीनि तत्त्वानि तद्विकाराँश्च ससर्ज । तदनु तेभ्यस्तत्त्वेभ्यो वैराजपुरुषं सृष्टवान् । ततश्च भगवान् तं वैराजपुरुषमन्तर्यामिशक्त्या प्राविशत् ।

स वैराजपुरुषस्तु **आदिपुरुषः **इति कथ्यते । स सहस्रपात्, सहस्रोरुः,

**द्वितीयप्रकरणम्**

[[४६]]

सहस्रबाहुश्चाऽस्ति । यस्मिँश्चेमे चतुर्दशलोकाः सविस्तारं संस्थितास्सन्ति । भगवता श्रीस्वामिनारायणेन वचनामृतग्रन्थे नैकेषु तरङ्गेषु वैराजनारायणस्य वर्णनं कृतमस्ति ।

## मायास्वरूपनिरूपणम्

भगवान् श्रीस्वामिनारायणः शिक्षापत्र्यां केवलेनैकेनैव श्लोकेन मायायाः स्पष्टं लक्षणं निरवोचत् यत्

**त्रिगुणात्मा तमः कृष्णशक्तिर्देहतदीययोः ।।**

**जीवस्य चाऽहंममताहेतुर्मायाऽवगम्यताम् ॥ **(शिक्षा.१०६)

माया त्रिगुणात्मिका, तमोमयी चाऽस्ति । सा च भगवतः श्रीकृष्णस्य शक्तिरस्ति । जीवस्य देहे तदीयसम्बन्धिषु चेयमहम्ममत्वहेतुभूताऽस्ति । मायायां तावत् सत्त्वरजस्तमोगुणाः सन्तीत्यतः सा त्रिगुणात्मिकोद्यते । मायाया अज्ञानमयत्वात् सा तमोमय्यस्ति ।

उक्तञ्चाऽभियुक्तैर्यत् अस्या मायायाः शक्तिद्वयमस्ति । यथा आवरणशक्तिः, विक्षेपशक्तिश्चेति । इयं माया त्वज्ञानमय्याऽऽवरणशक्त्या जीवस्य मूलस्वरूपम् आच्छादयति तथा विक्षेपशक्त्या जीवस्य देहेऽहम्बुद्धिम्, देहसम्बन्धिषु तत्सम्बद्ध- पदार्थेषु च ममत्वबुद्धिमुत्पादयति । माया तावत्कामक्रोधलोभमोहाद्यनेकविकारजननी, जीवस्य कृते जन्ममरणहेतुभूता चाऽस्ति ।

जीवो नैकानि साधनानि करोतु कामम्, तथापि जीवः नैजेन पुरुषार्थबलेन मायामहासागरं तरितुम् अशक्त एव । केवलं परमात्माऽऽश्रयेणैव मायामहासमुद्रस्तरितुं शक्यः, अत एव भगवान् श्रीकृष्णः श्रीमद्भगवद्गीतायां ब्रवीति यत्

**दैवी ह्येषा गुणमयी मम माया दुरत्यया ।।  मामेव ये प्रपद्यन्ते मायामेतां तरन्ति ते ॥ **(भ.गी.७.१४)

हे अर्जुन ! ममेयं दैवी त्रिगुणात्मिका माया सुदुस्तराऽस्ति, परन्तु ये माम् आश्रयन्ते, त इमां मायां सुखेन तरन्ति । माया प्रकृतिरप्युच्यते । भगवान् श्रीस्वामिनारायणो वचनामृतग्रन्थे **प्रकृतिस्तु जडचिदात्मिका **इत्यवोचत् । लूतातन्तुरिव प्रकृतिरियं कारणतया चैतन्यरूपाऽस्ति तथा कार्यतया जडरूपाऽस्ति । भगवान् श्रीस्वामिनारायणो मायापदस्य दार्शनिकीं व्याख्यां तु व्यधादेव, तदतिरिच्य सर्वेषां सहजतयाऽऽशु यथाऽवबोधः स्यात्तथा सरलां सुबोधां प्राञ्जलां च मायाव्याख्यां व्यदधात् । वचनामृते श्रीस्वामिनारायणमहाप्रभुर्निगदति यद्भगवतः

[[४७]]

श्रीकृष्णस्य ध्याने यत्किञ्चिदन्तरायकरं भवेत्, सा माया विज्ञेयेति ।

अस्यां व्याख्यायामस्ति महन्मर्म । भगवतो ध्याने क्रियमाणे सति यः पदार्थोऽन्तरायकरो भवति, स मायेत्युच्यते । अर्थान्न केवला मायिकपदार्थाः, अपि तु यद्यात्माऽप्यन्तरायं करोति, तर्ह्याऽऽत्माऽपि मायेत्युच्यते । तथैव यदि गुरुः प्रत्यूहञ्जनयति, तर्हि गुरुरपि माया कथ्यते ।

## मायिकानि चतुर्विंशतितत्त्वानि

वचनामृते भगवान् श्रीस्वामिनारायणो विलक्षणतया तत्त्वनिरूपणञ्चकार । भगवता श्रीस्वामिनारायणेन प्रकृतेश्चतुर्विंशतितत्त्वानि, पञ्चविंश आत्मा, षड्विंशः परमात्मा इत्येवम्प्रकारेण षड्विंशतितत्त्वानि निरूपितानि सन्ति ।

सर्वकारणकारणस्य परमात्मनो नैजया प्रेरकशक्त्या त्रिगुणात्मिकायाः प्रकृतेश्चतुर्विंशतितत्त्वरूपेण विस्तारो विधीयते ।

यथा बीजादङ्कुरोत्पत्तिस्तथा प्रकृतेश्चतुर्विंशतितत्त्वान्याविर्भवन्ति । तत्राऽयम् उत्पत्तिक्रमोऽस्ति प्रकृतेश्चित्तात्मकं महत्तत्त्वम्, ततस्सात्त्विकराजसतामसरूपः त्रिविधोऽहङ्कारः । सात्त्विकाऽहङ्कारान्मन इन्द्रियदेवाः । राजसाऽहङ्कारादिन्द्रियाणि असवश्च । तामसाऽहङ्काराच्छब्दतन्मात्रम्, तत आकाशः, ततः स्पर्शतन्मात्रम्, ततो वायुः, तस्माद्रूपतन्मात्रम्, ततोऽग्निः, तस्माद्रसतन्मात्रम्, ततो जलम्, ततो गन्धतन्मात्रम्, ततः पृथिवी इति ।

एवं चित्तमनोबुद्ध्यहङ्काराख्यमन्तःकरणचतुष्टयम्, श्रोत्रत्वक्चक्षुर्जिह्वाघ्राणाख्यं ज्ञानेन्द्रियपञ्चकम्, वाक्पाणिपादपायूपस्थाख्यं कर्मेन्द्रियपञ्चकम्, शब्दस्पर्शरूपरस- गन्धाख्यं तन्मात्रपञ्चकम्, पृथिव्यप्तेजोवाय्वाकाशाख्यं भूतपञ्चकं मिलित्वा चतुर्विंशतिसंख्याकानि तत्त्वानि भवन्ति । इन्द्रियान्तःकरणदेवतानाम् असूनाञ्च तत्तदिन्द्रियान्तःकरणोपकारकत्वात् तत्तदिन्द्रियान्तःकरणेष्वन्तर्भावो मन्तव्यः ।

तन्मात्रं नाम आकाशादिभूतानामव्यवहितपूर्वसूक्ष्मावस्थाविशिष्टं द्रव्यम् । यथा दधिरूपेण परिणममानस्य पयसो मध्यमावस्था इव भूतरूपेण परिणममानस्य द्रव्यस्य ततः पूर्वा काचिदवस्था तन्मात्रमित्युच्यते ।

सांख्याः कथयन्ति यत्तामसाहङ्कारात् पञ्च तन्मात्राण्युत्पद्यन्ते, तेभ्यः पञ्चभूतानि जायन्ते । तद्यथा शब्दतन्मात्रादाकाशं स्पर्शतन्मात्राद्वायुरिति । सांख्यशास्त्रस्वीकृतोऽयं पृथक्पृथगुत्पत्तिक्रमस्तु **तस्माद्वा एतस्मादात्मन आकाशः सम्भूतः**,  **आकाशात्**

**द्वितीयप्रकरणम्**

[[४८]]

**वायुः**,  **वायोरग्निः**,  **अग्नेरापः**,  **अद्भ्यः पृथिवी **(तै.उ.१.१) इति श्रुतिप्रतिपादित- क्रमभङ्गप्रसङ्गात् **पृथिव्यप्सु प्रलीयत**े, **आपस्तेजसि लीयन्ते**,  **तेजो वायौ लीयते**,  **वायुराकाशे लीयते **(सु.उ.२) इति लयश्रुतिविरोधाच्च **स्मृतेः श्रुतिर्बलीयसी **इति न्यायेन वेदान्तदेशिकादिपूर्वाचार्यैः नादृतः ।

प्रकृतेः प्रादुर्भूतानां तत्त्वानां चतुर्विंशत्या ब्रह्माण्डाभिमानी वैराजनारायणो जायते । ततो ब्रह्मादिदेवाः, ततो नानाविधासृष्टेरुत्पत्तिर्भवति । हरिवाक्यसुधासिन्धोः द्वादशतमे तरङ्गे विषयस्याऽस्य विस्तरो द्रष्टव्यः ।

शास्त्रेषु तत्त्वविषये नानाविधानि मतानि सन्ति । केचिदेकं तत्त्वं मन्वते, केचित्तत्त्वत्रयम्, केचित्तत्त्वसप्तकम्, केचन तत्त्वचतुर्विंशतिकम्, केचन तत्त्वपञ्चविंशतिकम्, केचिच्च तत्त्वषड्विंशतिकं मन्वते । केचिदेकपञ्चाशत्तत्त्वानि मन्वते ।

भगवान् श्रीकृष्णो भागवतमहापुराणस्यैकादशस्कन्धे द्वाविंशतितमेऽध्याये तत्त्वसंख्याविषयकं वैपरीत्यं समादधान एवं निगदति यत्

**परस्पराऽनुप्रवेशात् तत्त्वानां पुरुषर्षभ ।।  पौर्वापर्यप्रसंख्यानं यथा वक्तुर्विवक्षितम् ॥ एकस्मिन्नपि दृश्यन्ते प्रविष्टानीतराणि च ।।  पूर्वस्मिन् वा परस्मिन् वा तत्त्वे तत्त्वानि सर्वशः ॥ पौर्वापर्यमतोऽमीषां प्रसंख्यानमभीप्सताम् ।।  यथा विविक्तं यद्वक्त्रं गृह्णीमो युक्तिसम्भवात् ॥**

(भा.पु.११.२२.७ तः ९)

यदि क्वचित् तत्त्वसंख्यायां न्यौन्यं निरूप्यते, तर्हि तत्र तत्त्वानां समासेन मिथोऽन्तर्भावोऽस्तीति वैपरीत्यम् अपाकरणीयम् । यदि क्वचित् तत्त्वसंख्यायाम् आधिक्यं निरूप्येत, तर्हि तत्र तत्त्वानां व्यासेन प्रतिपादनमस्तीति बुद्ध्वा विपर्य्यासो दूरीकरणीयः । एवं व्याससमासाभ्यां समाधाने कृते सति तत्त्वसंख्यासन्दर्भे वैपरीत्यं न भवति । अन्ते च भगवान् श्रीकृष्णो ब्रूते यत् **हे उद्धव ! मायागुणप्रभावेण एवंविधाः संख्यासम्बद्धा वादप्रवादा भवन्त्येव**,  **परन्तु ये जितेन्द्रिया महापुरुषाः सन्ति**,  **येषां चित्तं प्रशान्तमस्ति**,  **तेषां न काचिद्भेदबुद्धिर्जायते**,  **न  वा कश्चिद्विवादो जायते **इति । (भा.पु.११.२२)

[[४९]]

## ब्रह्मस्वरूपनिरूपणम्

ब्रह्मस्वरूपस्य निरूपणं कुर्वता सद्गुरुणा शतानन्दस्वामिना प्रोक्तं सत्सङ्गिजीवनग्रन्थे यत्

**सत्यं ज्ञानमनन्तं च पूर्णं चाऽखण्डमक्षरम् ।।  धाम यद्वासुदेवस्य मूर्तं चाऽमूर्तमुच्यते ॥ **(स.जी.१.५१.३२)

अक्षरब्रह्म सत्यस्वरूपं ज्ञानस्वरूपं चाऽस्ति । स्वभावस्वरूपाभ्यां तद्ब्रह्माऽनन्तमस्ति । सर्वत्र परिपूर्णम्, अखण्डम्, अविनाशितया चाऽक्षरं कथ्यते । इदमक्षरब्रह्म परब्रह्मणः पुरुषोत्तमस्य श्रीवासुदेवनारायणस्य तथाऽनन्तकोटिमुक्तानां निवासभूतं धामाऽस्ति । इदमक्षरब्रह्म मूर्तरूपेण पुरुषोत्तमनारायणं सेवते तथाऽमूर्तरूपेण सर्वत्र व्यापकमस्ति । अत्राऽक्षरब्रह्मणो नियन्तृत्वादिगुणा निरतिशयाः सावधिकाश्च ज्ञेयाः, परब्रह्मेच्छाऽधीनत्वात् ।

स्मृतिप्रमाणजातेनाऽक्षरब्रह्मतत्त्वं सिद्ध्यति । यथा **यदक्षरं वेदविदो वदन्ति विशन्ति यद्यतयो वीतरागाः **(भ.गी.८.११),  **यद्गत्वा न निवर्तन्ते तद्धाम परमं मम **(भ.गी.१५.६) इति ।

मुण्डकोपनिषद्युक्तं यत् **अक्षरात्परतः परः **इति । (मु.उ.२.१.२) अस्याः श्रुतेर्व्याख्यानं कुर्वता सद्गुरुणा गोपालानन्दस्वामिवर्येण विषयसन्दर्भाऽनुसारम् अक्षरशब्दस्याऽर्थस्तु **अव्यक्तमिति **अकारि । अतोऽस्याः श्रुतेरयमर्थो यदव्यक्तरूपप्रकृतेः परा ये महापुरुषाऽक्षरब्रह्मादयः ततोऽपि परः परब्रह्म- पुरुषोत्तमनारायणो वर्तते ।

वचनामृतग्रन्थे अक्षरब्रह्मणो महिमानं वितन्वता भगवता श्रीस्वामिनारायणेन प्रोक्तं यत् **एकान्तिकभक्तो देहं त्यक्त्वा सर्वमायाभावेभ्यो मुक्तो भूत्वाऽर्चिरध्वना भगवतोऽक्षरधाम प्राप्नोति । तदक्षरस्य रूपद्वयमस्ति । एकं निराकारमेकरसं चैतन्यं वर्तते**,  **तदेव चिदाकाशं ब्रह्मधाम इति नाम्नाऽपि कीर्त्यते । अपरन्तु पुरुषोत्तमनारायणस्य सेवायां निरतमस्ति **इति । (दुर्ग.प्र.वच.२१)

**महत्तत्त्वादिनां कारणं प्रधानपुरुषौ स्तः । तयोः कारणं मूलप्रकृति- महापुरुषौ स्तः । तस्य सर्वस्य कारणमक्षरब्रह्माऽस्ति । अक्षरब्रह्म तु भगवतः पुरुषोत्तमस्य धामाऽस्ति । तस्याऽक्षरब्रह्मणः सङ्कोचविकसाऽवस्थे न स्तः । तत्तु सर्वदैकरूपं भवति । इदमक्षरब्रह्म मूर्तिमदस्ति**,  **किन्त्वतिमहत्तया तस्य रूपं**

**द्वितीयप्रकरणम्**

[[५०]]

**न  कस्यचिद्दृग्विषयीभवति **इति । (दुर्ग.प्र.वच.६३)

**अक्षरब्रह्मण एकैकस्मिन् रोमकूपेऽसंख्यातानि वैराजपुरुषाधिष्ठितानि ब्रह्माण्डानि रजोवत् उड्डीयन्ते **।  **तस्मिन्नक्षरधाम्नि परब्रह्मपुरुषोत्तमनारायणः सदा दिव्यसाकाररूपेण विराजते तथा च स्वान्तर्यामिशक्त्या अक्षरधाम्नि अनन्तकोटिब्रह्माण्डाधिष्ठातृषु ईश्वरेषु अन्वयभावेनाऽपि विराजते । **इति ।

(दुर्ग.म.वच.६३)

सद्गुरुणा श्रीगोपालानन्दस्वामिवर्येण वेदस्तुतिभाष्येऽक्षरब्रह्मणो लक्षणप्रतिपादनाऽवसरे इत्थं निगदितं यत् **अक्षरब्रह्मसंज्ञास्त्रयः सन्ति । तत्राऽद्यं प्रकृतिसम्बन्धरहितं पुरुषोत्तमस्य निवासभूतमक्षरब्रह्माऽभिधं ब्रह्मपुरं धाम बोध्यम् । द्वितीयं पुरुषोत्तमोपासकं तद्धामस्थं मुक्तकोटिवृन्दं च । तृतीयः पुरुषोत्तमस्येच्छया ब्रह्माण्डोत्पादकः प्रकृत्यधिष्ठाताऽक्षरपुरुषश्च **इति । अनेन अक्षरब्रह्मनित्यमुक्तकोटिवृन्दाऽक्षरपुरुषाणां ब्रह्मकोटौ समावेशः सिद्धः ।

श्रीमद्भगवद्गीतायां कथयति भगवान् श्रीकृष्णो यत्

**द्वाविमौ पुरुषौ लोके क्षरश्चाऽक्षर एव च ।।**

**क्षरः सर्वाणि भूतानि कूटस्थोऽक्षर उच्यते ॥ **(भ.गी.१५.१६)

अत्राऽप्यक्षरपदेनाऽक्षरब्रह्मणा साकं नित्यानां तथा च ब्रह्मरूपस्य महापुरुषस्याऽपि ग्रहणं करणीयम् ।

श्रुतिस्मृतिवाक्येषु विविधस्थलेषु ब्रह्माऽक्षरपदानां प्रयोगो दृश्यते । यथा वेद- ब्राह्मण-वर्ण-अव्यक्त-महापुरुष-माया-भगवन्मूर्तितेज-अक्षरब्रह्म- परब्रह्मेत्यादिविविधाऽर्थेषु ।

अतः शास्त्रेषु यत्र क्वचिद् ब्रह्मशब्दे दृग्विषये जाते सति तत्तत्सन्दर्भाऽनुगुणम् अर्थघटनं विधेयम् । अत्राऽयं विवेकोऽवश्यमवगन्तव्यो यत्सृष्ट्यसाधारणप्रकरणे ध्यानोपासनप्रकरणे कर्मफलप्रदातृत्वप्रकरणे सर्वकर्माराध्यत्वप्रकरणे चाऽक्षरं ब्रह्मेत्यादिशब्दाः परब्रह्मण्येव मुख्यवृत्ताः । **विशेषरूपेण परिशिष्टे ब्रह्मशब्दाऽर्थविचारो द्रष्टव्यः ।**

## परब्रह्मरूपस्वरूपनिरूपणम्

परब्रह्मणो रूपं तु सदा साकारदिव्यमङ्गलश्रीविग्रहात्मकम्, स्वरूपं तु विभुः व्यापकं सर्वाऽऽधाररूपमस्ति । यतीन्द्रमतदीपिकायामुक्तं यत्परब्रह्मणो व्यापकत्वं

[[५१]]

स्वरूपतो धर्मभूतज्ञानतो विग्रहतश्च वर्तते ।

परब्रह्मणो दिव्यं रूपं निरूपयद्भिर्भगवत्पादैः श्रीमद्रामानुजाचार्यैः श्रीमद्भगवद्गीताभाष्ये उक्तं यत् **परमात्मा स्वाभिमताऽनुरूपैकरूपाऽचिन्त्य- दिव्याऽद्भुतनित्यनिरवद्यनिरतिशयौज्ज्वल्यसौगन्ध्यसौन्दर्यसौकुमार्य- लावण्ययौवनाद्यनन्तगुणनिधिदिव्यरूपः **इति । असंख्येयकल्याणगुणगण- महोदधेः परब्रह्मणो दिव्यमङ्गलविग्रहरूपमत्यधिकं रमणीयतममस्त्यत एव न केनाऽप्युपमानेनोपमातुं शक्यम् ।

भगवतोऽयं श्रीविग्रहः परमतेजोमयो नीलसरोरुहनीलमणिनीलनीरधर इव घनश्यामो **मङ्गलं मङ्गलानाम् **इति सर्वशुभानामाश्रयभूतो नित्यसिद्धश्च वर्तते । परब्रह्मण इदं दिव्यमङ्गलविग्रहात्मकं रूपं स्वाश्रितानां कृते अर्चनपूजन- ध्यानोपासनादिषु नितरामुपकारकं विद्यते । उक्तञ्च यतीन्द्रमतदीपिकायां

**शरीरादिपरिग्रहो भगवतोऽपि स्वभोगाय स्वशेषभूतनित्यमुक्ताऽऽनन्दाय मुमुक्षूपास्त्यसिद्धये च ।**

भगवद्भक्तानां कृते तु भगवत्स्वरूपतोऽपि भगवद्रूपमतिशयं प्रियतमं वर्तते । तथा चोक्तं तत्त्वत्रये **भगवद्विग्रहश्च स्वरूपगुणेभ्योऽत्यन्ताऽभिमतो ज्ञानमयस्य स्वरूपस्याऽऽच्छादनमकुर्वन् माणिक्यमयपात्रे स्थापितसुवर्णवत् स्वर्णरूपदिव्याऽऽत्मस्वरूपस्य प्रकाशकः **इति ।

**पूषन्नेकर्षे यम सूर्य प्राजापत्य व्यूह रश्मीन् समूह तेजो यत्ते रूपं कल्याणतमं तत्ते पश्यामि **(ईशा.उ.१६),  **वेदाऽहमेतं पुरुषं महान्तमादित्यवर्णं तमसः परस्तात् **(श्वे.उ.३.८),  **एष आत्मापहतपाप्मा **(छा.उ.८.१.५),  **अथ य एषोऽन्तरादित्ये हिरण्यमयः पुरुषो दृश्यते हिरण्यश्मश्रुर्हिरण्यकेश आप्रणखात्सर्व एव सुवर्णः । तस्य यथा कप्यासं पुण्डरीकमेवमक्षिणी **(छा.उ.१.६.६,७),  **नीलतोयदमध्यस्था **(तै.आ.१०.१३),  **यदा पश्यः पश्यते रुक्मवर्णं कर्तारमीशं पुरुषं ब्रह्मयोनिम् । तदा विद्वान् पुण्यपापे विधूय निरञ्जनः परमं साम्यमुपैति ॥ **(मु.उ.३.१.३),  **मनोमयः प्राणशरीरो भारूपः सत्यसंकल्प आकाशात्मा सर्वकर्मा सर्वकामः सर्वगन्धः सर्वरसः सर्वमिदमभ्यात्तोऽवाकी अनादरः **(छा.उ.३.१४.२) इत्यादयः शतशः श्रुतयस्तथा **अन्तस्तद्धर्मोपदेशात् **(ब्र.सू.१.१.२१) इत्यादीनि ब्रह्मसूत्राणि च भगवतो दिव्यमङ्गलरूपस्य प्रतिपादकानि प्रमाणवचनानि वर्तन्ते ।

**द्वितीयप्रकरणम्**

[[५२]]

भगवतः पुरुषोत्तमनारायणस्य सदा दिव्यसाकाररूपस्य विशेषतो वर्णनमस्यां भूमिकायां **परब्रह्मणः सदा दिव्यसाकारत्वप्रकरणे **कृतमस्ति ।



परब्रह्मस्वरूपलक्षणं बोधयन्ती भगवती श्रुतिराह **सत्यं ज्ञानमनन्तं ब्रह्म **(तै.उ.२.१) इति । अत्र **सत्यपद**ं  निरुपाधिकसत्तायोगि परं ब्रह्म आह । अनेन विकारास्पदोऽचेतनवर्गस्तत्संसृष्टश्चेतनवर्गश्च व्यावृत्तः । **ज्ञानपद**ं  नित्याऽसंकुचित- ज्ञानैकाकारं परं ब्रह्म आह । तेन कदाचित्संकुचितधर्मभूतज्ञानत्वेन मुक्ता व्यावृत्ताः । **अनन्तपद**ं  देशकालवस्तुपरिच्छेदरहितं परं ब्रह्म आह । परब्रह्मणः स्वरूपेण रूपेण गुणैश्चाऽऽनन्त्यं वर्तते । अनेन परमात्माधीना अत एव सातिशयगुणा अक्षरब्रह्माऽक्षरधामस्थाऽक्षरपुरुषादयो नित्या व्यावृत्ताः ।

परब्रह्मस्वरूपविषये प्रमाणभूताः शतशः श्रुतिस्मृतयः सन्ति । यथा **विज्ञानमानन्दं ब्रह्म **(बृ.उ.३.९.२२),  **विज्ञानघन एव **(बृ.उ.२.४.१२),  **प्रज्ञानं ब्रह्म **(एे.उ.१.२),  **ज्ञानस्वरूपाे भगवान् यताेऽसाै **(वि.पु.२.१२.३९), **न  हि विज्ञातुर्विज्ञातेर्विपरिलोपो विद्यतेऽविनाशित्वात् **(बृ.उ.४.३.३०) इत्याद्याः ।

सर्वकारणकारणत्वम्, सर्वोपास्यत्वम्, सर्वकर्मफलप्रदातृत्वम्, सर्वव्यापकत्वम्, सर्वाऽन्तर्यामित्वम्, सर्वशेषित्वम्, सर्वात्मतया सर्वशरीरित्वम्, सर्वस्वामित्वम्, सर्वाधारत्वम्, ज्ञानशक्त्यादिषडि्वधैश्वर्यसम्पन्नत्वम्, स्वज्ञानस्वेतरसमस्तद्रव्य- शरीरकत्वञ्च इत्यादयाे भगवत्स्वरूपे विद्यमानाः परब्रह्मणाेऽसाधारणाः स्वरूपनिरूपकधर्माः सन्ति ।

तथैव च आनन्दमयत्वम्, नित्यनिदा र्ेषत्वम्, कारुण्यम्, वात्सल्यम्, सौशील्यम्, औदार्यम्, सौलभ्यम्, सौहार्दम्, आर्जवम्, मार्दवम्, धैर्यम्, शौर्यम्, माधुर्यम्, गाम्भीर्यम्, चातुर्यम्, साम्यम्, दाक्षिण्यञ्च इत्यादयाे भगवताे दिव्यरूपनिरूपका अनन्ताः स्वाभाविकाऽनवधिकाश्च गुणाः परब्रह्मणि सन्ति ।

परब्रह्मपुरुषाेत्तमनारायणाे रूपेण स्वरूपेण च निखिलहेयप्रत्यनीक- कल्याणैकतानः स्वाभाविकाऽनवधिकातिशयगुणगणनिधानाे वर्तते । अन्ये अक्षरब्रह्मादयः परमात्माऽधीनगुणगणैश्वर्यवत्वात् तथाविधा न सन्ति ।

प्रत्यक्त्वेन भासमानस्याऽहमर्थस्य परमात्मनो रूपस्वरूपयोः कश्चन तर्कातीत अलौकिको नितरामभेदो वर्तते । कथयति भगवान् श्रीस्वामिनारायणो वचनामृतग्रन्थे

**सर्वकारणस्य सदा दिव्यसाकारस्य प्रत्यक्षपुरुषोत्तमनारायणस्य मूर्तौ**

[[५३]]

**यथा शर्कराखण्डे त्यागभागो नाऽस्ति तथैव त्यागभागो न वर्तते ।**

(पञ्चा.वच.७)

दीनानाथभट्टेन पृष्टं यत् **यो भक्तो भगवन्नमूर्तेः **(अर्थात् निराकारस्य) **ध्यानं कर्तुमिच्छति**,  **तेन भगवत्स्वरूपं तत्त्वसहितं ज्ञेयं वा तत्त्वरहितम् ? **इति । अस्य प्रश्नस्य समाधानं विदधता भगवता श्रीस्वामिनारायणेनोक्तं यत् **यो भगवत्स्वरूपं तत्त्वसहितं जानाति**,  **यश्च तत्त्वरहितं जानाति तावुभावपि दोषभाजौ ज्ञेयौ ।**

**भगवद्भक्ताय तु भगवत्स्वरूपे तत्त्वानि सन्ति वा न सन्ति ? इति पिष्टपेषणं नैव रोचते । यथार्थभगवद्भक्तस्त्वेवं विजानाति यद्भगवाँस्तु भगवानेवाऽस्ति**,  **न  तत्र भागत्यागस्याऽवकाशः । भगवान् रूपेण स्वरूपेण स्वभावेनाऽनन्तब्रह्माण्डानामात्माऽस्ति अर्थात् सर्वव्यापकत्वात् सर्वाधारः अस्ति **इति । (दुर्ग.म.वच.१७)

तदुक्तञ्च दीनानाथभट्टप्रश्नमाध्यमेन श्रीहरिवाक्यसुधासिन्धौ श्रीशतानन्दमुनिना

**ध्यायेद्योऽत्र भवद्रूपं पुमान्स्वहृदयेऽन्वहम् ।।**

**तत्त्वयुक्तं स तद्विद्यात्तत्त्वहीनं च वा प्रभो ॥ **(श्रीहरि.त.१५०.१६) भगवतः श्रीस्वामिनारायणस्य प्रतिवचनम्

**यथादृष्टं कृष्णरूपं ध्यात्रा तु ध्येयमन्तरे ।।  नैव तत्र तु कर्तव्यस्तर्कोऽयं ध्यानबाधकः ॥ अनन्तकोटिब्रह्माण्डाधार आत्मात्मनां प्रभुः ।।  नियन्ता चाऽक्षरादीनां कृष्णोऽस्तीत्येव दृश्यताम् ॥ न कोऽपि यस्य तर्कः स्याद्रूपे भगवतो द्विज ।।  निर्विकल्पस्थितिं प्राप्तः स्थितप्रज्ञो मतश्च सः ॥**

(श्रीहरि.त.१५०.१७ तः १९)

## परब्रह्मणः सर्वाविर्भावकारणत्वम्

भगवत एव उपास्यत्वध्येयत्वाद्यसाधारणधर्माणां प्रतिपादकानि **अथातो ब्रह्मजिज्ञासा **(ब्र.सू.१.१.१) **ध्येयो नारायणो हरिः **इत्यादीनि शतशः श्रुतिस्मृतिवचनानि ब्रह्मसूत्राणि परब्रह्मण एवोपास्यत्वं ध्येयत्वञ्च प्रतिपादयन्ति । अस्मिन् विषये विशेषविचारोऽग्रे **ध्येयो नारायणो हरिः **इति प्रकरणे कृतोऽस्ति ।

**द्वितीयप्रकरणम्**

[[५४]]

**नित्यो नित्यानां चेतनश्चेतनानामेको बहूनां यो विदधाति कामान्**

(श्वे.उ.६.१३, कठ.उ.२.१३) इत्यादिभिः श्रुतिभिः सर्वकर्मफलप्रदातृत्वं परब्रह्मण एव । सूत्रकारो भगवान् बादरायणोऽपि कथयति **फलमत उपपत्तेः **(ब्र.सू.३.२.३७) इति । स्मर्यते च स्मृतिशास्त्रेषु **लभते च ततः कामान् मयैव विहितान् हि तान् **(भ.गी.७.२२),  **वासुदेवस्वरूपोऽहं सर्वकर्मफलप्रदः **(वासु.मा.१८.७) इति । तदुक्तञ्च श्रीशतानन्दस्वामिविरचिते श्रीहरिवाक्यसुधासिन्धौ भगवता श्रीस्वामिनारायणेन

**यद्यद्भक्तेप्सितं वस्तु तत्तत्पूरयति ध्रुवम् ।।  चिन्तामणिरिव ख्याता मूर्तिः सा परमात्मनः ॥ **(श्रीहरि.त.१.७) **फलप्रदाता सर्वेषां कर्मणामस्ति हीश्वरः ।।  अतस्तदिच्छयैवैते भुञ्जते कर्मजं फलम् ॥ **(श्रीहरि.त.६५.३३) **नास्तिकाः केवलं प्राहुः कर्मणामेव कर्तृताम् ।।**

**न  तु तत्फलदेशस्य ततो दुष्टं हि तन्मतम् ॥ **(श्रीहरि.त.२०६.१४)

इति सर्वकर्मफलाराध्यत्वं सर्वकर्मफलप्रदत्वञ्च परब्रह्मणः परमात्मन एव । परब्रह्मण एव सर्वकारणकारणत्वमपि सम्यक् प्रतिपादितं श्रुतिस्मृतिवचनेषु । तथा हि **यतो वा इमानि भूतानि जायन्ते **(तै.उ.३.१.१) ।  तथा च नारदपञ्चरात्रशास्त्रेऽपि उक्तं यत्

**परात्परं परं ब्रह्म सर्वकारणकारणम् ।।  वासुदेवमिदं सर्वं चेतनाऽचेतनात्मकम् ॥ **(ना.प.३.११)

परस्मादपि परतया विराजमानं परब्रह्म भगवान् श्रीवासुदेवनारायणः सर्वकारणानां कारणमस्ति । नैजयाऽन्तर्यामिशक्त्या जडचेतनात्मके विश्वशरीरे आत्मरूपेणाऽभिव्याप्तं सद्विराजते । भगवान् श्रीस्वामिनारायणः शिक्षापत्र्यामीश्वरं व्याचक्षाणो लिखति यत्

**हृदये जीववज्जीवे योऽन्तर्यामितया स्थितः ।।**

**ज्ञेयः स्वतन्त्र ईशोऽसौ सर्वकर्मफलप्रदः ॥ **(शिक्षा.१०७) हृदयप्रदेशे यथा जीवो विद्यते, तथा तस्मिन् जीवे स्वान्तर्यामिशक्त्येश्वरः

तिष्ठति । स ईश्वरः स्वातन्त्र्येण वर्तमानः, तत्तज्जीवेभ्यः सर्वकर्मफलप्रदश्च विज्ञेयः ।

**स  श्रीकृष्णः परं ब्रह्म भगवान् पुरुषोत्तमः ।।**

**उपास्य इष्टदेवो नः सर्वाऽविर्भावकारणम् ॥ **(शिक्षा.१०८)

[[५५]]

पूर्वश्लोके प्रतिपादित ईश्वरो निरवधिकाऽतिशयाऽनन्दसागरत्वात् **श्रीकृष्ण **इतीर्यते । परतोऽक्षरब्रह्मणोऽपि परत्वात् **‘परं ब्रह्म’**पदवाच्यो भवति । ज्ञानम्, शक्तिः, बलम्, ऐश्वर्यम्, वीर्यम्, तेजश्चेत्येभिः षड्भिरैश्वर्यैः सम्पन्नत्वात् **भगवान् **इतीर्यते । मायातः परं पारे दिव्याऽक्षरधाम्नि विराजमाना दिव्यतेजोमयतनुधारिण अक्षरब्रह्माद्यात्मानः पुरुषाः कथ्यन्ते । तेषु पुरुषेषु सर्वोत्तमत्वात् भगवान् **पुरुषोत्तम**ः  इतीर्यते । एते सर्वे दिव्यपुरुषा दिव्यसामग्रीभिः पुरुषोत्तमनारायणस्य सेवां कुर्वन्ति । कथयति भगवती श्रुतिः **वेदाहमेतं पुरुषं महान्तम् आदित्यवर्णं तमसः परस्तात् **(श्वे.उ.३.८) इति । कथयति भगवान् श्रीकृष्णो भगवद्गीतायां यत् **अतोऽस्मि लोके वेदे च प्रथितः पुरुषोत्तमः **(भ.गी.१५.१८) इति । सोऽयमानन्दमयः सर्वैश्वर्यसम्पन्नो भगवान् श्रीकृष्णः पुरुषोत्तमोऽस्मदिष्टदेवः सर्वोपास्यः सर्वाऽऽविर्भावकारणञ्चाऽस्ति ।

महासागरात्समुत्थितानां मेघघटानां वर्षणेन नैका नद्य आविर्भवन्ति, पुनश्च महासमुद्रे एव ता विलयं यान्ति । तथैव नैकेऽवतारा विभूतयश्च परमात्मनः प्रभवन्ति, तस्मिँश्च पुनर्लीयन्ते । वचनामृते कथयति भगवान् यत् **अक्षरातीतो यः पुरुषोत्तमो भगवान**्, **स एव सर्वाऽवताराणां कारणमस्ति । सर्वेऽवताराः पुरुषोत्तमात् प्राकट्यमाप्नुवन्ति**,  **पुनश्च तस्मिन् पुरुषोत्तमे एव विलीयन्ते **इति । (दुर्ग.म.वच.१३)

अत्र शिक्षापत्र्यां भगवता श्रीस्वामिनारायणेन प्रयुक्त ईश्वरशब्दो न तु ब्रह्माण्डाभिमानिने ईश्वराय, किन्तु परमेश्वराय प्रयुक्तः । ब्रह्माण्डान्यनन्तानि सन्ति, तेषामधिपतयो वैराजनारायणसंज्ञका ईश्वरा अप्यनन्ताः सन्ति, किन्तु तेषामीश्वराणां नियन्ता **परमेश्वरस्तु **एक एव । ईश्वरपरमेश्वरयोः स्वरूपस्वभावगुणेषु नभःपातालयोः इव महान् भेदो वर्तते । तं भेदं दर्शयन्ती भगवती श्रुतिराह **तमीश्वराणां परमं महेश्वरं तं देवतानां परमं च दैवतम् **(श्वे.उ.६.७) इति ।

सर्वश्रुतिस्मृतिशास्त्राणामयमस्ति निगलितार्थो यत्सर्वकारणकारणम्, सर्वेशः, सदा साकारदिव्यमङ्गलविग्रहः, परमानन्दरूपः परब्रह्मपुरुषोत्तमनारायण एवोपास्यः प्राप्यश्चाऽस्ति, न तु जीवेश्वरमायाकालाऽक्षरब्रह्मादयः ।

परब्रह्मपुरुषोत्तमनारायणस्य रूपगुणैश्वर्याण्यनन्तान्यपाराणि च सन्ति । तेषां वर्णनं तु वेदैरपि कर्तुं दुःशकमस्ति, अतः परमात्मनो गुणगणं गातुं प्रवृत्ताः श्रुतयोऽपि **यतो वाचो निवर्तन्ते **(तै.उ.२.४) तथा **नेति नेति **(बृ.उ.४.३.६) इत्युक्त्वा विरमन्ति ।

**द्वितीयप्रकरणम्**

[[५६]]

पृथ्वीपरमाणवः, समुद्रजलबिन्दवः, नभस्तारकाश्च कदाचिद्गण्येरन्, परन्तु परब्रह्मणो रूपगुणैश्वर्याणां वर्णनं कर्तुमशक्यमस्ति । उक्तञ्चाऽभियुक्तैः

**असितगिरिसमं स्यात्कज्जलं सिन्धुपात्रे सुरतरुवरशाखा लेखनी पत्रमुर्वी ।।  लिखति यदि गृहीत्वा शारदा सर्वकाल**ं  **तदपि तव गुणानामीश पारं न याति ॥**

## परब्रह्मणः पञ्चधाऽवस्थितिः

परब्रह्मपुरुषोत्तमनारायणः परव्यूहविभवान्तर्याम्यर्चारूपेण पञ्चधा विराजते ।

तत्र परो नाम मायातीते दिव्येऽक्षरधाम्नि निरवधिकातिशयतेजोमण्डलमध्ये विराजमानः अक्षरब्रह्मनित्याऽक्षरमुक्तमण्डलसेवितचरणसरोजः सदा साकारदिव्य- श्रीमङ्गलविग्रहरूपः ।

व्यूहो नाम जगत्सृष्ट्याद्यर्थं वासुदेवसङ्कर्षणप्रद्युम्नाऽनिरुद्धभेदेन चतुर्धा अवस्थितः । तत्र वासुदेवे षाड्गुण्यपरिपूर्णता । सङ्कर्षणे ज्ञानबलद्वयम् । प्रद्युम्ने ऐश्वर्यवीर्यद्वयम् । अनिरुद्धे शक्तितेजोद्वयमित्यैश्वर्यगुणविभागो वर्तते ।

विभवो नाम वराहनृसिंहमत्स्यकूर्मरामकृष्णाद्यवतारविशेषैराविर्भावः ।

अन्तर्यामी नाम **अन्तः प्रविष्टः शास्ता जनानां सर्वात्मा **(तै.आ.३.११) इत्यादिश्रुत्यनुसारं सर्वेषामन्तःप्रविश्य नियन्ता ।

अर्चावतारो नाम लक्षावधिमनुष्याणामुपर्यनुग्रहार्थं धृताऽर्चारूपोऽर्चकाधीन- स्नानभोजनासनशयनस्थितिः सर्वंसहः सर्वजननयनगोचरः सन् नानाप्रकारेषु देवालयेषु विराजमानः ।

अर्चावतारः परब्रह्मपुरुषोत्तमनाराणस्य परं कारुण्यमाश्रितवात्सल्यं सौलभ्यञ्च द्योतयति । अत्र प्रमाणवचनानि

**मम प्रकारा पञ्चेति प्राहुर्वेदान्तपारगाः ।।**

**परो व्यूहश्च विभवो नियन्ता सर्वदेहिनाम् ॥ **(विश्व.सं.) **अर्चाऽवतारश्च तथा दयालुः पुरुषाकृतिः ।।**

**इत्येवं पञ्चधा प्राहुर्मां रहस्यविदो जनाः ॥ **(विश्व.सं.) **व्यूहात्मानं चतुर्धा च वासुदेवादिमूर्तिभिः ।।  सृष्ट्यादीन् प्रकरोत्येष विशुद्धात्मा जनार्दनः ॥ **(मा.पु.)

[[५७]]

**वासुदेवः सङ्कर्षणः प्रद्युम्नः पुरुषस्स्वयम् ।।**

**अनिरुद्ध इति ब्रह्मन् मूर्तिव्यूहोऽभिधीयते ॥ **(भा.पु.१२.११.२१) **स  विश्वस्तैजसः प्राज्ञस्तुरीय इति वृत्तिभिः ।।  अर्थेन्द्रियाशयज्ञानैर्भगवान् परिभाव्यते ॥ **(भा.पु.१२.११.२२)

**परमकारणात्परमब्रह्मभूताद्वासुदेवात् सङ्कर्षणो नाम जीवो जायते । सङ्कर्षणात्प्रद्युम्नसंज्ञं मनो जायते । तस्मादनिरुद्धसंज्ञकोऽहंकारो जायते । **(पां.प.सं)

**वासुदेवादयो यस्माद् व्यूहा प्रादुर्भवन्ति च । **(स.जी.१.१.५)

उक्तञ्च पञ्चरात्रे **व्यूहस्वरूपाणि**,  **केशवादिचतुर्विंशतिमूर्तयः**,  **भगवदवताराश्च तस्माद्वासुदेवात् प्राकट्यमाप्नुवन्ति **इति । (ना.प.२.२०)

कथयति वचनामृतग्रन्थे भगवान् स्वामिनारायणो यत् **एक एव परब्रह्मपुरुषोत्तमनारायणो वासुदेवसंकर्षणप्रद्युम्नानिरुद्धेतिचतुर्व्यूहरूपो भवति **इति । (दुर्ग.प्र.वच.५२)

**ये चाऽनिरुद्धप्रद्युम्नसङ्कर्षणवासुदेवरूपश्चतुर्व्यूहः**,  **केशवादि- चतुर्विंशतिमूर्तयस्तथा च वराहाद्यवताराः**,  **तेषां सर्वेषां कारणं तु प्रत्यक्षश्रीकृष्णपुरुषोत्तमनारायणो वर्तते **इति । (दुर्ग.प्र.वच.७८)

## परब्रह्मणो व्यापकताऽन्तर्यामिता च

कथयति भगवती श्रुतिः **अणोरणीयान् महतो महीयान् **(श्वेता.उ.३.२०), (कठ.उ.२.२०) भगवान् परब्रह्मपुरुषोत्तमनारायणोऽन्तर्यामिस्वरूपेणाऽणुस्वरूपात् जीवादपि अणीयान् वर्तते । व्यापकस्वरूपेण महतोऽक्षरब्रह्मादितोऽपि महान् वर्तते ।

परब्रह्मपुरुषोत्तमनारायणो व्यापकतया जीवेश्वरमायाब्रह्मादीनां सर्वेषाम् आधारभूतोऽस्ति तथाऽन्तर्यामितया सर्वस्य नियमनं विदधाति ।

परमात्मन इदं व्यापकत्वं त्रिविधम् । स्वरूपतः, धर्मभूतज्ञानतः, विग्रहतश्चेति । वचनामृतग्रन्थे विग्रहतो व्याप्तिविषये कथयति भगवान् श्रीस्वामिनारायणः

**भगवान् पुरुषोत्तमनारायणोऽक्षरधाम्नि सदा साकाररूपेण विराजते । तथा च स्वान्तर्यामिशक्त्याऽक्षरधाम्नि नैककोटिब्रह्माण्डेषु ब्रह्माण्डेश्वरेषु चाऽन्वयभावेनाऽर्थात् व्यापकरूपेणाऽपि विराजते । **(दुर्ग.प्र.वच.६३)

**स्वाऽक्षरधाम्नि सदा साकारदिव्यमङ्गलरूपेण विराजमानोऽपि**

**द्वितीयप्रकरणम्**

[[५८]]

**भगवान् स्वान्तर्यामिशक्त्या सर्वेषु जीवेषु व्याप्तोऽस्ति । **(कारि.वच.४)

**भगवान् पुरुषोत्तमनारायणो ब्रह्मरूपया स्वान्तर्यामिशक्त्या सर्वत्र व्यापकोऽस्ति तथैव सदा साकारदिव्यविग्रहः सन् सर्वेभ्यो व्यतिरेकोऽपि अस्ति । साऽन्तर्यामिशक्तिर्ब्रह्मात्मिका तथा च परन्तेजोमयपरमात्मनः सूर्यरश्मिवत् किरणरूपा वर्तते । **(दुर्ग.म.वच.१०)

तदुक्तञ्च श्रुतिवाक्ये **अन्तर्बहिश्च तत्सर्वं व्याप्य नारायणः स्थितः **(तै.आ.४.१०.१३) इति ।

यथाऽध्युदधिजलं घटः स्थाप्येत, तर्ह्यधिघटमपि समुद्रो विद्यते तथा घटाद्बहिरपि समुद्रो वर्तते । तद्वदेव भगवान्नारायणोऽन्तर्यामिरूपेण सर्वस्याऽन्तः अपि विराजते, व्यापकत्वेन सर्वस्माद्बहिरपि विराजते ।

सर्वत्राऽभिव्याप्य संस्थितिर्भगवतो नारायणस्याऽन्वयत्वमुच्यते । भगवान् निजाऽक्षरपदे सदा साकाररूपो विराजते, तत्तस्य व्यतिरेकत्वमुच्यते ।

यथा सर्वभूतेषु विद्यमानमाकाशं तत्तद्भूतविकारा न स्पृशन्ति तथैव व्यापकत्वेन सर्वत्र विद्यमानत्वेऽपि भगवन्तं नारायणं विकारा न जातु स्पृशन्ति । सः सर्वदा निर्विकारो निर्लेपश्चाऽस्तीतीदमपि भगवतो नारायणस्य व्यतिरेकत्वमस्ति ।

न केवलमेतावदेव, परन्तु यानि यानि मायिकानि पञ्चभूतपदार्थजातानि भगवत्सम्बन्धमाप्नुवन्ति तानि सर्वाणि निर्गुणानि, दिव्यानि, निर्मायिकानि च भवन्ति । भगवान् श्रीस्वामिनारायणो वचनामृते निगदति यत्

**भगवांस्तु नराकृतिचेष्टोऽपि कैवल्यरूपो निर्गुण एव ज्ञेयः । किञ्च स नराकृतिरपि मायागुणरहितः परमेश्वरो यत्र विराजते तत्स्थानम्**,  **तत्सम्बन्ध- प्राप्तवस्त्रवाहनाऽलङ्कारादिकम्**,  **तदीयाः परिचारकाः**,  **खाद्यपानादिकञ्च सर्वं तदीयप्रभावेण सद्यो निर्गुणं भवति **इति । (दुर्ग.म.वच.१३)

**अस्य भगवतो मायायां प्रवेशेऽप्यशुद्धत्वभयं क्वचिदपि नाऽस्ति**,  **यतो हि तस्य परमात्मनः संकल्पविशिष्टवेषेण साक्षात्सम्बन्धेन मायाऽपि अक्षरधामसमाना निर्गुणा च भवति । अपि च मायामयानि चतुर्विंशति- तत्त्वान्यपि परमात्मनोऽनुप्रवेशाद् ब्रह्मरूपतां भजन्ति**,  **अतः परमेश्वरो मायासम्बन्धेन कदापि न दुष्यति **इति । (वृत्ता.वच.७)

श्रीमद्भागवतमहापुराणे इदमुदितं यत्

**धाम्ना स्वेन सदा निरस्तकुहकं सत्यं परं धीमहि **इति । (भा.पु.१.१.१)

[[५९]]

अपरञ्चेदमाश्चर्याऽऽवहमस्ति यत् भगवाँस्तु दिव्यः, निर्गुणः, निर्विकारश्चास्त्येव, परन्तु तदुपासका भक्ता अपि भगवत्सम्बन्धेन दिव्यतां निर्गुणताञ्च यान्तीति । श्रुतिरप्यत्र वदति यत् **यथा पुष्करपलाश आपो न श्लिष्यन्ते**,  **एवमेवंविदि पापं कर्म न श्लिष्यते **(छा.उ.४.१४.७) इति ।

भगवान् श्रीस्वामिनारायणो वचनामृते भणति यत् **भगवद्भक्ते मायागुण- कार्यभूतेन्द्रियाऽन्तःकरणविकाराणां सत्त्वेऽपि सः प्रत्यक्षरूपेण विराजमानं स्वभजनीयं भगवन्तं मायातीतं निर्गुणं जानाति**,  **अतः स भक्तोऽपि मायोत्तीर्णो निर्गुण एव मन्तव्यः **इति । (वृत्ता.वच.५)

**परमात्मनि श्रीकृष्णे कामभावेनाऽपि समासक्ता व्रजाङ्गना निर्गुणा भूत्वा भगवन्मायाञ्च सन्तीर्य ब्रह्मधाम प्रपेदिरे । तत्रेदं कारणं यद्भगवान् श्रीकृष्णः स्वयं साक्षात् पुरुषोत्तमो गुणातीतो दिव्यमूर्तिरासीत्**,  **अतस्तत्सङ्गमेन गोप्योऽपि ज्ञाताऽज्ञातभावेन स्नेहमकार्षुस्तथापि ता निर्गुणा जाताः । किञ्चाऽऽर्षभोऽपि भरतः कारुण्येन मृगशावके स्नेहातिशयात्**,  **मृगशावकस्य निर्गुणत्वाऽभावाच्च मृगत्वमगमत् **इति । (दुर्ग.प्र.वच.४२)

भगवतश्चरित्राणि तु दिव्यान्येव सन्ति, किन्तु तदीयानि मानुषानि चरित्राण्यपि दिव्यानि सन्ति । तथा च तस्मिन् ज्ञायमानाः कामक्रोधलोभभयादयो मानुषगुणा अप्यलौकिकाः कल्याणकराश्च सन्ति । भगवान् वेदव्यासोऽपि श्रीमद्भागवते भगवदवतारचरित्राणि निर्वर्णयन्नेतादृशमेव महिमानं समगासीत् ।

## परब्रह्मणः सदा दिव्यसाकारत्वादिनिरूपणम्

उपनिषदात्मके वेदान्तदर्शने तावद्भगवान् सगुणो वा निर्गुणः ? साकृतिर्वा निराकृतिः ? मूर्तो वाऽमूर्तोऽस्ति ? इत्येषां प्रश्नानां समाधानकरणे स्पष्टा मीमांसा व्यधायि ।

काश्चन वेदश्रुतयो भगवतो निर्गुणनिरवयवत्वप्रतिपादिकाः सन्ति । यथा **निष्कलं निष्क्रियं शान्तं निरवद्यं निरञ्जनम् **(श्वे.उ.६.१९) इति ।

परमात्मा तावन्निष्कलोऽस्त्यर्थादवयवशून्योऽस्ति । निष्क्रियोऽस्ति, शान्तोऽस्ति, शुद्धः, निरञ्जनश्चाऽस्तीति ।

काश्चिच्छ्रुतयो भगवतः सगुणसावयवत्वप्रतिपादिकाः सन्ति । तद्यथा **पराऽस्य शक्तिर्विविधैव श्रूयते**,  **स्वाभाविकी ज्ञानबलक्रिया च **(श्वे.उ.६.१७) इति ।

**द्वितीयप्रकरणम्**

[[६०]]

ज्ञानशक्तिः, धारणशक्तिः, क्रियाशक्तिरित्येवमनेकविधाः शक्तयो भगवति नैसर्गिकाः नित्याश्च भवन्ति ।

**अपहतपाप्मा विजरो विमृत्युर्विशोको विजिघत्सोऽपिपासः सत्यकामः सत्यसङ्कल्पः **(छा.उ.८.१.५) इति । परमात्मा सदा सर्वदा निष्पापः, निर्जरः, निर्गतमरणः, हर्षशोकबुभुक्षापिपासाद्यूर्मिशून्यश्च वर्तते । परमात्मनो भोगा भोगसामग्र्यश्च सत्याः सन्ति तथा तदीयाः सर्वे सङ्कल्पाः सत्याः सन्ति ।

अत्र निर्गुणत्वसगुणत्वप्रतिपादिकासु श्रुतिषु विरोधाभासो दृश्यते । तन्निराकरणाय भगवत्पादाः श्रीशङ्कराचार्या निर्गुणश्रुतीनां प्राधान्यमपरश्रुतीनां च गौणत्वं स्वीकृत्य निर्गुणनिराकारब्रह्मणः प्रतिपादनं चक्रुः ।

भगवत्पादः श्रीरामानुजाचार्यो निर्गुणत्वसगुणत्वोभयविधाः श्रुतीर्मुख्यतया उररीकृत्याऽर्थभेदेन विरोधाभासं परिजहार ।

सगुणत्वं निर्गुणत्वञ्चेत्युभौ विरोधिनौ धर्मौ स्तः । एवं विरुद्धधर्मयोः युगपदेकत्रैवाऽधिष्ठाने कथं स्थितिर्भवितुमर्हति ? प्रश्नमिमं समादधानैः श्रीरामानुजाचार्यैर्न्यगादि यद्भगवतो मायिकगुणराहित्यात् स निर्गुणोऽस्ति, अत एव वेदास्तं **निर्गुणम् **आहुः ।

भगवाननन्ताऽखिलहेयप्रत्यनीकसमस्तकल्याणकृद्दिव्यगुणाकरोऽस्ति, अतो वेदास्तं **सगुणम् **आमनन्ति ।

भगवता श्रीस्वामिनारायणेन वचनामृतग्रन्थे भगवतः सगुणत्वनिर्गुणत्वयोः अन्याऽपि मनोज्ञा व्याख्या कृताऽस्ति । तद्यथा **परब्रह्मपुरुषोत्तमनारायणस्य अन्तर्यामिशक्त्या अणोरपि अणीयस्त्वं निर्गुणरूपं वर्तते । व्यापकशक्त्या महतोऽपि महीयस्त्वं सगुणरूपं वर्तते **(का.वच.८) इति ।

कथयति भगवान् श्रीस्वामिनारायणः श्रीशतानन्दस्वामिविरचिते श्रीहरिवाक्यसुधासिन्धौ

**क्षरात्मा चाऽक्षरात्मा च क्षराऽक्षरपरोऽस्ति सः । एकैकरोम्ण्यनन्ताण्डनिवासान्महतो महान् ॥**

(श्रीहरि.त.७२.३२)

परब्रह्मपुरुषोत्तमनारायणः क्षरस्य क्षरणशीलस्वभावस्य सूक्ष्मस्य अणुरूपस्य जीवात्मनस्तथा सूक्ष्मतरस्य अक्षरस्याऽपि आत्मत्वेन सूक्ष्मतमोऽस्ति । तथा च एकैकस्मिन् रोमकूपेऽनन्ताण्डनिवासात् सावरणाऽन्तकोटिब्रह्माण्डावसतेर्हेतोः

[[६१]]

महतोऽपि विशालात् अनन्तकोटिपुरुषाकृतिमुक्ताधाराद् भगवद्धामभूतात् अक्षरब्रह्मणोऽपि महान्, स्वभावादिभिः अत्युत्कृष्टोऽस्ति । इदमेव भगवत अणोरणीयस्त्वं महतो महीयस्त्वं वर्तते ।

सद्गुरुणा मुक्तानन्दस्वामिनाऽपि वचनामृतग्रन्थे भगवन्तमुद्दिश्य पृष्टं यत्

**एकस्यैव द्विधा भावो विरुद्धस्ते परस्परम् ।।**

**कथं सम्भवतीत्येतत्कृपया वक्तुमर्हसि ॥ **(श्रीहरि.त.१०४.५)

ननु एकस्यैव पदार्थस्य युगपत्सगुणत्वं निर्गुणत्वमिति परस्परं विरुद्धधर्मत्वरूपो द्विधा भावः कथं सम्भवति ? अस्य प्रश्नस्योत्तरं प्रददता निगदितं भगवता श्रीस्वामिनारायणेन श्रीहरिवाक्यसुधासिन्धौ

**एकस्य वस्तुनो नास्ति द्विधा भावः सदुत्तम ।।  स्थूलता सूक्ष्मता चेति द्वे शक्ती भवतः प्रभो ॥ शक्तिशक्तिमतोः शास्त्रेष्वभेदस्य विवक्षया ।।  शक्तिमान् भगवानेव सूक्ष्मः स्थूलश्च कीर्त्यते ॥ अतो न संशयः कार्यः सूक्ष्मस्य स्थूलता कथम् ।।  स्थूलस्य सूक्ष्मता चेति शक्तिकोटिपतिः प्रभुः ॥**

(श्रीहरि.त.१०४.७,३१,३२)

अत्र सूक्ष्मत्वं नाम निर्गुणत्वम् । स्थूलत्वं नाम सगुणत्वम् । अयं द्विधा भावस्तु धर्मे वर्तते, न तु धर्मिणि ।

ननु भगवतो निर्गुणरूपं सूक्ष्मतोऽपि सूक्ष्मतमं वर्तते । सगुणरूपं स्थूलतोऽपि स्थूलतमं वर्तते तर्हि उभयस्य रूपस्य धर्तुर्भगवतो मूलरूपं कीदृशमस्ति ? इत्यस्य प्रश्नस्य समाधानं विदधता भगवता श्रीस्वामिनारायणेन प्रोक्तं यत् **भगवतो मूलरूपं तु पुरुषाकारं द्विभुजं द्विचरणयुक्तं वर्तते । सगुणत्वं निर्गुणत्वं तु तस्य सदा दिव्यसाकारमूर्तेर्भगवत अलौकिकमैश्वर्यमस्ति । **(का.वच.८)

भगवद्विग्रहे मायिककरचरणादिकं निषेद्धुं वेदास्तं निरवयवमाहुः । भगवतः श्रीविग्रहो दिव्यो निर्मायिकोऽविनाशी चाऽस्ति, अतो वेदा भगवतः सदा साकारत्वं सङ्गिरन्ते ।

भगवतः सदा दिव्यसाकृतित्वप्रतिपादिका नैकाः श्रुतयो विलसन्ति । तद्यथा

**य  एषोऽन्तरादित्ये हिरण्मयः पुरुषो दृश्यते । हिरण्यश्मश्रुः हिरण्यकेशः आप्रणखात्सर्व एव सुवर्णः तस्य यथा कप्यासं पुण्डरीकमेवमक्षिणी**

**द्वितीयप्रकरणम्**

[[६२]]

(छा.उ.१.६.६) इति ।

अत्यन्ततेजोमयादित्यमण्डले आनखशिखं हैम इव तेजस्वी परमात्मा विराजते । तदीयश्मश्रुकेशरोमकूपादिकं सौवर्णमिव प्रकाशमानं वरीवर्ति । स परमात्माऽऽनखशिखं देदीप्यमानोऽस्ति । सूर्यमयूखैर्विकसमानानि कमलदलानीव सुन्दराणि तस्य नेत्राणि सन्ति ।

कथयति भगवती श्रुतिर्यत्

**वेदाहमेतं पुरुषं महान्तमादित्यवर्णं तमसः परस्तात् ।।**

**तमेव विदित्वाऽतिमृत्युमेति नान्यः पन्था विद्यतेऽयनाय ॥ **(श्वे.उ.३.८)

यन्मायाया गाढतिमिरात्परस्ताद्दिव्यस्तेजोमयो लोकोऽस्ति । लोकेऽस्मिन् सूर्यसन्निभोऽत्यन्तं तेजस्वी पुरुषोत्तमनारायणो विराराज्यते, तस्य पुरुषोत्तम- नारायणस्याऽहमुपासनां विदधे । य एवं भगवन्महिमानम् अभिजानाति, सः कालमायाकर्मादीनां पाशान्मुक्तो भवति । एनं मार्गमतिरिच्य नाऽन्यः पन्था अयनायाऽर्थात् मृत्युसन्तरणाय विद्यते ।

तैत्तिरीयारण्यकमहानारायणोपनिषदि परमात्मनो दिव्यविग्रहस्य रमणीयं वर्णनं प्राप्यते । तद्यथा

**नीलतोयदमध्यस्थाद्विद्युल्लेखेव भास्वरा ।।  नीवारशूकवत्तन्वी पीता भास्वत्यणूपमा ॥ **(तै.आ.१०.१३)

परमात्मनो नारायणस्य दिव्यविग्रहोऽतितरां देदीप्यमानो वर्तते । तत्तेजोमय- दिव्यविग्रहो नीलवर्णीयनवीनजीमूतमध्यस्थात्तडिल्लेखेव परमोज्ज्वलोऽस्ति । परमात्मनः शरीरकान्तिः शाद्वलमुनिधान्यसदृशी वा शुकसदृशी हरितवर्णाऽस्ति । किञ्च सुवर्णसमाना पीतवर्णाऽप्यस्ति । नीलपीतहरितवर्णानां सम्मिश्रणेन यथा कश्चिदन्य एवाऽनुपमो लावण्यवर्णः प्रकटीभवति । एवमेव परमात्मनो देहकान्तिस्तु अनन्यलावण्यमयी भवति ।

परमात्मनो दिव्यविग्रहस्येयं तेजोमयी प्रभाऽनुपमाऽस्ति । अणुवदत्यन्तं सूक्ष्मा अर्थात् सा प्रभा न हि लौकिकदृशाऽक्षिसात्कर्तुमर्हाऽस्ति । सा त्वलौकिकदृशैव अनुभवगोचरा भवति । अत्र **पीताभा स्यात्तनूपमा **इत्यपि पाठान्तरमुपलभ्यते ।

भगवतः रमणीयं साकाररूपं वर्णयन्ती भगवती श्रुतिः कथयति यत् **तस्य हैतस्य पुरुषस्य रूपं यथा माहारजनं वासो यथा पाण्ड्वाविकं यथेन्द्रगोपो यथाऽग्न्यर्चिर्यथा पुण्डरीकं यथा सकृद्विद्युतम् । **(बृ.उ.४.३.६) इति ।

[[६३]]

पूर्वोक्तस्य मूर्ताऽमूर्ताख्यचेतनाऽचेतनशरीरकस्य अस्य पुरुषस्य परमात्मनः रूपं **माहारजनं वासः **हरिद्रया सम्यक् रञ्जितं कौसुम्बवस्त्रमिव, **पाण्ड्वाविकं **कम्बल इव पाण्डरवर्णम्, **यथेन्द्रगोपः **तन्नामककीटविशेष इव रक्तवर्णम्, **यथाऽग्न्यर्चिः **अग्नेर्ज्वालामिव भास्वरम्, **यथा पुण्डरीकं **सरोरुहसदृशम्, **यथा सकृद्विद्युतं **युगपद्विद्युत् विद्योतनमिव सर्वप्रकाशकं वर्तते ।

नारदपञ्चरात्रे भगवतः साकाररूपतां वर्णयता ग्रन्थकृतोद्यते यत्

**परात्परस्वरूपं तु द्विहस्तं सुमनोहरम् ।।**

**अगम्यं लौकिकैर्बाह्यैः करणैः साऽभिमानिकैः ॥ **(ना.प.२.३७)

परादपि परत्वोपेतं परमात्मनो रूपं मनोज्ञम्, हृद्यम्, रमणीयम्, द्विभुजञ्च अस्ति । मायिकैरिन्द्रियान्तःकरणैस्तथा साहङ्कारिभिर्देवैस्तदप्राप्यमस्ति ।

भगवान् श्रीस्वामिनारायणः परमात्मनः साकारत्वं निरूपयितुं युक्तियुक्तान् तर्कानुपस्थापयन्नाह

**श्रूयते पुराणमहाभारतादिषु यत् परब्रह्मपुरुषोत्तमनारायण अस्य जगत उत्पत्तिस्थितिप्रलयानां कर्ताऽस्ति तथा सदा साकारमूर्तिरस्ति । यदि भगवान् साकारो न स्यात् तर्हि तस्य कर्तृत्वं न स्यात् । **(पञ्चा.वच.१) इति ।

श्रुतिः कथयति यत् **तदैक्षत बहुस्यां प्रजायेयेति **(छा.उ.६.२.३) ।  अत्र ईक्षणशब्दस्याऽर्थद्वयं सम्भवति सिसृक्षारूपः संकल्पः साक्षादीक्षणं वा । साक्षादीक्षणात्मकेऽर्थे सिसृक्षारूपः संकल्पोऽन्तर्निहितो वर्तते । भगवता श्रीस्वामिनारायणेन परमात्मनः सदा साकारत्वप्रतिपादनाय साक्षादीक्षणमित्यर्थः स्वीकृतो वचनामृतग्रन्थे । तथाहि श्रुतिरित्थं कथयति यत् स ऐक्षत अर्थात्स भगवान् सन्ददर्श । **अनेन भगवतो नेत्रश्रोत्राद्यवयवयुतं साकारदिव्यमङ्गल-विग्रहवत्त्वं सिद्ध्यति **इति । (पञ्चा.वच.७)

**स भगवान् मायामैक्षत । यदा स ईक्षते तदा सः किं केवलचक्षुष्क एव भवेत् ? यस्य चक्षुर्भवेत् तस्याऽपराणि करचरणादीन्यङ्गान्यपि भवेयुरेव**,  **अतः साकृतित्वप्रतिपादनं समभूत्परमात्मनः **इति । (दुर्ग.प्र.वच.४५)

**भगवती श्रुतिर्यत्र भगवतः करचरणादीनां निषेधं करोति**,  **तत्तु मायिककरचरणादीनां निषेधो वर्तते**,  **न  तु दिव्यानां करचरणादीनाम् । भगवत आकारस्तु दिव्यो वर्तते**,  **न  तु मायिकः **इति । (दुर्ग.प्र.वच.४५)

तथा ह्युक्तं सद्गुरुणा श्रीशतानन्दस्वामिना श्रीहरिवाक्यसुधासिन्धौ

**द्वितीयप्रकरणम्**

[[६४]]

**देहं विना न नेत्रं स्यात्तद्विनापीक्षणं न च ।।  अतो मायिकतत्त्वेभ्यः प्राक् कृष्णो दिव्यविग्रहः ॥ अतः सुज्ञात्सतो भक्ताद्दिव्यसाकारता हरेः ।।  ज्ञेया चाऽमायिकाङ्गत्वं निश्चेतव्यं मुमुक्षुणा ॥**

(श्रीहरि.त.१३३.२५,२७)

वृत्तालयधामनि बुवाख्यग्रामाऽभिजनं कानदासपटेलाऽऽह्वं निजाऽऽश्रितं भगवत्साकारत्वज्ञापकवार्तां प्राञ्जलशैल्या युक्तियुक्तवचोविन्यासेन प्रबोधयन् भगवान् श्रीस्वामिनारायणः प्राह

**यथा राज्ञः सर्वाङ्गसम्पूर्णत्वेऽपि यदि कश्चित्पत्रं लिखित्वाऽऽक्षिपेद्यन्नो राजा नासाश्रोत्ररहितोऽस्ति**,  **हस्तपादविहीनोऽस्ति**,  **तर्हि स तु राजद्रोही भवति । एवमेव भगवाँस्तु सर्वाङ्गसम्पूर्णोऽस्ति**,  **तस्याऽवयवे कुत्राऽपि लेशमात्रं न्यूनता नाऽस्ति । स तु सदा दिव्यसाकारमूर्तिरेवाऽस्ति तथापि यदि कश्चित्तमरूपमकर्तारं कथयति तथा भगवतोऽन्यान् कालादीन् सृष्टिकर्तृत्वेनोपवर्णयति**,  **स  भगवद्द्रोही भवति **इति । (वृत्ता.वच.२)

**श्रीमद्भागवतपुराणे साकारब्रह्मण एव प्रतिपादनं कृतम्**,  **तथाऽपि अध्ययनकर्तुर्हृदये यदि भगवद्भक्तिर्न स्यात्तर्हि**,  **स  तु तस्मात्सद्ग्रन्थादपि भगवन्तं निराकारमेव जानाति । वस्तुतो भगवत्स्वरूपं निराकारं नास्त्येव**,  **यतो हीयं स्थावरजङ्गमात्मिका सृष्टिः साकारा भगवत एव प्रोद्भवति । यदि स्याद्भगवान्निराकारस्तर्हि ततः कथमुत्पद्येतेयं साकारा सृष्टिः ? **इति ।

(दुर्ग.म.वच.१०)

**भगवान् स्वान्तर्यामिशक्त्याऽमूर्तानां निरवयवानां द्रष्टॄणामात्मनामपि आत्माऽस्ति तथा मूर्तानां सावयवानां दृश्यानामप्यात्माऽस्ति । शरीरशरीरिणोरभेद इति न्यायेन शास्त्रेषु यदा भगवान् मूर्तानामात्मत्वेन प्रतिपादितः स्यात्तदा स तु प्राकृतसदृशः सावयव इति कथितः स्यात् । यदाऽमूर्तानामात्मत्वेन निरूपितः स्यात्तदा स निराकारात्मसमान निरवयव इति वर्णितो भवेत् । वस्तुतस्तु प्राकृतेभ्य दृश्येभ्यः सर्वदेहतस्तथा निराकारेभ्यस्तद्द्रष्टृभ्य आत्मभ्यश्च स भगवान् पुरुषोत्तमः सर्वथा भिन्नोऽस्ति सदा दिव्यविग्रहो नाम प्राकृताऽऽकाररहितोऽस्ति **इति ।

(दुर्ग.प्र.वच.६४)

[[६५]]

अत्राऽयं भावो दृश्यरूपाः सर्वेऽपि मूर्तपदार्थाः कालकर्ममायाऽधीनाः सन्ति, किन्तु भगवन्मूर्तत्वं कालकर्ममायाऽधीनं नाऽस्ति । तथा च द्रष्टृरूपा अमूर्ताऽऽत्मान निरवयवा निराकाराः सन्ति, परन्तु भगवान् तादृशो निराकारो नास्ति । भगवतो निराकारत्वं नाम मायिकाऽऽकाररहितत्वमिति ।

## भगवतो दिव्यमक्षरं धाम

परब्रह्म परमात्मा मायातीते दिव्ये भूरितेजोमयेऽक्षरधामनि विराराज्यते तद्दिव्यधाम वर्णयन्तो वेदा आमनन्ति यत्

**यत्र गावो भूरिशृङ्गा अयासः । अत्र ह तदुरुगायस्य वृष्णः परमं पदमवभाति भूरि । **(ऋग्वेद ८.२.२.२४) **यत्र **अक्षरधाम्नि **अयासः **अतिविस्तृताः **भूरिशृङ्गा **अनन्ता निरतिशयदीप्तियुक्ताः **गावः **रश्मयः सन्ति । अनेन अक्षरधाम्नो भूरितेजोमयत्वं प्रतिपादितम् । भूरितेजोमयत्वादिदं दिव्यं धाम ‘गोलोक **ः**’  इत्यपि कथ्यते ।

**अत्र ह **अस्मिन् खलु दिव्ये तेजोमये लोके **उरुगायस्य **बहुभिर्नित्यसूरिभिः अभिष्टूयमानस्य **वृष्णः **कामानामभिवर्षितुः परब्रह्मपुरुषोत्तमनारायणस्य **परमं पदं **सर्वोत्कृष्टं स्थानं **भूरि **अनन्तविस्तारम् **अवभाति **सम्प्रकाशते ।

अस्मिन्नक्षरधाम्नि भगवान् परब्रह्मपुरुषोत्तमनारायणो नैकाकी, किन्तु स अनन्तैर्मुक्तैः नित्यैर्महापुरुषाऽक्षरब्रह्मादिभिश्च परिजनैर्नित्यं परिसेवितो विराजते ।

**ते ह नाकं महिमानः सचन्त यत्र पूर्वे साध्याः सन्ति देवाः**(पु.सू.१६) इति ।

**ते ह **यज्ञादिसाधनैः परमात्मोपासका अत एव **महिमानो **महिमावन्त आराधका **नाकम् **आनन्दघनपरिपूर्णं धाम गच्छन्ति । हकारस्तु निश्चयार्थः । **यत्र **धामनि **पूर्वे साध्याः **अनादिसिद्धाऽक्षरात्मानः **सन्ति **।  अनेनाऽक्षरधाम्नि मुक्तात्मनामक्षरधामगमनं तथा तत्र नित्यतया निवसमानामक्षरादीनां विद्यमानत्वं प्रतिपादितम् ।

**यत्र ऋषयः प्रथमजाः ये पुराणाः **(तै.सं.४.७.१३.२) इति ।

प्रलयवेलायां यदा नामरूपात्मकं जगत् प्रकृतिगर्भे व्यलीयत तदा प्रकृत्यतीते परमात्मनो दिव्यधामनि नित्यसिद्धास्त्रिकालज्ञा आत्मानो व्यराजन्त ।

**तद्विप्रासो विपन्यवो जागृवाँसः समिन्धते । विष्णोर्यत् परमं पदम् । **(ऋग्वेद १.२.७.२१)

**विष्णोः **व्यापनशीलस्य परमात्मनो यत् **परमं पदं **सर्वोत्कृष्टं स्थानं वर्तते,

**द्वितीयप्रकरणम्**

[[६६]]

**तत् **तत्र **विप्रासो **मेधाविनः **जागृवाँसः **अप्रस्खलितज्ञानाः नित्यमुक्ताः **विपन्यवः **सदा स्तुतिशीलाः **समिन्धत**े  परब्रह्मपुरुषोत्तमनारायणस्य सम्यगाराधनं कुर्वन्ति ।

**तद्विष्णोः परमं पदं सदा पश्यन्ति सूरयः **(सु.उ.६) इति । सर्वव्यापिनो भगवतो विष्णोर्यत्सर्ववरिष्ठं धाम तत्सूरयो नित्यमनुभवन्ति । **तदक्षरे परमे व्योमन् **(तै.ना.उ.१.२) इति । मायायाः परस्मिन्नक्षरात्मके परमे व्योम्नि परमात्मा विराराज्यते ।

श्रीमद्भागवतपुराणस्य तृतीयस्कन्धे मैत्रेयर्षिरक्षरधाम वर्णयन्नाह

**तदाहुरक्षरं ब्रह्म सर्वकारणकारणम् ।।**

**विष्णोर्धाम परं साक्षात्पुरुषस्य महात्मनः ॥ **(भा.पु.३.११.४१)

पृथिव्याद्यष्टाऽऽवरणसहितमेकं ब्रह्माण्डं वर्तते । एवंविधास्तु कोटिशो ब्रह्माण्डाः सन्ति । इमानि ब्रह्माण्डानि यत्र परमाणुवदुड्डीयन्ते तदक्षरब्रह्माऽस्ति । तदक्षरब्रह्म प्रकृतिपुरुषादेः सर्वकारणस्य कारणमस्ति । किञ्च पुराणपुरुषस्य परमात्मनो भगवतः श्रीविष्णोर्नारायणस्य श्रेष्ठं धामाऽस्ति ।

अत्राऽक्षरस्य सर्वकारणकारणत्वन्तु **अनेन जीवेन आत्मनाऽनुप्रविश्य **(छा.उ.६.२.३) इति श्रुत्यनुसारेण परब्रह्मणोऽनुप्रवेशेन गौणं ज्ञेयमन्यथा नैकश्रुतिस्मृतिविरोधः स्यात् । अतोऽसाधारणतया सर्वकारणकारणत्वं परब्रह्मण एव, न त्वक्षरब्रह्मणः । नारदपञ्चरात्रेऽपि इदमुद्यते यत्

**परं ज्योतिरुपसन्नाः सर्वे ब्रह्मात्मरूपिणः ।।  परमात्मानमेवैकं ध्यायन्ते तत्परायणाः ॥ **(ना.प.२.७४) **सर्वं ब्रह्ममयं तत्र मुक्तानां सूरिणां मुने ।।  **(ना.प.२.७५)

परं दिव्यं ज्योतीरूपं प्राप्ताः सर्वे ब्रह्मरूपिण आत्मानः केवलं परब्रह्मणः पुरुषोत्तमनारायणस्य स्वरूपे निमग्नाः सन्तः तस्यैव ध्यानं कुर्वन्ति । अक्षरधाम्नि सूरीणामर्थात् त्रिकालदर्शिनां मुक्तात्मनां मध्ये अयं नरः, एषा नारी, एतन्नान्यतरम् इत्येवं कोऽपि भेदो नास्ति । सर्वमत्र ब्रह्ममयमस्ति ।

भगवान् श्रीस्वामिनारायणो वचनामृतग्रन्थे प्रावोचत् यत् **अक्षरधाम्नि परमतेजोमयभगवन्मूर्तेः परितोऽनन्तानि मुक्तमण्डलानि सन्ति । ते सर्वे केवलं भगवन्मूर्तावेव दत्तदृष्टयः सन्तः परमानन्दमयस्य तस्याऽऽनन्दं भुञ्जाना वर्तन्ते **इति । (दुर्ग.म.वच.१३)

शास्त्रेषु परमात्मनोऽनेकेषां दिव्यधाम्नां वर्णनमस्ति । तत्तद्धामसु परमात्मा

[[६७]]

विविधरूपैर्विराजते । भगवता श्रीस्वामिनारायणेन पञ्चालानगरस्य प्रथमे वचनामृते **अक्षरधाम्नः **सर्वश्रेष्ठत्वमुक्तम् । तद्यथा

पशुतो मनुष्याणां सुखमधिकं वर्तते, मनुष्येभ्यः राज्ञः सुखमधिकं वर्तते, ततो देवतानां सुखमधिकं वर्तते, तत इन्द्रस्य सुखमधिकं वर्तते, ततो बृहस्पतेः सुखमधिकं वर्तते, ततश्चतुर्मुखब्रह्मणः सुखमधिकं वर्तते, ततो वैकुण्ठलोकस्य सुखमधिकं वर्तते, ततो गोलोकस्य सुखमधिकं वर्तते, ततोऽक्षरधाम्नः सुखम् अत्यधिकमस्ति ।

**यः बुद्धिमान् पुरुष एवं प्रकारेण भगवत्सुखमत्यधिकं जानाति तस्य कृते यानि यान्यन्यानि पञ्चविषयसम्बन्धीनि सर्वाणि सुखानि तानि तुच्छानि भवन्ति । **(पञ्चा.वच.१)

सन्दर्भेऽस्मिन् विज्ञेयो विवेकोऽयमस्ति यत्सामान्येनेदं प्रतीयते यदक्षरधाम परमात्मानं धारयद्वर्तते, किन्तु वस्तुतः परमात्मैवाऽक्षरधाम्न आधारोऽस्ति ।

वचनामृतग्रन्थे भगवान् श्रीस्वामिनारायणो ब्रवीति यत् **यदि भगवानिच्छेत् तर्ह्यक्षरधामस्थान् सर्वान् मुक्तान् स्वतेजसि प्रविलाप्य स्वयमेकाक्येव स्थातुं समर्थोऽस्ति । किञ्च निजाऽऽवासममक्षरमप्यात्मनि प्रत्याकृष्य निजशक्त्यैव स्वयं स्थातुं क्षमो वर्तते । यदि स भगवान् कामयेत**,  **तर्हि विनाऽक्षरमपि स्वातन्त्र्येण विधारणसामर्थ्येनाऽखिलाँस्तान् मुक्तान् धर्तुं समर्थोऽस्ति **इति । (लौह.वच.१३)

परब्रह्म पुरुषोत्तमनारायणोऽक्षरादिकस्य सर्वस्याऽऽधारः सर्वस्य स्वाम्यस्ति । अक्षरधामस्थं तमक्षरब्रह्माऽक्षरमुक्तादयो दास्यभावेनोपासते ।

## जीवेश्वरयोर्मध्ये भेदः

पञ्चस्वनादिभेदेषु **मायातत्त्वम् **इतरेभ्यश्चतुर्भ्यः सर्वथा विजातीयमस्ति, अतो मायातोऽन्येषाञ्चतुर्णां भेदस्तु सुतरां स्पष्टोऽस्ति । किन्तु जीवेश्वराऽक्षरब्रह्मपरब्रह्मणां चतुर्णां मध्ये योऽनादिभेदोऽस्ति, तद्भेदघटकानीषद्विचारयेम ।

जीवस्तु स्थूलसूक्ष्मकारणदेहत्रयाऽभिमान्यस्ति । विराट्सूत्रात्माऽव्याकृतदेह- त्रयाऽभिमानी ईश्वरो वर्तते । जीवानां देहसृष्टिस्तु पञ्चभिरल्पभूतैर्जाताऽस्ति । ईश्वरदेहसृष्टिः पञ्चमहाभूतैर्जाताऽस्ति ।

जीवस्य जाग्रत्स्वप्नसुषुप्तय इमास्तिस्रोऽवस्थाः सन्ति । वैराजस्येश्वरस्य

**द्वितीयप्रकरणम्**

[[६८]]

उत्पत्तिस्थितिप्रलयाख्यास्तिस्रोऽवस्थाः सन्ति । जीवस्य देहत्रयम् अवस्थात्रयं तु वैराजपुरुषस्य शरीरत्रितयेन अवस्थात्रितयेन च सह कार्यकारणभावेन संयुक्तं वर्तते ।

जीवस्य स्थूलशरीरस्य सम्बन्धो वैराजनारायणस्य **विराड्देहेन **सह विद्यते । जीवस्य सूक्ष्मशरीरस्य सम्बन्धो हिरण्यगर्भात्मकवैराजनारायणस्य **सूत्रात्मशरीरेण **साकं वर्तते । जीवस्य कारणदेहस्य सम्बन्धस्त्वीश्वरात्मकवैराजनारायणस्य **अव्याकृतशरीरेण **साकमस्ति ।

जीवस्य जाग्रदवस्थायाः सम्बन्धो हिरण्यगर्भस्य स्थित्यवस्थया सार्धमस्ति । जीवस्य स्वप्नदशायाः सम्बन्धो वैराजनारायणस्योत्पत्त्यवस्थया सहाऽस्ति । जीवस्य सुषुप्तिदशायाः सम्बन्ध ईश्वरस्य प्रलयदशया सहाऽस्ति ।

वैराजनारायणस्य प्राणस्तु **महाप्राणः **तथा जीवमात्रस्य प्राण **अल्पप्राणः **कथ्यते । सत्सङ्गिजीवनग्रन्थे भगवान् श्रीस्वामिनारायणो भणति यत्

**अनुप्राणन्ति यं प्राणाः प्राणन्तं सर्वजन्तुषु । स महाप्राण इत्याहुर्यत्तत्सूत्रमिहोदितम् ॥ **(स.जी.४.६८.३३)

यदा जीवमात्रं श्वसिति तदा केवलं जीवानां देहा एव स्पन्दन्ते, परन्तु यदा वैराजनारायणः श्वसिति तदा समग्रब्रह्माण्डं स्पन्दते ।

जीवाः कर्माधीना भवन्ति । ईश्वराः परमात्मेच्छाधीना भवन्ति । दर्शनशास्त्रेषु जीवप्राणिमात्रं व्यष्टिरित्युच्यते, परन्तु वैराजनारायणः समष्टिरूपेणाऽभिज्ञायते ।

जीवानां कदाचिदूर्ध्वगमनम्भवति, जातुचिदधोगमनम्भवति । जीवाः कदाचित् पिपीलिकामशकादयो भवन्ति, कदाचिच्चेन्द्रादयो देवा भवन्ति, किन्त्वीश्वराणाम् अधोगमनं कदापि न भवति । परब्रह्मण उपासनया तेषामूर्ध्वगमनं सम्भवति । तेषामीश्वराणामिन्द्रादिजीवकोटिरिव उच्चनीचयोनिषु भ्रमणं न भवति ।

भगवान् श्रीस्वामिनारायणो वचनामृतग्रन्थे वक्ति यत् **स वैराजपुरुषो यावत्पर्यन्तं सगुणब्रह्मात्मकान् अनिरुद्धप्रद्युम्नसङ्कर्षणानुपास्ते**,  **तावत्पर्यन्तं तस्य वैराजपुरुषस्योत्पत्तिस्थितिप्रलयात्मको यो मायिकसम्बन्धः**,  **स न निवर्तते । यदा च वैराजपुरुषो निर्गुणं परं ब्रह्म भगवन्तं वासुदेवमुपास्ते**,  **तदैव स मायां सन्त्यज्य ब्रह्मभावं भजते **इति । (दुर्ग.म.वच.३१) जीवेश्वरयोरयं भेदोऽनादिर्वर्तते ।

[[६९]]

## ईश्वरब्रह्मणोर्मध्ये भेदः

ईश्वरस्तु विराडादिदेहत्रयाऽभिमानी भवति, ब्रह्म तावदेतादृशाऽभिमानशून्यं भवति । ईश्वराणामुत्पत्त्याद्यवस्थात्रयमस्ति, ब्रह्म तावदवस्थाऽतीतमस्ति । ईश्वराणां मायिकैस्त्रिभिर्गुणैः सम्बन्धो भवति, परन्तु ब्रह्म सर्वथा मायिकगुणरहितमस्ति ।

ईश्वरा महान्तः सन्तोऽपि मायाबद्धाः सन्ति, ब्रह्म तु मायातो मुक्तमस्ति । ईश्वराणां परमात्मना सह साक्षात् सम्बन्धो नाऽस्ति, ब्रह्मणस्तावत् परमात्मना सह साक्षात्सम्बन्धो वर्तते ।

ईश्वरा अनिरुद्धप्रद्युम्नसंकर्षणानुपासते । ब्रह्म तावत् सर्वकारणकारणं परब्रह्म पुरुषोत्तमं नारायणमुपास्ते । ईश्वरब्रह्मणोरयं भेदोऽनादिरस्ति ।

## ब्रह्मपरब्रह्मणोर्मध्ये भेदः

ब्रह्मतत्त्वं यद्यपि स्वरूपस्वभावगुणैः प्रायेण परब्रह्मणा सदृशमस्ति, तथाऽपि ब्रह्मपरब्रह्मणोर्मध्ये आकाशपातालयोरिव महदन्तरं विद्यते ।

परब्रह्मणः स्वरूपस्वभावगुणाः त्रिविधपरिच्छेदरहिताः स्वाभाविकाः अनवधिकातिशयाः सन्ति । ब्रह्मणस्तु ते गुणा भगवत्कृपाधीना वर्तन्ते ।

ब्रह्मपरब्रह्मणोर्मध्ये सेवकस्वामिभावः, शेषशेषिभावः, शरीरशरीरिभावः, नियाम्यनियामकभावः, व्याप्यव्यापकभावः, आधेयाधारभावः, उपासकोपास्यभावश्च इत्येते सम्बन्धा नित्यत्वेन वर्तन्ते ।

परब्रह्मणि सर्वकर्मफलप्रदातृत्वमस्ति, ब्रह्मण्येवंविधमसाधारणमैश्वर्यं नाऽस्ति । परब्रह्म स्वतन्त्रमस्ति, अक्षरब्रह्मादिकं सर्वं परब्रह्माऽधीनमस्ति । परब्रह्म अक्षरादिकस्य सर्वस्याऽऽधारं नियामकञ्चाऽस्ति ।

श्रुतयोऽप्यक्षरब्रह्मपरब्रह्मणोर्मध्ये स्पष्टं भेदं दर्शयन्ति । तद्यथा **अक्षरात्परतः परः **(मु.उ.२.१.२) इति । अत्राऽक्षरशब्दोऽव्यक्तरूपमायापरः । अव्यक्तस्य स्वरूपतोऽविनाशित्वात् तत्रोपचारात् अक्षरशब्दप्रयोगः । अक्षरादव्यक्तात्परतः पुरुषादर्थात् महापुरुषात्तथैवाऽक्षरब्रह्मणोऽपि परः परब्रह्मपुरुषोत्तमनारायणो वर्तते ।

एतद्विषये विशेषतः सद्गुरुमुक्तानन्दस्वामिना तथा सद्गुरुगोपालानन्दस्वामिना कृतम् **अदृश्यत्वादिगुणको धर्मोक्तेः **(ब्र.सू.१.२.२२) इति ब्रह्मसूत्रभाष्यं द्रष्टव्यम् ।

**द्वितीयप्रकरणम्**

[[७०]]

मायायाः परं यदक्षरम्, ततोऽपि परः परब्रह्मपुरुषोत्तमनारायणोऽस्ति । तदुक्तञ्च सुबालोपनिषदि **योऽक्षरमन्तरे सञ्चरन् यस्याऽक्षरं शरीरं यमक्षरं न वेद **(सु.उ.६) इति ।

परब्रह्म पुरुषोत्तमनारायणोऽक्षरब्रह्मण्यन्तर्यामितया विराजते । अतोऽक्षरब्रह्म परमात्मशरीरमस्ति । यद्यप्यक्षरं महदस्ति तथाऽपि परमात्मनो माहात्म्यं याथातथ्येन ज्ञातुं न क्षमम् । भगवान् श्रीस्वामिनारायणो दुर्गपत्तनीयप्रथमप्रकरणीये चतुष्षष्टितमे (६४) वचनामृतेऽक्षराऽऽत्मानौ भगवच्छरीरभूतौ कथम् ? इतीमं विषयं हृदयङ्गमतया प्रत्यपीपदत् ।

एकदा लौहग्रामे विराजमानं भगवन्तं श्रीस्वामिनारायणं नित्यानन्दमुनिः पप्रच्छ हे स्वामिन् ! अक्षरधामनि स्थिता मुक्ताश्चैतन्या नैर्गुण्यमापन्ना भगवत्सधर्माणः कालमायाभयोज्झिताः सन्ति । एवं सति तेषां मुक्तानां तथा तत्र वर्तमानस्य भगवतो भेदः कथं ज्ञातव्यः ? इति । प्रश्नमिमं समादधानो भगवान् श्रीस्वामिनारायण उपदिशति यत् **हे महामुने ! पश्यतु तेजोविग्रहतासाम्येऽपि चन्द्रमसः तारकाणां मध्ये महान् भेदोऽस्ति । चन्द्रमण्डलं तारामण्डलतः प्रकाशदृष्ट्योत्कृष्टं वर्तते । किञ्चैतेषां बिम्बेष्वपि वर्तते महान् भेदः । ओषधीनाञ्च सर्वासां पोषणं चन्द्रेणैव जायते**,  **न  तु लक्षावधिकतारकाभिः । तथा च नैशतमसो निरासश्चन्द्रेणैव जायते**,  **न  त्वन्यतारकाभिः । एवमेव नारायणमुक्तयोर्मध्ये महान् भेदोऽस्ति ।**

**किञ्च राजसेवकयोर्मनुष्यत्वसाम्येऽपि राज्ञः सामर्थ्यैश्वर्यरूप- लावण्यानि सर्वोपरीणि सन्ति । राजसेवको कियानपि सामर्थ्यवान् भवतु कामम्**,  **तथाऽपि राज्ञा यत्कर्तुं शक्यते**,  **न  तत्सेवकस्तथा कर्तुं समर्थः ।**

**एवमेव पुरुषोत्तमनारायणः सर्वकर्ता**,  **सर्वकारणम**्, **सर्वनियन्ता**,  **सर्वाऽतिशयसौन्दर्यौज्ज्वलसंभृतः**,  **सर्वाऽतिशयिततेजोवान्**,  **अप्रतिहत- शाश्वतसामर्थ्यसंभृतः**,  **कर्तुमकर्तुमन्यथाकर्तुञ्च समर्थोऽस्ति ।**

**अपि च यत्राऽक्षरे पदे स विराजते**,  **तदक्षरमपि स्वात्मनि प्रविलाप्य स्वराड् भूत्वा स्वयमेवैकाकी स्थातुं क्षमः । यदि स भगवानिच्छेत्तर्हि अक्षरधाम विनाऽपि स्वीयाननन्तान् मुक्तान् नैजैश्वर्येण धर्तुं समर्थोऽस्ति ।**

**अतो भगवान्नारायणस्त्वेक एवाऽद्वितीयोऽस्ति**,  **तत्समो नाऽन्यो विद्यते। अपि च ‘एकमेवाऽद्वितीयं ब्रह्म’ इत्यस्याः श्रुतेरप्ययमेवाऽर्थोऽस्ति यन्नारायणसदृशस्तु नारायण एव**,  **नाऽन्यः कोऽपीत्येवमेव सर्वशास्त्र-**

[[७१]]

**सिद्धान्तो वर्तते **इति । (लौह.वच.१३)

**भगवान् परब्रह्मपुरुषोत्तमनारायणः सर्वेषामक्षरादीनामात्माऽस्ति । परब्रह्मपुरुषोत्तमनारायणसदृशं सामर्थ्यं प्राप्तुं न केऽप्यक्षरादयः समर्था भवन्ति ।**

**परब्रह्मपुरुषोत्तमनारायणस्य दिव्यविग्रहे अक्षरादिभ्यः सर्वेभ्य अतिशयेन सूक्ष्मत्वम्**,  **अतिशयेन निर्लेपत्वम्**,  **अतिशयेन शुद्धत्वम्**,  **अतिशयेनाऽसङ्गित्वम्**,  **अतिशयेन प्रकाशयुक्तत्वम्**,  **अतिशयेनैश्वर्ययुक्तत्वञ्च विद्यते । इदमेव भगवतो नैर्गुण्यं ज्ञेयम् **इति । (कारि.वच.८)

भगवान् श्रीस्वामिनारायणो दुर्गपत्तनीयप्रथमप्रकरणस्थे द्विसप्ततितमे (७२) वचनामृते वदति यत् **भगवान् यथा क्षरस्याऽऽत्माऽस्ति तथैव प्रकृतिपुरुषपरस्य अक्षरब्रह्मणोऽप्यात्माऽस्ति । अपि च क्षराऽक्षरोभयं स्वसामर्थ्येन धरति स्वयञ्च क्षराऽक्षरपरतया विराजते **इति । (दुर्ग.प्र.वच.७२)

इत्थम्प्रकारेण ब्रह्मपरब्रह्मणोर्भेदोऽयमनादिरस्ति । जीवमायेशाऽक्षरब्रह्मसु नैकोऽपि परब्रह्मपुरुषोत्तमनारायणसमो भवितुं समर्थोऽस्ति । तदुक्तञ्च श्रुतिवाक्ये **न  तत्समश्चाऽभ्यधिकश्च दृश्यते **(श्वे.उ.३.६.८) इति । परब्रह्मपुरुषोत्तमनारायणसमो नैव कश्चिदस्ति, नाऽपि च तदधिकः कश्चिदस्ति ।

वेदेष्वद्वितीयपदस्याऽपीदमेव हार्दमस्ति । यथा कश्चित्पृच्छति गृहे के के सन्ति ? तदोत्तरं प्राप्यते यद्गेहे देवदत्त एक एवाऽस्ति, नाऽन्यः कश्चिदपि । अस्योत्तरस्य अयमर्थो नाऽस्ति यत् गृहे नानाविधसाधनसामग्र्यो वा वैभवं किञ्चिदपि नाऽस्ति, परंतु अयमर्थोऽस्ति यद्गेहे देवदत्तसदृशमन्यत् किञ्चिदपि नाऽस्तीति ।

अद्वैतिनस्तु **एकमेवाऽद्वितीयं ब्रह्म **(छा.उ.६.२.१) इति श्रुतेरर्थघटनं **सर्वभेदशून्यम् **इति करोति, किन्तु न हि सर्वभेदशून्येन सृष्टिः सम्भवति, अतोऽयमर्थो न तर्कसम्मतो न वा शास्त्रसम्मतो वर्तते ।

श्रीमद्भगवद्गीतायाः पुरुषोत्तमयोगनामके पञ्चदशाऽध्यायभाष्ये ब्रह्मपरब्रह्मणोः मध्ये यो भेदः, स तु अत्यन्तं स्फुटतया विवृण्वद्भिः सद्गुरुचरणैः श्रीगोपालानन्द- स्वामिभिः प्रतिपादितं यत्

**द्वाविमौ पुरुषौ लोके क्षरश्चाऽक्षर एव च ।।**

**क्षरः सर्वाणि भूतानि कूटस्थोऽक्षर उच्यते ॥ **(भ.गी.१५.१६) **उत्तमः पुरुषस्त्वन्यः परमात्मेत्युदाहृतः ।।**

**द्वितीयप्रकरणम्**

[[७२]]

**यो लोकत्रयमाविश्य बिभर्त्यव्यय ईश्वरः ॥ **(भ.गी.१५.१७) **यस्मात्क्षरमतीतोऽहमक्षरादपि चोत्तमः ।।**

**अतोऽस्मि लोके वेदे च प्रथितः पुरुषोत्तमः ॥ **(भ.गी.१५.१८)

अत्र **क्षरो **नाम स्वस्वरूपप्राप्त्यभावात् शुभाऽशुभकर्मप्राप्तेभ्यः करणकलेवर- स्थानभोगेभ्यः क्षरति विच्युतो भवतीति । प्रकृतिकार्यसंयुक्तान्यनाद्यविद्यया निबद्धानि शुभाऽशुभकर्माऽधीनानि समग्राणि चेतनानि **क्षर **इति शब्देनोच्यते ।

कूट अर्थात् पर्वत इव निश्चलस्वस्वरूपेणाऽवतिष्ठते इति **कूटस्थः **।  भगवत्कृपया प्राप्तेभ्य अप्राकृतनिर्गुणकरणकलेवरस्थानेभ्यो न च्युतो भवतीति **अक्षर **उच्यते । अत्राऽक्षरपदेन ‘अक्षरब्रह्मनित्यमुक्तपुरुषसमुदायो ब्रह्मसंज्ञं भगवद्धाम’ च गृह्यते ।

यस्तु क्षराऽक्षरशब्दवाच्याभ्यामुभयविधाभ्यां पुरुषसमूहाभ्याम् अन्यः स्वरूपस्वभावादिभिरतिविलक्षणः, यश्च परमात्मेत्युदाहृतः, यश्च लोकत्रयं नाम ब्रह्मपुरतत्स्थमुक्तकोटय आद्यो लोकः, प्रधानपुरुषकोटयो द्वितीयो लोकः, सजीवानि प्रधानपुरुषकार्याणि तृतीयो लोकश्चैतदाविश्याऽन्तर्यामितया प्रविश्य बिभर्ति, यश्चाऽविनाशी, ईश्वरोऽस्ति, स पुरुषोत्तमो वर्तते ।

क्षरभावाऽऽसक्तं कर्माऽधीनं चेतनवर्गमतिक्रम्य स्थितः, बद्धक्षेत्रज्ञेभ्य उत्कृष्टतरादक्षरपुरुषवर्गादपि च स्वरूपस्वभावादिभिरुत्कृष्टतमः परमपुरुषोऽस्ति, अतः क्षराऽक्षराभ्यामुत्तमत्वात् श्रुतौ स्मृतौ च पुरुषोत्तम इति नाम्ना परमात्मा विख्यातः । अनेन ब्रह्मपरब्रह्मणोर्मध्ये भेदः स्पष्टतयाऽवगम्यते ।

केचन त्वस्मिन् श्लोके विद्यमानेन **अक्षरपदेन **केवलम् **अक्षरब्रह्मणो **ग्रहणं कुर्वन्ति नित्याऽक्षरपुरुषान् परित्यजन्ति । एवंकरणे अक्षरब्रह्मपरब्रह्मणोर्भेदस्तु सिद्ध्यति, परंतु नित्याऽक्षरमुक्तसमुदायतः परब्रह्मणो भेदो न सिद्ध्यति, अतोऽयमर्थस्तर्काऽसङ्गतत्वात् पूर्वाचार्यप्रतिपादितसिद्धान्तविरुद्धत्वात् तथा अर्धजरतिन्यायतुल्यत्वादसाधु, अत एवाऽनादरणीयः ।

## परब्रह्मणः सृष्टिं प्रत्यसाधारणकारणता

श्रुतिस्मृतिवाक्येषु ब्रह्मसूत्रेषु च परब्रह्मपुरुषोत्तमनारायणस्यैव सृष्टेरसाधारण- कारणत्वं स्पष्टतया प्रतिपादितमस्ति । सर्वतन्त्रस्वतन्त्रो परब्रह्मपुरुषोत्तमनारायणः स्वशक्त्या केषाञ्चिदपि अक्षरब्रह्मकालमायामहापुरुषादीनां साहाय्यं विना स्वसङ्कल्पमात्रेण चराऽचरसृष्टेरुत्पादने पालने संहारे च समर्थः, परन्तु तं विना

[[७३]]

तेष्वक्षरादिषु केषुचिदपि एतादृशं सामर्थ्यं नाऽस्ति । अक्षरादीनां सहकारिकारणत्वेन स्वीकारस्तु सर्वतंत्रस्वतंत्रस्य भगवत इच्छाऽधीनं भवति ।

उपनिषत्सु बहुधा परब्रह्मपुरुषोत्तमनारायणो ब्रह्माक्षरादिपदैर्निर्दिष्टो वर्तते तथा च ब्रह्माऽक्षरादिशब्दानाम् अव्यक्तपुरुषाऽक्षरब्रह्मादिषु नानार्थेष्वपि प्रयोगस्य दर्शनात् महान् सन्देहो जायते यत्सृष्टेरसाधारणकारणं किमस्ति ? इति । किम् अव्यक्तम्, प्रधानम्, पुरुषः, अक्षरब्रह्म, परं ब्रह्म वाऽक्षरब्रह्मपरब्रह्मेत्युभयं चेति ?

अस्य समाधानं कुर्वता भगवता बादरायणेन ब्रह्मसूत्रेषु सरितः समुद्रे इव सर्वाः श्रुतिस्मृतिवाक्यसरितः परब्रह्मण्येव पर्यवसायिताः, अत एवाऽक्षरब्रह्मादिशब्दा मुख्यवृत्त्या परब्रह्मण्येव पर्यवस्यन्ति, नाऽन्यत्र परब्रह्मणोऽवरतत्त्वेष्विति स्पष्टम् उद्धोषितम् ।

ब्रह्मसूत्रप्रथमाऽध्याये भगवता बादरायणेन सिद्धान्तितं यत् **अथातो ब्रह्मजिज्ञासा **(ब्र.सू.१.१.१),  **जन्माद्यस्य यतः **(ब्र.सू.१.१.२),  **शास्त्रयोनित्वात् **(ब्र.सू.१.१.३),  **तत्तु समन्वयात् **(ब्र.सू.१.१.४),  **जगद्व्यापारवर्जम् **(ब्र.सू.४.४.१७) इत्यादिषु सूत्रेषु विषयीभूतानि श्रुतिवाक्यानि चराऽचरविश्वस्याऽसाधारणकारणे सर्वकर्मफलप्रदातरि परब्रह्मण्येव पर्यवस्यन्ते, नाऽन्यत्र । तथा चोपनिषत्सु विद्यमानाः सर्वा दहरादिविद्याः परं ब्रह्म एवोपास्यम्, स एव सर्वाधारः, स एव सर्वशरीरी, स एव चरमपुरुषार्थेण प्राप्य इति बोधयन्ति, न त्वक्षरब्रह्मादिकमिति ।

ब्रह्मसूत्रद्वितीयाऽध्याये भगवता बादरायणेन श्रुतिवाक्यानां मध्ये विद्यमानो यः परस्परं विरोधाभासः तं परिहृत्य परब्रह्मण एव सर्वकारणकारणत्वं दृढीकृतं तथा तेषां वाक्यानामन्यपरत्वभ्रान्तिः सम्यङ् निवारिता ।

अस्मिन्नेवाऽध्याये भगवता बादरायणेन सांख्याऽभिमतप्रकृतिकारणवादः, नैयायिकाऽभिमताऽसत्कारणवादः, नास्तिकाऽभिमतशून्यकारणवादः, कर्मकारण- वादः, कालकारणवादः, स्वभावकारणवादश्चेति दर्शनशास्त्रे प्रसिद्धान् विविधान् कारणवादान् निराकृत्य परब्रह्मणः परमात्मन एवाऽसाधारणकारणत्ववादः सम्यगुपस्थापितः ।

ब्रह्मसूत्रतृतीयाऽध्याये भगवता बादरायणेन जीवादीनां नित्यत्वं तथा च सर्वविधकर्मभिः परब्रह्मणः परमात्मन एव समाराध्यत्वं समर्थितम् । ब्रह्मसूत्रचतुर्थाऽध्याये चरमपुरुषार्थभूते मोक्षे परब्रह्मणः परमात्मन एव प्राप्यत्वं प्रतिपादितम् ।

**द्वितीयप्रकरणम्**

[[७४]]

श्रीमद्रामानुजाचार्यादिभिराचार्यप्रवरैः सद्गुरुमुक्तानन्दस्वामिप्रभृतिभिश्च भगवतो बादरायणस्यैव पन्थानमनुसृत्य रचितेषु प्रस्थानत्रयभाष्येषु श्रुतिस्मृतिवाक्यानां दधिमन्थनमिव सम्यगालोडनं कृत्वा युक्तियुक्तप्रमाणपुरस्सरं डिण्डिमघोषपूर्वकं सिद्धान्तितं यच्छ्रुतिस्मृत्यादिषु सृष्टेरसाधारणकारणत्वप्रकरणे, ध्यानोपासनप्रकरणे, कर्मफलप्रदातृप्रकरणे, चरमपुरुषार्थप्राप्यत्वप्रकरणे च पठिता अक्षरब्रह्मेत्यादयः शब्दा मुख्यवृत्त्या परब्रह्मपरमात्मानमेव बोधयन्ति, अन्यत्र तेषां प्रयोग उपचारेणेति । भगवता श्रीस्वामिनारायणेन वचनामृतग्रन्थे बहुवारमेकस्य परब्रह्मणः पुरुषोत्तमनारायणस्यैव सृष्ट्यसाधारणकारणत्वध्येयत्वोपास्यत्वादिकं निरूपितम् । तथा हि **अक्षरात्परोऽक्षरातीतो भगवान् पुरुषोत्तमनारायण एव सर्वेषाम् उत्पत्तिस्थितिप्रलयानां कर्ता तथा सर्वेषां कारणमस्ति **इति । (दुर्ग.प्र.वच.५१) **यदाऽनन्तकोटिब्रह्माण्डानां प्रलयो भवति तदाऽयं प्रत्यक्षः पुरुषोत्तम- नारायण एक एवाऽवशिष्यते । पुनः सर्जनसमये स एव भगवान् प्रकृतिपुरुषद्वाराऽनन्तकोटिब्रह्माण्डानां सर्जनं करोति **इति । (दुर्ग.प्र.वच.५६)

**यत्र कुत्रचित् किमपि कार्यं भवति तत्तु प्रत्यक्षपुरुषोत्तमनारायणस्य इच्छयैव भवति न तु कालकर्ममायादिभिः । तेषां परमात्माऽधीनत्वात् मुख्यकर्तृत्वं तु प्रत्यक्षपुरुषोत्तमनारायणस्यैव । एवंविधेन विज्ञानेन परं श्रेयो भवति **इति । (कारि.वच.१०)

**पुरुषोत्तमनारायण एव सर्वकर्ता**,  **सर्वकारणम**्, **सर्वनियन्ता**,  **सर्वाऽतिशयसौन्दर्यौज्ज्वलसंभृतः**,  **सर्वाऽतिशयिततेजोवान्**,  **अप्रतिहत- शाश्वतसामर्थ्यसंभृतः**,  **कर्तुमकर्तुमन्यथाकर्तुञ्च समर्थोऽस्ति । **(लौह.वच.१३)

कथयति भगवान् श्रीस्वामिनारायणः श्रीशतानन्दस्वामिविरचिते श्रीहरिवाक्यसुधासिन्धौ

**मायापुरुषकालानां स्वभावगुणकर्मणाम् ।।  तत्त्वादीनाञ्च कर्तृत्वं ब्रह्माण्डानां न विद्यते ॥ किन्तु स्वतन्त्रकर्तृत्वमेकस्यैव रमापतेः ।।  अस्त्यन्यस्य तु तच्छक्त्या कर्तृतोक्ताऽस्ति न स्वतः ॥**

(श्रीहरि.त.५९.७,८)

एवं श्रुतिस्मृतिब्रह्मसूत्रेषु पूर्वाचार्यविरचितैः प्रस्थानत्रयभाष्येषु च परब्रह्मपुरुषोत्तमनारायणस्यैव चेतनाऽचेतनविश्वं प्रत्यसाधारणकारणत्वादिकं

[[७५]]

प्रतिपादितम्, तदतिरिक्तानामक्षरब्रह्मादीनामसाधारणकारणत्वं प्रतिषिद्धम् ।

## अथाऽक्षरब्रह्मादिकारणवादनिरासः

एकदा भगवान् श्रीस्वामिनारायणो वृत्तालये विराजमान आसीत्तदा बुवाख्यग्रामस्य कानदासपटेलाऽभिधो भक्तराट् भगवद्दर्शनार्थमागमत् । सः बद्धपुटाञ्जलिः प्रणतः सन् भगवन्तं श्रीसहजानन्दमहाराजं पप्रच्छ ‘हे प्रभो ! केन प्रकारेण भगवान् सुप्रसन्नो भवेत् ?’ इति ।

प्रश्नस्योत्तरं प्रयच्छन् भगवान् श्रीहरिराह ‘यदि भगवद्द्रोहो न क्रियते, तर्ह्यवश्यं भगवान् सुप्रसन्नो भवति ।’ पुनश्च कानदासभक्तोऽपृच्छत् यत् ‘हे स्वामिन् ! को नाम द्रोहः ?’ इति ।

तदाकर्ण्य श्रीजीमहाराजोऽवदत् यत् **अस्य सकलचराचरजगतः कर्ता संहर्ता च भगवानेवाऽस्ति । तस्य कर्तृत्वहर्तृत्वाद्यज्ञात्वैतद्विश्वस्य कर्तृत्वं संहर्तृत्वं च कालस्याऽथवा मायाया वा कर्मणो वा स्वभावस्य जानीयुस्तर्हि तद्भगवतो द्रोहो भवेत् । यतो हि भगवानेव सर्वस्य कर्ता संहर्ता चाऽस्ति**,  **नाऽन्यः । तं भगवन्तमपहाय केवलं कालकर्ममायास्वभावानामेव जगत्कर्तृत्वं संहर्तृत्वञ्च केचिद्वदन्ति**,  **तत्तु भगवतो नितरां द्रोहोऽस्ति ।**

**तत्र दृष्टान्तोऽस्ति यथा भवान् ग्रामाऽधिपोऽस्ति । भवद्ग्रामाधिपत्वं यो न्यक्करोति**,  **स तु भवद्द्रोही भवति । किञ्च यथा चक्रवर्तिनो नृपस्याऽऽदेशं वितथं विधायाऽनृपस्याऽऽदेशमवितथं मत्वा तदनुसारेण यः प्रवर्तते**,  **स तु राजद्रोही कथ्यते **इति । (वृत्ता.वच.२) एभिर्वचनामृतवाक्यैः अक्षरब्रह्मकारणवादोऽपि प्रत्याख्यातः ।

कैश्चिदाधुनिकैः स्वयं धीरपण्डितम्मन्यमानैर्नूतनोऽयमक्षरकारणवादः कल्पितो वर्तते । तथा च ते विप्रलिप्सयाऽक्षरब्रह्मणोऽपि सृष्टिं प्रति कर्तृत्वादिकं प्रतिपादयितुं हठात्प्रयतन्ते ।

अत्र कानिचिदुदाहरणानि पश्यामः । **अथातो ब्रह्मजिज्ञासा **(ब्र.सू.१.१.१) इत्यादिषु सूत्रेषु विद्यमानैः ब्रह्माऽक्षरादिशब्दैः परब्रह्मण एव ग्रहणं कृत्वा तस्यैवोपासना कर्तव्या, नाऽन्येषामक्षरब्रह्मादीनामिति स्पष्टतया प्रतिपादितं सद्गुरुश्रीमुक्तानन्दस्वामिसद्गुरुश्रीगोपालानन्दस्वामिप्रभृतिभिर्भाष्यकारैस्तथा श्रीमद्रामानुजाचार्यादिपूर्वाचार्यैः । तथाप्येते आधुनिका अत्र ब्रह्मशब्देन परब्रह्मणा

**द्वितीयप्रकरणम्**

[[७६]]

साकमक्षरब्रह्मणोऽपि ग्रहणं कृत्वोभयोर्जिज्ञासाऽर्थादुपासना कर्तव्या (ब्र.सू.भ.भा.१.१.१) इति न साधु । यतो हि एका कन्या एकस्यैव वरस्य वरणं करोति, न द्वयोः इत्येव लोकशास्त्रनियमः ।

छान्दोग्योपनिषदि **सद्विद्याप्रकरणे **एकविज्ञानेन सर्वविज्ञानप्रतिज्ञानम् इति प्रतिज्ञा वर्तते । अत्र **सदेव सौम्य इदमग्र आसीत् एकमेवाद्वितीयम् **(छा.उ.६.२.१) इत्यादिभिः श्रुतिभिः परस्य ब्रह्मण एव सृष्टेरभिन्ननिमित्तोपादानकारणत्वं स्पष्टतया प्रतिपादितं भगवता बादरायणेन तथा च पूर्वाचार्यैः । तथाप्येते नूतनव्याख्याकाराः कथयन्ति यत् ‘सृष्टेरग्रे नित्यत्वात् सच्छब्दवाच्यकारणावस्थमक्षरं ब्रह्म परं ब्रह्मैवाऽसीत् ।’ इति । (छा.उ.भ.भा.६.२.१)

अस्मिन्नेव सद्विद्याप्रकरणे श्वेतकेतोः प्रश्नस्य विस्तरं कुर्वद्भिः तैः कल्प्यते यत् ‘श्रुतिसिद्धनिर्णयेन अक्षरब्रह्मपरब्रह्मेतिदिव्यतत्त्वद्वयं संगृह्यैव सकलरूपत्वात् किं त्वमक्षरब्रह्मपरब्रह्मतत्त्वावबोधकब्रह्मविद्योपदेशम् अधिकृत्य पृष्टवान् न वा ?’ (छा.उ.भ.भा.६.१.३) इति स्वयमेवोभयतत्त्वपरं प्रश्नमुद्भाव्य स्वयमेव समाधानं कल्पयन्ति यत् ‘एवमनेनाऽक्षरब्रह्मपरब्रह्मेति उभयतत्त्व- प्रबोधकपरविद्याऽपरपर्यायभूतब्रह्मविद्यैकलाभेन नूनं सकलार्थलाभः’ इति ।

(छा.उ.भ.भा.६.१.३)

तथा च त अग्रे कथयन्ति यत् ‘एवमीशावास्यविद्यावत् सद्विद्याऽप्येषा एकेनैव सच्छब्देन साक्षात् अक्षरं पुरुषोत्तमञ्चेति तत्त्वद्वयं सर्वकारणत्वादिना उपस्थापयन्ती जीवेश्वरमायामुक्तानां सर्वेषां तदात्मकत्वोपदेशाय प्रवृत्ता इति ज्ञायते ।’

(छा.उ.भ.भा.६.२.१)

सद्विद्याप्रकरणस्थश्रुतिवाक्ये यद्यपि एकविज्ञानेन सर्वविज्ञानप्रतिज्ञानं सुस्पष्टं वर्तते तथापि सच्छब्देन अक्षरब्रह्मपरब्रह्मेति उभयस्य ग्रहणेन जायमानः प्रतिज्ञाभङ्गः कथं युक्तिसङ्गतो भवेत् ? इति विचारयन्तु सुधियो जनाः । किं वा एवं वदन्त इमे नूतनव्याख्यानकारा भगवतो बादरायणात् तथा श्रीमद्रामानुजाचार्यसद्गुरु- श्रीमुक्तानन्दस्वामिसद्गुरुश्रीगोपालानन्दस्वामिप्रभृतिभ्यो भाष्यकारेभ्योऽपि विशेषतो बुद्धिमन्तः सन्ति ? इति तु त एव स्वाऽन्तरात्मानं पृच्छन्तु ।

अस्मिन्नैव सद्विद्याप्रकरणे **तदैक्षत बहुस्यां प्रजायेय **(छा.उ.६.२.२) इत्यत्र स्पष्टतया एकस्यैव परब्रह्मण ईक्षणं श्रूयते । तथाऽप्यत्रेमे नूतनव्याख्यानकाराः कल्पयन्ति यत् ‘ईक्षणं ब्रह्मपरब्रह्मेति तत्त्वद्वयस्य । बहुस्यामिति सङ्कल्पोऽपि

[[७७]]

ब्रह्मपरब्रह्मेतिदिव्यतत्त्वद्वयस्य ।’ (छा.उ.भ.भा.६.२.३) अत्रोभयस्येक्षणात्मकं विधानं तु विद्वत्परिषदि नितरां हास्यास्पदमेव प्रतिभाति ।

स्वयं भगवता श्रीस्वामिनारायणेनोक्तं वचनामृते यत् **सृष्टिसमये पुरुषोत्तमो भगवानक्षरं प्रति दृष्टिं करोति **(दुर्ग.प्र.वच.४१) इति । यदि **तदैक्षत **इति श्रुतिवाक्ये उभयेक्षणमभिलषितं स्यात्तर्हीदं वचनामृतवाक्यं कथं घटेत ?

**ईशावास्यम् **(ईशा.उ.१) इत्यत्राऽपि ‘परं ब्रह्म परमात्मा अक्षरं ब्रह्म चेति तत्त्वद्वयस्य स्वाऽन्तर्यामिशक्त्या व्याप्तिरिति’ कल्पयन्ति इमे नूतनव्याख्याकाराः । इदमपि सर्वथा पूर्वाचार्यप्रतिपादितसिद्धान्तविरुद्धमस्ति । परब्रह्मणः परमात्मन एवाऽसंकुचिताऽन्तर्यामिशक्त्या सर्वत्राऽक्षरब्रह्मादिष्वपि व्यापनशीलत्वात् ।

श्रीशतानन्दस्वामिविरचिते श्रीहरिवाक्यसुधासिन्धौ कथयति भगवान् श्रीस्वामिनारायणः

**कालः कर्म च मायापि तदधीना भवन्ति हि ।।  न  स्वतन्त्राः क्वचित्तस्मात् मुख्यः कर्ता स ईश्वरः ॥ श्रेयो हेतुरिदं ज्ञानं नृणामित्यवगम्यताम् ।।  एवं यो न विजानाति स पापिष्ठतमो मतः ॥**

(श्रीहरि.त.१०६.१३,१४)

ब्रह्मसूत्रस्य **अक्षराऽधिकरणभाष्ये **(ब्र.सू.१.३.३) श्रीमद्रामानुजाचार्यवर्येण विस्तरशः प्रतिपादितं यदक्षराम्बरान्तधृतेः अक्षरं तु परं ब्रह्मैवेति ।

अस्मिन्नेवाऽधिकरणभाष्ये **ह्येतद्वै तदक्षरं गार्गि ब्राह्मणाऽभिवदन्ति **(बृ.उ.५.८.७) इति विषयवाक्यमवलम्ब्य सद्गुरुणा श्रीमुक्तानन्दस्वामिना सविस्तरं प्रमाणपुरस्सरं प्रतिपादितं यत् ‘अक्षराख्यचिदम्बरान्तसर्वनियन्तृतया तद्व्यापकतया चाऽक्षरपरतया च सर्वात्मतया च **नारायण एवाऽभिहितः **।  एतस्मिन्नक्षरे अक्षरशब्दाऽभिधेये परब्रह्मणि नारायणे हे गार्गि ! आकाशश्चिदम्बराख्यमक्षरं ब्रह्म ओतःप्रोतञ्चेत्युक्तम् । अतः स नारायण एवाऽक्षरशब्दाऽभिधेयः । (ब्र.सू.१.३.९)

**एतस्य वाऽक्षरस्य प्रशासने गार्गि । सूर्यचन्द्रमसौ विधृतौ तिष्ठतः ।**

(बृ.उ.३.८.९) इत्यत्र प्रशास्ता नारायण एव अक्षरशब्दाभिध इति निश्चीयते ।’

अस्मिन्नेवाऽधिकरणभाष्ये कथयति सद्गुरुश्रीगोपालानन्दस्वामी यत् **ह्येतद्वै तदक्षरं गार्गि ब्राह्मणा अभिवदन्ति **(बृ.उ.५.८.७) इत्यादौ **श्रूयमाणमक्षरं परब्रह्माऽभिधः हरिरेव नाऽन्यः **।  ‘प्रकृतिपुरुषादिसर्वप्रपञ्चधृतिः परमात्मन्येव

**द्वितीयप्रकरणम्**

[[७८]]

सम्भवति नाऽन्यस्मिन् पुरुषादौ । **एतस्य वाऽक्षरस्य प्रशासने गार्गि **(बृ.उ.३.८.९) इत्यादौ सूर्यचन्द्रादिभिरुपलक्षिताऽम्बरान्तप्रपञ्चस्य धृतेः श्रवणात् परब्रह्मण इतरस्य एतत्कर्म न सम्भवति । ततोऽत्र पुरुषोत्तम एवाऽक्षरशब्दाऽभिधेयः ।’ इति ।

एवं प्रकारेण **अक्षरस्य प्रशासने **(बृ.उ.३.८.९) इत्यादिषु श्रुतिवाक्येषु परब्रह्मण एव चराऽचरविश्वप्रशास्तृत्वं स्पष्टतयोद्धोषितम् । तथाप्येते नूतन- व्याख्याकाराः परब्रह्मणा साकमक्षरब्रह्मणोऽपि सर्वेषां प्रशास्तृत्वं कल्पयन्ति । (बृ.उ.भ.भा.३.८.९) एतादृशं कल्पनं तु एकस्मिन्नेव विमानयाने द्वयोः प्रधानसञ्चालकयोर्नियुक्तिः यात्रिकाणां कृते महद्धानिकरी इव भवेत् । एकस्मिन् विमानयाने एक एव प्रधानसञ्चालको भवति, अन्ये सहसञ्चालकास्तु प्रधानसञ्चालकस्य सहकारिण एव भवन्ति ।

श्रीशतानन्दस्वामिविरचिते श्रीहरिवाक्यसुधासिन्धौ वदति भगवान् श्रीस्वामिनारायणः

**ईदृक्सुखनिधिः स्वामिनारायण इतीरितः ।।  रामकृष्णादिरूपाणां हेतुः सर्वेश्वरेश्वरः ॥ अवतार्यक्षराधीशोऽक्षरमुक्तेडितश्रवाः ।**

**परात्परतरो यश्च सर्वोपर्येव यः सदा ॥ **(श्रीहरि.त.२६२.३२,३३)

**तत्रैव भगवच्छब्दो मुख्योऽस्ति ब्रह्मशब्दवत् ।।  स  एक एव सन्नीशस्तत्समोऽन्यो न नाऽधिकः ॥ तदुपासनया भक्तास्तत्साधर्म्यं व्रजन्ति हि ।।  न  तु ते भगवन्तस्तु स्युर्नियन्त्रनवस्थितेः ॥ प्रतीशमिच्छावैजात्यादुत्पत्त्यादेश्च सर्वथा ।।  मर्यादा जगतां नश्येत् स्याच्च धर्मविपर्ययः ॥ न तु तौ भवतस्तस्माद्भगवानेक एव हि ।।  ज्ञेयः स्वतन्त्रो मर्यादापाता सर्वनियामकः ॥**

(श्रीहरि.त.२६२.३७ तः ४०)

**जगद्व्यापारवर्जम् **इत्यादिषु ब्रह्मसूत्रेषु चराऽचरसृष्टेरसाधारणं कारणं परं ब्रह्मैवेति पूर्वाचार्यैः प्रमाणपुरस्सरं प्रतिपादितम्, तथाऽप्येते नूतनव्याख्यानकाराः तत्र न मात्रं परब्रह्म अपि तु ‘अक्षरब्रह्मपरब्रह्मेत्युभयम् असाधारणकारणम्’ इति कल्पयन्ति । (ब्र.सू.भ.भा.४.४.१७)

[[७९]]

भगवता श्रीमद्रामानुजाचार्यवर्येण **यथोर्णनाभिः सृजते गृह्णते च....तथाऽक्षरात् सम्भवतीह विश्वम् । **(मु.उ.१.१.८) इत्यत्र उक्तस्वरूपात् परब्रह्मण एव कृत्स्नस्य चेतनाऽचेतनात्मकप्रपञ्चस्योत्पत्तिरुक्ता । सद्गुरुश्रीमुक्तानन्द- स्वामिसद्गुरुश्रीगोपालानन्दस्वामिप्रभृतिभिरयमेव पन्था अन्वसारि, तथापि केचन अत्रापि केवलादक्षरब्रह्मणश्चराऽचरात्मकं विश्वं सम्भवतीति कल्पयन्ति । (मु.उ.भ.भा.१.१.८) एवमुभयकारणत्वकल्पनेन परब्रह्मणोऽसाधारणकारणत्वस्य भङ्गो भवति । एतादृशः स्वगोष्ठीन्यायः विद्वत्सभायां न रोचते ।

एते **तद्भूतयोनिं परिपश्यन्ति धीराः **(मु.उ.१.१.६) इत्यत्र भूतयोनित्वमपि न केवलस्य परब्रह्मण अपि तु अक्षरब्रह्मण इति कल्पयन्ति । (मु.उ.भ.भा.१.१.६)

भगवता बादरायणेन ब्रह्मसूत्रेषु **द्युभ्वाद्यधिकरणे **परब्रह्मपुरुषोत्तमनारायणस्य एव सर्वाधारत्वं तथा मुक्तिदशायां परं प्राप्यत्वं स्पष्टतया प्रतिपादितम् । पूर्वाचार्यैरपि बादरायणपन्था एवाऽनुसृतः । तथाऽप्येते नूतनव्याख्याकारा अक्षरब्रह्मणः सर्वाधारत्वं मुक्तप्राप्यत्वञ्च कल्पयन्ति । (ब्र.सू.भ.भा.१.३.१,२) तदपि सर्वथाऽसाधु, यतो ह्यक्षरब्रह्मणः प्राप्त्यां सत्यां परब्रह्मणः प्राप्तिर्भवेन्न वा भवेत् । कदाचित्तस्य मुमुक्षोः स्थितिः राज्ञा परित्यक्तायाः राजभवने क्वचित्कोणे पतितायाः राजरमण्या इवाऽपि भवेत् । किन्तु चरमपुरुषार्थभूते मोक्षे परब्रह्मणः प्राप्त्यां सत्यामक्षरादीनां प्राप्तिस्तु तदन्तर्गता एव स्यात्, अतस्तस्य पृथक्त्वेन कल्पनस्य आवश्यकतैव नाऽस्ति ।

नूतनव्याख्याकारग्रन्थेष्वेवंविधानि बहूनि पूर्वाचार्यप्रतिपादितसिद्धान्तविरुद्धानि अत एवाऽप्रामाणिकानि व्याख्यानानि सन्ति । अत्र तु कानिचिदेव निदर्शितानि ।

भगवता बादरायणेन, श्रीमद्रामानुजाचार्यवर्येण, शास्त्रमर्मज्ञैः सद्गुरुभिः श्रीगोपालानन्दस्वामिमुक्तानन्दस्वामिप्रभृतिभिः स्पष्टतयोद्धोषितं परब्रह्मपुरुषोत्तम- नारायणस्यैव असाधारणकर्तृत्वादिकं सूर्यवत्प्रकाशते तथाऽप्येते भगवता पुरुषोत्तमनारायणेन साकमक्षरब्रह्मणोऽपि सृष्ट्यसाधारणकारणत्वादिकं प्रतिपादयितुं हठात्प्रयतन्ते ।

एतेषां बुद्धौ परब्रह्मणा साकं येन केन प्रकारेणाऽक्षरब्रह्मणोऽपि नियोजनाय सुदृढोऽभिनिवेशो वर्तते । अत एतैः प्रतिपादितः परब्रह्माऽक्षरब्रह्मोभयकारणवादः स्वमतिकल्पित एव, न प्रामाणिकः ।

अस्य प्रकरणस्याऽस्त्ययं निगलितार्थो यत्परब्रह्मपुरुषोत्तमनारायणो भगवान्

**द्वितीयप्रकरणम्**

[[८०]]

श्रीस्वामिनारायण एव सर्वकारणकारणः, परमोपास्यः, परमो ध्येयः, सर्वकर्मफल- प्रदाता, चरमपुरुषार्थत्वेन परमप्राप्यश्च वर्तते, नान्यत् किमप्यक्षरादिकमवरं तत्त्वमित्यलं विस्तरेण ।

**विशेषविज्ञप्तिः- **ब्रह्माऽक्षरादिशब्दा मुख्यवृत्त्या परब्रह्मपुरुषोत्तमनारायणमेव बोधयन्तीति विशेषतः प्रतिपादितं परिशिष्टे ‘ब्रह्माऽक्षरादिशब्दानां मुख्यार्थविचार- प्रकरणे’ ।

## अभिन्ननिमित्तोपादानकारणवादः

नैयायिकास्तु समवाय्यसमवायिनिमित्तेतिकारणत्रयं स्वीकुर्वन्ति । वेदान्तिभिः निमित्तोपादनसहकारिभेदेन त्रिविधं कारणं स्वीकृतम् । केचन विद्वांस उपादाननिमित्तेतिकारणद्वयमेव स्वीकुर्वन्ति । तेषां पक्षे सहकारिकारणस्य निमित्तेऽन्तर्भावः ।

कार्यरूपेण परिणममानं द्रव्यमुपादानकारणं यथा घटं प्रति मृत्तिका । कार्यतया परिणामयितृ निमित्तकारणं यथा कुलालः । कार्योत्पत्त्युपकरणं दण्डचक्रादिवस्तु सहकारिकारणम् ।

यद्वा यतीन्द्रमतदीपिकायामुक्तं यदुत्तरोत्तरावस्थाविशिष्टस्वरूपाऽपेक्षया तदनुगुणनियतपूर्वभाव्यवस्थाविशिष्टं यत्तदुपादानम् । यथा घटत्वाऽवस्थाविशिष्ट- मृद्द्रव्याऽपेक्षया पिण्डत्वाऽवस्थाविशिष्टं तदेव द्रव्यम् । परिणामौन्मुख्याऽतिरिक्ता- कारेणाऽपेक्षितं कारणं निमित्तकारणम् । (य.दी.९) अत्र सहकारिकारणस्य निमित्तेऽन्तर्भावो वर्तते ।

लोके तु त्रिविधान्यपि कुलालमृत्तिकादण्डचक्रादिरूपाणि निमित्तोपादान- सहकारिकारणानि पृथक् पृथक् दृश्यन्ते, किन्तु वेदान्तदर्शने सृष्टिप्रकरणे **अभिन्ननिमित्तोपादानकारणवादः **स्वीकृतोऽस्ति । अतोऽत्र स्वयं भगवान् परब्रह्मपुरुषोत्तमनारायण एव चराऽचरजगत उपादानकारणम्, स एव निमित्तकारणम्, स एव सहकारिकारणञ्च भवति ।

तथैव कथयति यतीन्द्रमतदीपिकाकारः **ईश्वरः सूक्ष्मचिदचिद्विशिष्टवेषेण जगदुपादानकारणं भवति । संकल्पविशिष्टवेषेण निमित्तकारणम् । कालाद्यन्तर्यामिवेषेण सहकारिकारणञ्च **(य.दी.९) इति । अत्र कालेन साकमक्षरब्रह्माऽक्षरात्मकमहापुरुषप्रकृतिकर्मादीनामपि गणना कर्तव्या ।

[[८१]]

अभिन्ननिमित्तोपादानकारणवादप्रतिपादकानि नैकानि श्रुतिस्मृतिवाक्यानि सन्ति । श्रूयते सद्विद्याप्रकरणे **सदेव सोम्येदमग्र आसीदेकमेवाऽद्वितीयम् **(छा.उ.६.२.१) इति ।

**इदं **विभक्तनामरूपात्मकं विश्वम् **अग्रे **सृष्टेः पूर्वम् **एकमेव **अविभक्तनाम- रूपतया एकत्वाऽवस्थापन्नं **सदेव **आसीदर्थात् सद्रूपमेव आसीत् । अत्र सच्छब्देन सूक्ष्मचिदचिद्विशिष्टः परब्रह्मपुरुषोत्तमनारायणो गृह्यते । किञ्च **एवकारेण **नैयायिकाऽभिमतोऽसत्कारणवादो निराकृतः ।

कीदृशं च तत्सदासीत् ? तर्हि कथयति श्रुतिः **एकमेवाऽद्वितीयम् **(छा.उ.६.२.१) इति । अनेन श्रुतिवाक्येन परब्रह्मपुरुषोत्तमनारायणस्य अभिन्ननिमित्तोपादानकारणत्वं प्रतिपाद्यते । अत्र **एकम्**,  **एव **इत्याभ्यां शब्दाभ्यां परब्रह्मण एवोपादानकारणता, नाऽन्यस्येति दार्ढ्येन प्रतिपादितम् । **अद्वितीयम् **इत्यनेन पदेन निमित्तान्तरं निराकृतम् ।

कथयति भगवती श्रुतिः **एको वै नारायण आसीन्न ब्रह्मा नेशानो न मे द्यावापृथिवी न नक्षत्राणि नापः **(महा.उ.३.१.१.),  **तदैक्षत बहुस्यां प्रजायेयेति **(छा.उ.६.२.३) इति ।

तेन सद्ब्रह्मादिशब्दवाच्येन सूक्ष्मचिदचिद्विशिष्टेन परमात्मना नारायणेन लीलार्थं सृष्टिरचनायै **ईक्षणं **नाम संकल्पः कृतो यन्नामरूपविभागशून्यः सूक्ष्मचिदचिद्विशिष्टोऽहमेको **बहुस्यां प्रजायेय **एकाक्यहमस्मि, अहमनेकरूपाणि नैकान्यवताररूपाणि च धरेयमिति ।

अत्र परब्रह्मणो **बहुस्यामिति **संकल्पविशिष्टवेषेण निमित्तकारणत्वं तथा **प्रजायेय **इति पदेनोपादानकारणत्वं प्रतिपाद्यते ।

अत्राऽयं निगलितार्थो यत्प्रलयसमये सृष्टेः कारणदशायां परमात्मा सूक्ष्मचेतनाऽचेतनाभ्यां विशिष्टो भवति । सृष्टेः कार्यदशायां परमात्मा स्थूलचेतनाऽचेतनविशिष्टो भवति । कारणावस्थं सूक्ष्मचिदचिद्विशिष्टं परं ब्रह्म एव स्थूलचिदचिद्विशिष्टवेषेण कार्यरूपेण परिणमते इति ।

सामान्यतया लोके दृश्यते यत्कुलालो यदा मृत्पिण्डात्कुम्भं निर्माति तदा कुलालो घटस्य निमित्तकारणमस्ति । मृत्तिका घटस्योपादानकारणमस्ति । मृदेव घटरूपेण परिणमते, न तु कुलालः । परन्तु सृष्टिप्रकरणस्य वार्ता काचिद्विलक्षणा वर्तते । लोके कुलालघटावुभौ स्वतन्त्रौ पदार्थौ स्तः, किन्त्वत्र चेतनाऽचेतनौ

**द्वितीयप्रकरणम्**

[[८२]]

कस्याञ्चिदप्यवस्थायां परमात्मनः स्वतन्त्रौ न स्तः, तयोः परमात्मना सह नित्यसंयोगात् ।

अत उपादानकारणभूतः सूक्ष्मचिदचिच्छरीरकः परमपुरुषः परमात्मैव स्थूलचिदचिच्छरीररूपेण परिणमते ।

परमात्मन एवंविधोपादानकारणत्वस्याऽङ्गीकारे कृते सति नित्यनिर्विकारे तस्मिन् विकृतिभावस्य आशङ्का न करणीया, यतो हि यथा दैहिकविकृतय आत्मानं न स्पृशन्ति तथैव सृष्टिपरिणामरूपा विकाराः परमात्मनो जडचेतनात्मकशरीरे भवन्ति, न तु शरीरिणि परमात्मनि ।

अभिन्ननिमित्तोपादानकारणत्वे सत्यपि परमात्मनि विकारास्पदत्वं नास्ति इत्यवबोधनाय वेदान्तशास्त्रे लूतातन्तोर्दृष्टान्तः प्रसिद्धोऽस्ति ।

**यथोर्णनाभिः सृजते गृह्णते च.... तथाक्षरात् सम्भवतीह विश्वम् । **(मु.उ.१.१.८)

अत्राऽक्षरपदेन परब्रह्मपुरुषोत्तमनारायण एव ग्राह्य इति प्रतिपादितं पूर्वाचार्यैः । उर्णनाभिर्नाम लूतातन्तुः । यथोर्णनाभिः स्वशरीरान्निर्गतं स्रावजालं वितनोति । जालस्य विस्तारोऽयम् ऊर्णनाभेः शरीराद्भवति, किन्तूर्णनाभेर्जीवभूताच्चेतनान्न भवति । ऊर्णनाभिशरीरस्थो जीवस्तु केवलं सङ्कल्पं करोति यत् **अधुना जालं बध्नीयाम् **इति ।

एवम्प्रकारेणैव सृष्टेः परिणामरूपिणो विकारा भगवतो जडचेतनशरीरे भवन्ति, किन्तु शरीरी परमात्मा सर्वात्मना निर्दोषो निर्विकारश्च विद्यते ।

पश्यन्तु महदाश्चर्यम् अस्मिन् शास्त्रप्रतिपादितेऽभिन्ननिमित्तोपादानकारणवादे यदत्र परमात्मैव कुलालः, परमात्मैव मृत्तिका, परमात्मैव घटः, परमात्मैव चक्रचीवरादीनि । एतद्विषयप्रतिपादकं रुचिरं काव्यात्मकवर्णनं तैत्तिरीयब्राह्मणे उपलभ्यते । तद्यथा

**किंस्विद्वनं क उ स वृक्ष आसीत् । यतो द्यावापृथिवी निष्टतक्षुः । मनीषिणो मनसा पृच्छतेदुतत्, यदध्यतिष्ठद्भुवनानि धारयन् । ब्रह्म वनं ब्रह्म स वृक्ष आसीत् । यतो द्यावापृथिवी निष्टतक्षुः । मनीषिणो मनसा विब्रवीमि वः ब्रह्माध्यतिष्ठद्भुवनानि धारयन् ।**

(तै.ब्रा.२.८.९.९५)

आर्षमण्डलात् कश्चिदेक ऋषिः पृच्छति हे मनीषिणः ! कः तक्षकः ? किं

[[८३]]

स्थानमधिष्ठाय कस्य वनस्य किम्प्रकारककाष्ठात् पृथिव्यन्तरिक्षादिरूपं विश्वम् असृजत् ?

एतं प्रश्नं निशम्य एकस्यर्षेस्तपःपूते विशुद्धान्तःकरणेऽद्भुतमन्त्रस्य आविर्भावो जातः । स उदतरत् हे मनीषिणः ! आश्चर्याऽऽवहोऽयं विषयोऽस्ति यदत्र तक्षकोऽपि ब्रह्माऽस्ति, अधिष्ठानमपि ब्रह्म विद्यते, वनमपि ब्रह्म, काष्ठमपि ब्रह्मैव विद्यते ।

ब्रह्मरूपी तक्षको ब्रह्मरूपिण्यधिष्ठाने उपविश्य ब्रह्मरूपिणि वने जाताद् ब्रह्मरूपिणः काष्ठादिदं जडचेतनात्मकं विश्वं ससर्ज । तादृशो ब्रह्मरूपी तक्षक एवेदं समग्रं जगद्दधाति । अत्यद्भुतोऽयमभिन्ननिमित्तकारणवादोऽस्ति ।

## विशिष्टाद्वैतमतस्य हार्दम्

भगवता श्रीस्वामिनारायणेनोक्तं शिक्षापत्र्यां **मतं विशिष्टाद्वैतं मे **(शिक्षा.१२१) इति ।

वेदान्तदर्शनेऽद्वैतविशिष्टाद्वैतद्वैतादीनि नैकानि मतानि प्रसिद्धानि सन्ति । भगवता श्रीस्वामिनारायणेन तु विशिष्टाद्वैतसिद्धान्तः स्वीकृतः ।

अयं सिद्धान्तोऽत्यन्तं प्राचीनः, श्रुतिषु प्रसिद्धः, शतशः स्मृतिशास्त्रवचनैः उपपादितः, बोधायनरामानुजाचार्यादिभिः प्राचीनैराचार्यप्रवरैरपि स्वीकृतश्चाऽस्ति । श्रुतिस्मृतिप्रसिद्धं परं ब्रह्म न अद्वैतम्, न द्वैतम्, अपि तु विशिष्टाद्वैतमस्ति ।

विशिष्टाद्वैतशब्दस्याऽर्थद्वयं सुप्रसिद्धमस्ति । विशिष्टस्य अद्वैतं तथा विशिष्टयोः अद्वैतमिति ।

विशिष्टाद्वैतपदे शब्दद्वयं वर्तते ‘विशिष्टम्, अद्वैतम्’ चेति । अद्वैतशब्दस्येयं व्युत्पत्तिरस्ति यत् द्वयोर्भावो द्विता, द्विता एव द्वैतम् अर्थात् भेदः, न द्वैतमिति अद्वैतम् अर्थात् अभेदः । विशिष्टं नाम विशेषणैर्युक्तम् । विशिष्टञ्च तदद्वैतं चेति विशिष्टाद्वैतम् इति विशिष्टाद्वैतशब्दसिद्धिः ।

विशिष्टाद्वैतसिद्धान्ते तत्त्वत्रयं प्रसिद्धमस्ति । चेतनम्, अचेतनम्, परमचेतनञ्च । अत्र चेतनपदेन न केवलं जीवात्मा, किन्तु तेन साकम् ईश्वराऽक्षरब्रह्मनित्यमुक्त- महापुरुषकालादिसमस्तचेतनजातं ग्राह्यम् । अचेतनपदेन जडा प्रकृतिर्ग्राह्या । परमचेतनपदेन परं ब्रह्म परमात्मा पुरुषोत्तमनारायणो ग्राह्यः ।

चेतनाचेतनानां परमात्मना साकं नित्यः शरीरशरीरिभावसम्बन्धो वर्तते । शरीरस्य विशेषणत्वात्, शरीरिणश्च विशेष्यत्वाच्चाऽयं विशेषणविशेष्यभावसम्बन्ध

**द्वितीयप्रकरणम्**

[[८४]]

इत्यपि कथ्यते ।

औपनिषदा मन्त्राः प्रमाणयन्ति यत् **यस्य पृथिवी शरीरम् **(बृ.उ.५.७.७),  **यस्याऽऽत्मा शरीरम् **(बृ.उ.५.७.२६),  **यस्याऽक्षरं शरीरम् **(सु.उ.७) इति । अत्र पृथिवीपदेन समस्ताऽचेतना प्रकृतिर्ग्राह्या । आत्मपदेनाऽशेषजीवेश्वरादिचेतनवर्गो ग्राह्यः । अक्षरपदेनाऽक्षरब्रह्मादयो ग्राह्याः ।

विशेषणस्य विशेष्येण सह सम्बन्धो द्विधा भवति । पृथक्सिद्धसम्बन्धः अपृथक्सिद्धसम्बन्धश्चेति । पृथक्सिद्धसम्बन्धः कादाचित्को भवति । अपृथक्सिद्ध- सम्बन्धो नित्यो भवति । प्रथमो यथा **उपनेत्री पुरुषः **इत्यत्र **उपनेत्री **पुरुषस्य विशेषणमस्ति । पुरुष उपनेत्रविशिष्टो वर्तते । अत्रोपनेत्रस्य पुरुषेण सह सम्बन्धः कादाचित्को न तु नित्यः, अत एव सः पृथक्सिद्धसम्बन्धोऽस्ति ।

अपरोऽपृथक्सिद्धसम्बन्धो यथा **नीलमुत्पलम् **इत्यत्र **नीलवर्णो **विशेषणम् अस्ति, **उत्पलं **विशेष्यमस्ति । नीलवर्णस्योत्पलेन साकं नित्यसम्बन्धोऽस्ति, अतः सोऽपृथक्सिद्धसम्बन्धः ।

अत्राऽयमपि विवेको यद्विशेषणं सर्वदा गौणं भवति, विशेष्यं प्रधानं भवति । अतोऽशेषचेतनाऽचेतनानि विशेषणानि परमात्माऽधीनत्वात् गौणानि सन्ति, परमात्मा तु सर्वतन्त्रस्वतन्त्रः प्रधानतया वर्तते ।

चेतनाऽचेतनैर्विशिष्टं परं ब्रह्म अद्वैतमस्ति । तथा च श्रुतिः **एकमेवाऽद्वितीयम् **(छा.उ.६.२.१) इति । अद्वैतिनो विद्वांसः **अद्वैतपदस्य **ब्रह्म सजातीयविजातीयस्वगत- भेदशून्यमस्तीत्यर्थं कुर्वन्ति । सर्वविधभेदशून्यात् ब्रह्मणः सृष्टेरुत्पत्त्यादिकं सर्वथा असंभवम् । अत एव विशिष्टाद्वैतिभिः स्वीकृतमिदम् **अद्वैतपदं **परब्रह्मणोऽन्येषां चेतनाऽचेतनानां निषेधं न करोति । तथा च केवलं परब्रह्मण एव सजातीयशून्यतां दर्शयति ।

**तत्त्वमेकं परं ब्रह्म श्रूयते श्रुतिमूर्धसु ।।  विशिष्टस्याऽस्य तत्त्वस्य सजातीयाऽन्यशून्यता ॥**

(शिक्षा.१२१, टीकाभाष्यम्)

भगवती श्रुतिरपि तदेव प्रतिपादयति यत् **न  तत्समश्चाऽभ्यधिकश्च दृश्यते **(श्वे.उ.६.८) इति । परब्रह्मणा समानस्तथा ततोऽधिकः कोऽपि नाऽस्तीति ।

यथा कश्चित् कथयति गृहे ‘देवदत्त एक एवाऽस्ति, नाऽन्यः कश्चित्’ इत्यत्र गृहे देवदत्तादन्येषां सजातीयानामुपस्थितेर्निषेधः, नाऽन्येषां विजातीयानामपराणां

[[८५]]

गृहसाधनानां गृहस्थपश्वादीनां निषेधः । तद्वदत्राऽपि ज्ञेयम् ।

अद्वैतिनश्चेतनाऽचेतनानि मिथ्याभूतानीति प्रतिपादयन्ति । अत्रोद्धोषयति भगवती श्रुतिः **नित्यो नित्यानां चेतनश्चेतनानाम् **(श्वे.उ.६.१३, कठ.उ.२.१३) इति चेतनाऽचेतनानि नित्यान्यर्थात् सत्यानि न मिथ्याभूतानीति । अतः ‘ब्रह्मैव सत्यं जगन्मिथ्या’ इति वाद एव मिथ्यावादः ।



एवं विशिष्टाऽद्वैतशब्दस्य प्रथमोऽर्थो निरूपितः । अथ द्वितीयोऽर्थो यथा विशिष्टञ्च विशिष्टञ्चेति विशिष्टे, विशिष्टयोरद्वैतमिति विशिष्टाद्वैतम् ।

चेतनाऽचेतनानाम् अवस्थाद्वयं वर्तते कार्यावस्था, कारणावस्था चेति । कायर्ावस्थायां चेतनाऽचेतनानि स्थूलान्यथर्ात् विभक्तनामरूपाणि भवन्ति । कारणावस्थायां तानि चेतनाऽचेतनानि सूक्ष्माण्यर्थादविभक्तनामरूपाणि भवन्ति ।

अवस्थाद्वयेऽपि तानि परमात्मना साकं नित्यसम्बन्धेन संयुक्तानि सन्ति । अत एव कार्यावस्थायां परं ब्रह्म स्थूलचेतनाऽचेतनविशिष्टं कथ्यते । कारणावस्थायां तु सूक्ष्मचेतनाऽचेतनविशिष्टं कथ्यते ।

विशिष्टाद्वैतसिद्धान्ते प्रसिद्धः समासविधिरधोनिर्दिष्टोऽस्ति ।

स्थूलानि च तानि चेतनाऽचेतनानि चेति स्थूलचेतनाऽचेतनानि । स्थूलचेतनाऽचेतनैर्विशिष्टमिति स्थूलचेतनाऽचेतनविशिष्टम् ।

सूक्ष्माणि च तानि चेतनाऽचेतनानि चेति सूक्ष्मचेतनाऽचेतनानि । सूक्ष्मचेतनाऽचेतनैर्विशिष्टमिति सूक्ष्मचेतनाऽचेतनविशिष्टम् । उभयविधाऽवस्था- विशिष्टयोरद्वैतमिति विशिष्टाद्वैतं परं ब्रह्म ।

अत्राऽद्वैतपदेनोभयविधाऽवस्थाविशिष्टपरब्रह्मणोर्मध्ये अभेदः प्रतिपाद्यते । अनेन परब्रह्मणाेऽभिन्ननिमित्तोपादानकारणत्वं सिद्ध्यति ।

## विशिष्टाद्वैतमते शरीरशरीरिभावः

विशिष्टाद्वैतमते चेतनाऽचेतनानि परब्रह्मणो भगवतः शरीराणि सन्ति । विद्वद्भिः शरीरशब्दस्य विविधा व्याख्याः कृताः । तथा हि केचित् कथयन्ति **शीर्यते **इति शरीरम् । केचित् कथयन्ति **भोगायतनं **शरीरम् । केचित् कथयन्ति **भस्माऽन्तं **शरीरम् । नैयायिकाः कथयन्ति **चेष्टाऽऽश्रयत्वमिन्द्रियाऽऽश्रयत्वमर्थाऽऽश्रयत्वं **शरीरमिति । साङ्ख्याः कथयन्ति **सुखदुःखभोगसाधनत्वे सति इन्द्रियाऽऽश्रयत्वं**

**द्वितीयप्रकरणम्**

[[८६]]

**पञ्चवृत्तिप्राणाऽधीनत्वं पृथिव्यादिपञ्चभूतसङ्घरतविशेषं **शरीरमिति ।

भगवता श्रीमद्रामानुजाचार्यवर्येण सर्वप्रयोगाऽनुगुणं शरीरलक्षणं व्यवस्थापितम् । ‘यस्य चेतनस्य यदवस्थं द्रव्यम् अपृथक्सिद्धं तत्तस्य शरीरम्’ इति ।

यतीन्द्रमतदीपिकाकारः कथयति **शरीरं नाम चेतनं प्रति आधेयत्व- विधेयत्वशेषत्वनियमैः अपृथक्सिद्धो द्रव्यविशेष इत्येकं लक्षणम् । यद्वा नियमेन यदाधेयम्**,  **नियमेन यद्विधेयम्**,  **नियमेन यच्छेषं तदिति लक्षणत्रयं वा योज्यम् । **(य.दी.४)

चेतनाऽचेतनानि परमात्मना नियमेन धार्याणि, नियाम्यानि, व्याप्यानि च सन्ति । अतस्तानि परमात्मनः शरीराणि । परमात्मा तु नियमेन धारकः, नियामकः, व्यापकश्चाऽस्ति । अतः सः तेषां शरीरी ।

अमुमेवाऽर्थं विशदयति भगवान् श्रीस्वामिनारायणो वचनामृतग्रन्थे । प्रथमं तावद्भगवता श्रीस्वामिनारायणेनैव प्रश्नः कृतो यच्छ्रुतिः कथयति यत् **आत्माऽक्षरे परमात्मनः शरीरभूते**,  **किन्तु ते उभे तु विकारशून्ये स्तः । तत्र न कोऽपि हेयोपाधिरस्ति ।**

यथा भगवान् मायातः परः तथैवाऽऽत्माक्षरेऽपि मायातः परे स्तः । अतः तदुभयं परब्रह्मणः शरीरं कथं सम्भवेत् ? लोके शरीरं नैकविधविकारपरिपूर्णमस्ति, शरीरी जीवस्तु निर्विकारोऽस्ति । एवं तयोरत्यन्तं वैलक्षण्यं दृश्यते । भगवच्छरीरभूतात्माक्षरयोः शरीरिणा भगवता सह तादृशं नितरां वैलक्षण्यं कथं ज्ञेयम् ? इति ।

स्वयमेवाऽस्य प्रश्नस्य समाधानं विदधानो भगवान् श्रीस्वामिनारायणः कथयति यत् **व्याप्यत्वात्**,  **आधीनत्वात्**,  **असमर्थत्वाच्च आत्माऽक्षरे भगवतः शरीरे स्तः । भगवाँस्तु स्वाऽन्तर्यामिशक्त्या आत्मानमक्षरञ्चोभयं व्याप्नोति । अतस्तदुभयं भगवद्व्याप्यम्**,  **भगवाँस्तु तद्व्यापकः । भगवान् स्वतन्त्रोऽस्ति**,  **आत्माऽक्षरे तु भगवदधीनत्वात्परतन्त्रे स्तः । भगवान् अतिसमर्थोऽस्ति**,  **आत्माऽक्षरे तु भगवत्सनिधौ नितरामसमर्थे स्तः । अतस्तदुभयं भगवतः शरीरं ज्ञेयम्**,  **भगवाँस्तु तयोः शरीरीति ।**

शरीरे व्याप्त आत्मा निराकारो भवति । किं तथैव भगवानपि सर्वव्यापकत्वात् निराकारोऽस्ति उत साकारः ? इत्यस्याः शङ्कायाः समाधानार्थं कथयति भगवान् श्रीस्वामिनारायणो यत् **शरीरिभूतो भगवान् पुरुषोत्तमस्तु सर्वदा दिव्यमङ्गल**

[[८७]]

**विग्रहवानस्ति **(दुर्ग.प्र.वच.६४) इति । अनेन वचनेन भगवद्विषये निराकारशङ्का सर्वथा निराकृता ।

## शरीरात्मभावेन भेदाऽभेदादिविरोधशमनम्

उपनिषत्सु परब्रह्मणो भेदाऽभेदत्वसगुणत्वनिर्गुणत्वकर्तृत्वाऽकर्तृत्वादि- प्रतिपादकानि परस्परविरोधाऽऽभासयुक्तानि बहूनि वाक्यानि सन्ति । तद्यथा **नेह नानास्ति किञ्चन । मृत्योस्स मृत्युमाप्नोति य इह नानेव पश्यति । **(बृ.उ.४.४.१९),  **यत्र वाऽस्य सर्वमात्मैवाऽभूत्**,  **तत्केन कं जिघ्रेत्**,  **तत्केन कं पश्येत्**,  **तत्केन कं श्रुणुयात्**,  **तत्केन कमभिवदेत्**,  **तत्केन कं मन्वीत**,  **तत्केन कं विजानीयात् । **(बृ.उ.४.४.१४),  **सर्वं खल्विदं ब्रह्म **(छा.उ.१.१४.१),  **एकमेवाद्वितीयम् **(छा.उ.६.२.१),  **ब्रह्मवित् ब्रह्मैव भवति **(मु.उ.३.२.९),  **यदा ह्येवैष एतस्मिन्नुदरमन्तरं कुरुते । अथ तस्य भयं भवति । **(तै.उ.२.७) इत्यादीनि श्रुतिवाक्यानि अभेदप्रतिपादनपराणि सन्ति ।

**नित्यो नित्यानां चेतनश्चेतनानामेको बहुनां यो विदधाति कामान् **(श्वे.उ.६.१३, कठ.उ.२.१३),  **ज्ञाज्ञौ द्वौ अजौ ईशनिशौ **(श्वे.उ.१.९),  **पृथगात्मानं प्रेरितारं च मत्वा **(श्वे.उ.१.६),  **भोक्ता भोग्यं प्रेरितारं च मत्वा **(श्वे.उ.१.१२),  **द्वा सुपर्णा सयुजा सखाया **(श्वे.उ.४.६) इत्यादीनि श्रुतिवचनानि च भेदप्रतिपादन- पराणि सन्ति ।

**एष आत्माऽपहतपाप्मा विजरो विमृत्युर्विशोको विजिघत्सोऽपिपासः सत्यकामः सत्यसंकल्पः **(छा.उ.८.१.५),  **सत्यं ज्ञानमनन्तं ब्रह्म **(तै.उ.२.१) इत्यादीनि श्रुतिवाक्यानि परब्रह्मणः सर्वत्र व्यापकत्वेऽपि नित्यनिर्दोषत्वप्रतिपादन- पराणि सन्ति । एतादृशानि श्रुतिवाक्यानि शोधकश्रुतिवाक्यानि कथ्यन्ते ।

**अन्तः प्रविष्टः शास्ता जनानां सर्वात्मा **(तै.आ.३.११),  **अन्तर्बहिश्च तत्सर्वं व्याप्य नारायणः स्थितः **(तै.आ.१०.१३.१),  **यः पृथिव्यां तिष्ठन् **(बृ.उ.३.७.७),  **य  आत्मनि तिष्ठन् **(बृ.उ.३.७.३०),  **यस्याऽक्षरं शरीरम्**,  **योऽक्षरमन्तरे सञ्चरन**्, **यमक्षरं न वेद **(सु.उ.७) इत्यादीनि अन्तर्यामिब्राह्मणपठितानि श्रुतिवाक्यानि परस्परं विरुद्धानां श्रुतिवाक्यानां विरोधपरिहारपराणि सन्ति, अतस्तानि घटकश्रुतिवाक्यानि कथ्यन्ते ।

**अद्वैतिनस्तु **अभेदप्रतिपादनपराणि श्रुतिवाक्यानि मुख्यानि, अन्यानि च गौणानीति वदन्ति । **द्वैतवादिनो **भेदप्रतिपादनपराणि श्रुतिवाक्यानि मुख्यानि,

**द्वितीयप्रकरणम्**

[[८८]]

अन्यानि गौणानीति वदन्ति । **विशिष्टाद्वैतसिद्धान्तिनस्तु **सर्वाणि श्रुतिवाक्यानि मुख्यानीति प्रतिपादयन्ति । यतो हि साक्षाद्भगवद्रूपस्य वेदस्यैकं वाक्यं गौणमन्यत् मुख्यमिति कथनमसाधु प्रतिभाति ।

यदि सर्वाणि श्रुतिवाक्यानि मुख्यानि, तर्हि श्रुतिवचनेषु विद्यमानस्य नैकविधस्य विरोधाभासस्य निराकरणं कथं भवेत् ? इति चेत् विशिष्टाद्वैतसिद्धान्ताऽभिमत- शरीरशरीरिभावप्रतिपादिकाभिः घटकश्रुतिभिः तन्निराकरणं सुकरमस्ति । तथा हि विशेष्यं स्वरूपतः स्वभावतो विशेषणाद्भिन्नमपि विशिष्टवेषेणाऽभिन्नं भवति । तथैव परं ब्रह्म स्वरूपतः स्वभावतश्चेतनाऽचेतनविशेषणाद्भिन्नमपि विशिष्टवेषेणाऽभिन्नं वर्तते ।

अमुमेवाऽर्थं स्पष्टयति भगवती श्रुतिः **तद्यथा रथस्याऽरेषु नेमिरर्पिता**,  **नाभावरा अर्पिताः **इति । (कौ.ब्रा.उ.३.६१) अस्मिन् श्रुतिवाक्ये न नाभिमात्रं रथचक्रम्, किन्तु अरनेमिविशिष्टं तद्वर्तते । अत्राऽरादिदृष्ट्या भेदस्य सत्वेऽपि समस्तरथचक्रदृष्ट्या त्वभेदोऽस्ति । एवमेवाऽत्र श्रुतिवाक्येषु बोद्धव्यम् ।

अत्राऽपरो लौकिको दृष्टान्तः **‘अयमेको देवदत्तः’ **इति वाक्यं शरीरविशिष्टं देवदत्तं बोधयति । देवदत्तशरीरे करचरणनेत्रश्रोत्रादीनि नैकान्यङ्गानि सन्ति, परन्तु शरीरात्मभूतो देवदत्तः एक एव । भेदस्तु केवलं देवदत्तशरीराऽवयवेषु, न च शरीरविशिष्टे देवदत्ते ।

एवमेव चेतनाऽचेतनविशिष्टपरब्रह्मणो विशेषणेषु भेदः, विशिष्टदृष्ट्या त्वभेदः । अन्तर्यामिब्राह्मणपठितानि श्रुतिवाक्यानि शरीरात्मभावेन भेदं चाऽभेदञ्च साधयन्ति ।

स्थूलसूक्ष्मचेतनाऽचेतनयोः परमात्मना साकं न केवलं शरीरशरीरिभावः, किन्तु स्वामिसेवकभावः, शेषशेषिभावः, व्याप्यव्यापकभावः, आधेयाऽऽधारभावः, नियाम्यनियामकभावः, परतन्त्रस्वतन्त्रभावश्चेत्यादयो नैका नित्यसिद्धाः सम्बन्धा वर्तन्ते इतीदं विशिष्टाद्वैतमतस्य हार्दमस्ति ।

शिक्षापत्र्यर्थदीपिकाटीकाभाष्ये आचार्यप्रवरैः श्रीरघुवीरजीमहाराजवर्यैः विशिष्टाद्वैतसिद्धान्तस्य निम्नोक्तः सारः सम्यक्तया संगृहीतः ।

**वियद्वायुस्तेजःसलिलमवनिश्चेति यदिदं विकाराणां या च प्रकृतिरपि यश्चेतनगणः । न चैषामेकं वा यदगुणतया स्यात्तनुतया प्रकारीभूयास्ते निखिलमपि यद्ब्रह्मण इदम् ॥**

[[८९]]

**स्वैकान्तैरखिलचिदचिद्धर्मनिचयैर्विशिष्टं ब्रह्मैकं भवति न च तत्त्वं तदधिकम् । अतो नाना नेति श्रुतिशिरसि जोघुष्यत इदं विशिष्टाद्वैतं तन्नहि गुणविभागं न सहते ॥**

(शिक्षा.१२१, टीकाभाष्यम्)

## वचनामृतग्रन्थे सृष्ट्युत्पत्तिक्रमः

भगवान् श्रीस्वामिनारायणः स्वीयवचनामृतेषु सर्वशास्त्राणां सारमुद्धृत्य सृष्ट्युत्पत्तिक्रमं सुस्पष्टतया न्यरूपयत् । श्रुतिर्वक्ति यत् **सदेव सोम्येदमग्र आसीदेकमेवाऽद्वितीयम् **(छा.उ.६.२.१),  **तदैक्षत बहुस्याम् **(छा.उ.६.२.३) इति ।

महर्षिरुद्दालकः स्वतनयं श्वेतकेतुं वदति हे सोम्य ! प्रलयवेलायां केवलम् एकोऽद्वितीयः सूक्ष्मचेतनाऽचेतनविशिष्टः परमात्मा परब्रह्मपुरुषोत्तमनारायणो नैजे दिव्यधामनि विरराज । अन्ये सर्वे जीवाः स्वस्वसंस्कारसहिता मायोदरे सुप्ता आसन् । तेषां जीवानां निःश्रेयसाय **स  ऐक्षत **अर्थात् सः परमात्मा संकल्पं कृतवान् यत् **बहुस्यामिति **चराचरविश्वं सृष्ट्वा एकाक्यहं नानारूपैः स्यामिति ।

भगवता श्रीस्वामिनारायणेन **दुर्गपुरीयप्रथमप्रकरणीये द्वादशे**,  **एकचत्वारिंशे च वचनामृते **तथाऽन्येष्वपि वचनामृतेषु सृष्ट्युत्पत्तिः सम्यङ् निरूपिता । तस्य सारांशोऽधो निर्दिष्टोऽस्ति ।

परमपुरुषः परमात्मा संसारसिसृक्षयाऽक्षरं प्रति दृष्टिं करोति तदा तस्मिन् लीनः पुरुष आविर्भवति । अत्र लीनत्वं नाम सृष्टेरुपरामरूपा प्रलयोन्मुख्यवस्था । आविर्भावो नाम सर्जनोन्मुख्यवस्था । भगवतः सिसृक्षां विज्ञायाऽऽज्ञप्तः राजसेवक इव भगवदिच्छापरिपूर्तयेऽयं पुरुषः सर्जनोन्मुखो भवति । भगवानपि सृष्टिसंकल्प- विशिष्टवेषेण प्रथममक्षरमनुप्रविश्य ततः पुरुषमनुप्रविशति । ततः पुरुषात्मना प्रकृतिं सृष्ट्यर्थं प्रेरयति । प्रकृतिपुरुषयुगलमिदं **महापुरुषः**,  **महामाया **इत्यपि कथ्यते ।

तथा च श्रुतिः **अनेन जीवेनाऽऽत्मनाऽनुप्रविश्य नामरूपे व्याकरवाणि **(छा.उ.६.३.२) इति । भगवान् सङ्कल्पते यदहं नैजयाऽन्तर्यामितया शक्त्याऽक्षरे, महापुरुषादिषु चाऽनुप्रविश्य नामरूपात्मिकां सृष्टिं वितनुयामिति । अत्र जीवशब्द आत्मपरः, न तु केवलं बद्धजीवपरः ।

प्रलयसमये गुणसाम्याऽवस्थापन्ना प्रकृतिस्तु शान्तसर इव निस्तरङ्गा भवति ।

**द्वितीयप्रकरणम्**

[[९०]]

यथा शान्ते सरस्युपलक्षेपणेन तरङ्गा उद्भवन्ति तथैव भगवतोऽनादिशक्तिरूपो महाकालस्तु सृष्टिप्रक्रियासमये प्रकृतिपुरुषयोरन्तरे सृष्टितरङ्गानुद्भावयति । सृष्टिप्रक्रियायां महाकाल उद्दीपकस्य भूमिकां निर्वहति । सृष्ट्यारम्भे महाकालः सचेष्टो भवति तदाप्रभृति कालगणनमारभ्यते । ऐदंयुगीनं विज्ञानमपीत्थमेव किञ्चित्प्रस्तौति ।

यथैकस्माद्बीजात् सहस्रबीजानि प्रकटीभवन्ति तथा महापुरुषमहामायाभ्याम् असंख्येयाः प्रधानपुरुषा उत्पद्यन्ते । एतेष्वेकैकः प्रधानपुरुष एकैकस्य ब्रह्माण्डस्य उत्पत्तिकारणं वर्तते । पक्षी यथाऽण्डं जनयति तथा प्रधानरूपप्रकृतेर्गर्भात् ब्रह्माण्डस्याऽऽदिबीजरूपं महत्तत्त्वमुत्पद्यते । इदं महत्तत्त्वमीश्वरस्याऽव्याकृतदेहो गण्यते ।

बीजादङ्कुरोत्पत्तिरिव महत्तत्त्वात् सात्त्विकराजसतामसा इति त्रिविधोऽहङ्कार उत्पद्यते । तत्पश्चात् सात्त्विकाऽहङ्कारान्मनः, इन्द्रियदेवताश्च जायन्ते । राजसाऽहङ्कारात् ज्ञानेन्द्रियपञ्चकम्, कर्मेन्द्रियपञ्चकम्, बुद्धिः, प्राणाश्चोत्पद्यन्ते । तामसाऽहङ्कारात् महाभूतपञ्चकं जायते । इमानि तत्त्वानीश्वरस्य सूत्रात्मदेह इत्युच्यते ।

पूर्वोक्तानि सर्वाणि तत्त्वानि सम्भूयेश्वरस्य वैराजदेहं सृजन्ति, यत्तु ब्रह्माण्डमित्युच्यते । एवंविधानि ब्रह्माण्डान्यनन्तानि सन्ति । शास्त्रकृद्भिराचार्यैरिमानि ब्रह्माण्डानि समुद्रतरङ्गबुद्बुदैः सहाऽतोल्यन्त । विराजो नाभिप्रदेशाद् ब्रह्मा आविर्भवति, ब्रह्मा चाऽग्रिमां सृष्टिं वितनोति ।

भगवता बादरायणेनाऽपि श्रीमद्भागवतपुराणस्य द्वितीयतृतीयस्कन्धयोरेतस्याः सृष्टिप्रक्रियायाः रुचिरं वर्णनं कृतमस्ति । मैत्रेयमहर्षिणा श्रीमद्भागवतस्य तृतीयस्कन्धे पञ्चमषष्ठाऽध्याययोस्तत्त्वदेवतास्तुतिसन्दर्भेऽयं विषयो हृदयङ्गमतया निरूपितः । यथा जवनिकायाः पृष्ठभागे स्थित्वा काचिच्छक्तिः सञ्चालयति सर्वं तन्त्रं तथा परब्रह्म परमात्मा सर्वाऽन्तर्यामितया सर्वं सञ्चालयति ।

यथा कश्चित्सार्वभौमः सम्राट् यत्किञ्चिद्विधित्सया स्वप्रधानराजपुरुषं प्रेरयति । स च प्रधानराजपुरुषः स्वाधीन्ये स्थितान् सेवकान् तत्तत्कार्यं विधातुं प्रेरयति । तथैव भगवान् पुरुषोत्तमोऽत्र जगत्सिसृक्षयाऽक्षरादिकं प्रविश्य तं प्रेरयति । अक्षरादिष्वनुप्रविष्टो भगवान् तेभ्यः सृष्टिकार्यसम्पादनसामर्थ्यं ददाति । विना भगवतोऽनुप्रवेशमक्षरब्रह्ममहापुरुषकालादयः किमपि कर्तुं नैव समर्थाः ।

**कालवृत्त्या तु मायायां गुणमय्यामधोक्षजः ।।**

[[९१]]

**पुरुषेणाऽऽत्मभूतेन वीर्यमाधत्त वीर्यवान् ॥ **(भा.पु.३.५.२६)

अस्य श्लोकस्य रहस्यमुद्धाटयता भगवता श्रीस्वामिनारायणेन प्रोक्तं वचनामृतग्रन्थे यत् **यदा अयोगोलकमग्निः प्रविशति तदा अयोगोलकस्य शैत्यं तथा श्यामवर्णत्वं विनश्यति तत्र केवलमग्निरेव स्वगुणेन प्रकाशते । एवञ्च सूर्योदये सति सर्वेषां नक्षत्राणां चन्द्रमसश्च तेजः सूर्यप्रकाशे लीनं भवति**,  **केवलं सूर्य एव प्रकाशते तथैव सृष्टेरनेकविधकार्यार्थं भगवान् येषु येष्वक्षरपुरुषादिषु अन्तर्यामिशक्त्या अनुप्रविशति**,  **तेषां तेषां तत्त्वानां प्रकाशं स्वप्रकाशे विलीनं कृत्वा स्वयमेव तेन तेन तत्त्वात्मकेन सर्वोत्कृष्टतया विराजते **इति । (पं.वच.७) अर्थात् तत्तत्तत्त्वद्वारा परब्रह्मपुरुषोत्तमनारायण एव चराऽचरविश्वं सृजति । अतः सृष्टेरसाधारणकारणं परं ब्रह्मैव, इतराण्यक्षरादीनि तत्त्वानि तु तस्य परब्रह्मणः सहकारिपरिचारकाण्येव । तेषां सहकारिकारणत्वमपि भगवदनुप्रवेशेन सम्भवति, न तु स्वतन्त्रतया ।

**इति श्रीस्वामिनारायणदर्शनसारसङ्ग्रहग्रन्थस्य प्रमेयप्रकरणं समाप्तम् ॥**

**द्वितीयप्रकरणम्**

[[९२]]

[[९३]]
