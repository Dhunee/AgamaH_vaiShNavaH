+++
title = "३ साधनप्रकरणम्"

+++

## वचनामृतग्रन्थे सप्तसाधनानि

शास्त्रीयसम्प्रदाये प्रमाणप्रमेयप्रकरणोत्तरं महत्वपूर्णं प्रकरणम्भवति **साधनप्रकरणम् **इति ।

आध्यात्मिकसाधनामार्गे प्रमाणप्रमेययोः ज्ञप्तिरावश्यक्यस्ति, परन्तु श्रेष्ठप्रमेयरूपस्य परमात्मानोऽनुग्रहप्राप्तिस्तु ततोऽपि परमाऽऽवश्यकी वर्तते । शास्त्रीयशुष्कचर्चाभिर्न किञ्चित्सिद्ध्यति, अतस्तदपेक्षया परमतत्त्वस्याऽनुभूतिः महत्त्वपूर्णा भवति ।

मानवजीवनस्य श्रेष्ठं लक्ष्यमात्यन्तिककल्याणमस्ति । इदमात्यन्तिकं निःश्रेयसं परब्रह्मपुरुषोत्तमनाराणस्य कृपाप्रसादेनैव सिद्ध्यति । इमां कृपां प्राप्तुं शास्त्राणि कतिचन साधनानि समदर्शयन् ।

श्रीमद्भागवतस्यैकादशस्कन्धे नवयोगेश्वराः महाराजं जनकं भागवतधर्मम् उपदिदिशुः । एवमेव भगवान् श्रीकृष्णोऽप्युद्धवं भगवत्कृपाप्राप्तेः साधनात्मकं भागवतधर्ममुपदिदेश । धर्मज्ञानवैराग्योपेतं भगवत एकान्तिकभावेन भजनं **भागवतधर्मः **अथवा **एकान्तिकधर्मो **निगद्यते ।

भगवान् श्रीस्वामिनारायणः शिक्षापत्र्यां धर्मज्ञानवैराग्यभक्त्याख्यानां चतुर्णां साधनानां रुचिरां व्याख्यां चकार । तद्यथा

**धर्मो ज्ञेयः सदाचारः श्रुतिस्मृत्युपपादितः ।।  माहात्म्यज्ञानयुग्भूरिस्नेहो भक्तिश्च माधवे ॥ वैराग्यं ज्ञेयमप्रीतिः श्रीकृष्णेतरवस्तुषु ।।**

**ज्ञानं च जीवमायेशरूपाणां सुष्ठु वेदनम् ॥ **(शिक्षा.१०३,१०४)

[[३]]

[[९४]]

श्रुतिस्मृतिप्रतिपादितः सदाचारस्तु **धर्मो **ज्ञेयः । भगवति मायापतौ माधवे माहात्म्यज्ञानयुग्भूरिस्नेहो **भक्तिः **कथ्यते । भगवन्तं श्रीकृष्णमतिरिच्य पदार्थाऽन्तरेष्वप्रीतिः **वैराग्यम् **इति कथ्यते । जीवेश्वरमायास्वरूपाणां याथातथ्येनाऽवबोधनं **ज्ञानम् **इतीर्यते । भगवान् श्रीस्वामिनारायणोऽपि भागवत- धर्मस्य संरक्षणपोषणप्रवर्तनहेतवेऽस्यां भुव्यवततार । भगवान् श्रीस्वामिनारायण- महाप्रभुः नैकेषु वचनामृतेष्वेतेषां धर्मज्ञानवैराग्यभक्त्याख्यानां चतुर्णां साधनानाम् अत्यन्तं मनोज्ञं निरूपणं विदधे ।

एतेषु चतुर्षु साधनेष्वपि भक्तेः प्राधान्याद्धर्मज्ञानवैराग्ययुता भक्तिरित्येवम् उल्लेखो वचनामृतेऽन्यसच्छास्त्रेषु च दृश्यते । चतुर्षु साधनेषु भक्तेर्गरीयस्त्वमस्ति । इतरत्साधनत्रयं भक्तेरङ्गभूतमस्ति ।

## साधनानां परस्परसहकारित्वम्

विभिन्नेषु भारतीयसम्प्रदायेषु क्वचिद्धर्मस्य, क्वचिज्ज्ञानस्य, क्वचिद्वैराग्यस्य, कुत्रचिच्च केवलं भक्तेः प्राधान्यं दृश्यते । भगवदनुग्रहोपलब्धिः केवलैर्धर्मज्ञान- वैराग्यैस्त्रिभिर्न सम्भवति, परन्त्वेतत्साधनत्रयोपेताया भक्त्या एव सम्भवति ।

भगवान् श्रीस्वामिनारायणो यथा विविधदर्शनधाराणां समन्वयञ्चकार तथैव धर्मादिसाधनचतुष्टयस्याऽपि समन्वयं व्यदधात् ।

अत्रैकः साधनविवेको विज्ञेयोऽस्ति । सिद्धदशायां तावन्माहात्म्यज्ञानोपेतभक्तौ इतरसाधनानां साहजिकोऽन्तर्भावो भवत्येव, परन्तु साधनदशायां चतुर्णामपि साधनानां पारस्परिक्यपेक्षा भवति ।

इमं विषयं प्रबोधयन् भगवान् श्रीस्वामिनारायणो वचनामृते कथयति यत्

**आत्यन्तिककल्याणमिच्छुर्भगवद्भक्त एकयैवाऽऽत्मनिष्ठया वा केवलया भक्त्या वैकेन वैराग्येणैवाऽथवा स्वधर्माचरणमात्रेणाऽऽत्यन्तिक- कल्याणरूपं कार्यं साधयितुं न शक्नोति**,  **अतो मुमुक्षुणा चत्वारोऽप्येते गुणाः साध्याः ।**

**यदि भक्तः केवलयाऽऽत्मनिष्ठया युतो भवति**,  **किन्तु भगवति प्रीतिर्न भवति तर्हि स भक्तो मायिकगुणान् पराजेतुं न पारयति ।**

**भक्तौ सत्यामपि विनाऽऽत्मनिष्ठां क्वचिद्देहाभिमानोद्भवतः खण्डिता सती भक्तिः सिद्धिप्रदा न भवति ।**

[[९५]]

**भक्त्यात्मनिष्ठे उभे अपि भवेताम्**,  **परन्तु यदि वैराग्यो न भवेत्**,  **तर्हि मायोद्भवेषु विषयेषु आसक्तिः स्यादेव ।**

**यदि केवलं विराग एव स्यात्**,  **किन्तु भक्त्याऽऽत्मनिष्ठे न स्याताम्**,  **तर्हि परमात्मस्वरूपस्य परमानन्दं नैव प्राप्नुयात् ।**

**ज्ञानवैराग्यभक्त्याख्यसाधनत्रयाऽभावात् केवलेन धर्मेण स्वर्गादि- सुखाऽवाप्तिर्भवेत्**,  **किन्तु मायाऽतीतम् अक्षरधाम न प्राप्यते ।**

**पूर्वोक्तसाधनत्रयस्य सत्त्वेऽपि विना धर्माऽऽचरणं यथा प्राचीरं विना पादपान् पशवः खादन्ति**,  **पादपा न च वर्धन्ते । तथैव धर्मप्राचीरं विना आत्मनिष्ठायाः**,  **भक्तेः**,  **वैराग्यस्य च वृद्धिर्न भवति **इति । (दुर्ग.प्र.वच.१९) यथा खण्डितघटाज्जलं स्रवति तथा धर्मच्युताज्जीवनाद्भक्त्यादिसद्गुणाः स्रवन्ति ।

भगवता श्रीस्वामिनारायणेन दुर्गपुरीयमध्यस्थप्रकरणीये पञ्चत्रिंशे वचनामृते साधनचतुष्टयस्य परस्परापेक्षा सम्यक्तया वर्णिता । तस्या उपसंहारं कुर्वन् कथयति भगवान् श्रीस्वामिनारायणो यत्

**भगवन्मूर्तेराश्रयो यस्याऽस्ति**,  **भगवच्चरित्राणि यो गायति**,  **शृणोति**,  **भगवन्नामस्मरणं च करोति**,  **परन्तु यदि तस्मिन् धर्माऽऽचरणं न स्यात्तर्हि पाषाणं शिरसि निधाय समुद्रपारं यियूषुरिव तथा चाण्डाल इव स विज्ञेयः । अतो धर्मभक्त्यादिसाधनचतुष्टयेनैव जीवस्याऽऽत्यन्तिकनिःश्रेयसं निश्चप्रचं भवति**,  **नाऽन्यथा **इति ।

दुर्गपत्तनीयमध्यप्रकरणीये पञ्चत्रिंशे वचनामृततरङ्गे भगवान् श्रीस्वामिनारायणो ब्रवीति यत् **भगवन्मूर्तेरुपासनेन**,  **भगवच्चरित्रश्रवणेन**,  **भगवन्नामस्मरणेन चेत्येतत्साधनत्रयेण विना केवलं धर्मं समाश्रित्य मुक्तिप्राप्तिस्तु कट्यां तुम्बोपबन्धेन समुद्रतरणमिव कष्टसाध्या विज्ञेया **इति ।

भगवान् श्रीस्वामिनारायण इत्थं भागवतधर्मस्य सर्वेषामङ्गानां समन्वयं विदधे, अयञ्च समन्वयः श्रीस्वामिनारायणीयसम्प्रदायस्य प्रमुखं वैशिष्ट्यमस्ति ।

वचनामृतस्य तथाऽन्येषां सच्छास्त्राणामभ्यासेनेदं प्रतीयते यद्धर्मादिसाधन- चतुष्टयेन सहोपासना, शरणागतिः तथा सत्सङ्ग इत्येतेषां त्रयाणां साधनानामप्यत्र संयोजनमत्यावश्यकमस्ति । एवम्प्रकारेण धर्मज्ञानवैराग्ययुतभक्तिः, उपासना, आश्रयः, सत्सङ्गश्चेत्येभिः सप्तसाधनैः परमप्रमेयरूपस्य परब्रह्मणः प्रसन्नता प्राप्यते । तथा चाऽऽत्यन्तिककल्याणसिद्धिर्लभ्यते ।

**तृतीयप्रकरणम्**

[[९६]]

## वचनामृतग्रन्थे उपासनातत्त्वम्

निःश्रेयसपथ्युपासनाया गरिष्ठं स्थानमस्ति । सम्पूर्णेऽस्मिन् शरीरे हृदयं मस्तकञ्च महत्वपूर्णमङ्गद्वयमस्ति । इतरेष्वङ्गेषु किञ्चिच्छैथिल्यं वा दोषोऽस्ति, तर्हि बहुचिन्ताविषयो नाऽपि स्यात्, किन्तु हृदयं स्तब्धं भवेदुत मस्तकं छिन्नं भवेत्, तर्हि मानवो म्रियेतैव ।

एवमेव भगवत्प्राप्तेरितराणि साधनानि न्यूनाऽधिकानि यदि भवन्ति, तर्हि नाऽस्ति चिन्ताविषयः, किन्तु हृदयसमाना भक्तिः, मस्तकसमानोपासना चेत्येतद् द्वयन्तु सुदृढं भवेत् ।

सामान्यतो लोके **भक्तिपदं **तथा **उपासनापदम् **अन्योऽन्यस्य पर्यायतया प्रयुज्येते । प्राय उपनिषदां ब्रह्मसूत्रादिसच्छास्त्राणां भाष्यकारा महान्त आचार्याः ज्ञानध्यानोपासनाशब्दान् अन्योऽन्यस्य पर्यायतया प्रायुञ्जत, भक्तिस्तु ततोऽन्यैवेति ।

भक्त्युपासनयोर्भेदं ज्ञापयता भगवता श्रीस्वामिनारायणेन वचनामृतग्रन्थेऽभाणि यत् **श्रवणकीर्तनादिनवविधया भक्त्या भगवतो भजनं ‘भक्तिः’ इत्युच्यते तथा भगवत्स्वरूपे सदा साकारभावना ‘उपासना’ इत्युच्यते । **(दुर्ग.प्र.वच.४०)

यथा लौकिके विवाहकर्मणि प्रथमं तु वरस्य रूपगुणैश्वर्यसामर्थ्यादिकं समीक्ष्य वरणं भवति तदनन्तरं वरेण सह चतुष्कृत्वः प्रदक्षिणं विधाय परिणयकरणं भवति । एवमेव **उपासना **वरणप्रक्रियाऽस्ति तथा **भक्तिः **परिणयकरणप्रक्रिया वर्तते ।

उपासनाया एकं वैशिष्ट्यमस्ति यत् उपासको येन भावेन भगवन्तमुपास्ते, स तथा भवति । मुद्गलोपनिषद्युक्तमस्ति यत् **तं यथा यथा उपासते तथैव भवति **(मु.उ.३) इति । भगवाँस्तु सर्वत्राऽन्तर्यामिशक्त्या विराजते, किन्तूपासको यदि भगवन्तमिन्द्रादिदेवत्वेन उपास्ते, तर्हि स देवलोकमाप्नुयात् । उपासको यदि भगवन्तं ब्रह्मादिदेवत्वेनोपास्ते, तर्हि स ब्रह्मादिलोकमधिगच्छति । यद्युपासको भगवन्तं वैराजनारायणत्वेन जानीयात्तर्हि वैराजलोकं गच्छेत् । भगवदुपासनं यदि प्रधानपुरुषतयाऽथवा प्रकृतिपुरुषतया करोति, तर्हि तत्तदीश्वरलोकं व्रजति । उपासको यदि निर्गुणनिराकारैकरसमयं चैतन्यं ब्रह्मेत्येवं भगवन्तं मनुते, तर्हि सः तथाविधो भवति । किन्तु यद्युपासकः परमात्मानं सर्वोपरिणम्, सर्वकारणकारणम्, सर्वावतारिणञ्च मत्त्वोपास्ते, तर्हि सोऽक्षरधाम्नि विराजमानं परब्रह्मपुरुषोत्तम- नारायणमधिगच्छति ।

[[९७]]

भगवान् श्रीकृष्णः श्रीमद्भगवद्गीतायां वदति यत् **ये यथा मां प्रपद्यन्ते ताँस्तथैव भजाम्यहम् **(भ.गी.४.११) इति । हे पार्थ ! जीवः येन भावेन मच्छरणमायाति, तेनैव भावेनाऽहं तं प्राप्नोमि । **श्रद्धामयोऽयं पुरुषो यो यच्छ्रद्धः स एव सः **(भ.गी.१७.३) इति । मनुष्यः श्रद्धामयोऽस्ति । यो मानवो यादृक् श्रद्धावान् भवति, स तादृगेव फलं प्राप्नोति ।

लोका उपासनायै देवानां चयनं स्वश्रद्धाऽनुगुणं कुर्वते । तामसश्रद्धावन्तो लोकास्तामसान् देवानुपासते, राजसीं श्रद्धां श्रिता लोका राजसान् देवानुपासते । सात्त्विकश्रद्धावन्तो लोकाः सात्त्विकदेवानुपासते । स्वोपासनानुसारं तां तां देवताञ्च प्राप्नुवन्ति । एतद्विषये भगवान् श्रीकृष्णो श्रीमद्भगवद्गीतायां वक्ति यत्

**यो यो यां यां तनुं भक्तः श्रद्धयाऽर्चितुमिच्छति ।।  तस्य तस्याऽचलां श्रद्धां तामेव विदधाम्यहम् ॥ स तया श्रद्धया युक्तस्तस्याऽऽराधनमीहते ।।**

**लभते च ततः कामान् मयैव विहितान् हि तान् ॥ **(भ.गी.७.२१,२२) लोकास्तावच्छ्रद्धया नानादेवता अर्चन्त्याराधयन्ति च । ताश्च देवताः

मच्छरीरभूताः सन्ति । तासु देवतास्वन्तर्यामिरूपेण स्थित्वाऽहं तदीयश्रद्धां सुष्ठु द्रढयामि । सुदृढया श्रद्धयोपासकस्तत्तन्नानादेवता आराधयन्ति । अन्ततो गत्वाऽहमेव तासु देवतास्वन्तर्भूयोपासकानां मनोरथान् पूरयामि ।

सर्वोपरि परमात्मा पुरुषोत्तमनारायणः स्वाऽन्तर्यामिशक्त्या सर्वदेवतासु अभिव्याप्य तिष्ठति तथा पात्रस्य तारतम्येन प्रकाशते । श्रीमद्भागवतस्य वेदस्तुतिगद्ये भगवान् श्रीकृष्णद्वैपायन उल्लिखति यत्

**स्वकृतविचित्रयोनिषु विषन्निव हेतुतया ।।  तरतमतश्चकास्त्यनलवत् स्वकृताऽनुकृतिः ॥ **(भा.पु.१०.८७.१९)

भगवान् श्रीस्वामिनारायणोऽस्य वेदस्तुतिगद्यस्य भावार्थमवगमयन् वदति यत् भगवान् पुरुषोत्तमो नानाविधासु योनिषु कारणरूपेण प्रविश्य पात्राऽनुसारं न्यूनाऽधिकभावेन स्वैश्वर्यं प्रकाशयति ।

**यथा काष्ठस्थोऽग्नि एकरूपोऽपि बृहत्काष्ठे बृहदग्निः**,  **दीर्घकाष्ठे दीर्घवह्निः**,  **कुब्जकाष्ठे कुब्जाऽग्निरिति व्यवह्रियते । तथैव पुरुषोत्तमो भगवान् येन द्वारेण यावत्कार्यं कारयितुमिच्छति**,  **स तस्मिन्पात्रे तावत्सामर्थ्ययुतस्तिष्ठति ।**

**तृतीयप्रकरणम्**

[[९८]]

**एवञ्चाऽक्षरब्रह्मणि तथा पुरुषप्रकृत्यादिषु सर्वेषु भगवान् पुरुषोत्तमः अन्तर्यामिशक्त्या विराजते**,  **परन्तु प्रविष्टपात्रतारतम्याऽनुगुणं सामर्थ्ये तारतम्यं विद्यते **इति । (दुर्ग.प्र.वच.४१)

यथा विद्युत्प्रवाहस्तु समानतया प्रवहति, किन्त्वस्मत्सविधे विद्यमानस्य विद्युद्दीपस्य यावती क्षमता भवति, तावानेव प्रकाशः प्राप्यते ।

यथा वा महत्यां जलनलिकायामस्मद्गृहं निकषैवोपसर्पन्त्यामपि यावत् अस्मद्गेहीयजलनलिकायाः क्षमत्वं भवति, तावदेव जलं नो गृहे आयाति ।

तद्वदेव यो जीवो यादृशं देवमुपास्ते, स जीवस्तस्मिन् देवे यावदैश्वर्यं सामर्थ्यञ्च भवति, तावदेवैश्वर्यं सामर्थ्यञ्च लभते । जगत्यामस्यामनभिज्ञैर्जनैः नानादेवतानाम् उपासनं क्रियते, परन्तु ज्ञानिपुरुषाः सर्वकारणकारणम्, सर्वदेवदेवम्, अनन्तैश्वर्य- सम्पन्नम्, निर्गुणं भगवन्तं पुरुषोत्तमनारायणमुपासते ।

अद्वैतिनामिव निर्गुणनिराकारब्रह्मोपासनायामपि भगवान् श्रीस्वामिनारायणः स्वाऽरुचिं दर्शयति । वचनामृते भगवान् श्रीस्वामिनारायणः प्राह

**अक्षरब्रह्मात्मकतेजोराशौ सदा दिव्यमङ्गलविग्रहवान् भगवान् श्रीपुरुषोत्तमः प्रत्यक्षतया विराजते इत्येवं दृढनिश्चयवान् भगवदुपासको भक्तो मह्यमतितरां रोचते**,  **किन्तु केवलं निराकारं तेजोराशिमेव परमतत्त्वं मन्वानस्तस्य चोपासनां कुर्वाण उपासको न मे रोचते **इति । (दुर्ग.अं.वच.३०)

सद्गुरुश्रीशतानन्दस्वामी च ब्रूते श्रीहरिवाक्यसुधासिन्धौ

**उपासना तु श्रीकृष्णे सदा साकारभावना ।।  ब्रह्मीभूतस्याऽपि भवेत् स्वस्य दृढतरान्तरे ॥ साकारनिष्ठयेदृश्या कृष्णस्यैवाऽन्तिके सदा ।।  स्थितिः सेवकधर्मेण कथितोपासना बुधैः ॥**

(श्रीहरि.त.४०.१७,१९)

**आकारो वैभवैश्वर्यं दिव्यं भगवतस्तथा ।**।  **दास्येनोपासना तस्य कार्या जीवैः सदेति च ॥**

(श्रीहरि.त.१२२.७)

भगवतः श्रीस्वामिनाराणस्य वचोऽमृतानामभ्यासेनेदं हार्दं प्रतीयते यत् परब्रह्मपुरुषोत्तमनारायणः सदा दिव्यसाकारः, सर्वोपरी, सर्वकारणकारणम्, सर्वेश्वरेश्वरः, सर्वाऽवताराऽवतारी, सर्वेशो विज्ञेय उपास्यश्च ।

[[९९]]

## उपासनाविषये पोतसमुद्रादीनामुदाहरणानि

उपासनायाः सविशेषं महिमानं बोधयन् भगवान् श्रीस्वामिनारायण आह **केचित् सिद्धदशां प्राप्ताः**,  **केचित् सार्वज्ञ्यं प्राप्ताः**,  **केचिदिन्द्रादिदेवतापदं प्राप्ता भवन्तीत्यादिरीत्याऽनन्तविधां महत्तामाप्नुवन्ति तथा परमपदञ्च लभन्ते । ते सर्वेऽपि भगवदुपासनेनैव लभन्ते**,  **किन्तु विना भगवदुपासनां न किञ्चिदपि सिद्ध्यति **इति । (दुर्ग.प्र.वच.५६)

अतोऽन्यसाधनबलं त्यक्त्वैकमात्रं भगवदुपासनाबलं धार्यम् । एवंविधो यो भक्तोऽस्ति, स तु सम्यक् जानाति यत् **ब्रह्महत्यादिमहापातककर्ताऽपि स्वदेहाऽवसानसमय**े  **‘स्वामिनारायणः’ इति षडक्षरनामस्मरणमात्रादेव सर्वपापेभ्यो मुक्त्वा ब्रह्मधामनि निवासमाप्नोति**,  **तर्हि यस्तावद्भगवदाश्रितो भवति**,  **स भगवद्धाम प्राप्नुयादित्यत्र का वा संशीतिः ? एतादृशमाहात्म्यम् अवगन्तुं भगवद्भक्तेन सत्सङ्गमद्वारा भगवदुपासनाबलं प्रतिदिनं वर्धनीयम्**

इति । (दुर्ग.प्र.वच.५६)

**यदि नदी तरणीया**,  **तर्हि तरणकुशलस्तां नदीं तरति**,  **परंतु यस्तरणं न जानाति**,  **स तु कूले एव स्थितो भवति । किन्तु यदि समुद्रस्तरणीयस्तर्हि सन्तरणज्ञाऽसन्तरणज्ञोभयेषां जनानां कृते महापोतस्याऽऽवश्यकता भवति । तथैवाऽऽत्मनिष्ठः शैत्यातपक्षुधातृष्णामानाऽपमानसुखदुःखाऽऽत्मिकां नदीं तर्तुं शक्नोति**,  **किन्तु मृत्युसमयः समुद्रसन्निभोऽस्ति**,  **तत्र तु आत्मनिष्ठस्य वाऽनात्मनिष्ठस्य इत्युभयस्य कृते भगवदुपासनारूपः पोतो नितरामपेक्ष्यत एव । अन्तकाले त्वात्मनिष्ठा अकिञ्चित्कर्येवाऽस्ति । तदर्थं भगवदुपासनं सुदृढं विधेयम् **इति । (दुर्ग.प्र.वच.६१)

वचनामृते भगवान् श्रीस्वामिनारायण उपासनामर्म प्राञ्जलतया संवेदयन्नाह भगवद्भजनं विदधतो जीवस्य दृष्टिर्यथा यथा सूक्ष्मा भवति, तथा तथा तेन परमेश्वरस्य परत्वं विज्ञायते । किञ्च भगवन्माहात्म्यमपि उत्तरोत्तरमाधिक्येन अवगम्यते ।

इमां वार्तां सारल्येनाऽवगमयितुं भगवान् श्रीस्वामिनारायणः समुद्राऽऽकाश- महातेजसां दृष्टान्तैर्निबोधयति यत् **यथा वारिधेः सलिलं पिपीलिकात आरभ्य चटकादयः पिबन्ति । एवञ्च मानवपशुघोटकगजाः पिबन्ति । तथा च**

**तृतीयप्रकरणम्**

[[१००]]

**मत्स्यमहामत्स्यमकराद्या महत्तमा जलचरजीवा यथाशरीरमुदधिजलं सेवमाना उत्तरोत्तरं वर्धमानशरीरा बलवन्तश्च भवन्ति**,  **किन्तु वरुणालयो लेशमात्रमपि न्यूनो न भवति । ते सर्वेऽपि जन्तवः स्वस्वशरीरशक्त्यनुसारेण अम्बुधेरगाधत्वमतलस्पर्शित्वमपारत्वञ्च जानन्ति । तथोपासका भक्तजना अप्युपासनाज्ञानबलाऽनुसारेण श्रीहरेरुत्तरोत्तरं परत्वं महत्त्वञ्च जानन्ति ।**

**यथा नभसि मशकाः**,  **चटकाः**,  **श्येनाः**,  **गृध्राः**,  **अनलपक्षिणः**,  **गरुडा अप्युड्डीयन्ते तथाऽपि नभस्तु पक्षिभ्योऽपारमपारमेव सन्तिष्ठते । येषां पक्षेषु प्रचुरं बलं वर्तते**,  **ते गगनस्याऽपारप्रमाणेन महिमानं विदन्ति**,  **समवगच्छन्ति च स्वीयं न्यौन्यं गगनसकाशात् **इति । (सारंग.वच.१७)

न्यूनाऽधिकोपास्तिमतां भक्तानां स्थितिं स्पष्टयन् भगवान् श्रीस्वामिनारायणः प्रवक्ति यत् **मरीच्यादिप्रजापतिसमा अल्पोपासनावन्तो भक्ता मशकसदृशा वर्तन्ते । ततोऽधिकोपासनावन्तो ब्रह्मादिसमा भक्ताश्चटकसदृशाः सन्ति । ततोऽधिकोपासनावन्तो वैराजपुरुषादिसमा भक्ताः श्येनसदृशा वर्तन्ते । ततोऽधिकोपासनावन्तः प्रधानपुरुषसन्निभा भक्ता गृध्रतुल्याः सन्ति । ततोऽधिकोपासनावन्तो मूलप्रकृतिपुरुषसन्निभा भक्ता अनलपक्षिसमा वर्तन्ते । ततोऽधिकोपासनावन्त अक्षरधामस्था अक्षरमुक्तसमा भक्तास्तु गरुडतुल्याः सन्ति **इति ।

**ते सर्वे भक्ता भगवदुपासनया यथा यथा सामर्थ्याऽऽधिक्यं प्रापुस्तथा तथा भगवन्माहात्म्यम् अधिकाऽधिकमेवाऽवागच्छन् । अपि च यथा यथा भक्ताः सामर्थ्यमवापुस्तथा तथा तेषां स्वामिसेवकभावोऽप्याधिक्येन सुदृढः समजायत **इति । (सारंग.वच.१७)

भगवान् श्रीस्वामिनारायणस्तेजोदृष्टान्तेनोपासनमर्म बोधयन्नाह

**यदा भगवन्तं भजमानो जीवरूप आसीत्**,  **तदा तस्मिन् खद्योतवत् प्रकाश आसीत् । ततो यथा यथा भगवद्भजनं कुर्वतो भक्तस्य अज्ञानाऽन्धकाररूपमविद्यात्मकाऽऽवरणं विलयं गतं तथा तथा सः प्रदीपसदृशो जातः । तदनन्तरं दीपशिखासदृशो जातः**,  **ततः सोऽग्निज्वाला- सदृशप्रकाशवान् जातः**,  **तदनन्तरं स दावानलसदृशो जातः**,  **ततः स विद्युत्तुल्यप्रकाशवान् जातः**,  **तदनन्तरं सः चन्द्रसदृशः प्रकाशवान् जातः**,  **ततः सोऽर्कतुल्यप्रकाशवान् जातः**,  **तदनन्तरं सः प्रालेयाऽग्निसदृशो जातः**,

[[१०१]]

**ततश्चाऽन्ते स महत्तेजोरूपाऽक्षरब्रह्मसदृशस्तेजस्वी जातः । इत्थं भगवद्भजनं कुर्वाणस्य प्रकाशोऽपि वृद्धिं गतः**,  **सामर्थ्यं सुखञ्च वृद्धिं गतम् **इति । (सारंग.वच.१७) उपासनामार्गविषये एतावद्विशदविवेचनमन्यत्र विरलतयैव लभ्येत ।

अस्त्यत्रेदमेकं हार्दं यत् **नैषा तर्केण मतिरापनेया **(कठ.उ.१.२.९) इति काठकीयश्रुतिन्यायेनैतादृश्युत्तमा स्थितिर्न शुष्कवादविवादेनाऽपितु भगवद्भजनेन, भगवत्कृपया, सद्गुर्वनुग्रहेण च प्राप्यते ।

## ध्येयो नारायणो हरिः

आत्यन्तिककल्याणमार्गे ध्यानोपासनयोः सर्वाधिकं महत्त्वमस्ति । अत्र ध्यानं नाम परब्रह्मपुरुषोत्तमनारायणस्य श्रीविग्रहस्य ध्यानम् । तत्त्रिविधमस्ति । साऽङ्गध्यानम्, सपार्षदध्यानम्, सलीलध्यानं चेति । साङ्गध्यानं नाम भगवतः श्रीविग्रहस्याऽऽनखशिखं ध्यानम् । सपार्षदध्यानं नाम स्वपरिचारकैर्भक्तैः साकं सदसि विराजमानस्य भगवतो ध्यानम् । सलीलध्यानं नाम विशेषाऽनुग्रहेण भुव्यवतीर्य विविधलीलाचरित्राणि कुर्वतो भगवतो ध्यानम् । एतेषु त्रिविधेष्वपि ध्यानेषु साङ्गध्यानं मुख्यम्, अन्ये द्वे मुख्यध्यानसाधने उपकारके । सपार्षदध्याने सलीलध्याने च मुख्यस्तु भगवानेव, न तत्परिचारकाः, न तु लीलासाधकानि परिकराणि ।

उपासनाशब्दो न मात्रं पूजनमर्चनं बोधयति, अपि तु माहात्म्यज्ञानपूर्वकं परमतत्त्वस्य वरत्वेन वरणीयतामपि बोधयति । कुत्रचिदुभयोर्ध्यानोपासनशब्दयोः व्यतिरेकेणाऽपि प्रयोगो दृश्यते । अत एवाऽत्र ध्येयपदेन उपास्यस्याऽपि ग्रहणं कर्तव्यम् ।

उदेत्यत्राऽयं प्रश्नो यद्भक्तैरात्यन्तिककल्याणार्थं कस्या देवताया ध्यानोपासनं विधेयम् ? इति । प्रश्नमिमं समाधातुमथर्वशीर्षोपनिषदि **कश्च ध्येयः ? **(अ.शी.उ.१) इत्यारभ्य **कारणं तु ध्येयः सर्वैश्वर्यसम्पन्नः शम्भुराकाशमध्ये **(अ.शी.उ.२) इत्येतावत्पर्यन्ताभिः श्रुतिभिः सर्वकारणकारणस्य सर्वेश्वरस्य अत एव सर्वनियन्तुः ध्यानोपासनं विहितम् ।

अस्मिन् श्रुतिवाक्ये विद्यमानः शम्भुशब्दो योगशक्त्या नारायणपर एव न त्वीशानपरः । अत सम्पूर्णेयमुपनिषत् चराचरजगत्कारणभूतसर्वैश्वर्यसम्पन्न- सर्वनियन्तृसर्वेश्वरनारायणपर एव, नेशानपर इति सम्यक्प्रतिपादितं श्रीरामानुजाचार्यवयर्णेा वेदार्थसङ्ग्रहे तथा च आचार्यप्रवररघुवीरजीमहाराजविरचिते शतानन्दस्वामिकृत-

**तृतीयप्रकरणम्**

[[१०२]]

शिक्षापत्र्यर्थदीपिकाटीकाया अष्टोत्तरशततमश्लोकस्य भाष्ये । विस्तरस्तु तत्रैव द्रष्टव्यः । श्वेताश्वतरोपनिषद्यपि **वेदाहमेतम् **इत्यादिभिर्मन्त्रैः नारायणपारम्यमेव समुद्धोषितम् ।

अनेन सिद्ध्यति यत् **परब्रह्मपुरुषोत्तमनारायण एव ध्येयः **।  न च ब्रह्मेशादयः, न चाऽक्षरब्रह्म, न चाऽक्षररूपाः नित्याः, न च ब्रह्मभावापन्नाः मुक्ताः, न वा महापुरुषादयश्च । प्रोक्तञ्च शिक्षापत्र्यां भगवता श्रीस्वामिनारायणेन

**कृष्णस्तदवताराश्च ध्येयास्तत्प्रतिमाऽपि च ।।**

**न  तु जीवा नृदेवाद्या भक्ता ब्रह्मविदोऽपि च ॥ **(शिक्षा.११५)

विष्णुपुराणे निगदितं यत् **शुभाश्रयो ध्येयः **इति । यः सकलशुभानां मङ्गलानामाश्रयः, तस्य ध्यानोपासनं कर्तव्यम्, अशुभाऽऽश्रयस्य ध्यानोपासनं न विधेयम् । कस्तावच्छुभाऽऽश्रयः ? तर्हि **भावनात्रयरहितः । **कास्तिस्रो भावनाः ? इति प्रश्नस्य समाधानं विष्णुपुराणे स्पष्टतया प्रपञ्चितम् । तद्यथा

**त्रिविधा भावना भूप विश्वमेतन्निबोधताम् ।।**

**ब्रह्माख्या कर्मसंज्ञा च तथा चैवोभयात्मिका ॥ **(वि.पु.६.७.४८)

हे राजन् ! समस्तजीवेश्वरादिचेतनसमुदायः कर्मभावनाब्रह्मभावनोभय- भावनाभिरुपनिबद्धो वर्तते ।

कर्मभावना नाम शुभाऽशुभकर्मणि निमग्नत्वम् । कर्मण्येव निमग्नाः कर्माऽधीनाः कीटपतङ्गदनुजमनुजादिभ्य आरभ्येन्द्रादिदेवतापर्यन्ता जीवाः कर्मभावनया युक्ताः सन्ति । अत एते न ध्यानोपासनयोग्याः, यतो हि ये स्वयं कर्माऽधीनास्ते कथङ्कारमुपासकं कर्मपाशान्मोचयेयुः ?

उभयभावना नाम कर्मणि निमग्नत्वे सति परब्रह्मोपासकत्वम् । वैराजनारायणादय ईश्वराः कर्मब्रह्मोभयभावनायुक्ताः सन्ति, यतो हि ते परब्रह्म- विहितनियमाऽनुसारं ब्रह्माण्डानामुत्पत्त्यादिकं प्रकुर्वन्तः सन्तः परब्रह्मोपासनमपि कुर्वन्ति । अतस्तेऽपि न सर्वश्रेष्ठतया ध्यानोपासनाऽर्हाः ।

ब्रह्मभावना नाम परब्रह्मणो ध्यानोपासनम् । अक्षरब्रह्माऽक्षरमुक्तमहापुरुषादयो ब्रह्मभावनायुक्ताः सन्ति । तेऽपि न ध्यानोपासनयोग्याः । अतः सर्वेश्वरस्य सर्वकारणकारणस्य परब्रह्मण एव ध्यानोपासनं श्रुतिस्मृत्यादिप्रमाणप्रतिपादितं न्यायसङ्गतमस्ति ।

कथयति भगवती श्रुतिः **नारायणः परं ब्रह्म आत्मा नारायणः परः **(महा.ना.उ.११.४) इति । सिद्धान्तयति भगवान् श्रीवेदव्यासो महाभारतादिषु

[[१०३]]

**आलोड्य सर्वशास्त्राणि विचार्य च पुनः पुनः ।।**

**इदमेकं सुनिष्पन्नं ध्येयो नारायणः सदा ॥ **(महा.द.१८६.११), (लिङ्ग.पु.७.११/१२), (नृसिंह पु.१७.३३)

समुद्रमन्थनप्राप्तसुधा इव सर्वशास्त्राणां सम्यगालोडनेन ‘भगवान् श्रीहरिः नारायण एव ध्यानोपासनाऽर्हः ।’ इति पीयूषं सम्प्राप्तम् ।

केचनाऽऽधुनिकाः स्वमतिकल्पितामक्षरपुरुषोत्तमोपासनां सिसाधयिषवः परब्रह्मणा साकमक्षरब्रह्मणोऽपि ध्यानोपासनं कर्तव्यमिति वदन्ति, तन्न साधु, श्रुतिस्मृत्यादिशास्त्रविरुद्धत्वात् ।

तथा हि भगवता बादरायणेन ब्रह्मसूत्रेषु, भगवता श्रीस्वामिनारायेणन वचनामृतग्रन्थे तथा श्रीमद्रामानुजाचार्यवर्येण, भगवतः श्रीस्वामिनारायणस्य समकालीनैः सम्प्रदायमर्मज्ञैर्वेदवेदान्तपारगैः सद्गुरुश्रीमुक्तानन्दस्वामि- श्रीगोपालानन्दस्वामिश्रीनित्यानन्दस्वामिप्रभृतिभिर्महापुरुषैः स्वरचितभाष्येषु परब्रह्मण एवोपासना प्रतिपादिता, नाऽक्षरब्रह्मादीनाम् ।

**अथातो ब्रह्मजिज्ञासा **इति सूत्रस्य व्याख्यानाऽवसरे प्रोक्तं पूर्वाचार्यैर्यत् अत्र ब्रह्मशब्देन स्वरूपतः स्वभावतश्च निरतिशयबृहत् निरस्तनिखिल- दोषाऽनवधिकातिशयाऽसंख्येयकल्याणगुणगणं परं ब्रह्मैवाऽभिधीयते । अतः तस्यैव जिज्ञासा अर्थादुपासना कर्तव्या, न परब्रह्मणोऽवरतत्त्वानामक्षरादीनाम् ।

वेदान्ते ‘वेदनम्, ज्ञानम्, उपासनम्, ध्यानम्’ चेत्यादयः शब्दाः पर्यायवाचकाः सन्ति, यतो ह्येकस्मिन् विषये तेषां व्यतिरेकेण प्रयोगात् ।

मुण्डकोपनिषदि परविद्यात्मकब्रह्मविद्याप्रकरणे महर्षिमङ्गिरसं प्रति विधिवत् उपसन्नेन महाशालेन शौनकेन पृष्टं **कस्मिन्नु भगवो विज्ञाते सर्वमिदं विज्ञातं भवति **(मु.उ.१.१.३) इति ।

पराविद्याऽपरनामधेयाया ब्रह्मविद्यायाः छान्दोग्योपनिषत्प्रतिपादितसद्विद्यायाश्च एकविषयकत्वं वर्तते । उभयत्राऽप्येकविज्ञानेन सर्वविज्ञानप्रतिज्ञानत्वात् । अस्य प्रश्नस्य समाधानं विदधता महर्षिणाऽङ्गिरसा परविद्यात्मिकब्रह्मविद्या समुपदिष्टा ।

**येनाऽक्षरं पुरुषं वेद सत्यं प्रोवाच तां तत्त्वतो ब्रह्मविद्याम् **(मु.उ.१.२.१३) इति । शाण्डिल्यसूत्रभाष्ये अस्या ब्रह्मविद्याया अर्थं वितन्वता सद्गुरुवर्येण श्रीनित्यानन्दस्वामिपादेन प्रोक्तम् ‘ब्रह्मणो विद्या ब्रह्मविद्या भगवदुपासनेत्यर्थः । ब्रह्मशब्देन स्वभावतो निरस्ताऽखिलदोषोऽनवधिकातिशयाऽसंख्येयकल्याणगुणगणः

**तृतीयप्रकरणम्**

[[१०४]]

श्रीपुरुषोत्तमोऽभिधीयते ।’ इति । (शाण्ड.सू.भा.१)

**अदृश्यत्वादिगुणाऽधिकरणे **(ब्र.सू.१.२.५) मुण्डकोपनिषत्पठितानि श्रुतिवाक्यान्यवलम्ब्य श्रीमद्रामानुजाचार्यवर्येण विस्तरशः प्रतिपादितं यत् ‘अत्र अक्षरं नाम परं ब्रह्म’ इति । अस्मिन्नैवाऽधिकरणे सद्गुरुणा श्रीमुक्तानन्दस्वामिवर्येण **अथ परा यया तदक्षरमधिगम्यते **(मु.उ.१.१.५) इति विषयवाक्येऽक्षरशब्देन निर्दिष्टमक्षरब्रह्म वा परब्रह्मसंज्ञो नारायणो वेति सन्देहे सति अक्षरब्रह्मेति पूर्वपक्षे प्राप्ते बहुप्रमाणपुरस्सरम् अक्षरब्रह्मोपासकानां कनीयस्त्वं परब्रह्मोपासकानां श्रेष्ठत्वञ्च प्रतिपादितम् । अतः परब्रह्मपुरुषोत्तमनारायणस्यैव उपास्यत्वं नाऽक्षरब्रह्मादिकस्य ।

अस्मिन्नेवाऽधिकरणे सद्गुरुगोपालानन्दस्वामी **‘अथ परा यया तदक्षरम् अधिगम्यते **(मु.उ.१.१.५) अस्मिन्नाथर्वणप्रकरणे योऽदृश्यत्वादिगुणकः श्रूयते सोऽक्षरशब्दाऽभिधेयः परमात्मैव न प्रधानपुरुषादिः ।’ इति प्रतिपादयति ।

**तदक्षरमधिगम्यते **(मु.उ.१.१.५),  **यद्भूतयोनिं परिपश्यन्ति धीराः **(मु.उ.१.१.६) इत्यादिविषयवाक्यान्यवलम्ब्य प्रतिपादयति सद्गुरुश्रीमुक्तानन्दस्वामी यदुपास्यतया प्राप्यं ज्ञेयं दर्शनीयञ्च सर्वकारणं परब्रह्मैव, नाऽक्षरब्रह्मादिकमिति ।

मुण्डकोपनिषदि प्रबोधिता परा विद्या एकविद्याविज्ञानेन सर्वविद्याविज्ञानाय प्रवृत्ता । अस्य समाधानं तु सद्विद्याप्रकरणन्यायेन केवलपरब्रह्मविद्याविज्ञानेन सर्वासां विद्यानां विज्ञानं भवतीत्येव साधु, नाऽक्षरब्रह्मपरब्रह्मोभयविद्याविज्ञानेन ।

परस्य ब्रह्मण एवोपासनाप्रवर्तनाय प्रवृत्तायां परविद्यायां मुण्डकोपनिषदि पठितेषु **अक्षरात् परतः परः **(मु.उ.२.१.१) इति श्रुतिवाक्यं विहायाऽन्येषु सर्वेषु श्रुतिवाक्येष्वक्षरशब्दस्य परब्रह्मपुरुषोत्तमनारायण एवाऽर्थः पूर्वाचार्यैः स्वीकृतः ।

**अक्षरात् परतः पर **इत्यत्र तु अक्षरशब्दः पूर्वाचार्यैः अव्याकृतपरो वा अव्यक्तपरो व्याख्यातोऽस्ति । अव्याकृतं नाम प्रकृतेः साऽवस्था यत्र चेतनाऽचेतनानि अविभक्तनामरूपत्वेन लीनानि सन्ति । एवंरूपादक्षरात् परः यः पुरुषः ततोऽपि परः परब्रह्मपुरुषोत्तमनारायणो वर्तते । अव्यक्ताख्यप्रकृतिपुरुषावेव शास्त्रेषु प्रधानपुरुषाविति नाम्नाऽपि प्रसिद्धौ । अव्यक्तस्य स्वरूपतोऽविनाशित्वात् तत्रोपचारेणाऽक्षरशब्दप्रयोगः कृतः ।

अमुमेवाऽर्थं विशदयन्ती भगवती श्रुतिराह **महानव्यक्ते लीयते**,  **अव्यक्तमक्षरे लीयते**,  **अक्षरं तमसि लीयते । तमः परे देवे एकीभवति । **(सु.उ.२) इति ।

[[१०५]]

उपक्रमोपसंहारानुसारं मुण्डकोपनिषदि श्रूयमाणानां श्रुतिवाक्यानामयमेव सारांशो यद्धस्तिपदे सर्वपदं समागतमिति न्यायेन एकस्यैव परब्रह्मण उपासनासिद्धौ सर्वा उपासनाः सिद्ध्यन्ति । परब्रह्मपुरुषोत्तमनारायणस्य उपासकानां कृते नाऽन्येषां केषाञ्चिदप्यक्षरादीनामुपासनाया आवश्यकताऽस्ति ।

भगवद्ध्यानोपासनयोर्माहात्म्यं प्रबोधयता भगवता श्रीस्वामिनारायणेन प्रोक्तं वचनामृतग्रन्थे यत् **अस्माभिः सर्वशास्त्राणामभ्यासो कृतस्तथा च पृथिव्यां विचरणसमये गोपालदासजीसदृशा बहवः सिद्धा दृष्टास्तेन यत्सिद्धान्तितम् अस्ति तत्कथ्यते ।**

**वयन्त्विदं जानीमो यद्भगवन्मूर्तेः ध्यानोपासनं विना आत्मदर्शनं ब्रह्मदर्शनं च नैव भवति । भगवतो ध्यानोपासनेनैव आत्मदर्शनं ब्रह्मदर्शनं भवति । यथा शतवर्षपर्यन्तं जिह्वया आकाशाऽवलेढने कृते सत्यपि क्षाराम्लादिस्वादस्याऽनुभूतिर्नैव भवति तथैव भगवन्मूर्तेः ध्यानोपासनं विना आत्मनः ब्रह्मणश्च दर्शनं नैव भवति **इति । (दुर्ग.अं.वच.३६)

एवमत्रोपासनाप्रकरणे भगवता बादरायणेन श्रीमद्रामानुजाचार्यसद्गुरु- श्रीमुक्तानन्दस्वामिसद्गुरुश्रीगोपालानन्दस्वामिप्रभृतिभिश्च परब्रह्मण एव ध्यानोपासनार्हत्वमिति स्पष्टतया प्रतिपादिते सत्यपि केचनाऽधुनिकाः यत्र तत्र सर्वत्र श्रुतिवाक्येषु विद्यमानाऽक्षरब्रह्मादिशब्दानामक्षरब्रह्मपरब्रह्मेत्युभयपरत्वं गृहीत्वा पूर्वाचार्यसंसेवितराजमार्गं परित्यज्याऽक्षरपुरुषोत्तमोपासनरूपं श्रुतिस्मृतिविरुद्धं स्वमतिकल्पितं सङ्कीर्णं मार्गमनुसर्तुं हठात्कटिबद्धाः सन्ति ।

**भगवता श्रीस्वामिनारायणेन स्वमुखोच्चारिते वचनामृतग्रन्थे अक्षरपुरुषोत्तमयोरुपासना कर्तव्या इति कुत्राऽपि नैव प्रोक्तम् ।**

अत एतादृशी उपासना नाऽस्ति वचनामृतग्रन्थसम्मता, नाऽस्ति पूर्वाचार्यसम्मता, न चाऽस्ति शास्त्रसम्मता । तथाऽपि तत्स्थापनाय क्रियमाणः भूरिप्रयासः नवनीतप्राप्तये वारिविलोडनमिव निरर्थको प्रतिभाति ।

उपासनायां भगवता पुरुषोत्तमनारायणेन साकमक्षरब्रह्मणोऽपि ग्रहणेन भगवता श्रीस्वामिनारायणेन प्रोक्तायाः श्रुतिस्मृतिशास्त्रप्रसिद्धाया एकान्तिकभक्त्याः भङ्गो भवति । एवंविधमुभयोरुपासनं न पतिव्रताधर्मरूपभक्त्यनुगुणं भवेत् । अतः केवलं परब्रह्मपुरुषोत्तमनारायण एव वरणीयः, न त्वक्षरब्रह्मादिकम् । वचनामृतादिसर्वशास्त्राणामिदमेव हार्दं प्रतिभाति । अत एव भगवता बादरायणेन

**तृतीयप्रकरणम्**

[[१०६]]

सम्यगुक्तं यत् **ध्येयो नारायणो हरिः **इति ।

**विशेषविज्ञप्तिः- **ब्रह्माऽक्षरादिशब्दा मुख्यवृत्त्या परब्रह्मपुरुषोत्तमनारायणमेव बोधयन्तीति विशेषतः प्रतिपादितं परिशिष्टे ‘ब्रह्माऽक्षरादिशब्दानां मुख्यार्थविचारप्रकरणे’ ।

## पतिव्रताभावेन भक्तिः

वेदोपनिषद्ब्रह्मसूत्रादिसच्छास्त्रेषु सर्वकारणकारणस्य परब्रह्मपुरुषोत्तम- नारायणस्यैव ध्यानोपासनयोः प्रबोधो व्यधायि । भगवान् श्रीस्वामिनारायणोऽपि **अक्षरात्परतः परः **इत्युक्तप्रकारेणाऽव्यक्तरूपप्रकृतेः परं यत्पुरुषाऽक्षरादिकं ततोऽपि परस्य परब्रह्मपुरुषोत्तमनारायणस्यैवोपासनां प्रावर्तयत् ।

वचनामृते भगवान् श्रीस्वामिनारायणो निगदति यत् **श्रीमद्रामानुजाचार्या यस्य क्षराऽक्षरयोः परस्य पुरुषोत्तमनारायणस्य निरूपणं चक्रुः**,  **तस्मिन् भगवति पुरुषोत्तमेऽस्मदीयोपासना सन्तिष्ठते **इति । (लौह.वच.१४)

भगवान् श्रीस्वामिनारायणो ब्रवीति यत् **पूर्वोक्तोऽयं प्रत्यक्षः पुरुषोत्तमो भगवान्**,  **स  त्वक्षरादीनां सर्वेषां नियन्ता**,  **ईश्वराणामीश्वरः**,  **सर्वकारण- कारणम्**,  **सर्वोपरितया वर्तमानः**,  **सर्वाऽवताराणामवतारी चाऽस्ति । युष्माभिश्च सर्वैरेकान्तिकभावेनोपास्यो वर्तते **(दुर्ग.अं.वच.३८) इति ।

इत्थं शुभाऽऽश्रयस्य सर्वकारणकारणस्य भगवतः पुरुषोत्तमनारायणस्य अनन्यभावेन ध्यानोपासनम्, भजनञ्च एकान्तिकभक्तस्य परमो धर्मः । तदेव भगवदनुग्रहप्राप्तेरात्यन्तिककल्याणस्य च साधनमस्ति ।

भगवान् श्रीस्वामिनारायणो वचनामृतग्रन्थे विषयमिमं पतिव्रतायाः स्त्रियो दृष्टान्तमाध्यमेनाऽवबोधयति । तद्यथा

**केवलं भगवत्स्वरूपे पतिव्रतास्त्रीसदृशी प्रीतिर्भक्तिरुच्यते **इति । (दुर्ग.प्र.वच.२६) **यथा पतिव्रतायाः स्त्रियो मनोवृत्तिर्निजस्वामित इतरान् दृष्ट्वा चञ्चला न भवति । सा तु स्वस्य पत्यावेव प्रीतिमति भवति तथैव भगवद्भक्तोऽपि स्वस्वामिनि भगवत्येव प्रीतिमान् भवेत्**,  **नाऽन्यत्र **इति ।

(लौह.वच.२)

**यथा भगवत्याः सीताया भगवति रामचन्द्रे नित्यनिर्दोषभावपरिपूर्णा अनन्यनिष्ठाऽऽसीत्तथैव भगवदेकान्तिकभक्तैः परब्रह्मपुरुषोत्तमनारायणस्य**

[[१०७]]

**पृथिव्यामाविर्भूतेषु अवतारेषु पतिव्रतास्त्रीतुल्या अनन्यनिष्ठा कर्तव्या । यदि भुवि भगवदवताराः साक्षान्न भवेयुस्तर्हि तस्य प्रतिमायाः ध्यानोपासनं विधेयम्**,  **किन्त्वन्यदेवतानां ध्यानोपासनं न कर्तव्यम् । तथा करणेन पातिव्रत्यधर्मस्य भङ्गो भवति । यदि कश्चिदेवं करोति चेत्तस्य भक्तिः गणिकासदृशी भवति । अन्यच्च सम्प्राप्तसिद्धाऽवस्थस्य वा समाधिनिष्ठस्य अपि साधोर्ध्यानं न विधेयम् **इति । (दुर्ग.म.वच.१९)

यथा चिरजीवी हनूमान् भगवतो रघुकुलशिरोमणेः **श्रीरामस्याऽनन्यभक्तो **वरीवर्ति । श्रीरामाऽवतारोत्तरं कतिचनाऽन्येऽपि भगवदवतारा बभूवुः, किन्तु हनूमतः पतिव्रतोपमा दृढभक्तिर्भगवति **श्रीरामे एव **विद्यतेतमाम् । **एतादृशी परानुरक्तिर्यस्य भगवद्भक्तस्य प्रत्यक्षपुरुषोत्तमनारायणेऽस्ति**,  **तस्य भक्तिः पतिव्रतोपमा इति कथ्यते **इति । (दुर्ग.अं.वच.१६)

यस्मिन्काले येषां भक्तानां येषु येष्ववतारस्वरूपेषु दृढनिष्ठा सञ्जाता, तत्तद्भक्तास्तत्तद्भगवत्स्वरूपेष्वीदृशीमेव निष्ठां दधुः । अत्र सूरदासः, मीराबाई, तुलसीदासश्चेत्यादयो भगवद्भक्ता उदाहरणरूपाः सन्ति ।

उपासनायां पुरुषोत्तमनारायणेन साकमक्षरब्रह्मादिकस्य संयोजनेन पातिव्रत्यधर्मस्य प्रच्युतिर्जायते । अक्षरब्रह्माऽक्षरादिमुक्ताश्च यावदपि महान्तो भवन्तु कामम्, तथाऽपि ते स्वामिसेवकभावेनैव पुरुषोत्तमनारायणं समुपासते ।

## पातिव्रत्यधर्मविवेकः

भगवान् श्रीस्वामिनारायणो दुर्गपुरीयाऽन्त्यप्रकरणीये षोडशतमे वचनामृते पतिव्रतानारीधर्मस्य विवेकं प्राबोधयत् । यदि पतिव्रतानार्याः सद्मनि केचिदतिथय आयान्ति, तर्हि पूर्णाऽऽदरेण सा तान् सत्करोति, स्वागतमातिथ्यञ्च विदधाति तथा स्वपत्युर्गृहशोभामेधयति ।

अत्र स्वस्वाम्यनुरक्तायाः सतीनार्या विवेकोऽयमस्ति यत्सा सर्वानाद्रियते सत्करोति च, किन्तु स्वीयं सर्वस्वं तु केवलं निजपत्युश्चरणयोरेव समर्पयति ।

उपासनायां शास्त्रसम्मतस्तरतमभावरूपस्तत्त्वविवेकोऽवश्यमस्ति, किन्तु कस्यचनाऽप्यनादरो नाऽस्ति । भगवान् श्रीस्वामिनारायण आचष्टे यत्

**पूर्वं भगवतो नैकेऽवतारा अभूवन्**,  **तेऽपि वन्द्याः पूज्याश्च सन्ति **इति ।

(दुर्ग.अं.वच.३८)

**तृतीयप्रकरणम्**

[[१०८]]

उपासनन्तु केवलं परब्रह्मपुरुषोत्तमनारायणस्यैव कर्तव्यम्, किन्तु वन्दनपूजनं तु सर्वेषां देवानां कर्तव्यम् । किञ्च केषाञ्चिदपि देवानां निन्दा कदाऽपि न कर्तव्या । भगवान् श्रीस्वामिनारायण एतद्विषये शिक्षापत्र्यां जगाद यत्

**देवतातीर्थविप्राणां साध्वीनाञ्च सतामपि ।।  वेदानाञ्च न कर्तव्या निन्दा श्रव्या न च क्वचित् ॥ दृष्ट्वा शिवालयादीनि देवागाराणि वर्त्मनि ।।  प्रणम्य तानि तद्देवदर्शनं कार्यमादरात् ॥ विष्णुः शिवो गणपतिः पार्वती च दिवाकरः ।।  एताः पूज्यतया मान्या देवताः पञ्च मामकैः ॥**

(शिक्षा.२१,२३,८४)

सनातनवैदिकहिन्दुधर्मस्येमाः पञ्च धाराः सन्ति । भगवान् श्रीस्वामिनारायण आसां पञ्चानां विष्णुशिवगणपतिपार्वतीदिवाकरोपासनधाराणामेकस्मिन् श्लोके समन्वयं व्यदधात् ।

न केवलमेतावदेव, किन्तु हिन्दुधर्मे सामञ्जस्यं संवादित्वं च संरक्षितं स्यादित्येतदर्थं भगवान् श्रीस्वामिनारायणः स्वनिर्मापितेषु देवालयेषु पञ्चायतनदेवानां वेदोक्तविधिना सादरभक्तिश्रद्धं प्रतिष्ठां कृतवान् । अद्याऽपि च नियततया तेषां देवानां यथाविधि पूजनसेवनादिकं भवति । शिक्षापत्र्यां भगवता श्रीस्वामिनारायणेन आदिष्टं यत्

**एकादशीनां सर्वासां कर्तव्यं व्रतमादरात् ।।  कृष्णजन्मदिनानां च शिवरात्रेश्च सोत्सवम् ॥ भाद्रशुक्लचतुर्थ्याञ्च कार्यं विघ्नेशपूजनम् ।।  ईषकृष्णचतुर्दश्यां कार्याऽर्चा च हनूमतः ॥ **(शिक्षा.७९,१२७)

भगवान् श्रीस्वामिनारायणो वैष्णवपरम्पराप्रवर्तक आसीत्तथापि स शिक्षापत्र्यां लिलेख यत्

**त्रिपुण्ड्ररुद्राक्षधृतिर्येषां स्यात्स्वकुलागता ।।**

**तैस्तु विप्रादिभिः क्वापि न त्याज्या सा मदाश्रितैः ॥ **(शिक्षा.४६) प्रायेण बहूनां धर्मगुरूणामयमाग्रहो भवति यदस्मदाश्रिता अस्मदीयमेव तिलकमालादिकं धरेयुः, किन्तु भगवतः श्रीस्वामिनारायणस्य वार्ता विशिष्टैवाऽस्ति । श्रीस्वामिनारायणीयदर्शने संवादितायाः सुरभिगन्धोऽनुभूयते । भगवतः

[[१०९]]

श्रीस्वामिनारायणस्य धार्मिकी भावना समुद्र इवोदारा गभीरा चाऽस्ति ।

भगवतः श्रीस्वामिनारायणस्याऽपरमप्येकं सामञ्जस्यवैशिष्ट्यं परिलक्षणीयम् अस्ति । प्राचीनकालादेव एको विवादः प्रचलति यत्कः परमदेवः ? शिव उत नारायणः ? विषयेऽस्मिन् शैववैष्णवपरम्परासु वादा विवादाश्च प्रचलन्त एव सन्ति ।

एतेषां शास्त्रार्थानामौचित्याऽनौचित्यादिविषये तत्तत्परम्पराऽवलम्बिनो विद्वांसः प्रमाणमित्येव योग्यतरं प्रतिभाति, परन्तु विषयेऽस्मिन् भगवान् श्रीस्वामिनारायणः शिक्षापत्र्यां मननीयं तथ्यमाविष्करोति यत्

**ऐकात्म्यमेव विज्ञेयं नारायणमहेशयोः ।।  उभयोर्ब्रह्मरूपेण वेदेषु प्रतिपादनात् ॥ **(शिक्षा.४७)

शिवनारायणयोरुभयोस्तादात्म्यमेव विज्ञेयम्, यतो हि वेदेषु महेशनारायणयोः ब्रह्मत्वेन प्रतिपादनं विहितमस्ति । हरिहरयोः प्रगाढस्नेहानुबन्धो विद्यते इत्येव तयोस्तादात्म्यस्य हार्दमस्ति । भगवतः श्रीस्वामिनारायणस्येयं समन्वयकारिणी दृष्टिर्वन्दनीया वर्तते । श्रीमद्भागवतरामायणादिसद्ग्रन्थेष्वपीदृशः समन्वयः समादृतोऽस्ति ।

## भगवदाऽऽश्रयमाहात्म्यम्

शास्त्रेषु भगवदाश्रयस्य महिमा भृशमगीयत । अयमेव आश्रयः ‘शरणागतिः, प्रपत्तिः’ इत्याभ्यां नामभ्यामपि प्रसिद्धोऽस्ति । श्रीमद्रामायणे पौलस्त्यो विभीषणो यदा भगवतः श्रीरामस्य शरणमागतः, तदा भगवान् श्रीरामचन्द्रस्तस्मै अभयं ददानोऽभिदधाति यत्

**सकृदेव प्रपन्नाय तवाऽस्मीति च याचते ।।**

**अभयं सर्वभूतेभ्यो ददाम्येतद् व्रतं मम ॥ **(वा.रा.६.१८.३३) एकवारमेव यः कश्चिज्जीवो मच्छरणमुपगम्य प्रार्थयते, हे भगवन् !

अद्यप्रभृत्यहं त्वदीयोऽस्मि । ‘मां स्वीकुरुतात्’ इत्येवम्प्रकारेण याचमानाय

मच्छरणमुपागताय भक्तायाऽभयं प्रयच्छामि । एतच्च मम जीवनव्रतमस्ति । भगवान् श्रीकृष्णोऽपि श्रीमद्भगवद्गीतायां कथयति यत्

**अपि चेत्सुदुराचारो भजते मामनन्यभाक् ।।**

**साधुरेव स मन्तव्यः सम्यग्व्यवसितो हि सः ॥ **(भ.गी.९.३०) यः कश्चिदतितरामनाचारी भवति तथापि यद्यनन्यभावेन मां प्रपद्यते, तर्हि स

**तृतीयप्रकरणम्**

[[११०]]

तस्मिन्नेव क्षणे सर्वपापेभ्यो विमुक्तः साधुपुरुष एवाऽवबोद्धव्यः, यतो हि स मत्प्रपत्तिरूपं दृढं निश्चयं कृतवान् ।

अनेकासु साधनास्वनुष्ठितासु सतीष्वपि मायिकगुणेभ्यो निर्मुच्य नैर्गुण्यमवाप्तुं न शक्यते, परन्तु भगवदाऽऽश्रयस्य प्राबल्येन जीवः सद्यो नैर्गुण्यमाप्नोति । भगवान् श्रीकृष्णो श्रीमद्भगवद्गीतायामाचष्टे यत्

**दैवी ह्येषा गुणमयी मम माया दुरत्यया ।।  मामेव ये प्रपद्यन्ते मायामेतां तरन्ति ते ॥ **(भ.गी.७.१४)

एषा मदीया दैवी त्रिगुणात्मिका माया निश्चयेन तरितुं सुदुष्कराऽस्ति, किन्तु मां य उपाश्रयन्ति, त इमं मदीयमायामहासागरं सारल्येन तरन्ति ।

**सर्वधर्मान् परित्यज्य मामेकं शरणं व्रज ॥**

**अहं त्वा सर्वपापेभ्यो मोक्षयिष्यामि मा शुचः ॥ **(भ.गी.१८.६६)

हे अर्जुन ! सर्वविधान् धर्मान् परित्यज्य केवलं मामेकं शरणमागच्छ । अहं त्वां सर्वकिल्बिषेभ्यो विमुक्तं विधास्यामि । शोकं मा कुरु । एवंरीत्याऽनन्यभावेन भगवच्छरणगमनम् **आश्रयणम् **इत्युच्यते ।

श्रीपाद्रामानुजाचार्य इदमेवाऽऽश्रयणं **शरणागतिः**,  **प्रपत्तिः **इत्याभ्यां पदाभ्यां व्यपदिशति । भगवता श्रीस्वामिनारायणेन वचनामृतग्रन्थे सैव शरणागतिः ‘**आश्रयशब्देन’ **उक्ता ।

भगवान् श्रीस्वामिनारायणो दुर्गपुरीयप्रथमप्रकरणीये त्रयस्त्रिंशे वचनामृते आश्रयस्वरूपं तद्भेदाँश्च समुपदिष्टवान्, यस्य च सारोऽधोनिर्दिष्टरीत्याऽस्ति ।

दुर्गपुरे सत्सदसि सद्गुरुः श्रीमुक्तानन्दस्वामी भगवन्तं श्रीस्वामिनारायणम् अप्राक्षीत् हे भगवन् ! भगवत्प्रीत्यै भूरिशः साधनानि शास्त्रेषूक्तानि सन्ति, किन्तु तत्राऽपि एकं किं वा बलीयः साधनमस्ति ? येनैकेन साधनेनाऽनुष्ठितेन यथा भगवान् सम्प्रसीदेत्तथा नैकैः साधनान्तरैः कृतैरपि न प्रसीदेत् ?

मुक्तानन्दमुनेः प्रश्नस्य समाधानमभिदधानः श्रीहरिर्न्यगादीत् यत् हे मुक्तमुने ! भगवत्प्रसन्नताप्राप्तये भगवतोऽतिदृढ आश्रय एव सर्वसाधनेषु बलीयः साधनमस्ति । किञ्च स आश्रयोऽतिदृढतरः स्यात् । तस्मिन्नाऽऽश्रये लेशमात्रमपि शैथिल्यं वौदासीन्यं न भवेत् ।

स चाऽयं भगवदाश्रयस्त्रिविधो भवति । मूढभावेन आश्रयः, स्नेहेन आश्रयः, ज्ञानेन आश्रयश्चेति । एतावदुक्त्वा भगवान् श्रीधर्मनन्दनोऽतिकारुण्यादाश्रयस्य त्रीन्

[[१११]]

भेदान् विस्तरेणाऽवेदयत् । ते तु दुर्गपुरीयप्रथमप्रकरणस्य त्रयस्त्रिंशद्वचनामृतात् अवगन्तव्याः ।

भगवदाश्रयस्य विशेषेण महिमानमवबोधयता भगवता श्रीस्वामिनारायणेन इदमभ्यधायि यत् **यस्य भक्तस्य हृदये एतादृशो दृढ आश्रयः स्यात्**,  **स तु न कदाचिदपि ज्ञात्वाऽशुभं कृत्यं कुर्यात्**,  **किन्तु यदि कदाचिदशुभ- देशकालादियोगेन सोऽयोग्यं कृत्यमाचरेत् तथाऽपि स निःश्रेयसाऽध्वनः च्युतो नैव भवति**,  **अतो भगवतो दृढाऽऽश्रयसन्निभो निर्विघ्नोऽन्यो मार्गो न कश्चिदप्यस्ति मायासन्तरणाय **इति । (दुर्ग.म.वच.१३)

**प्रत्यक्षभगवत्स्वरूपे मायिकत्वस्य लेशोऽपि नाऽस्ति । भगवाँस्तु सर्वात्मना मायिकान् त्रीन् गुणान् अतीतोऽस्ति इत्येवं भगवतो दृढीयान्निश्चयो यस्य पुंसो हृदये स्यात्**,  **स तु मायामुतीर्ण एवाऽवगन्तव्यः **इति । (वृत्ता.वच.५)

**यद्यपि भगवद्भक्ते मायाकार्यं भवेन्नाम तथाऽपि स स्वेन भजनीयम् उपास्यं प्रत्यक्षप्रमाणं भगवन्तं श्रीवासुदेवं मायातीतं निर्गुणं जानाति**,  **अतः स भक्तोऽपि मायातीतो निर्गुण एवाऽवबोद्धव्यः **इति । (वृत्ता.वच.५)

यथा गोपीषु मायाकृतगुणभाव आसीत्, परन्तु निर्गुणस्य भगवतः श्रीकृष्णस्य समाश्रयणात्सर्वा गोप्यो निर्गुणत्वमाप्नुवन् । अयि ! भगवत्सम्बन्धेन पूतनाकंसादयः असुरा अपि मायात उद्धृताः सन्तो निर्गुणा अभूवन्, तर्हि का कथा भगवद्भक्तानाम् ?

भगवतः श्रीस्वामिनारायणस्य समाश्रयबलेन सहस्रशो नरनार्यो निर्गुणं दिव्यं सच्चिदानन्दमयमक्षरधाम लेभिरे । सद्गुरुः श्रीनिष्कुलानन्दस्वामी हरिबलगीतायां श्रीहरेराश्रयस्य प्राबल्यं कीदृशं भवति ? इति सम्यङ् न्यरूपयत् ।

भगवदाश्रयस्य बलमालम्ब्य साधकः प्रमादी वाऽलसो न स्यादित्येतदर्थं भगवान् श्रीस्वामिनाराणः सारङ्गपुरीये एकादशतमे वचनामृततरङ्गे पुरुषप्रयत्नेन कियत्यवाप्तिर्भवति ? तथा परमेश्वराऽनुग्रहेण कियत्युपलब्धिर्भवति ? इत्यस्मिन् सन्दर्भे यथायथं निरूपणं चकार । तत्तु ततोऽवगन्तव्यम् ।

## सर्वसाधनमूलस्तु सत्सङ्गः

भगवत्प्राप्त्युपायसाधनेषु सत्सङ्गस्याऽतितरां महत्ताऽस्ति । सतां सङ्ग इति सत्सङ्गः । सङ्गो नाम प्रीतिः, अनुरागः, आसक्तिः, आत्मबुद्धिश्चेति । सद्गुरुणा श्रीशतानन्दस्वामिवर्येण श्रीमत्सत्सङ्गिजीवने सत्सङ्गः पञ्चधा प्रोक्तः ।

**तृतीयप्रकरणम्**

[[११२]]

सत्यस्य परमात्मनः सङ्गो नाम भगवतोऽनुरागपूर्वकमाराधनम् । सत्यस्यात्मनः सङ्गो नाम ‘अहं ब्रह्माऽस्मि’ इति विशुद्धात्मबुद्धेरनुसन्धानम् । सतां सच्छास्त्राणां सङ्गो नाम प्रीतिपूर्वकं शास्त्रस्वाध्यायः । सतां सत्पुरुषाणां सङ्गो नाम सतां मुखसरोजान्निःसृताया भगवत्कथायाः परमाऽनुरागेण श्रद्धया च श्रवणं तथा च आत्मबुद्धिपूर्वकं मनोवाक्कर्मभिः सतां सेवनम् । सतः सदाचरणस्य सङ्गो नाम प्रेम्णा सदाचारस्य अनुशीलनम् ।

पूर्वोक्तेषु सत्सङ्गस्य सर्वप्रकारेष्वपि भगवत ऐकान्तिकसत्पुरुषैस्सह स्नेहयुक् सङ्गमस्तु श्रेष्ठोऽस्ति, यतो हि सत्पुरुषाणां सङ्गमेनैव हि शास्त्राणां रहस्यं विज्ञायते, आत्मज्ञानं प्राप्यते, परमात्मनि चाऽनितरसाधारणप्रीतिस्तथा सदाऽऽचरणे रतिश्च जायते ।

भगवती श्रुतिर्वक्ति यत् **आचार्यवान् पुरुषो वेद **(छा.उ.६.१४.२) इति । श्रोत्रियस्य ब्रह्मनिष्ठस्य सद्गुरोः समागमेन ब्रह्मज्ञानं प्राप्यते । धर्मज्ञानभक्ति- वैराग्योपासनाऽऽश्रयादीनि सर्वसाधनानि सत्सङ्गेन सिद्ध्यन्तितमाम् । अतो भगवान् श्रीस्वामिनारायणो वचनामृतग्रन्थे सत्सङ्गस्य श्रेष्ठसाधनत्वमुररीकृतवान् ।

मोक्षद्वारं कथङ्कारमनावृतम्भवेत् ? इत्यस्य प्रश्नस्य समाधानं कुर्वता भगवता श्रीस्वामिनारायणेन निगदितं यत् स्वधर्मज्ञानवैराग्यमाहात्म्यज्ञानसहितां भगवद्भक्तिं च संश्रिता ये भगवदैकान्तिकसत्पुरुषाः, तेषां सङ्गमाद्भागवतधर्मः सम्पुष्टो भवति । किञ्च तेषां सत्पुरुषाणां प्रसङ्गेन जीवस्य कृते मोक्षद्वारमपावृतं भवति । तदुक्तञ्च भगवता कपिलदेवेन मातरं देवहूतिं प्रति

**प्रसङ्गमजरं पाशमात्मनः कवयो विदुः ।।**

**स एव साधुषु कृतो मोक्षद्वारमपावृतम् ॥ **(भा.पु.३.२५.२०) **यथा जीवः पुत्रवित्तगृहादिषु दृढतया समासक्तोऽस्ति**,  **तादृश एव**

**प्रसङ्गो यदि भगवत ऐकान्तिकसत्सु कृतः स्यात् तर्हि जीवात्मनः कृते मोक्षद्वारमपावृतं भवति **इति । (दुर्ग.प्र.वच.५४)

श्रीमद्भागवतपुराणस्यैकादशस्कन्धस्य द्वादशाऽध्याये सर्वसाधनेषु सत्सङ्गस्यैव वरीयस्त्वं बोधयता भगवता श्रीकृष्णेन स्वप्रियसखायं महाभागवतमुद्धवं प्रति प्रोक्तं यत्

**न  मां रोधयति योगो न सांख्यं धर्म एव च ।।  न  स्वाध्यायस्तपस्त्यागो नेष्टापूर्तं न दक्षिणा ॥**

[[११३]]

**व्रतानि यज्ञश्छन्दांसि तीर्थानि नियमा यमाः ।।  यथावरुन्धे सत्सङ्गः सर्वसङ्गापहो हि माम् ॥ सत्सङ्गेन हि दैतेया यातुधाना मृगाः खगाः ।।  गन्धर्वाप्सरसो नागाः सिद्धाश्चारणगुह्यकाः ॥ विद्याधरा मनुष्येषु वैश्याः शूद्राः स्त्रियोऽन्त्यजाः ।।  रजस्तमःप्रकृतयस्तस्मिँस्तस्मिन् युगेऽनघ ॥ बहवो मत्पदं प्राप्तास्त्वाष्ट्रकायाधवादयः ।।  वृषपर्वा बलिर्बाणो मयश्चाथ विभीषणः ॥ सुग्रीवो हनुमानृक्षो गजो गृध्रो वणिक्पथः ।।  व्याधः कुब्जा व्रजे गोप्यो यज्ञपत्न्यस्तथाऽपरे ॥ ते नाधीतश्रुतिगणा नोपासितमहत्तमाः ।।  अव्रतातप्ततपसः सत्सङ्गान्मामुपागताः ॥**

(भा.पु.११.१२.१ तः ७)

भगवान् श्रीस्वामिनारायणोऽपि वचनामृतग्रन्थेऽसकृत् सत्सङ्गस्य महिमानं जगौ । तद्यथा

**साधुसङ्गमः सदा विधेयः**,  **कुसङ्गस्तु कदाचनाऽपि न कार्यः । यदा जीवः कुसङ्गं परित्यज्य साधुसङ्गं विदधाति तदा देहेऽहन्ता**,  **दैहिकेषु ममता च नाशमायाति । किञ्च भगवत्यतितरां स्नेहो वर्धते**,  **भगवदितरविषयेषु विरक्तिर्जायते **इति । (दुर्ग.प्र.वच.८)

**सत्पुरुषाणां प्रसङ्ग एव परमेश्वरे द्रढीयस्याः प्रीतेर्बीजं वर्तते **इति ।

(दुर्ग.प्र.वच.४४)

जीवस्य हृदि बहिश्च सत्सङ्गकुसङ्गयोर्द्वन्द्वं सन्ततं प्रचलति । तस्मिन् द्वन्द्वे कथं विजयोऽधिगन्तव्यः ? इत्यत्रोपायं दर्शयता भगवता श्रीस्वामिनारायणेनाऽभिहितं यत्

कुसङ्गिनो द्वेधा भवन्ति । **अन्तःकरणस्थाः कुसङ्गिनः**,  **बाह्यकुसङ्गिनश्च **इति । अन्तःकरणे विद्यमानाः कामक्रोधलोभादय अन्तःकरणस्थाः कुसङ्गिनः सन्ति । राजसतामसाऽऽहारविहाराऽऽदयः, असत्पुरुषाश्च बाह्यकुसङ्गिनः सन्ति । एवमेव सत्सङ्गिनोऽपि द्वेधा भवन्ति । **अन्तःकरणस्थाः सत्सङ्गिनः**,  **बाह्यसत्सङ्गिनश्चेति **।  अन्तःकरणे विद्यमाना दयाक्षमाधैर्यादय अन्तःकरणस्थाः सत्सङ्गिनः सन्ति । सात्त्विकाऽऽहारविहाराऽऽदयः, सत्पुरुषाः, सच्छास्त्रश्रवणादयश्च

**तृतीयप्रकरणम्**

[[११४]]

बाह्यसत्सङ्गिनः सन्ति ।

**अन्तःकरणस्थानां कुसङ्गिनां बाह्यकुसङ्गिसङ्गेन पोषणं तथा तेषां बलस्य वृद्धिर्भवति । एवमेव अन्तःकरणस्थानां सतामपि बाह्यसतां सङ्गेन पोषणं तथा तेषां बलस्य वृद्धिर्भवति । अतो बाह्यानामसतां सङ्गं त्यक्त्वा**,  **बाह्यानां सतामेव सङ्गमो यदि क्रियेत**,  **तर्ह्यन्तःस्थानामसतां बलक्षयः**,  **अन्तःस्थानां सतां बलवृद्धिश्च स्यात् **इति । (दुर्ग.प्र.वच.७०)

यद्यपि दैहिकभावान्मुक्त्वा ब्रह्मप्राप्तिः कठिना वर्तते तथापि भगवान् श्रीस्वामिनारायणस्तस्याः सौलभ्यं वदन्नाह **विशुद्धभावेन यदि जीवः सत्सङ्गमं विधत्ते**,  **तर्हि तस्याऽन्तःकरणे न कश्चिदपि दोषस्तिष्ठेत् तथा च स देहस्थितोऽपि ब्रह्मरूपो भवति **इति । (सारंग.वच.९)

जीवस्य हृदये कल्याणकारिणो गुणाः कथमाविर्भवेयुः ? इत्यस्योपायं बोधयन् भगवान् श्रीस्वामिनारायणः स्वाश्रितानूचे यत् **यः श्रद्धावान् पुरुषः स्यात्**,  **स यदि सत्समागमं लभेत तथा तद्वचने श्रद्धावान् भवेत्**,  **तर्हि स्वधर्मज्ञान-वैराग्यभक्त्यादयः कल्याणकारिणो गुणास्तस्य हृदये शीघ्रमाविर्भवन्ति । तथा च कामक्रोधादयो विकाराः सर्वशो भस्मसाद्भवन्ति **इति । (सारंग.वच.१८)

**त्रिंशल्लक्षणोपेतस्य सत्पुरुषस्य सङ्गमं यदि जीवो मनःकर्मवचोभिः कुर्वीत**,  **तर्हि यावन्ति कल्याणकृत्साधनानि सन्ति**,  **तानि सर्वाण्यपि तं सत्पुरुषसमागमकर्तारं समाविशन्ति **इति । (वृत्ता.वच.४)

सामान्यतयाऽऽत्मपरमात्मदर्शनं दुर्लभं मन्यते, किन्तु यदि भगवत ऐकान्तिकसत्पुरुषे द्रढीयसी प्रीतिर्जायेत, तर्हि भगवद्दर्शनमतीव सुलभं स्यात् । भगवान् श्रीस्वामिनारायणोऽस्मिन् विषये वदति यत्

**सत्पुरुषेषु द्रढीयसी प्रीतिरेवाऽऽत्मदर्शनस्य साधनमस्ति तथा सत्पुरुषमहिमाऽवगमस्याऽपि तदेव साधनमस्ति । किञ्च परमेश्वरस्य साक्षाद्दर्शनस्याऽपि सत्पुरुषानुरक्तिरेव साधनमस्ति **इति । (वृत्ता.वच.११)

सङ्गशुद्धिं प्रदर्शयता भगवता श्रीस्वामिनारायणेन स्वीयवचनामृतेषु शिक्षापत्र्यां च कः साधुपुरुषः ? कश्चाऽसाधुपुरुषः ? कः सारः ? कश्चाऽसारः ? कीदृशस्य सतः सङ्गो विधेयः ? कीदृशस्य च सङ्गो न कार्यः ? कस्य मुखाद्भगवद्वार्ता श्रव्या ? कस्य मुखान्न श्रव्या ? इत्ययं विवेको बहुधा प्रबोधितोऽस्ति ।

[[११५]]

**भक्तिं वा ज्ञानमालम्ब्य स्त्रीद्रव्यरसलोलुभाः ।।  पापे प्रवर्तमानाः स्युः कार्यस्तेषां न सङ्गमः ॥ **(शिक्षा.२८)

अस्याऽयमाशयो यत् भक्तेर्वा ज्ञानस्याऽवलम्बनं विधाय स्त्रीद्रव्यरसा- स्वादादिसांसारिकविषयेषु लोलुपास्सन्तो ये पापे प्रवर्तन्ते, तेषां साधुब्रुवाणां समागमः कदापि न कार्यः ।

**कृष्णभक्तेः स्वधर्माद्वा पतनं यस्य वाक्यतः ।।  स्यात्तन्मुखान्न वै श्रव्याः कथावार्ताश्च वा प्रभोः ॥ **(शिक्षा.२५)

यस्य वचनश्रवणेन भगवतः श्रीकृष्णस्य भक्तेः स्वधर्माऽऽचरणाच्चाऽधःपतनं स्यात्, तस्य मुखात् कदाचनाऽपि भगवत्कथावार्तायाः श्रवणं नैव कार्यम् ।

वचनामृते भगवान् श्रीस्वामिनारायणो ब्रवीति यत् **सङ्गोऽपि भगवद्भक्तस्य पञ्चवर्तमानोपेतस्य ब्रह्मविदः साधोः कर्तव्यः**,  **येन हरिभक्तस्य हृदये परमेश्वरभक्तिबलमतिशयेन वर्धेत **इति । (दुर्ग.प्र.वच.२९)

सङ्गमः कथं विधेयः ? इत्येतज्ज्ञापयता भगवता श्रीस्वामिनारायणेन अभ्यधायि यत्

**निश्छद्मतया सतां सङ्गमनं यदि जीवः कुर्यात् तथा भगवत्कथावार्तां मनसि सन्धार्य सञ्चिन्तयेत्**,  **तर्हि मलिनमानससङ्कल्पा विलयं यान्ति । अतः सत्सङ्गस्य प्रतापोऽतिशयेन महानस्ति । सत्सङ्गसमानं साधनमन्यन्न हि किञ्चिदस्ति**,  **यतो हि साधनान्तरैर्या मानससङ्कल्पविकल्पनिवृत्तिर्न भवति**,  **सा निवृत्तिः सत्सङ्गभूरिप्रथितप्रतापात् सिद्ध्यति **इति । (दुर्ग.प्र.वच.३०)

## भगवान् कृपासाध्यो वा साधनसाध्यः ?

मुमुक्षुभिरेकः साधनविवेकोऽवश्यमभ्युपगन्तव्यो यत् यदि कश्चनैवं मन्वीत ‘अहं धर्मज्ञानादिसाधनैः परमात्मानं लब्धुं समर्थोऽस्मि’ तर्हि तत्त्वशक्यमेव । भगवाननुग्रहसाध्योऽस्ति, न तु साधनसाध्यः ।

साधनानि चित्तशुद्ध्यर्थं परमात्मप्रसादाऽवाप्त्यर्थञ्च विद्यन्ते । साधनैः प्रसन्नः परमात्मैव जीवाय श्रेयो ददाति । अतः साधकेन भगवदनुग्रहस्य बलं सन्धार्यम्, न तु साधनानाम् ।

सन्दर्भेऽस्मिन् दुर्गपत्तनीयमध्यस्थप्रकरणीये षट्षष्टितमे वचोऽमृते भगवता श्रीस्वामिनारायणेन कृताया वार्तायाः सारोऽधोनिर्दिष्टरीत्याऽस्ति ।

**तृतीयप्रकरणम्**

[[११६]]

एकदा भगवान् श्रीस्वामिनारायणो दुर्गपुरे उत्तमनृपस्य दुर्गे सभां कृत्वा विराजमान आस्ते स्म । तस्यां सदसि निषण्णं विद्वल्ललामभूतं नित्यानन्दस्वामिनं भगवान् श्रीस्वामिनारायणः प्रपच्छ ‘हे मुने ! भगवत्प्राप्तिरेकेन साधनेन भवत्युत भूरिसाधनैः ?’, ‘हे मुने ! यदि भवान् उत्तरं दद्यात् यद्धर्मज्ञानवैराग्यभक्त्याख्य- साधनचतुष्टयेन भगवत्प्राप्तिर्भवति, तर्हि केवलेन भगवदाश्रयणेनैव आत्यन्तिकश्रेयः अधिगम्यते इत्येतादृशस्य शास्त्रसम्मतस्य अनन्यभावस्य निर्धारणमेव अपास्तं स्यात् ।’

किञ्चाऽस्य प्रश्नस्य समाधानार्थं यद्येवमुच्येत यत्साक्षाद्भगवदाश्रयणेनैव आत्यन्तिकश्रेयः सम्पद्यते, तर्हि धर्मज्ञानविरागभक्तीनां चतुर्ण्णां साधनानां निरर्थकत्वमापद्येत । तर्हि किमत्राऽभ्युपपत्तव्यम् ?

प्रश्नस्याऽस्य समाधानार्थं श्रीनित्यानन्दमुनिर्बहुधा प्रायतत, किन्तु तदुत्तरं न समाहितमित्यतः स्वयमेव भगवान् श्रीस्वामिनारायणः समाधानं कुर्वन्नाह **आत्यन्तिकश्रेयस्तु केवलं साक्षाद्भगवत्समाश्रयणादेव सम्पद्यते**,  **किन्तु धर्मज्ञानादिसाधनानि तु भगवत्प्रीतये भवन्ति **इति ।

## भगवत्सेवारूपश्चरमः पुरुषार्थः

मानवजीवनं धर्माऽर्थकाममोक्षाऽऽख्यानां चतुर्विधानां पुरुषार्थानां सिद्ध्यर्थमस्ति । तेषु चतुर्विधपुरुषार्थेषु वरीयश्चरमञ्च लक्ष्यमस्ति मोक्षप्राप्तिः ।

स एव मोक्षः **‘आत्यन्तिकं कल्याणम्’**,  **‘आत्यन्तिकं श्रेयः’ **इत्यादिभिः नामभिरपि व्यवह्रियते । धर्मभक्त्यादिसप्तसाधनैः प्रसन्नो भगवान् स्वैकान्तिकभक्तेभ्य आत्यन्तिकश्रेयः प्रददाति ।

श्रेयो नाम कल्याणम् । श्रेयांसि नैकविधानि भवन्ति । इह लोकेऽनेकधा सौख्याऽवाप्तिः **कल्याणम् **इत्युच्यते । स्वर्गादिषु इन्द्रादिदेवलोकसौख्याऽवाप्तिरपि कल्याणमुच्यते । परन्त्विमानि कल्याणानि नैव शाश्वतानि । एभिः कल्याणैः जन्ममरणचक्रभ्रमणं नैव निवर्तते ।

मोक्षस्वरूपविषये विविधानि मतानि सन्ति । मरणं मोक्ष इति **चार्वाकाः । **तैलाऽभावे दीपोपशमनवत् कर्मवासनाक्षयेऽविरतं प्रसरन्त्याः क्षणभङ्गस्वभावायाः ज्ञानधारायाः समाप्तिरूपो निर्वाणमयो मोक्ष इति **शून्यवादिनः सौगताः । **समग्रवासानाविरामे सति केवलं विशुद्धज्ञानधारारूपेणाऽवस्थानं मोक्ष इति **विज्ञानवादिनः सौगताः । **मध्यमपरिमाणस्याऽऽत्मनः सकलकर्मक्षयो मोक्ष इति

[[११७]]

**आर्हताः ।**

सृष्टिप्रपञ्चेन सह विद्यमानस्य सम्बन्धस्य विलयो मोक्ष इति **मीमांसकाः **।  सकलविशेषगुणोच्छिन्ना आकाशसदृशी स्थितिर्मोक्ष इति **नैयायिकाः **।  सैव मुक्तिः आनन्दाऽनुभूतिविशिष्टा भवतीति **अक्षपादमुनिः **।  अदृष्टाऽभावे शरीरस्य विलक्षणसंयोगाऽभाव अर्थात् न पुनर्जननमरणादिकं मोक्ष इति **कणादमुनिः **।  प्रकृतिपुरुषयोर्विज्ञानेन प्रकृतेस्तत्कार्याणां च सर्वथा निवृत्तिर्मोक्ष इति **सांख्याः **।  विगतसजातीयविजातीयस्वगतभेदशून्यनिर्विशेषब्रह्मभावाऽवाप्तिर्मोक्ष इति **अद्वैतवेदान्तिनः **।

केवलं साधनबलेन प्राप्ता स्वात्मसुखरूपा मुक्तिः **कैवल्यमुक्तिः । **कैवल्यमुक्तेः स्वरूपं वर्णयन् कथयति यतीन्द्रमतदीपिकाकारः यत् **कैवल्यं नाम ज्ञानयोगात् प्रकृतिवियुक्तस्वात्मानुभवरूपम् । सोऽनुभवोऽर्चिरादिमार्गेण परमपदं गतवतः एव क्वचित्कोणे पतित्यक्तपत्नीन्यायेन भगवदनुभव- व्यतिरिक्तस्वात्माऽनुभव इत्याहुः । **(य.दी.८)

शास्त्रेषु परमश्रेय इत्यर्थे ‘स्वस्वरूपाऽविर्भावः’ इति शब्दः श्रूयते । तथा हि

**अस्माच्छरीरात्समुत्थाय परं ज्योतिरुपसंपद्य स्वेन रूपेणाभिनिष्पद्यते**

(छा.उ.८.१२.२, छा.उ.८.३.४) इति । अस्माद्देहाद्विमुक्त आत्मा परंज्योतिर्मयेन परमात्मना सह सेवकभावेन संयुज्य स्वीये शश्वद्ब्रह्मभावे रंरम्यत इति ।

ननु किन्नाम स्वरूपाऽऽर्विभावः ? तर्हि न केवलं नित्यशुद्धबुद्धमुक्त- स्वभावब्रह्मभावाऽऽप्तिः, किन्तु ‘ब्रह्माऽहं कृष्णदासोऽस्मि’ इत्येवम्प्रकारेण भगवद्दासभावेनाऽवस्थितिरेव स्वरूपाऽऽविर्भावः । परब्रह्मणः सेवकत्वं सर्वेषामात्मनां नाऽऽगन्तुकम् अपि तु नित्यसिद्धं वर्तते, अतो ब्रह्मरूपेण परब्रह्मणः सेवकत्वमेव वस्तुतः स्वरूपाऽऽर्विभावोऽस्ति ।

अयमेव स्वामिसेवकभावः शेषशेषिभावोऽपि कथ्यते । संसारदशायामविद्यया संकुचितधर्मभूतज्ञानवशात् विस्मृतोऽयं स्वामिसेवकभावः । भगवत्कृपया मुक्तिदशायां स एव पुनराविर्भवति ‘ब्रह्माऽहं कृष्णदासोऽस्मि’ इत्येवंरूपेण । ब्रह्मसूत्रस्य चतुर्थाऽध्याये मुक्तिपादे श्रीमद्रामानुजाचार्यवर्येणाऽयं विषयः स्पष्टतयोपवर्णितः ।

परमतत्त्वमधिगतानां वैष्णवाचार्याणां मते ब्रह्मभावाऽवाप्तिरेव मुक्तिर्नास्ति । ब्रह्मभावस्तु परब्रह्मप्राप्तेः साधनमस्ति । यथा आकरान्मूल्यवान् हीरकः सम्प्राप्यते,

**तृतीयप्रकरणम्**

[[११८]]

तदनन्तरं तस्य रजोमालिन्यदूरीकरणात्सः हीरकः प्रोज्ज्वलत्वं प्राप्नोति ।

हीरकस्य प्रोज्ज्वलस्वरूपमत्यन्तं मनोहरं भवति, परंतु स एव हीरको यदि कस्मिँश्चिदलङ्कारे प्रोत्येत, तर्हि तच्छोभा ततोऽपि अतितरां वर्धते । तथैव ब्रह्मभावाऽवाप्तिर्वस्तुतो वरीयसी तथाऽपि ब्रह्मभावाऽवाप्तेरनन्तरं परब्रह्मचरण- नलिनयोः संसेवनं तु ततोऽप्यत्यन्तं वरीयो गरीयश्चाऽस्ति ।

मुनिवर्यस्य निर्गुणब्रह्मनिष्ठस्य शुकदेवस्याऽऽख्यानमत्र प्रमाणम् । तदुक्तं श्रीमद्भागवते भगवता वेदव्यासेन

**परिनिष्ठितोऽपि नैर्गुण्ये उत्तमश्लोकलीलया ।।  गृहीतचेता राजर्षे आख्यानं यदधीतवान् ॥ **(भा.पु.२.१.९)

महायशाः शुकदेवमुनिर्ब्रह्मणि परिनिष्ठितोऽप्युत्तमश्लोकस्य भगवतः श्रीकृष्णस्य लीलया हठात् गृहीतचेताः सन् ब्रह्मसमाधिं परित्यज्य भगवल्लीलाग्रन्थं भागवतमधीतवान् । तथा च सः भगवद्गुणसंकीर्तने यदा व्यलीयत तदा तस्य ब्रह्मभावो विशेषेण दिदीपे ।

**सम्पद्याविर्भावः स्वेन शब्दात् **(ब्र.सू.४.४.१) इति सूत्रस्य व्याख्यानं वितन्वता सद्गुरुणा श्रीगोपालानन्दस्वामिना प्रोक्तं यत् ‘सम्पद्य परमात्मस्वरूपं प्राप्य, निरस्ताऽनाद्यविद्यारूपमलेन स्वकीयेनाऽनादिसिद्धेन शुद्धस्वरूपेणाऽऽविर्भाव उच्यते मुक्तस्य, न त्वागन्तुकेन । कुतः ? इति चेत् **स्वेन रूपेण अभिनिष्पद्यते **(छा.उ.८.२.३) इत्यत्र तस्य स्वरूपापत्तौ ‘स्वेन’ इति विशेषणशब्दात् । तस्य तदेव स्वरूपं परमात्मोपासनबलात् तत्समानगुणकं भागवतीतन्वाख्यं तत्सेवार्हं कीटभृङ्गस्वरूपाऽपत्तिन्यायेनाऽविर्भवति ।’

अस्यैव सूत्रस्य व्याख्यानाऽवसरे प्रोक्तं सद्गुरुणा श्रीमुक्तानन्दस्वामिना ‘अत्राऽयमाशयो यद्भक्ताऽनुग्राहकस्य परब्रह्मणो नारायणस्य प्रसादेन स्वाऽविद्यारूपे मले विगलिते सति शुद्धे जीवात्मन्येव परमात्मध्यानबलेन तत्समानगुणा तत्परिचर्यार्हा पार्षदरूपा भागवती तनुः कीटपेशस्कृत्स्वरूपापत्तिन्यायेन प्रादुर्भवतीति ।’

तदुपवर्णयति भगवान् श्रीस्वामिनारायणः श्रीशतानन्दस्वामिविरचिते श्रीहरिवाक्यसुधासिन्धौ

**तमुवाच हरिर्यर्हि श्रीकृष्णोपासनाबलात् ।।  वपुस्त्रयं लीयतेऽस्य चिद्रूपो जायते तदा ॥ कृष्णेच्छयाऽथ दिव्योऽस्य पराप्रकृतितो मुने ।।**

[[११९]]

**आविर्भवति देहो वै तेन संयुज्यते च सः ॥ तादृशोऽथ हरिं प्रीत्या तस्मिन्नक्षरधामनि ।।  सेवमानो वर्ततेऽसौ प्रश्नोत्तरमितीरितम् ॥**

(श्रीहरि.त.१९९.२८ तः ३०)

एतेषां श्लोकानां व्याख्यानं वितन्वताऽऽचार्यप्रवरेण श्रीरघुवीरजीमहाराजवर्येण उक्तमस्ति यत् ‘मुक्तिदशायां भगवदिच्छया मुक्तात्मनः कृतेऽक्षरब्रह्मात्मकपराप्रकृतेः सकाशात् दिव्यश्चिद्रूपः अर्थात् प्रकाशात्मको ब्रह्ममयो देह आविर्भवति । **गुणाऽपाये ब्रह्मशरीरमेति **इति हि श्रूयते । तेन स भक्तः छान्दोग्यप्रसिद्धे अक्षरधाम्नि ब्रह्ममयेन दिव्यशरीरेण प्रीत्या साहजिकाऽतिस्नेहेन हरिं सेवमानः सन् वर्तते’ इति ।

अत एव ब्रह्मभावेन परब्रह्मसेवैव परमा मुक्तिरिति उद्धोषयति भगवान् श्रीस्वामिनारायणः शिक्षापत्र्यां **तत्र ब्रह्मात्मना कृष्णसेवा मुक्तिश्च गम्यताम् **(शिक्षा.१२१) इति ।

मुक्तिदशायां मुक्तानां स्वरूपस्थितिप्रवृत्तिभेदा निरूपिताः रहस्यत्रयसारग्रन्थे । तद्यथा **स्वरूपभेदो **नाम प्रतिबन्धकनिवृत्त्या आविर्भूतस्वरूपवत्त्वम् । **स्थितिभेदो **नाम पूर्वावधियुक्ताऽऽविर्भावस्य उत्तरावधिशून्यत्वम् । **प्रवृत्तिभेदो **नाम अनादिकालेनाऽलब्धमुक्त्यनन्तरप्राप्तपरिपूर्णभगवदनुभवजनितप्रीतिकारित- यथाऽभिमतकैङ्कर्यविशेषः । अत्राऽशङ्कते कश्चित् यत्

**विमुञ्चति यदा कामान्मानवो मनसि स्थितान् ।।**

**तर्ह्येव पुण्डरीकाक्ष ! भगवत्त्वाय कल्पते ॥ **(भा.पु.७.१०.९)

इति नृसिंहं प्रति प्रह्लादवचनाऽनुसारेण निरस्तसकलवासनस्य एकान्तिकभक्तस्य भगवद्रूपतैव परमा मुक्तिः, न तु तत्सेवा, इति चेन्न । मुक्तिदशायां न हि एकान्तिकभक्तो भगवानेव भवति । भगवाँस्तु एक एवेति श्रुतिस्मृतिपुराणादिषु बहुधा प्रतिपादितत्वात् । अतो **‘भगवत्त्वम्’ **इति शब्दस्याऽर्थस्तु **‘भगवत्समानैश्वर्यवत्वम्’ **इत्युक्तं श्रीधरस्वामिना अस्य श्लोकस्य व्याख्यानाऽवसरे । अतो भगवत्त्वं नाम भगवत्साम्यं ज्ञेयम् । तदेव निरूपयति भगवती श्रुतिः

**यदा पश्यः पश्यते रुक्मवर्णं कर्तारमीशं पुरुषं ब्रह्मयोनिम् ॥ तदा विद्वान् पुण्यपापे विधूय निरञ्जनः परमं साम्यमुपैति ॥**

(मु.उ.३.१.३)

**तृतीयप्रकरणम्**

[[१२०]]

**यथा नद्यः स्यन्दमानाः समुद्रे अस्तं गच्छन्ति नामरूपे विहाय ।।  तथा विद्वान् नामरूपाद्विमुक्तः परात्परं पुरुषमुपैति दिव्यम् ॥**

(मु.उ.३.२.८)

कथयति भगवान् श्रीकृष्णोऽपि श्रीमद्भगवद्गीतायाम् **इदं ज्ञानमुपाश्रित्य मम साधर्म्यमागताः **(भ.गी.१४.२) इति ।

नित्याऽक्षरमुक्तानामेतादृशं भगवत्साधर्म्यमपि **‘जगद्व्यापारवर्जम्’ **भवति । तथैव चोक्तं भगवता बादरायणेन **जगद्व्यापारवर्जं प्रकरणादसन्निहितत्वाच्च **(ब्र.सू.४.४.१७) इति । अस्य सूत्रस्याऽर्थं वितन्वता सद्गुरुणा श्रीगोपालानन्दस्वामिना प्रोक्तं यत् ‘जगतः सम्बन्धी यो व्यापारः स्वतन्त्रतया तत्सृष्ट्यादिकारणरूपः, तं वर्जयित्वैव मुक्तस्य परमात्मगुणगणलेशाऽविर्भावेन तत्साम्यापत्तिरूपमैश्वर्यं वर्तते ।’

तेषां नित्याऽक्षरमुक्तानां तु भगवता साकं भोगे निरवधिकाऽतिशयानन्दाऽनुभवे एव समानता, न जगद्व्यापाररूपैश्वर्ये । जगतोऽसाधारणकारणत्वं तु परब्रह्मणः अनन्याऽसाधारणो धर्मः । तदेवोपदर्शयति ब्रह्मसूत्रे भगवान् बादरायणो **भोगमात्रसाम्यलिङ्गाच्च **(ब्र.सू.४.४.२१) इति ।

कथयति भगवती श्रुतिः **सोऽश्नुते सर्वान् कामान् सह ब्रह्मणा विपश्चिता **(तै.उ.२.१.१) सर्वेऽपि नित्याऽक्षरमुक्ताः समानभावेन सर्वगुणविशिष्टं निरवधिकातिशयानन्दमयं ब्रह्म अनुभवति ।

ननु दिव्येऽक्षरधाम्नि विराजमानानां ज्ञानस्वरूपाणां नित्यमुक्ताऽक्षरादीनां सर्वेषां प्रकाशे नितरां साम्यं वर्तते । तर्हि तेषां भेदः कथं गृह्यते ? इत्याशङ्कायां सत्याम् **‘अहमस्मि’ **इति प्रत्यज्ज्ञानेन तथा च **‘अहमिदं जानामि’ **इति पराज्ज्ञानेन भेदग्रहणं सुकरं भवति । वदति च भगवान् श्रीस्वामिनारायणो वचनामृतग्रन्थे यत्

**जीवपुरुषाऽक्षराणां तथा पुरुषोत्तमस्य परमतेजोमये प्रकाशेऽत्यन्तं सजातीयता वर्तते । एतेषां प्रकाशानां मध्ये विद्यमानं भेदं ग्रहीतुं न कोऽपि समर्थः । प्रकाशमध्ये भेदस्त्वतिशयेन वर्तते**,  **परन्तु न कोऽपि तद्द्रष्टुं समर्थो भवति । भगवत्कृपया भक्तेन यदा प्रकाशमयो दिव्यो देहः प्राप्यते तदा सः भक्तः प्रकाशभेदग्रहणे समर्थो भवति यत् ‘अयमहमस्मि**,  **अयं पुरुषो वर्तत**े, **अयमक्षरोऽस्ति**,  **अयमक्षरादिविलक्षणः परब्रह्मपुरुषोत्तम-नारायणोऽस्ति’ **(लौह.वच.१५) इति । अत्र पुरुषो नाम प्रकृत्यपरनामधेयेन प्रधानेन सह वर्तमानः पुरुषः अथवा महामायया सह वर्तमानो

[[१२१]]

महापुरुषो ज्ञेयः ।

मुक्तिदशायां मुक्तात्मसु **य  आत्माऽपहतपाप्मा विजरो विमृत्युर्विशोको विजिघत्सोऽपिपासः सत्यकामः सत्यसङ्कल्पः **(छा.उ.८.७.१) इत्यादिश्रुतिप्रसिद्धः अनन्तगुणगणो यद्यप्याविर्भवति तथाऽपि तेषां तथाविधं भगवदाधीनत्वं वर्तते । अतो भगवत्प्रसादलब्धदिव्यैश्वर्या मुक्ताः जानन्ति यद्भगवत्कृपया प्राप्तस्य असंख्येयगुणगणस्य परमं फलं तु भगवतो नारायणस्य सेवनमेव । अतस्तेषां मुक्तानां हृदये न ऐश्वर्ये रुचिः, न च सालोक्यादिचतुर्विधमुक्तिप्राप्तौ रुचिः । तेषां तु केवलं भगवत्कैङ्कर्य एव रुचिः । प्रोक्तं हि भागवते भगवता कपिलेन स्वजननीं देवहूतिं प्रति यत्

**सालोक्यसार्ष्टिसामीप्यसारूप्यैकत्वमप्युत ।।**

**दीयमानं न गृह्णन्ति विना मत्सेवनं जनाः ॥ **(भा.पु.३.२९.१३)

‘मदेकान्तिकभक्ताः चतुर्विधायां मुक्तौ यदि मत्सेवा न स्यात्, तर्हि ते निष्कामभक्ताः तां चतुर्विधां मुक्तिमपि नेच्छन्ति । यद्यहं प्रसन्नस्सन् तेभ्यो बलात् चतुर्विधां मुक्तिं ददामि तथाऽपि ते नाऽङ्गीकुर्वन्ति । निष्कामभक्तास्तु केवलां मत्सेवामेव कामयन्ते ।’ इति ।

कथयति भगवान् श्रीस्वामिनारायणो वचनामृतग्रन्थे यत् **भगवद्भक्तस्त्विमां चतुर्विधां मुक्तिं न वाञ्छति**,  **स तु केवलं भगवत्सेवामेव वाञ्छति । एवंविधान् निष्कामान् भक्तान् भगवान्नारायणः स्वीयसेवायामजस्रं नियोजयति तथा च बलात् स्वैश्वर्यसुखमपि प्रददाति । **(दुर्ग.प्र.वच.४३) इति ।

ननु सेवायां पारतन्त्र्यं भवति तत्तु दुःखरूपमेव, अतः सेवायां दुःखाऽन्वयः स्यात् । दुःखाऽन्विता सेवा कदापि इष्टा न भवतीति चेन्न । कालकर्मादिपारतन्त्र्यं हि दुःखाऽन्वितं स्यात्, न तु भगवत्पारतन्त्र्यम् । प्रोक्तं शिक्षापत्रीटीकाभाष्ये आचार्यप्रवरेण श्रीरघुवीरजीमहाराजवर्येण ‘परेच्छयाऽनिष्टे प्रवृत्त्यापाताद्धि दुःखम् आपद्यते, परश्चेदिष्ट एव प्रेरयेत्, न तदा दुःखाऽवकाशः । यथा गुणवान् पतिर्भार्यामिष्ट एव प्रेरयेत्, गुणवत्या भार्यायाः कृते पत्युरादेश इष्ट एव भवति, अतस्तत्र न दुःखाऽन्वयः ।’ मुक्तानां कृते तु भगवानेव परमप्रियो भवति, अतस्तेषां कृते भगवत्सेवैव परमेष्टा भवति ।

तथा च सर्वसेवा न दुःखाऽन्विता, राजसेवावत् । आप्रधानादिसर्वोऽपि

**तृतीयप्रकरणम्**

[[१२२]]

परिचारकगणः सेवया प्रसन्नेन राजवर्येण परमं प्रमोदं प्राप्नोति तथैव भक्ता अपि सेवया प्रसन्नेन भगवता प्रदत्तं निरवधिकाऽतिशयाऽऽनन्दमनुभवन्ति ।

**परेषां पारतन्त्र्यं तु दुःखायापि भवेत् क्वचित् । भगवत्पारतन्त्र्यं तु सुखायैव तु केवलम् ॥ १ ॥ ईश्वरोऽहमहं भोगीत्यादिस्वातन्त्र्यमोहितः । भगवत्पारतन्त्र्येऽपि द्विष्यत्यसुरराडिव ॥ २ ॥ दासोऽहं कोसलेन्द्रस्य रामस्याक्लिष्टकर्मणः । इत्येवं मोदते नित्यं हनूमानिव तत्त्ववित् ॥ ३ ॥ आविर्भूतस्वरूपाणां शेषतैकरतात्मनाम् । स्वामिनः परिचर्यातः स्वादु किं वान्यदिष्यते ॥ ४॥**

(शिक्षा.१२१, टीकाभाष्यम्)

कथयन्ति केचिदाधुनिका यत् मुक्तिदशायां परब्रह्मणा साकमक्षरब्रह्माऽपि प्राप्यमुपास्यं सेवनीयञ्च, तन्न साधु, परब्रह्मण एव परमप्राप्यत्वात् परमोपास्यत्वात् परमसेव्यत्वाच्च । अक्षरब्रह्मणः प्राप्त्या परब्रह्मणः प्राप्तिर्भवेदिति न नियमः, किन्तु परब्रह्मणः प्राप्त्या अक्षरब्रह्मप्राप्तिस्तु तदन्तर्गतैव ।

केचन भगवत्सेवनं परित्यज्य कैवल्यमोक्षप्रेप्सवः केवलमव्यक्तमक्षरब्रह्म उपासते । अव्यक्तब्रह्मण उपासनस्य दुष्करत्वात् तस्योपासकानां गतिः कष्टदायिनी भवति । तन्निगदति भगवान् श्रीकृष्णः श्रीमद्भगवद्गीतायां यत्

**क्लेशोऽधिकतरस्तेषामव्यक्तासक्तचेतसाम् ।।  अव्यक्ता हि गतिर्दुःखं देहवद्भिरवाप्यते ॥ **(भ.गी.१२.५)

सद्गुरुणा मुक्तानन्दस्वामिना **सम्पद्याविर्भावः स्वेन शब्दात् **(ब्र.सू.४.४.१) इति ब्रह्मसूत्रस्य व्याख्यानाऽवसरे अक्षरब्रह्मोपासनस्य कनीयस्त्वं परब्रह्मोपासकस्य श्रेष्ठत्वञ्च प्रोक्तम् । तद्यथा ‘केवलात्मनिष्ठस्य त्वक्षरतेजसि निरवयवत्वेन लीनत्वमेव भवतीति परब्रह्मोपासनादक्षरब्रह्मोपासने कनीयस्त्वं श्रूयते स्मर्यते च ।’

आत्यन्तिकमोक्षमार्गे अक्षरब्रह्मोपासनतो भगवदुपासनस्य श्रेष्ठत्वम्, सरलत्वम्, परमफलत्वञ्च दर्शयति भगवान् श्रीस्वामिनारायणो वचनामृतग्रन्थे यत्

**भगवदुपासनया**,  **भगवच्चरित्रगानश्रवणाभ्याम्**,  **भगवन्नामस्मरणेन**,  **स्वस्वधर्माऽऽचरणेन च स्वात्मनः कल्याणं नाऽस्ति कठिनम् । अयमध्वा तु जलयानेनाऽब्धितरणोपमः सरलोऽस्ति । किञ्चाऽऽत्मदर्शनेन श्रेयःप्राप्तिस्तु**

[[१२३]]

**कट्यां तुम्बोपबन्धपुरस्सरं समुद्रतरणोपमा कष्टसाध्याऽस्ति **इति ।

(दुर्ग.म.वच.३५)

तथा च प्राञ्जलं मोक्षमार्गमुपदिशन्नग्रे कथयति भगवान् श्रीस्वामिनारायणो वचनामृतग्रन्थे यत्

**स्वीयमात्यन्तिकं श्रेय इच्छता पुंसा तत्तल्लक्षणैर्भगवत्स्वरूपमाहात्म्यं सम्बुध्य**,  **भगवन्तं प्रपद्य**,  **भगवति दृढीयांसं विश्वासं कृत्वा भगवदाज्ञानुवर्तनं कारं कारं तद्भजनं कर्तव्यम् इत्येष एवाऽऽत्यन्तिककल्याणस्य सुगमः पन्था अस्ति **इति । (वृत्ता.वच.१०)

सद्गुरुणा गुणातीतान्दस्वामिवर्येण शिक्षापत्र्याः श्लोकं स्मारं स्मारमुच्यते यत्

**निजात्मानं ब्रह्मरूपं देहत्रयविलक्षणम् ।।  विभाव्य तेन कर्तव्या भक्तिः कृष्णस्य सर्वदा ॥ **(शिक्षा.११६)

भगवता श्रीस्वामिनारायणेनाऽत्यन्तकारुण्यपूर्णहृदयेन निजाश्रितेभ्यो भक्तेभ्यः अन्तकाले स्वाऽक्षरधामप्रापणस्य वरदानं दत्तमस्ति । भगवान् श्रीस्वामिनारायणः अद्यावधि स्ववचनं पालयन् स्वभक्तायाऽन्तकाले दिव्यदर्शनं प्रदाय स्वधाम प्रापयति ।

अस्मिन् घोरकलिकालेऽपि करुणावरुणालयेन भगवता श्रीस्वामिनारायणेन चरमपुरुषार्थरूपो मोक्षमार्गः सुगमः सरलश्च कृतोऽस्ति ।

भगवतो दिव्येऽक्षरधाम्नि परब्रह्मपुरुषोत्तमनारायणस्य सेवारतानां भगवद्भक्तानां मुक्तानां भगवत्कृपया कदाचिदपि इह संसारे पुनरावृत्तिर्न भवति । तथा च श्रूयते **एतेन प्रतिपद्यमाना इमं मानवमावर्तं नाऽऽवर्तन्ते नाऽऽवर्तन्ते **(छा.उ.४.१५.६) इति । स्मर्यते च

**यद्गत्वा न निवर्तन्ते तद्धाम परमं मम । **(भ.गी.१५.६) **मामुपेत्य पुनर्जन्म दुःखालयमशाश्वतम् ।।  नाप्नुवन्ति महात्मानः संसिद्धं परमां गताः ॥ **(भ.गी.८.१५) **मामुपेत्य तु कौन्तेय पुनर्जन्म न विद्यते । **(भ.गी.८.१६)

एवमेव भगवान् बादरायणोऽपि वदति यत् **अनावृत्तिशब्दादनावृत्तिशब्दात् **(ब्र.सू.४.४.२२) इति ।

**तृतीयप्रकरणम्**

[[१२४]]

## वचनामृतानि न केवलं पठ्यानि अपितु पेयानि

प्रकटपरब्रह्मपुरुषोत्तमनारायणस्य वचोरूपस्याऽमृतस्य महोदधिर्नाम वचनामृतग्रन्थः । अस्य मधुरोदकसमुद्रस्य तटे उपविश्य तत्कल्लोलानां श्रवणस्य आस्वादस्तु कश्चिदेकोऽनुपमोऽवसरो वर्तते, परन्तु वचोऽमृतमहोदधेरमृतस्य मधुररसपानन्तु ततोऽप्यधिकः कश्चिदपूर्व एवाऽनिर्वचनीयाऽऽनन्दविषयोऽस्ति ।

वस्तुतो दर्शनम्, अवगमनम्, आनन्दाऽनुभूतिरित्येतत्त्रितये उत्तरोत्तरस्य उत्तमोत्तमत्वं भवति । नेत्रयोः पुरतः पञ्चामृतभोजनानि परिवेषितानि सन्त्यपि विना भोजनं तद्रसास्वादो नाऽनुभूयते ।

भगवतः श्रीस्वामिनारायणस्य वचनामृतग्रन्थो न केवलमध्युत्पीठिकं संस्थाप्य पूजनीयो वर्तते, अपि तु ग्रन्थस्थानि सुधाभान्याध्यात्मिकरहस्योपेतवचांसि कर्णयुगलैर्निपेयानि सन्ति ।

त्रिदशालयाऽमृतपानेन देवतावद्दीर्घाऽऽयुःप्राप्तिः स्यात्, किन्तु जन्ममरणचक्र- भ्रमणात् शाश्वती मुक्तिस्तु नैवाऽवाप्यते । परमस्य वचनामृतग्रन्थस्य रसपानं तु कालकर्ममायाभयात् सर्वात्मना मुक्तिं दापयति ।

अत्र **पानम् **इति पदस्याऽयमाशयोऽस्ति यत् **भगवता श्रीस्वामिनारायणेन ग्रन्थेऽस्मिन् प्रबोधितानां साधनापद्धतीनामभ्यसनम् **इति ।

अभ्यस्यतां बालकानां प्रतिभायां रुच्यां च वैविध्यं भवति । तदनुगुणं यदि बालकेभ्यो मार्गदर्शनं क्रियते, तर्हि बालका अध्ययने विशेषप्रगतिं साधयितुं शक्नुयुः । तथैव श्रेयोवर्त्मनि प्रवर्तमानानां मुमुक्षूणां स्तरः, रुचिः, क्षमता चैतत्त्रयं भिन्नं भिन्नं भवति ।

सैन्याऽनुशासनमिव साधनाया एक एव जटिलमार्गो न खलु सर्वेषामनुकूलो भवति । भगवता श्रीस्वामिनारायणेन साधनानामिदं रुचिक्षमतायोग्यतावैविध्यं मनसि निधाय वचनामृतग्रन्थे उच्चस्तरीयेभ्य आध्यात्मिकसाधकेभ्यस्तथा सामान्यस्तरीयमुमुक्षुभ्यश्च नानाप्रकारकसाधनामार्ग उपदिष्टोऽस्ति ।

वचनामृतग्रन्थान्मुमुक्षवः स्वीयसंस्कारक्षमतारुच्यनुगुणं साधनापद्धतेर्विषये मार्गदर्शनं प्राप्तुमर्हन्ति ।

मोक्षाऽध्वनि प्रस्थितानां सहस्रशो मुमुक्षूणां मार्गदर्शनाय नैकाः साधनापद्धतयः सन्ति, ता एकस्मिन्नेव ग्रन्थे सम्प्राप्नुयुरित्येतादृशग्रन्थः सुदुर्लभो भवेत् ।

[[१२५]]

**वचनामृतग्रन्थः **तथाविध एव सुदुर्लभग्रन्थोऽस्ति । आवश्यकता केवलम् एतद्ग्रन्थपाठस्य नास्ति, आवश्यकताऽस्त्येतद्ग्रन्थपानस्य ।

यथा विज्ञानविषये सैद्धान्तिकपाठः प्रायोगिकपाठश्चेत्युभयं युगपत्प्रचलति तथैव वचनामृतग्रन्थपाठेन सह तत्र प्रबोधितानि बहूनि साधनानि प्रायौगिकरूपेण अनुष्ठेयानि सन्ति । यद्येवं भवेत्तर्हि वचनामृतान्यस्मज्जीवने अद्वितीयां चमत्कृतिं जनयेयुः ।

तद्यथा चिन्तामणितुल्यभगवन्मूर्तौ अखण्डवृत्तेरभ्यासः । अन्तःकरण- विशुद्ध्यर्थम् आहारविहारशुद्धेः अनुशीलनम् । ध्यानसिद्ध्यर्थं मानसपूजनस्य अभ्यासः । स्वभावस्य परिचयस्तथा तस्य विनाशस्याऽभ्यासः । देहाभिमान- रूपाऽहङ्कारविसर्जनस्याऽभ्यासः । भागवतधर्मपरिशीलनस्याऽभ्यासः । मनोजयस्याऽभ्यासः । इन्द्रियजयस्याऽभ्यासः । पञ्चविषयस्य आसक्तेः परित्यागस्याऽभ्यासः । वासनानिर्मूलनाय प्रयत्नः ।

वचनामृतग्रन्थे एवंविधा बहवः प्रयोगाः सन्ति । वचनामृतग्रन्थोक्त एकः प्रयोगोऽवश्यमेव अनुष्ठेयोऽस्ति । भगवान् श्रीस्वामिनारायणो वचनामृते नैकवारम् अवगुणग्राहिणीं बुद्धिं सन्त्यज्य गुणग्राहिणीं बुद्धिं संवर्धयितुम् उपदिशति । अयमेव विषयोऽस्मिन्नाधुनिके काले **Positive Thinking **इति नाम्ना प्रथमानोऽस्ति ।

यद्यपि गुणाऽवगुणास्तु दृश्यन्त एव, तथाऽपि हंस इव गुणा एव ग्राह्याः, अवगुणाश्च हेयाः, परंतु काक इव केवलमवगुणा एव न द्रष्टव्याः ।

कथयति भगवान् श्रीस्वामिनारायणो वचनामृतग्रन्थे यत्

**यस्य भगवद्भक्तस्य सदसदर्थयोः सम्यक् विवेकः स्यात्**,  **स हि स्वनिष्ठान् अवगुणान् जानाति तथा विचारपूर्वकं ताँस्त्यजति । तथा साधूनां सत्सङ्गिनां च दुर्गुणान् भासमानानपि न गृह्णाति । तेषां गुणानेव गृह्णाति । अपि च तस्य भक्तस्य परमेश्वरे तु क्वचिदपि दोषो नैव भासते **इति ।

(दुर्ग.प्र.वच.१६)

भगवती श्रुतिरपि वक्ति यत् **तन्मे मनः शिवसङ्कल्पमस्तु **(शु.यजु.३४.१) इति । अर्थादस्मदीयं मनो शुभविचारैः सम्भृतं भूयादिति ।

वचनामृतपठनोत्तरमेको मार्मिकः प्रश्नस्तु स्वात्मानं प्रति कर्तव्यः **अतः परं किम् ? **इति । प्रश्नस्याऽयमाशयोऽस्ति यत् **वचनामृतग्रन्थे तूपदेशवचनानि बहूनि सन्ति**,  **किन्त्वस्मज्जीवनेऽस्माभिः कियता प्रमाणेन तेषामनुसरणं**

**तृतीयप्रकरणम्**

[[१२६]]

**कृतम् ? **इति ।

मधुरजलपूरितघटदर्शनेन तृषानिवृत्तिर्नैव भवति, तन्निवृत्तिस्तु जलपानेनैव भवति । तथैव परमपीयूषरूपाणि वचनामृतानि यदि पीतानि न स्युः, तर्हि न केवलेन पाठेन पूर्णरूपेण साफल्यमवाप्यते ।

आत्यन्तिककल्याणस्य मार्गमनुसरद्भिर्मुमुक्षुभिरस्य वचनामृतग्रन्थरत्नस्य अभ्यासः, स्वाध्यायः, स्वजीवने प्रयोगश्चाऽवश्यमनुष्ठेय इति ।

**इति श्रीस्वामिनारायणदर्शनसारसङ्ग्रहग्रन्थस्य साधनप्रकरणं समाप्तम् ॥**

## समाप्तोयं श्रीस्वामिनारायणदर्शनसारसङ्ग्रहग्रन्थः

[[१२७]]
