+++
title = "२५९"

+++
श्रीलक्ष्मीरुवाच-  
सर्वपुण्यमयो देवस्त्वमेव भगवान् स्वयम् ।  
ददासि करुणासिन्धुः फलानि कर्मणां यथा ॥१ ॥
त्वां विस्मृत्याऽनुतिष्ठन्ति कुर्वन्ति मानवास्तु यत् ।  
तत्फलं लभ्यते चात्र परत्र भययुक् तु तैः ॥२ ॥
त्वां स्मृत्वा येऽनुतिष्ठन्ति कुर्वन्ति यानि यानि वै ।  
तत्फलं निर्गुणं नित्यानन्दमोक्षात्मकं त्वया ॥३ ॥
दयिते भगवँस्तस्मै शरणागतिशालिने ।  
एवं फलप्रदाताऽसि सर्वकर्ममयोऽसि यत् ॥४ ॥
सर्वज्ञोऽसि कृपां कृत्वा वद मे परमेश्वर ।  
आश्विनशुक्लपक्षे तु किन्नाम्न्येकादशी भवेत् ॥५ ॥
को देवस्तत्र सम्पूज्यः को विधिः किम्फलं तथा ।  
किं दानं तत्र दातव्यं वद सर्वं हरेऽत्र मे ॥६ ॥
श्रीनारायण उवाच -  
इषशुक्लैकादशी तु नाम्ना पाशाङ्कुशा मता ।  
सर्वपापहरा पुण्यप्रदा मोक्षप्रदा तथा ॥७ ॥
पद्मनाभः पद्मवत्या सह पूज्योऽत्र भक्तितः ।  
शमीपत्राणि पूजायामर्घ्ये कामफलं मतम् ॥८ ॥
शालिपाकस्तु नैवेद्ये दाने तण्डुलमोदकाः ।  
सर्वाभीष्टफलप्राप्त्यै सर्वं देयं जनार्दने ॥९ ॥
तपस्तप्त्वा चातितीव्रं चिरं मुनिर्यतेन्द्रियः ।  
यत्फलं समवाप्नोति तन्नत्वा पद्मनाभकम् ॥1.259.१० ॥
बहुपापानि कृत्वापि मोहितो मानवो व्रते ।  
पद्मनाभं हरिं नत्वा न याति नरकं हि सः ॥११ ॥
पृथिव्यां तीर्थमात्राणि पुण्यान्यायतनानि च ।  
कृतानि तेन सर्वाणि पद्मनाभप्रपूजनात् ॥१२ ॥
देवदेवं पद्मनाभं ये प्रपन्ना जनार्दनम् ।  
न तेषां यमलोकस्य यातनाऽस्ति कदाचन ॥१३ ॥
एकामेकादशीं कृत्वा प्रसङ्गेनापि मानवः ।  
यद्यपि घोरपापस्थो न याति यमयातनाम् ॥१४॥
नेदृशं पावनं किञ्चित् त्रिषु लोकेषु विद्यते ।  
यादृशी पद्मनाभस्यैकादशी पापनाशिनी ॥१५ ॥
तावत्पापानि वै व्यक्तौ निर्भयानि वसन्ति हि ।  
यावन्नोपावसेत्प्राणी पद्मनाभदिनव्रते ॥१६॥
अश्वमेधसहस्राणि राजसूयशतानि च ।  
एकादश्युपवासस्य कलां नार्हन्ति षोडशीम् ॥१७॥
नैकादशीसमं लोके पापक्षालनकारकम् ।  
स्वर्गमोक्षप्रदं त्वत्र धनमित्रादिदायकम् ॥१८ ॥
शरीरारोग्यदं दारासुतपुत्रीकुलप्रदम् ।  
व्याजेनापि कृतं येन न स याति यमालयम् ॥१९ ॥
न गङ्गा न गया लक्ष्मि! न काशी न च पुष्करम् ।  
न चापि कौरवं क्षेत्रं श्रेष्ठं पुण्यं हरेर्दिनात् ॥1.259.२० ॥
रात्रौ जागरणं कार्यं हरेः कार्यं महार्चनम् ।  
निर्जलं चापि कर्तव्यं हरेर्दिने ह्युपोषणम् ॥२१ ॥
तेन वै लभ्यते लक्ष्मि! शाश्वतं धाम वै मम ।  
दशैव मातृपक्षीयाः पितृपक्षस्थिता दश ॥२२ ॥
दश पत्नीपक्षगता उद्धरन्ति व्रताद् ध्रुवम् ।  
चतुर्भुजा दिव्यरूपा गरुडांऽसकृताऽऽसनाः ॥२३ ॥
स्रग्विणः पीतवस्त्रास्ते विष्णुतुल्यपराक्रमाः ।  
नार्यो लक्ष्मीसमा भूत्वा प्रयान्ति हरिमन्दिरम् ॥२४॥
बालत्वे यौवने वापि वार्धक्ये पारवश्यके ।  
उपोष्यैकादशीं देही नैति पापोऽपि दुर्गतिम् ॥२५॥
पाशाङ्कुशामुपोष्यैव हरेर्लोकं प्रयाति वै ।  
दत्वा हेमतिलान् गाश्च जलमन्नं तथाऽम्बरम् ॥२६ ॥
उपानच्छत्रमन्यद्वा यमलोकं न पश्यति ।  
पुण्यव्रतविहीनस्य जीवनं निष्फलं मतम् ॥२७॥
यस्य पुण्यविहीनानि दिनान्यायान्ति यान्ति च ।  
स लोहकारभस्त्रेव श्वसन्नपि न जीवति ॥२८ ॥
स्नानं दानं जपं होमं ध्यानं सत्रादिकं तथा ।  
समाचरन् यथाशक्ति ह्यवन्ध्यं दिवसं नयेत् ॥२९॥
दीर्घायुषो धनाढ्याश्च कुलीना रोगवर्जिताः ।  
दृश्यन्ते मानवा लोके पुण्यकर्तार ईदृशाः ॥1.259.३० ॥
तस्माद् व्रतं प्रकर्तव्यं पाशाङ्कुशादिनात्मकम् ।  
दशम्यामेकभुक्तः स्याद् ब्रह्मचारी भवेत्तथा ॥३ १ ॥
भूशायी स्यान्निशि प्रातः स्नात्वा स्वनैत्यकार्चनम् ।  
कुर्यात् षोडशसञ्चारैरर्थयेद् व्रतपूर्णताम् ॥३२॥
मण्डलं सर्वतोभद्रं कारयेत्सप्तधान्यकैः ।  
मध्ये घटं वारिपूर्णं पञ्चरत्नसमन्वितम् ॥३३ ॥
धनपूर्णं च वा कृत्वा सवस्त्रं सफलं न्यसेत् ।  
घटोपरि तिलस्थालीं स्थापयेत्कानकीं शुभाम् ॥३४॥
मूर्तिं श्रीपद्मनाभस्य पद्मावत्यन्वितां शुभाम् ।  
पाशाङ्कुशासहितां च स्थापयेदर्चयेत्तथा ॥३५ ॥
आवाहनादिकं कृत्वा पञ्चामृतादिभिस्ततः ।  
तीर्थजलैर्हरिं संस्थापयेद् वस्त्राणि धारयेत् ॥३६ ॥
चन्दनाऽत्तरसौगन्ध्यं त्वर्पयेत्कज्जलादिकम् ।  
पुष्परत्नसुवर्णादिहाराभूषाः समर्पयेत् ॥३७॥
भोजनं विविधं दद्याज्जलं मिष्टं समर्पयेत् ।  
मुखवासं फलं दत्वा नीराजयेन्नमेन्मुहुः ॥३८ ॥
स्तुत्वा प्रदक्षिणादण्डवतः कृत्वाऽर्थयेत्क्षमाम् ।  
धूपदीपादिसञ्जुष्टे दोलां व्योम्नि प्रबन्धयेत् ॥३९॥
हरिं संस्थापयेत्तत्र मध्याह्नेऽपि सुभोजयेत् ।  
ताम्बूलजलपानादि दत्वा सायं तथाऽऽचरेत् ॥1.259.४० ॥
षोडशोपस्करैः कृष्णं समर्च्यारार्त्रिकादिकम् ।  
कुर्यात्सर्वं सुविधिना भोज्यं पेयं समर्पयेत् ॥४१॥
रात्रौ जागरणं कुर्याद् भागवतेषु संस्थितः ।  
नर्तनं गायनं गीतं कीर्तनं स्मरणं तथा ॥२॥
वन्दनं चरणाङ्गानां मर्दनं सेवनादिकम् ।  
कुर्यात्प्रातर्हरिं ध्यात्वा स्नात्वा सम्पूज्य केशवम् ॥४३॥
भोजयेद्भगवन्तं च ताम्बूलं जलमर्पयेत् ।  
साधून् साध्वीः स्वाश्रिताँश्च भोजयेन्मानयेत्ततः ॥४४॥
वृद्धान्नत्वा हरिं स्मृत्वा कृत्वा पञ्चमखान् पृथक् ।  
ततो वै पारणां कुर्याद् दद्याद् दानानि भावतः ॥४५॥
एवं व्रतं समाप्यैव द्वादश्यां वै हरिं भजेत् ।  
भवपाशविनाशोऽस्य व्रतिनो भवति ध्रुवम् ॥४६ ॥
शृणु लक्ष्मि! कथां दिव्यां यमपाशविमोचनीम् ।  
आसीत्पूर्वे कृतयुगे वामदेवाभिधः ऋषिः ॥४७॥
आसन् शिष्या अनेकेऽस्य ब्रह्मवेत्तृसमग्रगाः ।  
मुनयस्त्यागिनश्चान्ये गृहस्था ब्रह्मवित्तमाः ॥४८॥
स्नानं सन्ध्यां जपं होमं स्वाध्यायं पितृतर्पणम् ।  
कुर्वन्ति स्म रवौ प्राप्ते रताः प्राप्तः स्वकर्मसु ॥४९॥
एकस्तेषु कर्मकाण्डी ऋषिर्वेदशिरा इति ।  
नाम्नाऽभवत्सुवैदिकक्रियानिष्णात एव च ॥1.259.५०॥
चातुर्मास्यं व्रती कन्दाहारं कुर्वन्निनाय सः ।  
कन्दविकृतिजन्यो वै रोगस्तस्योदरेऽभवत् ॥५१ ॥
जाठरस्यातिमन्दत्वमान्त्राणामुष्णफुल्लता ।  
अपाचनं भवत्यस्य यत्किञ्चिद्भक्षितं भवेत् ॥५२॥
एवं शरीरक्षीणत्वेऽशक्तिः सम्यग् व्यवर्धत ।  
आलस्यं स्नानगायत्रीजपपूजादिकेऽभवत् ॥५३॥
एवं नित्यं क्षीणभावात् त्यक्त्वा स्नानं च पूजनम् ।  
शूद्रवद् वर्तयन्देहयात्रां करोति वै मुनिः ॥५४॥
कर्मत्यागेन च वेदशिरसः प्रत्यवायकम् ।  
जातं तत्प्रत्यवायेन पुण्यं वै क्षीणतां गतम् ॥५५॥
आयुष्यान्तः समायातो याम्या नेतुः समागताः ।  
वेदशिरास्तदा सम्यगाकुलो ह्यवदत्तु तान् ॥५६॥
कथं मे यमदूतानां दर्शनं केन कर्मणा ।  
प्रत्यूचुर्यमदूतास्तं वेदकर्म विहाय वै ॥५७॥
यथेष्टं वर्तसे त्वं यत्फलं तद् याम्यवासदम् ।  
उत्पथप्रतिपन्नस्य ब्राह्मणस्य यमालयः ॥५८॥
प्रायश्चित्तार्थमेवास्ति भुङ्क्ष्व तत्प्रत्यवायकम् ।  
उक्त्वैवं बेदशिरसं ययुर्नीत्वा यमगृहम् ॥५९॥
यमराजस्तदीयं वै दृष्ट्वा कर्म यथार्थतः ।  
चित्रगुप्तं तदा प्राह प्रत्यवायोऽस्य वै महान् ॥1.259.६० ॥
अधीतवेदविस्मारात्मकं यत्पातकं महत्॥
ब्रह्महत्यासमं प्रोक्तं पाशैर्बध्वा हि नीयताम् ॥६ १ ॥
पात्यतां नरके ब्रह्मघातिनां कालसूत्रके ।  
असिपत्रवने त्वेनं नीत्वा सम्प्रहरन्त्वपि ॥६२॥
इत्युक्त्वा विररामाऽसौ यमराजस्तु नीतिकृत् ।  
वेदशिरास्तदा प्राह यमराजं सुबुद्धिमान् ॥६३॥
आपत्काले शरीरस्य मया वेदस्तु विस्मृतः ।  
त्यक्तं कर्माऽप्यशक्त्या वै कथं मे नरकं भवेत् ॥६४॥
आपत्कालस्य धर्मा वै नाऽधर्मगणनां गता ।  
तस्मात्पापं न मे त्वस्ति नास्ति मे यमपूरकम् ॥६५॥
धर्मराजस्ततः प्राह यावद्रागोऽपि विद्यते ।  
तावदापत्कृतो धर्मो रुग्णाऽभावे स नो मतः ॥६६॥
स्वल्पापदि बहुत्यागः स त्वधर्मो महान्मतः ।  
न तेऽस्ति तादृशो रोगो येन नोच्चारिता श्रुतिः ॥६७॥
विस्मृता च त्वया त्वालस्येन वै सकला श्रुतिः ।  
प्रत्यवायस्ततो जातस्त्यक्तं कर्मापि सर्वथा ॥६८॥
यथाशक्तिप्रकर्तव्यं ब्राह्मणेन विजानता ।  
सुजानता तदा सर्वं त्यक्तव्यं सम्भवेत् कथम् ॥६ ९॥
तस्मादालस्यदोषेण कर्मधर्मातिवर्जितः ।  
च्युतो ब्रह्मक्रियामार्गाद् दण्डमर्हति सर्वथा ॥1.259.७० ॥
तदा वेदशिरास्तत्र मानसेऽचिन्तयद्गुरुम् ।  
वामदेवं महाब्रह्मावतारं सोऽपि चाययौ ॥७१ ॥
धर्मराजेन तु तदा सत्कृतो वामदेवकः ।  
निषसादाऽऽसने दत्ते शिष्येणापि नमस्कृतः ॥७२॥
वामदेवेन सर्वं तत्कर्म यममुखाच्छ्रुतम् ।  
प्रत्यवायात्मकं तथ्यं विना दण्डं न नश्यति ॥७३ ॥
वामदेवः कृपालुर्वै चिन्तयामास तत्कृते ।  
यथा दण्डो न भोक्तव्यः कर्मापि निष्फलं भवेत् ॥७४॥
तादृशं चिन्तयित्वैव कथयामि तरेदयम् ।  
विलोक्य सर्वतस्तत्र प्राह शिष्यं यमं तथा ॥७५॥
शृणुतं द्वावपि शिष्यौ यम! वेदशिरस्तथा ।  
व्रतं चास्ति महत्कालसूत्रासिपत्रनाशकम् ॥७६॥
आश्विनशुक्लैकादशिकाव्रतं बलवन्मत्तम् ।  
ब्रह्महत्यादिपापानां तत्समानां च नाशकम् ॥७७॥
कर्तव्यं श्रद्धयाऽनेन प्रायश्चित्तं कृतं भवेत् ।  
एवमेकादशीनाममात्रश्रवणतस्तदा ॥७८॥
ब्रतसङ्कल्पतश्चाप्यायुष्यं सुसन्धितं पुनः ।  
गुरोश्चापि प्रतापेन पुनरायुष्यमाप्तवान् ॥७९॥
गृहीत्वाऽऽतीथ्यसत्कारं ययतुर्यत्र वै शवम् ।  
शिष्यं प्रवेशयामास गुरुः प्राह ततो व्रतम् ॥1.259.८० ॥
स्नात्वा गुरोः पूजनं च कृत्वा स्वास्थ्येन संस्थितः ।  
आगतं चेषशुक्लैकादशीव्रतं कृतं ततः ॥८ १ ॥
वेदविस्मरणोत्पन्नपापध्वंसोऽप्यभूत् क्षणात् ।  
कर्मत्यागादिपापानां भस्मभावोऽभवत्तदा ॥८२॥
ततो वेदशिरा दीर्घमायुष्यं चाप्तवान् शुभम् ।  
गुरोर्बलात्तु करणादेकादशीव्रतस्य वै ॥८३॥
यमपाशविनाशोऽस्याऽभवत्सेवाव्रतेन च ।  
इयमेकादशी तस्मात्पाशानामङ्कुशं मतम् ॥८४॥
करिणामङ्कुशं यद्वत् तथा पाशाङ्कुशाव्रतम् ।  
कर्तव्यं यमपाशानां नाशनाय जनैः शुभम् ॥८५॥
स्वर्गमोक्षप्रदं सर्वसम्पत्करं सुखप्रदम् ।  
आरोग्यदं त्रिविधानां तापानां शमनं परम् ॥८६॥
वासनापाशबन्धानां नाशकं पापनाशकम् ।  
देहदैहिकपाशानां नाशकं विपदां तथा ॥८७॥
अहम्ममत्वपाशानां ध्वंसकं द्वेषरागयोः ।  
शमनं सुभगदातृ दारापतित्वदायकम् ॥८८॥
क्लेशदावानलशान्तिकरं शाश्वतधामदम् ।  
हरेर्योगप्रदं वैकुण्ठदं गोलोकदं तथा ॥८९॥
पाशाङ्कुशाव्रतं लक्ष्मि! प्रकर्तव्यं प्रयत्नतः ।  
पठनाच्छ्रवणाच्चापि व्रतपुण्यप्रदं हि तत् ॥1.259.९० ॥
इति श्रीलक्ष्मीनारायणीयसंहितायां प्रथमे कृतयुगसन्ताने आश्विनशुक्लपाशाङ्कुशैकादशीव्रतमाहात्म्यं वामदेवर्षि-शिष्यवेदशिरसोऽजीर्णरोगादालस्येन धर्मकर्मादिवर्जनात्पातकबलेन यमलोकप्राप्तौ स्मृतगुरुवामदेवोपस्थित्या व्रतेन च यमपाशविमोक्षणमित्यादि निरूपणनामा एकोनषष्ट्यधिकद्विपञ्चा-  
शत्तमोऽध्यायः ॥२५९॥
    
