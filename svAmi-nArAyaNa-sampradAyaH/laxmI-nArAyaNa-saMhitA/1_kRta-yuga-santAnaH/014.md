+++
title = "०१४"

+++
श्री नारायण उवाच-  
अथ ब्रह्मा मानसीं तु सृष्टिं चैच्छत् सरूपिणीम् ।  
मृद्यमर्दकभावेन गुणसृष्टिमकल्पयत् ॥१ ॥
ब्रह्मा स्ववित्तिविभवाद्बहुवीतिधाराः  
स्वेच्छाप्रवाहविभवादभिलाषधाराः ।  
यत्नात् स्वकीयगुणतो वहुयत्नकूटा-  
नुत्पाद्य सृष्टिकरणाय पुरुक्रियाश्च ॥२ ॥
स्वस्मान्मनांस्यपरिमाणगुणानि कृत्वा  
सङ्ख्यां परार्धगुणितां च ततोऽप्यसङ्ख्याम् ।  
मानं च ह्रस्वमणु दीर्घमथो महच्च  
सृष्ट्वा वियोगनु सुयोगमतः परं च ॥३ ॥
ज्येष्ठत्वमर्थसुकनिष्ठकताऽन्तिकत्वे  
दूरत्वमर्थगुरुतां द्रवतां ततोऽन्यम् ।  
स्नेहं तथा कमलजो विरचय्य नैजात् देहाद् गुणान्  
बहुविधान् समतिष्ठिपत्तान् ॥४ ॥
मायां निगृह्य निजमानससंस्थितां सः  
तस्यास्तमोऽपि च विमोहमपि द्वितीयम् ।  
मोहं महान्तमपि तुर्यसुपर्वसञ्ज्ञं  
तामिस्रमन्धतमसं च ससर्ज पञ्च ॥५ ॥
अज्ञानवृत्तय इति स्म भवन्ति सृष्टा-  
वालम्ब्य या भववहाः सुभवन्ति जीवाः ।  
ता एव रूपविवरेण विभिन्नसञ्ज्ञा  
आविद्यमस्मिभवनं समरागकश्च ॥६ ॥
द्वेषो भयं त इति सर्वशरीरिसक्ता  
ब्रह्मा ससर्ज पुनरप्यथ सत्प्रमाणम् ।  
वैकल्पकं च नु विपर्ययमुग्रनिद्रां  
स्वप्नं सुषुप्तिमथ घोरतरां नु वृतिम् ॥७ ॥
मौढ्यं च नर्म हसनं कपटं च मायां  
वेधास्ततः समससर्ज नु संशयं च ।  
तर्कं च वादमथ जल्पमथो वितण्डां  
कापट्यचौर्यमथ तच्छलमामृषात्वम् ॥८ ॥
लौल्यं तृषामपि तथाऽऽसुरभावनां च  
नास्तिक्यमुग्रतरनिर्दयतामशान्तिम् ।  
अस्निग्धतां परमरुक्षतरत्वमार्तिं  
घातन्तिरस्कृतिमथार्धगडुत्वमुग्रम् ॥९ ॥
सृष्टिं समानां समुपद्रवान्विता  
दृष्ट्वा विचार्य्याऽथ तमोमयीं मुहुः ।  
पापीयसीं स्वस्य विरुद्धयामिनीं  
न चित्तशान्तिं समवाप्तवानजः ॥1.14.१० ॥
अशान्तस्य विधेः पृष्ठादधर्मः समजायत ।  
अनीतिस्तेन साकं वै प्रोत्पन्ना सहचारिणी ॥१ १॥
भार्यास्तथाऽभवश्चिन्ताऽसूयेर्ष्या ममता मृषा ।  
आशाऽहन्ता तथा तृष्णा दुष्टता निकृतिः स्पृहा ॥१२॥
हिंसा दुरुक्तिरश्रद्धाऽशान्तिनिर्दयता तथा ।  
अमेधा चाऽप्यतुष्टिश्चाऽपुष्ट्यमैत्र्यक्रियास्तथा ॥१३॥
अबुद्धिरगतिश्चाप्यतितिक्षाऽथाऽगतिस्तथा ।  
अनुन्नतिरमूर्तिश्चाऽनुपरक्तिस्तथाऽक्षमा ॥१ ४॥
अस्मृतिश्च सुषुप्तिश्चाऽजायन्त संसृतिप्रदाः ।  
तत्पुत्रास्तु मदो लोभो रसो मोहश्च मत्सरः ॥१५॥
दम्भः कामस्तथा क्रोधो दर्पः पारुष्यमनृतम् ।  
स्नेहो मानं च कालुष्यं द्रोहोऽशौचं कलिस्तथा ॥१६॥
अशौचं चाऽप्यविश्वासश्चौर्यं पानं द्युतं तथा ।  
गर्वो नास्तिक्यमेवापि प्रमादो राग एव च ॥१७॥
पैशुन्यं व्यसनं दुःख द्वेषोऽज्ञानं भयं तथा ।  
पापं मृत्युरनैश्वर्यं कौटिल्यं चाऽप्यनिग्रहः ॥१८॥
अमार्दवमसन्तोषोऽधैर्यं चैवाऽप्यनर्थकः ।  
अत्यागश्चाऽप्ययोगश्चाऽप्रसादोऽप्रश्रयस्तथा ॥१९॥
अलाभोऽनुद्यमश्चाऽप्यदमो विघ्नमिति स्मृताः ।  
पुत्र्यश्चैवाऽप्यधर्मस्य जाता बह्व्यो हि दुःखदाः ॥1.14.२०॥
घृणा निन्दा च कुत्सा च जुगुप्सा कूटता तथा ।  
प्रतारणा छलाऽन्याया प्रसह्यता च धिक्कृतिः ॥२१॥
छिच्छिकारा ह्यरर्राटी हाहाकारा च वेदना ।  
पीडा हृदयदाहा च कालिमा मोहिनी तथा ॥२२॥
हृत्फाला प्रभया योनिर्मलदा फट्प्रकाण्डिका ।  
कामना च रजस्रोता लिट्करी क्षुवती तथा ॥२३॥
कुदृष्टिश्च कुशीला च प्रगुह्याशाऽङ्गलिङ्गिका ।  
कृपणता पराधीना मलिनता दरिद्रता ॥२४॥
अरिष्टा चाऽपशकुना दुरिता पापिणी तथा ।  
कुणपा रक्तपा शुक्रपायिनी पातिनी तथा ॥२५॥
परस्वभेदिका षण्ढा मारिणी विह्वला तथा ।  
अभाना च तमस्करी घोरा दिग्विभ्रमा तथा ॥२६॥
आडम्बरा विडम्बाना चाकस्मिकी मृतङ्करी ।  
एताः प्रोक्ता अधर्मस्य पुत्र्य उद्वेजिकाः सदा ॥२७॥
साऽपत्यं तु तमधर्मं दृष्ट्वा वेधास्तुतोष न ।  
तदा शान्तिप्रदां सृष्टिं कर्तुमैच्छद् हृदा पुनः ॥२८॥
इति श्रीलक्ष्मीनारायणीयसंहितायां प्रथमे कृतयुगसन्ताने ब्रह्मणो मानससृष्टौ गुणाऽज्ञानाऽधर्मसृष्टिनिरूपणनामा चतुर्दशोऽध्यायः ॥१४ ॥
    
