+++
title = "३४३"

+++
श्रीलक्ष्मीरुवाच-  
आनादिज्ञानमार्तण्ड! सर्वसाक्षिन्! सनातन! ।  
सर्वलोकविधाताऽसि त्वमेव तीर्थकृत्सदा ॥१ ॥
तव योगाच्चेतनानि जडानि भूजलानि च ।  
देहिनस्तारयन्त्येव त्वमेवं तीर्थमुत्तमम् ॥२ ॥
जीवानां देहलाभेऽत्र मोक्षलाभो महान्मतः ।  
विना मोक्षं कृतलाभास्ते सर्वे निधनाऽन्वयाः ॥३ ॥
वृन्दावनं माथुरं च शालग्रामं सनातनम् ।  
तुलसीक्षेत्रपत्याद्यं त्वया प्रोक्तं पुरातनम् ॥४ ॥
त्वया तत्र कतिप्रादुर्भावा लब्धा वद प्रभो! ।  
लप्स्यन्ते चापि च कति? क्व वा भूमौ? वद प्रभो! ॥५ ॥
श्रीनारायण उवाच -  
अरे लक्ष्मि! ह्यसङ्ख्याताः प्रादुर्भावा भवन्ति मे ।  
मानवेषु च देवेषु तिर्यक्षु पशुपक्षिषु ॥६ ॥
जलजेषु वनजेषु मुनिसाधुजनेषु च ।  
ऋषिषु सत्सु सतीषु साध्वीषु सन्ति भूरिशः ॥७ ॥
प्रतिचतुर्युगं कृष्णो भवामि भुवि पद्मजे ।  
वृन्दावनेषु देशेषु माथुरेषु यमीतटे ॥८ ॥
विचरामि विहरामि दैत्यानामन्तकृद्यथा ।  
नारायणाः शतं पञ्चशतं च जलशायिनः ॥९ ॥
त्रिंशत्कमठरूपाणि मत्स्यरूपाणि विंशतिः ।  
गोपालाश्च शतं चाष्टं बुद्धाः सन्ति सहस्रशः ॥1.343.१० ॥
त्रिंशत्परशुरामाश्च रामा एकोत्तरं शतम् ।  
अन्येऽपि कार्यवशगा अवतारा मम प्रिये! ॥११ ॥
आकस्मिकास्त्वया सार्धं केवला वा भवन्ति वै ।  
ब्रह्माण्डानि ह्यनेकानि ह्यनेका दैत्यदानवाः ॥१२॥
सुराश्च तापसाश्चापि ह्यसङ्ख्याः कामनायुताः ।  
आर्तानामार्तिनाशायाऽर्थिनामर्थप्रदाप्तये ॥१ ३॥
सकामानां कामपूर्त्यै सम्भवामि स्थले स्थले ।  
क्वचिदंशः क्वचित्पूर्णः क्वचित् त्वावेशरूपतः ॥१४॥
कलया वा क्वचित् क्वापि क्वचिद् विभूतिरूपतः ।  
साधुरूपस्तथा राजरूपः सद्गुरुरूपतः ॥१५॥
व्यासरूपश्च विज्ञानिस्वरूपः सम्भवामि वै ।  
विष्णुरूपोऽस्म्यहमेको मुक्तिमण्डलमध्यगः ॥१६ ॥
वृन्दावने मथुरायां बहुवारं जनिं गतः ।  
तीर्थानां तीर्थमूर्धन्यं मथुराक्षेत्रमस्ति यत् ॥१७॥
युगे युगे यमीतीरे सम्भवामि पुनः पुनः ।  
कृष्णरूपो दासदासीकोट्यब्जेच्छाप्रपूरकः ॥१८ ॥
अनन्तसृष्टिनारीणां कामेच्छाभक्तिकर्षितः ।  
राजरूपः कोटिकामगर्वहा सम्भवाम्यहम् ॥१९॥
वसुः पिता च मे माता देवी भ्राता सुकर्षणः ।  
अन्ये सन्तु न वा सन्तु ह्येभिः सह वसाम्यहम् ॥1.343.२०॥
प्रथमे तु द्वापरेऽहं सङ्कर्षणेन संयुतः ।  
युगलो वसुदेव्योश्च प्रादुर्भूतोऽभवं प्रिये ॥२१॥
तदा तत्राऽसुरा ह्यासन् कालनेमिप्रवंशजाः ।  
तानहं हतवान् सर्वान् कृष्णः पृथ्वीसुतापतिः ॥२२॥
रत्वं तदाऽऽसीः कमलाख्या मरुत्पुत्री मम प्रिया ।  
प्रथमे द्वापरे चाहं कमलापतिकृष्णकः ॥२३ ॥
कालनैमेयवंश्यानां नाशको मथुरापुरे ।  
तदारभ्य मथुरायाः क्षेत्रं परमपावनम् ॥२४॥
मम पादतलैः शुद्ध सर्वदा वर्तते प्रिये! ।  
तदुत्तरं मम प्रादुर्भावाः सन्ति सहस्रशः ॥२५।  
तत्राऽन्यत्र च कमले! तदन्तं गणयामि न ।  
भविष्यन्त्यवताराश्च तान् प्रगास्यन्ति मानवाः ॥२६॥
व्यासाश्च तान् यथायोग्यं वर्णयिष्यन्ति मुक्तये ।  
शृणु प्रिये! पवित्रं तन्माथुरं क्षेत्रमुत्तमम् ॥२७॥
न स्वर्गे न च पाताले तीर्थे वै मथुरासमम् ।  
सा रम्या सर्वथा दिव्या जन्मभूमिः सदा मम ॥२८॥
यत्र वासेन मनुजास्तथाऽन्यप्राणिनः प्रिये ॥
स्वर्गे च मोक्षणं यान्ति गोलोकमिव मे स्थलम् ॥२९॥
प्रयागे माघपूर्णायाः फलं नित्यं यमीजले ।  
काश्यां वर्षसहस्रस्य फलं त्वत्र दिनेन वै ॥1.343.३०॥
पुष्करे कार्तिकीपूर्णाफलं त्वत्र क्षणेन वै ।  
मायामूढा मथुरां विहायाऽन्यत्र भ्रमान्त हि ॥३१ ॥
मथुराश्रवणाच्चापि लीयन्ते पापकाटयः ।  
पृथिव्यां यानि तीर्थानि क्षेत्राणि च सरांसि च ॥३२ ॥
नद्यो नदास्तथा पूर्योऽरण्यानि च वनान्यपि ।  
मथुरायां समायान्त्याषाढे सुप्ते जनार्दने ॥३३ ॥
मथुरामण्डले श्राद्धात् तृप्यन्ति पितरो युगम् ।  
मथुरावासिनो लोका निधने यान्ति मत्पदम् ॥३४ ॥
कुब्जाम्रके सौकरवे जन्मस्थाने विशेषतः ।  
वसतां तु विना साङ्ख्यं योगं मोक्षोस्ति निश्चितः ॥३५ ॥
अन्नवस्त्रप्रदातारो नरा मुक्ता न संशयः ।  
भविष्यामि वरारोहे द्वापरे युगसंस्थिते ॥३६ ॥
कृष्णोऽहं च ययातेस्तु वंशे दैत्यनिषूदनः ।  
यमुना यत्र सुवहा वैवस्वतसुता प्रिया ॥३७ ॥
गङ्गां प्राप्य प्रयागे या त्रिवेणीति प्रवर्तते ।  
सरस्वतीं च सङ्गृह्य प्रथिता पापहारिणी ॥३८ ॥
यमी गङ्गाशतगुणा श्रेष्ठा माथुरमण्डले ।  
तत्र तीर्थानि चान्यानि भविष्यन्ति मम प्रिये! ॥३९ ॥
येषु स्नानाज्जलपानान्मुक्तिरेव न संशयः ।  
निधने माथुरे क्षेत्रे जायते स चतुर्भुजः ॥1.343.४ ० ॥
विश्रान्तिसञ्ज्ञकं तीर्थं विश्रान्तिघटनाप्रदम् ।  
सर्वश्रेष्ठं महापुण्यं स्नानाद् गोलोकदं नृणाम् ॥४ १ ॥
सर्वतीर्थेषु यत्स्नानं दानं ध्यानं हुतं तपः ।  
तत्सर्वं लभते लक्ष्मि! विश्रान्तितीर्थदर्शनात् ॥४२ ॥
न तु यज्ञैर्न तपसा न ध्यानेन न संयमैः ।  
तत्फलं लभते स्नातो यथा विश्रान्तिघट्टके ॥४३ ॥
कालत्रयं दर्शनाच्च तथा प्रदक्षिणद्वयात् ।  
नमस्कारपञ्चकाच्च विष्णुलोके महीयते ॥४४॥
मया तत्र यमुनाया घट्टे विश्रान्तिरास्थिता ।  
शाश्वती शान्तिरत्रास्ति यथा गोलोकधामनि ॥४५ ॥
अथाऽन्यन्मे परं तीर्थं प्रयागं तत्र विद्यते ।  
देवानां दुर्लभं गुप्तं सर्वसंसारमोक्षणम् ॥४६ ॥
यत्र स्नातो मम लोकं यात्यग्निष्टोमपुण्यभाग् ।  
सकामस्तु महेन्द्रः स्यात्ततो याति परां गतिम् ॥४७ ॥
अथाऽन्यन्ये कनखलं तीर्थं स्नानाद्दिवः प्रदम् ।  
अथान्यत् तिन्दुकं तीर्थं मम गोलोकधामदम् ॥४८ ॥
पाञ्चालदेशे काम्पिल्यं नगरं धार्मिकप्रजम् ।  
तत्र तिन्दुकसञ्ज्ञो वै सदा वसति नापितः ॥४९ ॥
कालेन नापितस्यैव कुटुम्बं तु क्षयं गतम् ।  
ततः स मथुरां प्राप्तो यमीतीरेऽवसत् सदा ॥1.343.५ ० ॥
कुटुम्बोद्धारणार्थं वै श्राद्धादि तेन कारितम् ।  
स नित्यं यमुनास्नायी कालेन निधनं गतः ॥५ १ ॥
मथुरायां ब्राह्मणस्य जन्म त्वासाद्य वै ततः ।  
वैष्णवः परमो भूत्वा ययौ गोलोकधाम सः ॥५२॥
एवं तिन्दुकसञ्ज्ञोऽसौ जातिस्मरस्तु भूसुरः ।  
सर्वान् विज्ञाप्य तत्तीर्थं ख्यापयित्वा मृतिं ययौ । ५३।  
अथान्यत् परमं सूर्यतीर्थं पापविनाशनम् ।  
आराधिता बलिना वै धनराज्यसमीहया ॥५४॥
ऊर्ध्वबाहुर्निराहारस्ततापाऽत्र परं तपः ।  
तस्य प्रसन्नो भगवान् सूर्यनारायणः स्वयम् ॥५५ ॥
समागत्य बलिं प्राह किं ते तपसि कारणम् ।  
बलिः प्राह त्रिलोकस्य नेत्रं सूर्यं जगत्प्रभुम् ॥५६ ॥
निर्धनोऽस्मि न मे राज्यं धनार्थं तप आचरम् ।  
सूर्यस्तस्मै ददौ चिन्तामणिं स्वात् मुकुटात् ततः ॥५७ ॥
चिन्तामणिं स सम्प्राप्य गतः पातालमेव ह ।  
सूर्यो यमीजले स्नात्वा हिरण्यमण्डलं ययौ ॥५८ ॥
एवं तीर्थवरं जातं पापतापविनाशकम् ।  
स्नात्वा स्वर्गं ततो मोक्षं विन्दते स्याच्चतुर्भुजः ॥५९ ॥
रविवारे च सङ्क्रान्तौ चन्द्रसूर्यग्रहे तिथौ ।  
सूर्यतीर्थस्नानकर्ता राजसूयफलं लभेत् ॥1.343.६० ॥
अथाऽत्र ध्रुवतीर्थं च यत्र तेपे ध्रुवः पुरा ।  
तत्र स्नानेन साम्राज्यं मरणेन ध्रुवस्थलम् ॥६९ ॥
श्राद्धेनात्र पितरश्च तरन्ति यान्ति मोक्षणम् ।  
ध्रुवस्य दक्षिणे तत्र तीर्थं वै तीर्थराजकम् ॥६२ ॥
तत्र स्नानेन वै लक्ष्मि! मम गोलोकमाप्नुयात् ।  
अथ तद्दक्षिणे लक्ष्मि! ऋषितीर्थं परं मतम् ॥६३ ॥
स्नात्वा यायाद् ऋषिलोकं गोलोकं प्राणवर्जनात् ।  
ततोऽपि दक्षिणे तीर्थं मोक्षतीर्थं परं मम ॥६४ ॥
यत्र स्नानाद् भवेन्मुक्तिर्गोलोकं चाप्नुयान्मम ।  
तत्रैव कोटितीर्थं च देवानामपि दुर्लभम् ॥६५ ॥
तत्र स्नानात् तथा दानाज्जपाद्धोमाच्च भोजनात् ।  
तर्पणादुपवासाच्च ब्रह्मलोके महीयते ॥६६ ॥
तारिताः पितरस्तेन कोटितीर्थनिषेविणात् ।  
तथा सप्त च सप्ताथ सप्त वंशाश्च तारिताः ॥६७ ॥
अथ वै वायुतीर्थं च पितॄणां तारकं परम् ।  
पितॄन् पिण्डप्रदातारस्तारयन्त्येव सर्वथा ॥६८ ॥
गयापिण्डप्रदानस्य फलं त्वत्र ह्यवाप्यते ।  
ज्येष्ठमासे विशेषेण श्राद्धात्तरन्ति पूर्वजाः ॥६९ ॥
उक्तान्येतानि तीर्थानि भुक्तिमुक्तिप्रदानि वै ।  
स्नानं दानं जपो होमः स्युः सहस्रगुणा हि ते ॥1.343.७ ० ॥
तीर्थानां स्मरणाच्चापि वन्दनाद् दर्शनात्तथा ।  
जलस्य कणिकापानान्मुक्तिर्भवति शाश्वती ॥७१ ॥
अथात्र तीर्थमूर्धन्यमवतारसमूहकम् ।  
श्रीकृष्णस्याऽवतारा ये मिलित्वा जन्मनः क्षणे ॥७२ ॥
समायाताः क्षणं यत्र स्थिता यमीतटे शुभे ।  
जन्मभूमिसमीपे तत् तीर्थं गुप्त हि वर्तते ॥७३ ॥
स्नानात्तत्र वारिपानात् प्रोक्षणादपि सर्वथा ।  
पापप्रध्वंसकं गोलोकवैकुण्ठादिलोकदम् ॥७४॥
तत्र वै मरणान्मुक्तिर्भवेदेव न संशयः ।  
एकाहोपोषणाद्वापि कोटियज्ञफलं भवेत् ॥७५ ॥
रजःकणा मथुरायाः स्पृशन्ति देहिनस्तु यान् ।  
तेऽपि मुक्तिं प्रयास्यन्ति तिर्यक्कीटादयोऽपि चेत् ॥७६ ॥
देशान्तरेऽपि तन्नामग्रहीता भुक्तिभाङ् ननु ।  
यत्र साक्षात्परब्रह्म राजते तत्र किं न वै ॥७७ ॥
धनधामधरादारपुत्रपुत्रीसमृद्धयः ।  
क्षेत्रोद्यानाधिकारित्वराज्यसत्ताजनेशताः ॥७८ ॥
स्वर्णरूप्यमहालक्ष्मीश्रीसम्पद्भवनादयः ।  
भवन्त्येव हरेर्योगाद् भक्तस्यात्र कृपाकणात् ॥७ ९ ॥
तारकं धारकं यद्वद् रक्षकं पालकं तथा ।  
स्वर्गदं मोक्षदं चापि तीर्थं माथुरमुत्तमम् ॥1.343.८ ० ॥
इति श्रीलक्ष्मीनारायणीयसंहितायां प्रथमे कृतयुगसन्ताने मथुराक्षेत्रमाहात्म्ये भगवदवताराणामानन्त्यं, प्रथमद्वापरे कृष्णावतारः, विश्रान्तितीर्थप्रयागकनखलतिन्दुकसूर्यध्रुवतीर्थराजऋषिमोक्षकोटिवाय्ववतारतीर्थादिप्रदर्शननामा त्रिचत्वारिंशदधिकत्रिशततमोऽध्यायः ॥३४३ ॥
    
