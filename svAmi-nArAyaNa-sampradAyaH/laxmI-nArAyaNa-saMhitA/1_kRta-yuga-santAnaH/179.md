+++
title = "१७९"

+++
श्रीनारायण उवाच-  
श्रूयतां च महालक्ष्मि विधुरः शङ्करः क्वचित् ।  
हिमालये विचचार शैलपत्नीं ददर्श सः ॥१ ॥
साधुस्वरूपः सौम्यश्च प्रसन्नतां प्रकाशयन् ।  
शम्भुरुवाच मातर्मे भिक्षां देह्येकलाय मे ॥२ ॥
मेना पक्वान्नमादाय यावद्ददाति शम्भवे ।  
शम्भुः प्राह तदा मेनां भिक्षां देह्येकलाय मे ॥२ ॥
इयं पक्वान्नभिक्षा तु नैकस्यैव कृते भवेत् ।  
तत्रान्येषां विभागोऽस्तित भिक्षां देह्येकलाय मे ॥४ ॥
यत्र नान्यस्य भागोऽस्ति वृणे भिक्षां तु तादृशीम् ।  
मेना प्राह तदा साधुं साधो किमिच्छसि प्रियम् ॥५ ॥
यथेच्छसि तथा दास्ये स्फुटं वद ददाम्यहम् ।  
मेनां शम्भुस्तदा प्राह ददामीत्युच्यते यदि ॥६ ॥
प्राप्नोमीत्येव च प्राप्ता प्राप्स्याम्यवसराऽऽगमे ।  
मातस्तदाऽऽगमिष्यामि भिक्षां देह्येकलाय मे ॥७ ॥
मेना त्वाश्चर्यमालोक्य पतिता पादयोस्तदा ।  
उवाच दास्येऽवश्यं ते यदि योग्या कृते तव ॥८ ॥
शम्भुः प्राह तथास्त्वेव मातः पश्य तया विना ।  
विचरामि महारण्ये प्रियया शिवया विना ॥९ ॥
तव गेहे सती दक्षपुत्री जन्म ग्रहीष्यति ।  
सा मत्कृते भवेद्भिक्षा शङ्करोऽहं समागतः ॥1.179.१ ०॥
मेना श्रुत्वा त्वत्यतीव प्रसन्नाऽभूद् हृदन्तरे ।  
भोजितः पूजितः शम्भुर्जगाम च यथेच्छया ॥१ १॥
तत आरभ्य मेना सा सस्मार भाविपुत्रिकाम् ।  
शम्भुं जामातरं चैव मुमोद हृदयाम्बरे ॥१२॥
प्राग्भवीयभक्तिवशात् शिवे भक्तिर्व्यवर्धत ।  
शिवां ध्यात्वा शिवामाता भविष्यति समुद्रजे ॥१ ३॥
लक्ष्मीरुवाच-  
मेनका सा शिवामाता काऽऽसीत्तच्छ्रीहरे वद ।  
हरिः प्राह शृणु लक्ष्मि! कथयामि समासतः ॥१४॥
वेधःपुत्रस्य दक्षस्य कन्याः षष्टिः प्रकीर्तिताः ।  
तासां विवाहमकरोत् स वरैः कश्यपादिभिः ॥१५॥
तासां मध्ये स्वधानाम्नी पितृभ्यो दत्तवान् सुताम् ।  
तिस्रोऽभवन् सुतास्तस्याः सुभगाः धर्मसम्भृताः ॥१६ ॥
ज्येष्ठा मध्या कनिष्ठा च मेना धन्या कलावती ।  
एताः पितृमानसोत्थास्तिस्रश्चाऽयोनिजा हि ताः ॥१७॥
अव्याहतगतिकास्ता योगिन्यः कामरूपगाः ।  
एकस्मिन् समये तिस्रो भगिन्यस्तीर्थवाञ्च्छया ॥१८॥
श्वेतद्वीपं विष्णुलोकं जग्मुर्दर्शनहेतवे ।  
दिव्यं विमानमारुह्य गतास्ताः कामगं शुभम् ॥१ ९॥
विमानादवतीर्यैव चक्रुर्विष्णोः स्तुतिं नतिम् ।  
तस्थुस्तदाज्ञया श्वेते सुसमाजो महानभूत् ॥1.179.२ ० ॥
समाजे तत्र पञ्चहायना ब्रह्मसुतास्तदा ।  
सनकाद्याः समाजग्मुः स्तुत्वा नत्वा हरिं ततः ॥२ १ ॥
समाजे विष्णुवचनात् तस्थुस्ते सनकादयः ।  
समाजश्च तदोत्तस्थौ मुनिस्वागतमाचरन् ॥२२॥
देवीसतीयोगिनीनां समाजोऽप्युत्थितस्तदा ।  
तिस्रो भगिन्यः पश्चात्स्था नोत्तस्थुर्मोहतो यथा ॥२३॥
तास्तिस्रो योगिनीनां मध्यपृष्ठे संस्थिता यतः ।  
पाश्चात्या नैव पश्यन्ति पौर्वास्तेऽपि च ताँस्तथा ॥२४॥
नः तिस्र नैव पश्यन्ति समाजाग्रस्थिता यतः ।  
किमुत्थाय च कर्तव्यं मत्वैवं नोत्थिता यतः ॥२५॥
सैषा मायाऽऽलस्यरूपा प्रमादात्मकमोहिनी ।  
भूत्वा तद्वशगास्ता वै न चक्रुर्योग्यमर्हणम् ॥२६॥
यद्यपि ज्ञानिनः सन्तो न क्रोधवशगा ननु ।  
किन्तु भाविप्रबलेन प्रेरिताः क्रोधरश्मिना ॥२७॥
तासां तात्कालिकीं दृष्ट्वा शान्तोपि योगीशः कृतिम् ।  
सनत्कुमारो मुक्तात्मा शापं दण्डकरं ददौ ॥२८॥
यूयं तिस्रो भगिन्यो वै पितृकन्या अपि ध्रुवम् ।  
शिष्टाचारविहीनाः स्थाऽभ्युत्थाननतिवर्जिताः ॥२९॥
क्षुद्रमानवकृत्याढ्याः दूरा भवतु वै दिवः ।  
नरस्त्रियः सम्भवतु लभध्वं स्वकृतेः फलम् ॥1.179.३ ०॥
तिस्र आकर्ण्य साध्व्यस्ताः पतित्वा पादयोर्मुनेः ।  
प्राहुर्मुने दयासिन्धो प्रसन्नो भव सर्वथा ॥३ १ ॥
त्वादृशानां सतां भावो हृदयेऽस्माकमस्ति वै ।  
प्रमादान्न नतिरभ्युत्थानादिसत्क्रियाः कृताः ॥३२॥
फलं लब्धं कृतेः स्वस्याः कुरुष्वानुग्रहं मुने ।  
तवैव वचनाद् ब्रह्मन् लभेम स्वर्गतिं पुनः ॥३३ ॥
कृपां कृत्वा ऋषिस्तत्र प्रोवाच प्रीतमानसः ।  
शापोद्धारं करोम्येव महत्कार्यं भविष्यति ॥३४॥
त्वन्निमित्तं च सुखदं यत्राऽऽश्लेषो हरेर्भवेत् ।  
ज्येष्ठा मेना हरेरंशभूतस्य हिमभूभृतः ॥३५॥
पत्नी भवतु ते कन्या पार्वती सम्भविष्यति ।  
यां शम्भवे प्रदायैव प्राप्स्यसि सुखमुत्तमम् ॥३६॥
अन्ते शिवाऽशिवाऽऽशीर्भिर्मुक्तिं कैलासमाप्स्यसि ।  
मध्या धन्या सिरध्वजजनकस्य प्रियांऽगना ॥३७॥
भवतु ते सुता महालक्ष्मीः सीता भविष्यति ।  
यां रामाय प्रदायैव प्राप्स्यसि सुखमुत्तमम् ॥३८॥
अन्ते सीतारामस्य कृपया वैकुण्ठमाप्स्यसि ।  
कलावती कनिष्ठा च वृषभानुविशो गृहे ॥३९॥
पत्नी भवतु ते कन्या राधिका सम्भविष्यति ।  
यां कृष्णाय प्रदत्वा त्वं प्राप्स्यसि सुखमुत्तमम् ॥1.179.४०॥
अन्ते च राधाकृष्णकृपया गोलोकमाप्स्यसि ।  
सुकर्मिणां गते दुःखे प्रभवेद् दुर्लभं सुखम् ॥४१॥
यूयं पितृसुताः सर्वाः सदा स्वर्गविलासिकाः ।  
एतन्निमित्तमालम्ब्य मोक्षगाः सम्भविष्यथ ॥४२॥
पश्चात्सनत्कुमाराद्याः समाजात्स्वालयं गताः ।  
मेनादिकास्तिस्र ईयुः स्वपितृभवनं ततः ॥४३॥
अथैकदा कुरुक्षेत्रे स्नात्वा हीन्द्रादयः सुराः ।  
आषाढे मासि मार्गर्क्षे चन्द्रक्षयतिथिर्हि सा ॥४४॥
ददुरिन्द्रादयस्तस्यां पिण्डान् पितृभ्य आदरात् ।  
तिलान्मधु सुपक्वान्नं मिष्टं हविष्यमित्यपि ॥४५॥
ततः प्रीतास्तु पितरो देवानाह सुतृप्तितः ।  
वृणुत किं वितरामो देवाः प्राहुस्तदा पितॄन् ॥४६॥
सर्वे शृणुत नो वाक्यं पितरः प्रीतमानसाः ।  
कर्तव्यं तत्तथैवाऽऽशु देवकार्येप्सवो यदि ॥४७॥
यूयं स्मरथ कन्यानां श्वेतद्वीपे वृतं च यत् ।  
सनत्कुमारशापं तं स्मरताऽथोचितं मतम् ॥४८॥
मेना नाम सुता या वो ज्येष्ठा मङ्गलकारिणी ।  
तां विवाह्य च सुप्रीत्या हिमाख्येन तु भूभृता ॥४९॥
सर्वे भवन्तु सुखिनो लाभवन्तः पदे पदे ।  
युष्माकममराणां च दुःखहानिर्भविष्यति ॥1.179.५० ॥
सुराणां वचनं श्रुत्वा स्मृत्वा शापं पुरा भवम् ।  
ओमिति प्रोचुः पितरो ददुर्मेनां हिमाद्रये ॥५१॥
हिमाद्रिः पर्वतो दिव्यो महातेजाः समृद्धिमान् ।  
द्विरूपो वर्तते लोके जङ्गमस्थिरभेदतः ॥५२॥
पूर्वापरौ तोयनिधी सुविगाह्य स्थितः स्थिरः ।  
तुषारविधिरत्युग्रो देवर्षिसिद्धसंश्रितः ॥५३॥
तपः सिद्धिप्रदं शीघ्रं पावनश्च महात्मनाम् ।  
स एव दिव्यरूपो हि रम्यः सर्वाङ्गसुन्दरः ॥५४॥
विष्ण्वंशश्च महाभक्तः शैलराजः सुमूर्तिमान् ।  
स एव स्वकुलस्थित्यै धर्मवर्धनहेतवे ॥५५॥
स्वविवाहं कर्तुमना पितृदेवहितेच्छुकः ।  
मेनापाणिं च जग्राह विवाहविधिना तदा ॥५६॥
समुत्सवो महानासीत् तद्विवाहे सुमङ्गले ।  
हर्यादयोऽपि ते देवा ऋषयो मुनयोऽद्रयः ॥५७॥
आजग्मुस्तत्र वैवाहे प्रशशंसुर्हिमाचलम् ।  
उत्सवं कारयामासुर्ददुर्दानानि भूरिशः ॥५८॥
महामोदान्विता देवाः पितॄन्दिव्यान्प्रशस्य च ।  
सञ्जग्मुः स्वस्वधामानि प्राप्य सत्कारपूजनम् ॥५९॥
मेनां तु युवतीं प्राप्य हिमवान् गृहधर्मतः ।  
प्रीतिमानभवत्तत्र रेमे कामाद् यथेच्छया ॥1.179.६०॥
अथ दक्षसुता काले सती तु हिमपर्वते ।  
यदाऽऽसीच्छम्भुना सार्धं तदैव तां तु मेनका ॥६१॥
मम गेहे कृतावासा मत्सुता वै सती मता ।  
इति सुतासमां ज्ञात्वा सिषेवे मातृवर्चसा ॥६२॥
एवं नित्यं ध्यायमाना सेवते मेनका सतीम् ।  
सती च दक्षयज्ञे स्वतनुं त्यक्त्वाऽस्मरत्प्रसूम् ॥६२॥
तस्यामहं सुता स्यामित्यवधार्य सती हृदा ।  
समयं प्राप्य प्रीत्या सा मेनकापुत्रिकाऽभवत् ॥६४॥
पार्वती सा तपः कृत्वा पतिं प्राप शिवं पुनः ।  
मेनायां कन्यकास्तिस्रो जाता रूपगुणान्विताः ॥६५॥
रागिणी कुटिला काली तिस्रः कन्या यथाक्रमम् ।  
रक्ताङ्गी रक्तनेत्रा च रक्ताम्बरविभूषिता ॥६६॥
रागिणी नाम सञ्जाता ज्येष्ठा मेनासुता प्रिये ।  
शुभाङ्गी पद्मपत्राक्षी नीलकुञ्चितमूर्धजा ॥६७॥
श्वेतमाल्याम्बरधरा कुटिला नाम मध्यमा ।  
नीलाञ्जनचयप्रख्या नीलेन्दीवरलोचना ॥६८॥
रूपेणाऽनुपमा काली जघन्या मेनकासुता ।  
सुनाभ इति च ख्यातश्चतुर्थतनयोऽभवत् ॥६९॥
जातास्ताः कन्यकास्तिस्रः षडब्दात् पुरतः प्रिये ।  
कर्तुं तपः प्रयाताश्च देवास्ता ददृशुः शुभाः ॥1.179.७०॥
ततो दिवाकरैः सर्वैर्वसुभिश्च तपस्विनी ।  
रागवती नाम कन्या दिवं नीता सुरैस्तदा ॥७१ ॥
ब्रह्मणा सा कृता सन्ध्यारागवती सुविग्रहा ।  
महिषासुरनाशाय सन्ध्यासमयरूपिणी ॥७२ ॥
प्रतीच्छुकी कृत्तिकाभागे सदा तिष्ठते दिवम् ।  
कुटिला ब्रह्मलोकं तु नीता देवैः शशिप्रभा ॥७३ ॥
ब्रह्मा प्राह महिषस्य विनाशार्थमियं सुता ।  
शार्वं धारयितुं तेजो न वै शक्ता हि दृश्यते ॥७४॥
अतश्चेयं ब्रह्मलोके सत्ये कृतालया सदा ।  
आपोमयी प्लावयन्ती नदी तिष्ठतु मद्गृहे ॥७५ ॥
इति गते कन्यके द्वे ज्ञात्वा मेना तपस्विनीम् ।  
तृतीयां पुत्रिकां मेनां तपसोऽवारयद्यतः ॥७६ ॥
उ मा तपः कुरु पुत्रीत्येवमुमाऽभिधाऽभवत् ।  
इत्येतत्कथितं स्वल्पं किं भूयः श्रोतुमिच्छसि ॥७७॥
इति श्रीलक्ष्मीनारायणीयसंहितायां प्रथमे कृतयुगसन्ताने मेनायै शम्भुना सतीजन्मार्थसूचनम्, मेना धन्या कलावती तिस्रः पितृकन्याः श्वेतद्वीपं जग्मुः  
तत्र सनत्कुमारशापः, क्रमशो हिमगिरेः सीरध्वजजनकस्य वृषभानुवैश्यस्य च पत्न्यो जाताः, क्रमशस्तत्पुत्र्यः शिवा सीता राधेति, मेनायां सन्ध्यारागिणी कुटिलाब्रह्मनदी काली चेति पुत्रीत्रयं सुनाभपुत्रश्चेतिनिरूपणनामैकोनाऽशीत्यधिकशततमोऽध्यायः ॥१७९॥
    
