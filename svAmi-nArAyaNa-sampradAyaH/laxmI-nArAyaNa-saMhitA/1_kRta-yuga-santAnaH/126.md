+++
title = "१२६"

+++
श्रीनारायण उवाच-  
ततो लक्ष्मि! महादेवो वर्णयामास शोभनम् ।  
महालक्ष्म्याः स्वतन्त्रं तदन्तःपुरमशेषतः ॥१ ॥
चतुर्दिक्षु स्वर्णमणिसोपानानि भवन्ति वै ।  
मणिकान्तिकराः स्वल्पस्तम्बगुल्माश्च कोटिशः ॥२ ॥
निःश्रेणीपार्श्वयोः सन्ति नवपल्लवशोभिताः ।  
रत्नपुष्पप्रकाशिन्यो वल्लिकाः पार्श्वयोस्तथा ॥३ ॥
विरामपट्टिकाश्चैव तथा सन्ति सहस्रशः ।  
रक्तहरिन्मणिक्लृप्ताः साऽऽदर्शाः सहशुक्तिकाः ॥४ ॥
भित्तिका मणिचूर्णाना सचित्राः परिकल्पिताः ।  
पार्श्वास्तासां प्रगल्भानां स्फटिकानां च निर्मिताः ॥५ ॥
स्थलान्यपि जलानीव जलान्यपि स्थलानि वा ।  
अग्रचतुष्किकाः स्थल्यो भ्रान्तयन्ति सखीन्मुहुः ॥६ ॥
स्तम्भेषु सन्ति पक्षाढ्या वरमालाकराः शुभाः ।  
उडुयन्तीव देव्यश्च रमातुल्याः सुयौवनाः ॥७ ॥
आह्वयन्तीव सत्कारं कुर्वन्तीव सचेतनाः ।  
करात्तस्वर्णपात्रास्ता लाजया वर्धयन्ति ताः ॥८ ॥
स्वर्णसूक्ष्माम्बराः स्वर्णकान्तयो द्वादशाब्दिकाः ।  
स्तम्भमूले नरसिंहा नृहरेरूपमास्थिताः ॥९ ॥
सौम्या हास्यमुखाः सन्ति चेतना रक्षका इव ।  
कम्मानिकासु नृत्यन्ति नर्तक्यो ह्येकवस्त्रिकाः ॥1.126.१० ॥
नारायणप्रसादाय मुहुः सङ्कोचमन्तरा ।  
वादकास्तु विविधानि वादित्राण्यवगृह्य च ॥११ ॥
वादयन्ति विलासान्तं विलासार्थं हरेर्मुहुः ।  
द्वारोपरि प्रतिस्थालं सूतमागधबन्दिनः ॥१ २॥
वैष्णवा भालतिलका गायन्ति हरिकीर्तनम् ।  
अवतारचरित्राणि विचित्राणि मुदा मुहुः ॥१३ ॥
विद्याध्राः किन्नराश्चैव सत्किम्पुरुषजातयः ।  
प्राक्सृष्टेः सुचरित्राणि गायन्ति श्रीहरेः सदा ॥१४॥
क्वचित्तु द्वादशवर्षाः कन्यका हरितृप्तये ।  
शीतसुगन्धिमिष्टादिमिश्रं पेयं नयन्ति हि ॥१५॥
अन्यत्र श्रीहरेर्भोज्यं पाकेनाऽष्टोत्तरं शतम् ।  
श्रपयन्ति तथा कन्या रमाः सर्वा हरिप्रियाः ॥१६॥
अपरत्र तु कामिन्यः शय्यां कुर्वन्ति तत्कृते ।  
तथाऽन्याः श्रीहरेरर्थं स्नानसामग्रिकायुताः ॥१७॥
काश्चित्पूजाप्रकाण्डं वै गृहीत्वा यान्ति तं पतिम् ।  
श्राङ्गारिकद्रवद्द्रव्याण्यादाय यान्ति गौरिकाः ॥१८॥
कज्जलालक्तगन्धाढ्यतैलप्रसूनसद्रसान् ।  
ताम्बूलचर्व्यसद्वस्तु नीत्वा यान्ति प्रियं प्रति ॥१९॥
फलानि लेह्यचोष्याणि यान्त्यादाय हरिं प्रति ।  
दृश्यस्पृश्यसुसंश्राव्यरस्यघ्रातव्यवस्तुकम् ॥1.126.२० ॥
समादाय पतिं स्वानां यान्ति रमयितुं रमाः ।  
कल्किमुकुटभूषाश्चादाय यान्ति प्रभोः प्रियाः ॥२१ ॥
विद्युच्चञ्चत्स्वर्णवस्त्राः स्वर्णतन्व्यः सुमध्यमाः ।  
क्वणत्किङ्किणिकाभूषा विलासार्थं प्रयान्ति च ॥२॥
स्थले स्थले प्रतोलीषु दिव्यचन्द्रा भवन्ति हि ।  
वल्लभीषु गवाक्षेषु शीतसूर्या ज्वलन्ति वै ॥२३ ॥
वायवो मन्दसुरभिशीतला वान्ति चेतनाः ।  
सूक्ष्मा मेघा रतिमध्ये वर्षन्ति घर्मशान्तये ॥२४॥
दिव्या द्यौस्तत्र संवासे प्रतिकोणं प्रकाशते ।  
दूरदृष्टिप्रयन्त्राणि दूरश्रवणपट्टिकाः ॥२५॥
दूरग्राहाः सिद्धिवर्या वसन्ति प्रतिमन्दिरम् ।  
प्रबोधाय सुयन्त्राणि वाद्यन्ति हि वादकाः ॥२६॥
स्थले स्थले प्रतिसौधं हरिश्चास्ति सहस्रधा ।  
दासदास्यौ रमयन् स रमते चापि तद्गमम् ॥२७॥
स्नानागाराणि शयनागाराणि रतिमण्डपाः ।  
शृङ्गारमण्डपाश्चैव पूजाया मण्डपास्तथा ॥२८॥
पानलेपनसत्केलिगृहाणि क्रीडनक्षयाः ।  
विहारव्यवहारादिसभास्थानानि तत्र च ॥२९॥
पाकस्थानानि शस्त्रादिस्थानानि हेतिसङ्क्षयाः ।  
स्वर्णमणिहरिद्रत्नमाणिक्यस्फटिकक्षयाः ॥1.126.३०॥
गुप्ता यत्र कृताः सन्ति ततः सर्वोपरि स्थितः ।  
विमानगृहमुख्यैश्च प्रासादैर्बहुभिर्युतः ॥३ १॥
दिव्याप्सरोगणैः स्त्रीभिः सर्वतः समलङ्कृतः ।  
राजप्रासादवर्योऽस्ति न भूतो न भविष्यति ॥३२॥
मध्ये नारायणस्यैव राजस्थानं महोत्सवम् ।  
माणिक्यस्तम्भसाहस्रजुष्टं रत्नमयं शुभम् ॥३३ ॥
दिव्यवैष्णवसङ्कीर्णं सामगानोपशोभितम् ।  
मध्ये सिंहासनं रम्यं सर्वदेवमयं शुभम ॥३४॥
धर्मज्ञानमयैश्वर्यवैराग्यैः पाढविग्रहैः ।  
ऋग्यजुःसामाऽथर्वाणरूपजानुभिराहितम् ॥३५॥
श्रद्धाशक्त्याधारशक्तिचिच्छक्तिशिवशक्तिभिः ।  
व्याप्तं सूर्यशशिवह्निविद्युत्सुधांशुभिस्तथा ॥३६ ॥
कूर्मः शेषो गरुडश्च हंसश्छन्दांसि मन्त्रकाः ।  
पीठरूपा भवन्त्येते मध्ये पद्मं तु वैधसम् ॥२७॥
अष्टदलं च मध्ये सावित्री तत्कर्णिका स्थिता ।  
महालक्ष्म्या सुयुक्तोऽत्र नारायणः प्रतिष्ठति ॥३८ ॥
रत्नसिंहासनस्थश्च रत्नालङ्कारभूषितः ।  
रत्नकेयूरवलयरत्ननूपुरशोभितः ॥३९॥
रत्नकुण्डलयुग्मेन गण्डस्थलविराजितः ।  
पीतवस्त्रपरीधानो वनमालाविभूषितः ॥1.126.४० ॥
शान्तः सरस्वतीकान्तो लक्ष्मीधृतपदाम्बुजः ।  
कोटिकन्दर्पलीलाभः स्मितवक्त्रश्चतुर्भुजः ॥४ १ ॥
चन्दनोक्षितसर्वाङ्गः सुरत्नमुकुटोज्ज्वलः ।  
परमानन्दरूपः स भक्तानुग्रहकारकः ॥४२ ॥
इन्दीवरदलश्यामः कोटिसूर्यप्रकाशवान् ।  
युवा कुमारः स्निग्धाङ्गः कोमलावयवैर्युतः ॥४३ ॥
फुल्लरक्ताम्बुजकान्तिः कोमलांऽघ्रिकराब्जवान् ।  
प्रबुद्धपुण्डरीकाक्षः सुभ्रूलतायुगाङ्कितः ॥४४ ॥
सुनासः सुकपोलाढ्यः सुशोभमुखपङ्कजः ।  
मुक्ताफलाभदन्ताढ्यः सस्मिताधरसुन्दरः ॥४५॥
कोटिपूर्णेन्दुसङ्काशः कबरीकृतकेशवान् ।  
सुस्निग्धनीलकुटिलकुन्तलैरुपशोभितः ॥४६ ॥
प्रातरुद्यत्सहस्रांशुनिभकौस्तुभशोभितः ।  
हारस्वर्णस्रगासक्तकम्बुग्रीवाविराजितः ॥४७॥
सिंहस्कन्धनिभैः प्रोच्चैः पीनैरंसैर्विराजितः ।  
मीनवृत्तायतहस्तैश्चतुर्भिरुपशोभितः ॥४८॥
अङ्गुलीयैश्च कटकैः शृङ्खलाभिश्च शोभितः ।  
नानारत्नविचित्राङ्घ्रिकटकाभ्यां विराजितः ॥४९॥
सज्योत्स्नचन्द्रप्रतिभनखपङ्क्तिसमुज्ज्वलः ।  
सौन्दर्यवीर्यलावण्यपुष्ट्यादिनिधिरच्युतः ॥1.126.५ ० ॥
शङ्खचक्रगृहीताभ्यामुद्बाहुभ्यां विराजितः ।  
वरदाऽभयहस्ताभ्यामितराभ्यां सुशोभितः ॥५ १ ॥
वामाङ्के संस्थिताः देवीं महालक्ष्मीर्महेश्वरी ।  
हिरण्यवर्णा हरिणी सुवर्णरजतस्रजा ॥५२॥
दिव्यचिह्नसमायुक्ता यौवनारम्भविग्रहा ।  
दिव्यचन्दनलिप्ताङ्गा नीलाकुञ्चितमूर्धजा ॥५२॥
रत्नकुण्डलशोभाढ्या दिव्यहारालिशोभिता ।  
मन्दारकेतकीजातीपुष्पाञ्चितसुकुन्तला ॥५४॥
सुभ्रूः सुनासा सुश्रोणी पीनोन्नतपयोधरा ।  
सस्मितपूर्णचन्द्रास्या सूर्यकुण्डलराजिता ॥५५॥
स्वर्णवर्णा स्वर्णभूषा चतुर्हस्ताऽब्जहस्तगा ।  
हारकेयूरकटकैरङ्गुलीयैः सुशोभिता ॥५६॥
स्वर्णतन्तिललाटा च धृतपद्मभुजद्वया ।  
गृहीतमातुलुङ्गाख्यजाम्बूनदकराञ्चिता ॥५७॥
गन्धद्वारा दुराधर्षा नित्यपुष्टा करीषिणी ।  
कर्णनासादिसद्भूषा सौभाग्यपुण्ड्रचन्द्रका ॥५८॥
चामरोशीरवृन्तार्द्रताम्बूलदा तु विष्णवे ।  
मोदते सा महावैकुण्ठाख्ये नारायणेन वै ॥५९॥
एवं नित्याऽनपायिन्या महालक्ष्म्या नरायणः ।  
मोदते परमे व्योम्नि वैकुण्ठे शाश्वते प्रभुः ॥1.126.६०॥
दक्षिणे धर्मदेवश्च नन्दः सुनन्द इत्यपि ।  
श्रुतदेवो जयन्तश्च विजयश्च जयस्तथा ॥६ १ ॥
चण्डश्चैव प्रचण्डश्च पुष्पदन्तश्च सात्त्वतः ।  
विश्वक्सेनो वैनतेयः प्रबलो बल इत्यपि ॥६२॥
कुमुदः कुमुदाक्षश्च सन्ति तै पार्षदाः सदा ।  
दिव्याश्च वैष्णवा दासाः सेवाकार्यकृतक्षणाः ॥६ ३।  
वामे तु धरणी लीला विमलोत्कर्षिणी क्रिया ।  
योगा च सगुणा प्रह्वी ज्ञाना सत्येशनी तथा ॥६४॥
पद्मा जया च पाञ्चाली भार्गवी ललिता रमा ।  
पार्वती च प्रभा माणिक्या च लक्ष्मीश्च मञ्जुला ॥६५॥
ऊर्जा धनेश्वरी दीपावली प्रेमरसेश्वरी ।  
देवा देववरा बालेश्वरी चोजस्वती शुभा ॥६६॥
कान्ता शान्ता च चतुरा हंसाऽमृतरसा तथा ।  
मूलिका कस्तूरिका च सावित्री मौक्तिकेश्वरी ॥६७॥
जयदा मुक्तिदा हेममाला गोदावरी वरा ।  
रम्भा च जाह्नवी कान्तीश्वरी लाड्गलिकेश्वरी ॥६८ ॥
नन्दा च दमयन्ती च निर्मला रत्नपुष्करा ।  
मणीश्वरी तथा रालियन्ती चम्पावती दया ॥६९॥
रमा जयेश्वरी पानेश्वरी च सविता प्रमा ।  
शान्तिः सुखकरी चेति महिष्यः परमात्मनः ॥1.126.७०॥
गृहीत्वाऽर्हणसामग्रीः सेवयन्ति पतिं प्रभुम् ।  
दिव्याप्सरोगणाः पञ्चशतमुख्या हरिप्रियाः ॥७१ ॥
अन्तःपुरनिवासिन्यः कोटिवैश्वानरप्रभाः ।  
रमाः सर्वाः समाना वै शीतांशुसदृशाननाः ॥७२॥
सेवयन्ति महाराजं श्रीमन्नारायणं हरिम् ।  
तमेव परमात्मानं त्वक्षरे धाम्नि संस्थितम् ॥७३॥
दिव्यरूपानुरूपं चाऽवतारिस्वस्वरूपिणम् ।  
महामाया प्रतुष्टाव मां भजस्व महाप्रभो! ॥७४॥
तदा नारायणो भूत्वा महावैकुण्ठनामकम् ।  
धाम संरचयामासाऽक्षरप्रान्ते तु शाश्वतम् ॥७५॥
स्ववामजां महामायां महालक्ष्मीं विधाय च ।  
महावैकुण्ठधाम्न्येव रमते श्रीहरिः स्वयम् ॥७६॥
अन्येष्वप्यवतारेषु यत्र नारायणेन वै ।  
स्वेन साकं गृहीता सा ताः रमाः सम्भवन्ति हि ॥७७॥
ताश्च सर्वा भजन्ति स्म पतिं नारायणं परम् ।  
तासामपि च दासीनां कोटीनां पतिरेव सः ॥७८॥
नारायणोऽत्र वैकुण्ठे सेवां गृह्णाति भावतः ।  
महाभागवताश्चान्ये ये भूतास्तेऽपि चात्र वै ॥७९॥
वसन्ति हरिसौधेषु भजन्ति प्रेयसं हरिम् ।  
नारायणं भजित्वा वै भक्त्या तु बहुरूपया ॥1.126.८० ॥
गत्वाऽस्मिन्न निवर्तन्ते विष्णुना सह संस्थिताः ।  
तत्समानसुखं नित्यं प्राप्नुवन्त्यात्मवेदिनः ॥८ १॥
नारायणानुचरतां मोक्ष एव सुखप्रदः ।  
सततं संस्मरेद् विष्णुं शाश्वतानन्ददं प्रभुम् ॥८१ ॥
नामोच्चारणमात्रेण प्राप्नुयात्परमं पदम् ।  
तस्मान्नारायणं लोकं गौरि! सम्प्रार्थयेत् सदा ॥८३ ॥
भक्त्या त्वनन्यया देवं भजेत करुणाकरम् ।  
सः सर्वज्ञः स्वकं ज्ञात्वा रक्षत्येव यथा तथा ॥८४॥
तदूर्ध्वपुण्ड्रं तन्मन्त्रं तत्कण्ठीं तस्य मालिकाम् ।  
तद्भक्तिं तन्नाम कृत्वा महावैकुण्ठमेति वै ॥८५ ॥
महालक्ष्म्याः कृते चैतन्ममहावैकुण्ठमक्षरे ।  
कृतमेकं हरिणैव तदेतत्परमं पदम् ॥८६ ॥
वैराजस्य तु पुत्रेण द्वितीयं विष्णुना कृतम् ।  
वैकुण्ठं तु सहलक्ष्म्या वासार्थं ध्रुवतः परम् ॥८७॥
सत्याच्चतुर्दशाल्लोकात्परे वैराजसंस्तरे ।  
जलावरणप्रान्ते तेजो वैकुण्ठं द्वितीयकम् ॥८८॥
देवादीनां तु गत्यर्थं प्रार्थनार्थं पुनः पुनः ।  
गतिमेलनलाभाय श्वेतद्वीपाख्यमित्यपि ॥८९ ॥
कृतं तृतीयं वैकुण्ठं सुगमं स्वस्य मेलनम् ।  
ततोऽपि योगिगम्यं स्वशयनार्थे प्रशान्तिकृत् ॥1.126.९० ॥
शेषशायिस्वरूपेण क्षीरसागरमध्यगम् ।  
चतुर्थं तु कृतं स्वेन वैकुण्ठं शान्तिलब्धये ॥९१ ॥
तत्र ते प्रथमं देवि महावैकुण्ठमीरितम् ।  
अथ वार्यावरणस्थं द्वितीयं कीर्तये शृणु ॥९२॥
इतिश्रीलक्ष्मीनारायणीयसंहितायां प्रथमे कृतयुगसन्ताने महालक्ष्म्याः महाप्रासादस्थविविधरमाकृतसेवासेवास्थान-  
सिंहासनतत्स्थनारायणमहालक्ष्मीतत्पार्षदतदन्यमहिष्यादिसेवानिर्देशनामा षडविंशत्यधिकशततमोऽध्यायः ॥१२६॥
    
