+++
title = "५८३"

+++
श्रीनारायण उवाच-  
अथ तेऽत्र चमत्कारं कथयामि शृणु प्रिये ।  
मूर्तिरूपोऽस्म्यहं दिव्यो मोक्षदः सुखदः शुभः ॥१ ॥
यथा पृथ्व्यादितत्त्वानि जीवात्मनो हि मूर्तयः ।  
अमूर्तस्य गृहं मूर्तं तथा मे प्रतिमा गृहम् ॥२ ॥
एकतत्त्वात्मकं चात्मस्वरूपं चर्मचक्षुषा ।  
वीक्ष्यते न ततश्चाऽहं मूर्त्यात्मा दृश्यतां गतः ॥३ ॥
पृथ्वीशरीरकश्चाऽहं वारिशरीरकस्तथा ।  
तेजशरीरकश्चापि वायुशरीरकस्तथा ॥४ ॥
आकाशमूर्तिकश्चाहं तन्मात्रामूर्तिकस्तथा ।  
मनोबुद्ध्यादिशरीरश्चात्मेश्वरशरीरकः ॥५ ॥
ब्रह्मशरीरकश्चाऽहं मुक्तशरीरकस्तथा ।  
सर्वशरीरकश्चाहं सर्वं दिव्यं मदाश्रयात् ॥६ ॥
दिव्यत्वे वेदमन्त्रादिकर्मकाण्डः प्रयोजकः ।  
प्रतिष्ठा कारणं तत्र मुख्यं मम प्रवेशने ॥७ ॥
ततोऽहं तच्छरीरेण सर्वं करोमि देहिवत् ।  
यद्येवं मां विजानीयान्मुक्तो भवति मच्छ्रितः ॥८ ॥
निश्चेष्टो दारुवर्ष्माऽपि दिव्यलीलाविलासकृत् ।  
क्षमेऽहं स्वल्पभक्त्याऽपि भक्ताऽपराधकोटिकम् ॥९ ॥
कुरुक्षेत्रे पुरा त्वास्तां ब्राह्मणक्षत्रियावुभौ ।  
सखायौ धर्महीनौ च वृत्तच्युतौ विमोहितौ ॥१० ॥
पण्ययोषित्सहवासौ स्वधास्वाहाविवर्जितौ ।  
पारलौकिकचिन्ता तु तयोः स्वप्नेऽपि नागता ॥११ ॥
एकदा तु कुरुक्षेत्रे विष्णुयागो व्यवर्तत ।  
अगच्छतां यज्ञवाटमपश्यतां क्रियाविधिम् ॥१२ ॥
शृण्वानौ वैदिकान् मन्त्रान् पापं तयोर्न्यवर्तत ।  
धर्मे मतिस्तयोर्जाता पुण्डरीकाऽम्बरीषयोः ॥१३ ॥
विवेकोऽपि समुद्भूतस्तरितुं वै भवार्णवम् ।  
कृतपापप्रपुञ्जानां क्षालनार्थं च भूसुरान् ॥१४॥
अपृच्छतामभिवाद्य विज्ञाप्य कल्मषं निजम् ।  
सुरामिषव्यवायादि चौर्यं नार्यादिहिंसनम् ॥१५ ॥
तच्छ्रुत्वा वैष्णवश्रेष्ठो महाभागवतो द्विजः ।  
दिव्यक्रियापरश्चैतावुवाच भक्तिसम्भृतम् ॥१६ ॥
भो द्विज क्षत्रदायाद पापराशेः सुदारुणात् ।  
मुक्तिं चेद् वाञ्च्छतस्तूर्णं गच्छतं पुरुषोत्तमम् ॥१७ ॥
क्षेत्रोत्तमं दारुमयो यत्रास्ते पुरुषोत्तमः ।  
तमाराध्य जगन्नाथं लक्ष्मीराधाप्रभापतिम् ॥१८ ॥
पापक्षयं तथा मुक्तिं प्रयस्यथाऽक्षरे पदे ।  
तन्मा विलम्बं कुरुत प्रयातं तत्र सत्वरम् ॥१९ ॥
उत्कले नीलशैले च वारिधेः सन्निधौ तटे ।  
इत्युक्तौ तौ ऋषीन्नत्वा ययतुः पुरुषोत्तमम् ॥1.583.२० ॥
ध्यायन्तौ मनसा विष्णुं शुद्धाहारव्रतावुभौ ।  
गत्वा स्नात्वा सर्वतीर्थाश्रयाब्धौ मन्दिरं प्रति ॥२१ ॥
द्वारि कृत्वा दण्डवच्च तिष्ठन्तौ दर्शनेच्छया ।  
भगवन्तं निरीक्षन्तौ नाऽपश्यतां यदा हि तौ ॥२२ ॥
निराशौ तु तदा भूत्वाऽऽरभेतेऽनशनं व्रतम् ।  
कीर्तयन्तौ हरेर्नामाऽभवतां लीनमानसौ ॥२३ ॥
अथ तृतीयरात्रौ तौ ज्योतिरेकमपश्यताम् ।  
पुनर्लयं गतं ज्योतिस्तौ चोपवसतां स्थिरौ ॥२४॥
मध्ये सप्तमरात्रेश्च तौ श्रीहरिमपश्यताम् ।  
अनादिश्रीकृष्णनारायणं श्रीपुरुषोत्तमम् ॥२५ ॥
चतुर्भुजं सायुधं च रत्नाढ्यपादुकास्थितम् ।  
कमलाक्षं हास्यमुखं वामे लक्ष्मीं स्वबाहुना ॥२९६ ॥
पार्श्वे चाकर्षयन्तं च गृह्णन्तं श्रीकराच्छुभम् ।  
ताम्बूलकं मुखे चाक्ष्णोः प्रेमप्रवाहपूरितम् ॥२७ ॥
तेजःपरिधिसंव्याप्तं सखीभिः परिवारितम् ।  
रत्नवेत्रकराभिश्च तथा चामरपाणिभिः ॥२८ ॥
धृतगन्धप्रदीपाभिर्भूषिताभिर्विभूषणैः ।  
रत्नछत्रं धृतवत्या शोभितं पुरुषोत्तमम् ॥२९ ॥
धूपपात्रं धृतवत्या धूपितं पुरुषोत्तमम् ।  
काञ्चित् सहासां पश्यन्तं हसन्तं सुमनोहरम् ॥1.583.३० ॥
तथा स्तुवतो देवांश्च सिद्धांश्च सनकादिकान् ।  
नारदाद्याँश्च गन्धर्वान् प्रह्लादादींश्च वैष्णवान् ॥३१ ॥
नृत्यन्तं च प्रसादार्थमग्रतोऽप्सरसो गणम् ।  
एवं सर्वं च तौ दृष्ट्वा दिव्यज्ञानौ बभूवतुः ॥३२ ॥
त्रिः परिक्रम्य तं कृष्णनारायणं कृताञ्जली ।  
तुष्टुवाते मुहुस्तौ च हृदयस्थं दृशोश्चरम् ॥३३ ॥
आवां कामार्थलुब्धौ च पापमात्राभिचारिणौ ।  
ऋषीणां कृपया चात्र शरणं ते ह्युपागतौ ॥३४॥
अनुकम्पय नौ नाथ सुदीनौ शरणागतौ ।  
मूढौ दुष्कृतकर्माणौ पतितौ भवसागरे ॥३५॥
कोऽन्यस्त्वत्सदृशो बन्धुर्महाभयनिवारकः ।  
स्वार्थशून्यः पराथैकध्येयोऽनाथपतिः प्रभुः ॥३६ ॥
नारायणेति त्वन्नाम चतुर्वर्गैकसाधनम् ।  
'ओं नमः श्रीकृष्णनारायणाय स्वामिने स्वाहा' ॥३७॥
मन्त्रस्ते मोक्षदश्चातिपापिनां पावकोऽस्ति हि ।  
जप्तो भवान् परं पारं प्रापयत्येव तेन हि ॥३८॥
तन्नौ प्रसीद देवेश दृढां भक्तिं प्रदेहि नौ ।  
घोराद् दुस्तरखाताच्च समुत्तारय केशव ॥३९॥
इन्द्रियाणि मनो बुद्धिस्तव मूर्तौ वसन्तु नः ।  
आत्मा संस्कारसहितश्चार्पितस्तव पादयोः ॥1.583.४० ॥
प्रसीद देव सर्वात्मन्नसङ्ख्येयशिरोभुज ।  
असङ्ख्यघ्राणनयनपाणिपाद नमोऽस्तु ते ॥४१ ॥
षङ्विंशस्त्वं चान्तरात्मन् निष्प्रपञ्चः प्रवर्तसे ।  
चतुष्पुमर्थमूर्तिस्त्वं जगन्नाथ नमोऽस्तु ते ॥४२॥
त्वदाराधनया कृष्ण भवन्ति सर्वसिद्धयः ।  
योगाभ्यासं विना चास्मै कृष्णाय ते नमोनमः ॥४३ ॥
भक्तिं दृढां प्रदेह्यावां नास्त्यन्यत्प्रार्थनीयकम् ।  
यावत्प्राणान्धारयावस्तावद्भक्तिर्दृढा त्वयि ॥४४॥
ततः पारेऽपि ते भक्तिं देहि नारायणप्रभो ।  
अगाधभवपङ्केऽत्र निमग्नयोः परायणम् ॥४५॥
दास्यं नाथ सदा देहि चानुकम्पय नौ विभो ।  
इतिस्तुवन्तौ तौ भक्तौ पेततुर्दण्डवत् क्षितौ ॥४६॥
प्रसीदेति वदन्तौ च मुहुश्चक्रतुर्दर्शनम् ।  
दिव्यदृष्ट्या विलोक्यैवं नेमतुश्च मुहुर्मुहुः ॥४७॥
तावददृश्यतां यातो लक्ष्मीनारायणः पतिः ।  
तावुभौ चर्मनेत्राभ्यां पुण्डरीकाम्बरीषकौ ॥४८ ॥
मायया दर्शनं दिव्यं स्वप्नदृष्टमबुध्यताम् ।  
ततः सिंहासनस्थं श्रीपतिं ददृशतुः पुनः ॥४९॥
काष्ठरूपं दिव्यकल्गिशोभाढ्यमुकुटान्वितम् ।  
ललाटफलके स्वर्णवर्णबिन्दूर्ध्वपुण्ड्रकम् ॥1.583.५० ॥
नवजीमूतसङ्काशं फुल्लपद्मायतेक्षणम् ।  
सद्रत्नसारजडितसौवर्णकुण्डलोज्ज्वलम् ॥५१ ॥
रक्ताधरं तिलपुष्पनासिकं वनमालिनम् ।  
शङ्खचक्रगदापद्मायुध चायतवक्षसम् ॥५२॥
मन्दहास्याननं दिव्यस्वर्णकटकबाहुकम् ।  
श्रीवत्सकौस्तुभमौक्तिकादिहाराढ्यवक्षसम् ॥५३ ॥
आजानुयुगलं स्वर्णशृङ्खलाढ्यप्रकोष्ठकम् ।  
सद्रत्नखचितोर्मिकाशोभिताङ्गुलिकाकरम् ॥५४ ॥
अभयं दर्शयन्तं च करेण मालिकान्वितम् ।  
क्षौमपिशङ्गधौत्रं च दिव्यचन्दनचर्चितम् ॥५५ ॥
पुष्पहारालिसंशोभद्वक्षःस्थलस्थितश्रियम् ।  
पुष्पगुच्छान्वितकरं सुवर्तुलकपोलकम् ।  
धनुःकम्मानिकाकाराऽधरद्वयमनोहरम् ॥५६॥
ईषद्गोचरश्मश्रुसत्सूक्ष्मरेखाऽधरान्वितम् ।  
कामकोटिप्रलावण्यप्रेमाऽब्धिकञ्जलोचनम् ॥५७ ॥
आह्वयन्तं कटाक्षेण ज्ञापयन्तं च हृच्छ्रयम् ।  
सप्तविंशतिहारालिसौवर्णरशनाकटिम् ॥५८ ॥
मञ्जीरकिङ्किणीजालशब्दितचरणद्वयम् ।  
अलक्तकादिसंलग्नशोणरूपाढ्यपत्तलम् ॥५९ ॥
सूक्ष्मचन्द्रकृतावासोन्नतवर्तुलसन्नखम् ।  
धनुर्ध्वजत्रिशूलस्वस्तिकमत्स्यादिहस्तकम् ॥1.583.६० ॥
ऊर्ध्वरेखाऽर्धचन्द्रादिवज्राॆकुशादिपत्तलम् ।  
नवयौवनपूरस्थं चित्तचौरं पतिं प्रभुम् ॥६१ ॥
अद्राष्टां च तौ सुभक्तौ श्रीस्वामिपुरुषोत्तमम् ।  
तौ श्रीहरेर्दक्षभागे ददृशाते हलायुधम् ॥६२ ॥
सङ्कर्षणं प्रभुं शेषं नैकब्रह्माण्डसत्फणम् ।  
तं बलं यत्सहस्रादिफणामण्डलभूषितम् ॥६३ ॥
धवलं समुकुटं च सौवर्णकुण्डलाञ्चितम् ।  
दिव्यमालाधरं नीलाम्बरं पङ्कजनेत्रकम् ॥६४ ॥
प्रोन्नतपीनवक्षःस्थमणिहारालिराजितम् ।  
शङ्खचक्रगदापद्ममूशलहलधारिणम् ॥६५ ॥
अथ मध्ये तयोः सौम्यां भद्रां चम्पकसूज्ज्वलाम् ।  
ददृशाते च तौ रम्यां समारब्धसुयौवनाम् ॥६६ ॥
कुङ्कुमारुणबिन्द्वाढ्यललाटफलकोज्ज्वलाम् ।  
सौवर्णतन्तिकाराजद्भावकेसरचन्दनाम् ॥६७ ॥
कबरीभारशोभाढ्यां धम्मिलाकर्षणान्विताम् ।  
कर्णनासागलबाहुप्रकोष्ठकटिभूषणाम् ॥६८ ॥
विद्युत्प्रभोज्ज्वलशाटीकञ्चुकीघर्घरीयुताम् ।  
सर्वलावण्यसहितां लक्ष्मीं कृष्णप्रियां ध्रुवाम् ॥६९॥
ताम्बूलकमलाद्यैश्च शोभितां व्यजनान्विताम् ।  
दिव्यनेपथ्यसौन्दर्यसौरतानन्दवासिनीम् ॥1.583.७० ॥
अद्राष्टां च शतसूर्यसमैकारसुदर्शनम् ।  
सहस्रार च भक्तानां रक्षाकरं प्रमुक्तिदम् ॥७१ ॥
दार्वग्रनिर्मितं चक्रं हरिं भद्रां बलं तथा ।  
चतुर्धाऽवस्थितं कृष्णं दृष्ट्वा तौ विप्रबाहुजौ ॥1७२ ॥
विस्मयं जग्मतुः प्रातः श्रद्दधतुश्च दिव्यताम् ।  
न दारुप्रतिमा चेयं साक्षाद् ब्रह्म प्रकाशते ॥७३ ॥
दारुमिश्रेण भगवान् तीर्थराजतटे स्थितः ।  
वटमूले दिव्यरूपो यं दृष्ट्वा मुच्यते जनः ॥७४॥
अनादिश्रीकृष्णनारायणः श्रीपुरुषोत्तमः ।  
क्षितौ यदावतरति चतूरूपः प्रकाशते ॥७५ ॥
जगन्नाथस्य निकटे चावां स्थास्याव एव तु ।  
इति निश्चित्य भक्तौ द्वौ कृष्णे भक्तिपरायणौ ॥७६ ॥
तत्र स्थितौ चिरं सम्प्रजयन्तौ कृष्णमानसौ ।  
दिव्यौ भूत्वा ययौ श्रीमत्कृष्णनारायणाक्षरम् ॥७७॥
मुक्तिपदं परं धामाऽपुनरावृत्तिलक्षणम् ।  
एवं ये भजमानास्तमनादिश्रीनरायणम् ॥७८ ॥
वासं यास्यन्ति पुरुषोत्तमपुर्यां नराः स्त्रियः ।  
दिव्याश्चतुर्भुजा भूत्वा प्रयास्यन्ति ममाऽक्षरम् ॥७९ ॥
अपि कीटपतङ्गाद्या वियुज्यन्तेऽसुभिश्च ये ।  
तेऽपि कृष्णस्य सामर्थ्यात् प्रयास्यन्ति परं पदम् ॥1.583.८ ० ॥
सकामाः स्वर्गमेष्यन्ति लोकान् वैराजसञ्ज्ञकान् ।  
ऐश्वराँस्तेषु वै दिव्यान् भोगान् भुक्त्वा ततः परम् ॥८१ ॥
प्रयास्यन्ति मम लोकं चाक्षरादपि तूत्तमम् ।  
इत्याह भगवान् लक्ष्मीं चोत्कले पुरुषोत्तमे ॥८२ ॥
दक्षिणस्योदधेस्तीरे वसन्ति वैष्णवा मम ।  
नरा नार्यो धर्मयुक्ता मम भक्तिपरायणाः ॥८३ ॥
ऋषिकुल्यां समासाद्य दक्षिणोदधिगामिनीम् ।  
स्वर्णरेखामहानद्योर्मध्ये देशः स उत्कलः ॥८४॥
भूस्वर्ग एष एवाऽस्ति देशः श्रीपुरुषोत्तमः ।  
धर्मार्थकाममोक्षाणां प्रदो नारायणाश्रयात् ॥८५॥
नार्यः पतिव्रता यत्र नरा पत्नीव्रतस्थिताः ।  
सदा कृतयुगो यत्र मद्भक्तेषु प्रवर्तते ॥८६ ॥
तेषां तु दर्शनाल्लक्ष्मि! मुक्तिर्भवति शाश्वती ।  
पठनाच्छ्रवणाच्चास्य भुक्तिं मुक्तिं लभेज्जनः ॥८७॥
इति श्रीलक्ष्मीनारायणीयसंहितायां प्रथमे कृतयुगसन्ताने श्रीजगन्नाथपुर्यां विप्रक्षत्रिययोर्भगवत्साक्षात्कारेण मुक्तिरित्यादिनिरूपणनामा त्र्यशीत्यधिकपञ्चशततमोऽध्यायः ॥५८३ ॥
    
