+++
title = "४०९"

+++
श्रीनारायण उवाच-  
शृणु लक्ष्मि! प्रवक्ष्यामि पातिव्रत्यपरायणाम् ।  
कथां त्वाश्चर्यपरमां पूर्वयुगानुसम्भवाम् ॥१ ॥
कन्या विशालराजस्य वीरा धर्मपरायणा ।  
विशालेन कृते स्वयंवरे राजन्यशोभिते ॥रे ॥
करन्धमस्य पुत्रो वै जिग्येऽवीक्षित् स्वयंवराम् ।  
अथराजन्यवर्गैः स बहुभिरेकलो रणे ॥३ ॥
पराजितः कुमारी सा हुता राजकुलैस्तदा ।  
श्रुत्वा करन्धमो यायात्सैन्यलक्षसमन्वितः ॥४ ॥
नृपान् हत्वा सुतं स्नुषां नीत्वा गृहं ययौ पुनः ।  
अवीक्षित् पितरं प्राह किं यशो मेऽवशिष्यते ॥९ ॥
नाहमेतां गृहीष्यामि न चान्यां योषितं पितः ।  
परैर्यस्या निरीक्षन्त्याः सङ्ग्रामेहं पराजितः ॥६ ॥
परैः पराजितोऽहं यत् कातरेयं यथाऽबला ।  
किमत्र मानुषत्वं मे पारतन्त्र्ये स्थितस्य वै ॥७ ॥
नारीमिषेण मे यशोहानिर्जाता परैरिह ।  
तस्मान्नारी न वोढव्या पारतन्त्र्यप्रदायिनी ॥८ ॥
इत्युक्तवन्तं कन्या साऽवीक्षितं प्राह सुन्दरी ।  
बहुपार्श्वसहायैस्तु सर्वे युद्ध्यन्ति लीलया ॥९ ॥
एकेन बहूनां युद्धं शौर्यव्यञ्जकमेव तत् ।  
विक्रमस्ते महान् राजन् बहुभिः सम्परीक्षितः ॥1.409.१ ०॥
एकेन सह चैकस्य युद्धं चेत् समजायत ।  
एते यममहीमाना व्यजायन्तेति धारये ॥११ ॥
अजेयोऽयं महावीरो बहुभिर्मिलितैर्जितः ।  
अत्रार्थस्तु स्फुटो भाति युद्धे तेऽप्यखिला जिताः ॥१ २॥
शौर्यविक्रमसंयुक्तमिमं सर्वमहीक्षितः ।  
धर्मयुद्धमधर्मेण जितवन्तोऽत्र का त्रपा ॥१३ ॥
तस्मादयं निर्मितो मे नान्यो मे भविता पतिः ।  
यदि राजन्य! चेन्मां त्वे न गृह्णासि पतिव्रताम् ॥१४॥
कृत्वा तपश्चेह दिवि त्वां सम्पत्स्ये हि विद्धि तत् ।  
वरं वृणोम्यहं नाथ मां भवान्यदि नेच्छति ॥१५॥
तपसोऽन्यो न मे भर्ता जन्मन्यस्मिन् भविष्यति ।  
एवमुक्तेऽप्यवीक्षिति निर्मनस्के व्यलोकिते ॥१६ ॥
कन्या जगाम तपसे वैराग्यं परमास्थिता ।  
निराहारास्त्रिमासा वै गताश्चास्या ततः पुनः ॥१७॥
देहत्यागाय सन्नद्धा ज्ञात्वा देवास्तदन्तिकम् ।  
दूतं सम्प्रेषयामासुर्मात्याज्यो देह आह ताम् ॥१८॥
त्वं भविष्यसि कल्याणि! जननी चक्रवर्तिनः ।  
पुत्रेणाऽरयो हन्तव्या म्लेच्छा दुष्टाश्च दस्यवः ॥१ ९॥
पालनीयं भूतलं च धर्मे स्थाप्यास्ततः प्रजाः ।  
यष्टव्यं विविधैर्यज्ञैः षट्साहस्रैश्च सङ्ख्यया ॥1.409.२० ॥
सत्यं विना पतिं पुत्रः कथं मे स्यादुवाच सा ।  
अवीक्षितमृते भर्ता नान्यो मे चात्र जन्मनि ॥२१ ॥
स च नेच्छति मां वीरो बोधितोऽपि विरागवान् ।  
दूतः प्राह वने तिष्ठ देहं पोषय भामिनि! ॥२२॥
तपःप्रभावात् सर्वं ते मनोऽभीष्टं भविष्यति ।  
इत्युक्त्वा देवदूतः स ययौ देहं पुपोष सा ॥२३ ॥
अथाऽवीक्षित्प्रसूः प्राह पिता ते वृद्धतां गतः ।  
एकस्त्वं तनयोऽवीक्षित्! त्यक्तदारपरिग्रहः ॥२४॥
पितरि स्वर्गते त्यय्यपुत्रे च पृथिवीमिमाम् ।  
तवाऽरिपक्षः पुत्रात्र वंशक्षये प्रभोक्ष्यति ॥२५॥
वंशक्षये च पितरः श्राद्धपिण्डोदकक्षयाः ।  
पतिष्यन्ति निरये तत् कुरु पित्रुपकारिताम् ॥२६ ॥
पौत्रस्य दर्शय सुखं हठं सर्वं परित्यज ।  
नैष्ठिकतां परित्यज दारधर्मं समाचर ॥२७॥
कुलनाशे समापन्ने पापाय ब्रह्मचारिता ।  
कुलोद्धारकरं गृहव्रतं श्रेष्ठं विपद्गृहे ॥२८॥
इत्यादिमातृवचनं स्वीचकार तथास्त्विति ।  
अथ यातो वनं तत्र मृगयामचरद् वने ॥२९॥
शुश्राव सहसा शब्दं त्राहि त्राहीति योषितः ।  
मा भैर्मा भैरिति वदन् राजपुत्रश्च तां ययौ ॥1.409.३ ० ॥
सा चोवाच गृहीता दानवेन भयविह्वला ।  
करन्धमसुतस्याहं भार्या साध्वी ह्यवीक्षितः ॥३ १ ॥
ह्रियते रक्षसा पश्य तापसी वनवासिनी ।  
इत्याकर्ण्य तदाऽवीक्षित् शरवर्षैरवाकिरत् ॥३२॥
दण्डैर्वृक्षैश्च पाषाणैर्भल्लैश्चान्यायुधैस्तदा ।  
युद्धं तयोरभूद्घोरं वीरा वीरं समाश्रिताः ॥३३॥
तपोभागं ददात्यस्मै विजयार्थं जलेन वै ।  
पातिव्रत्यप्रभावेण सत्यदार्ढ्यवृषेण च ॥३४॥
अवीक्षितोऽवनं साध्वी करोति समरे तदा ।  
कुमारोऽपि बलं प्राप्तश्चिच्छेद दैत्यमस्तकम् ॥३५॥
सा तु हेतिक्षतदेहं सिषेवे स्वामिनं सती ।  
वने प्राह तपः सर्वं तथा स्वप्नेऽपि लोकितम् ॥३६ ॥
परह्योऽहं सुनिद्रायां स्नातुं गङ्गाह्रदं गता ।  
विकृष्टा केनचित् तत्र जलान्तर्मग्नतां गता ॥३७॥
ततो रसातलं नीता तत्र नागास्तदङ्गनाः ।  
सहस्रशस्तुष्टुवुर्मां ययाचिरे सुरक्षणम् ॥३८॥
अपराधं करिष्यन्ति सर्पास्तव सुतस्य वै ।  
क्षन्तव्यं तत् निवार्यः सः प्रसादं क्रियतामिति ॥३९॥
तथेति च मया प्रोक्ते पूजिता प्रापिता वनम् ।  
दृष्टोऽत्र राजपुत्रोऽवीविक्षित् पतिर्यो हि मन्मतः ॥1.409.४०॥
तावन्निद्रा गता दृष्टं वनं प्रातः सुमङ्गलम् ।  
नीलकण्ठः प्रियायुक्तः समागत्य मदन्तिके ॥४१ ॥
प्रातर्नृत्यं चकारात्र वामाङ्गं मेऽस्फुरत्तदा ।  
वामनितम्बगुह्यादिभागाश्चाप्यस्फुरँस्ततः ॥४२॥
शुकः शुकीसमेतश्चामृतपक्वफलं तदा ।  
चञ्च्वा गृहीत्वा न्यक्षिपत् मदङ्के व्योमतो ब्रुवन् ॥४३॥
गतह्यश्च प्रगे श्वेतहस्ती दृष्टोऽत्र कानने ।  
करेणुना च कलभैर्युक्तः कमलधृक् करे ॥४४॥
मम पाणिं गृहाण त्वं तवास्मि नापरस्य वै ।  
इत्युक्तः सः प्राह भद्रं भवत्वेवं विधिकृतम् ॥४५॥
तदा पतिप्राणया वै तया संस्मारितो गुरुः ।  
तुम्बुरुस्तत्र चायातो होमं चक्रे विधानतः ॥४६॥
तस्याः पाणिग्रहं चक्रे चावीक्षित् वनमध्यतः ।  
तदा तत्र समायाता देवाः पुष्पाणि ससृजुः ॥४७॥
सस्वनुर्दिव्यवाद्यानि ननृतुश्चाप्सरोगणाः ।  
प्रजगुर्देवगन्धर्वाः प्रसन्ना वनदेवताः ॥४८॥
उपजह्रुस्तयोस्तत्र मुनिगन्धर्वकिन्नराः ।  
भक्ष्यानुलेपनवस्त्रस्रक्पानादिकमुत्तमम् ॥४९॥
स रेमे सहितस्तन्व्या सा च तेन ह्यवीक्षिता ।  
ययौ राज्यगृहे स्वस्य पित्रोरभवदुत्सवः ॥1.409.५०॥
ददौ दानानि सर्वाणि पौत्रार्थं पितरौ तदा ।  
अथ व्योम्ना ययौ भार्यासहितो मेरुपर्वतम् ॥५१ ॥
तया च रमतस्तस्य भामिन्या सह शोभने! ।  
गन्धर्वलोके वीरस्य पुत्रं सा सुषुवे सती ॥५२॥
बभूव पुत्रे सञ्जाते गन्धर्वाणां महोत्सवः ।  
जगुः केचित्तथैवान्ये मृदङ्गपटहानकान् ॥५३ ॥
अवादयन्त वाद्यांश्च वेणुवीणामयूरकान् ।  
ननृतुश्च तदुत्साहे बहवोऽप्सरसा गणाः ॥५४॥
पुष्पवृष्टिमुचो मेघा जगर्जुर्मृदुनिस्वनाः ।  
दम्पतीभ्यां स्मृतस्तत्राजगाम तुम्बुरुः स्वयम् ॥५५॥
अतिप्रसन्नो मनसा जातकर्माकरोत्तदा ।  
चक्रे स्वस्त्ययनं तस्य बालस्य स्तुतिपूर्वकम् ॥५६॥
चक्रवर्ती महावीर्यो महाबाहुर्महाबलः ।  
स्वस्तिमान् स्तात् अशेषायाः क्षितेः शास्ता सतीपतिः ॥५७॥
इमे शक्रादयः सर्वे लोकपालास्तथर्षयः ।  
स्वस्ति कुर्वन्तु ते वीर वीर्यं चारिविनाशनम् ॥५८॥
मरुत्तव शिवायाऽस्तु वाति पूर्वो न यो रजः ।  
मरुत् ते विमलोऽक्षीणोऽवैषम्यायाऽस्तु दक्षिणः ॥५९॥
पश्चिमस्ते मरुद् वीर्यमुत्तमं ते प्रयच्छतु ।  
बलं यच्छतु चोत्कृष्टं मरुत् ते च तथोत्तरः ॥1.409.६ ०॥
इति स्वस्त्ययने गुरुरब्रवीत् मरुत्तं हि तम् ।  
मरुत्तोऽयं समभवत् ख्यातः सुतो महर्षिभिः ॥६ १ ॥
मरुत्तं च समादाय दम्पती स्वगृहं गतौ ।  
गन्धर्वदेवमुनिभिः सह राज्ञः समीपतः ॥६ २॥
बालं न्यस्य पितुस्त्वं के नत्वा वृत्तं च सर्वथा ।  
निवेदयामासतुश्च राजापि पौत्रदर्शनात् ॥६३ ॥
सभाग्योऽस्मीत्यथाऽऽत्मानं प्रशशंस पुनः पुनः ।  
राज्ञी चापि पुत्रपुत्रं दृष्ट्वा मुमोद हर्षिता ॥६४॥
ततः पुरे महानासीदानन्दः पौरवेश्मसु ।  
राजापि वसुरत्नानि गोऽलङ्कारान्ददौ तदा ॥६५ ॥
पुत्रं राज्येऽभिषिच्यैव सभार्यो वनमाविशत् ।  
तत्र वर्षसहस्रं स तेपे वै दारुणं तपः ॥६६ ॥
विहाय देहं नृपतिः शक्रस्याऽऽप सलोकताम् ।  
पत्नी वर्षशतं स्थित्वा तमेवाप पतिं दिवि ॥६७॥
अथाऽवीक्षित् बहून् यज्ञान् इयाज स्वाप्तदक्षिणान् ।  
तस्याऽप्रतिहतं चक्रमासीद् द्वीपेषु सप्तसु ॥६८॥
पुत्रस्तस्य मरुत्तोऽपि चक्रे यज्ञान् शतायुतान् ।  
सौवर्णौ मुञ्जवान्नाम पर्वतश्चाहृतस्ततः ॥६ ९ ॥
सुवर्णं सर्वथा दत्तं तृप्त्या त्यक्तं च भूसुरैः ।  
प्रासादादि समस्तं च सौवर्णं तस्य यत्क्रतौ ॥1.409.७०॥
विप्राणां परिवेष्टारो देवा ह्यासँश्च तन्महे ।  
यज्ञभूमौ तदा ह्यासन् विश्वे देवाः सभासदः ॥७१ ॥
साध्या मरुतो वसवो रुद्रा आदित्यकास्तथा ।  
निधयः ऋषयश्चास्य कर्मचारास्तदाऽभवन् ॥७२॥
ऋत्विक् तस्य तु संवर्तो बभूवांऽगिरसः सुतः ।  
भ्राता वृहस्पतेर्विप्रो देवानामग्रणीस्तदा ॥७३ ॥
अथौर्वस्य ऋषेराश्रमोत्तमे नागराट् तदा ।  
उपद्रवं चकारास्य नाशार्थं जगृहे धनुः ॥७४॥
तथा कोपान्महदस्त्रं संवर्तकं दधार च ।  
मरुत्तो नागराजानां चक्रे तेन च मर्दनम् ॥७५ ॥
समागच्छत्पुनः स्वस्य राज्यं पृथ्व्यां शशास च ।  
तस्य माता सती वीरा पिताऽवीक्षित् वनं गतौ ॥७६ ॥
स्वर्गं प्राप्तौ पातिव्रत्यपत्नीव्रतसमुद्धृतौ ।  
मरुत्तभार्या विदर्भतनया च प्रभावती ॥७७॥
सुवीरपुत्री सौवीरी द्वितीयाऽभूत् सुभामिनी ।  
केतुवीर्यसुता केशी तृतीयाऽभूत् सुभामिनी ॥७८॥
मद्रराजसुता चासीत् केकयी तु चतुर्थिका ।  
सिन्धुराजसुता भार्यां सौरन्ध्री पञ्चमी ह्यभूत् ॥७९॥
चेदिराजसुता चाभूद् 'भार्या षष्ठी सुलोचना ।  
तासां पतिव्रतानां तु पुत्रा अष्टादशाऽभवन् ॥1.409.८०॥
तेषां प्रधानो ज्येष्ठश्च नरिष्यन्तो नृपोऽभवत् ।  
एते तु वैष्णवाः सर्वे राज्ञ्यः सत्योऽभवन् शुभाः ॥८१ ॥
महाभागवतो वंशः स्वस्वधर्मपरायणः ।  
अभजद्भगवन्तं श्रीकृष्णनारायणं हरिम् ॥८२॥
धनदारा न वै भुङ्क्ते श्रीकृष्णार्पणमन्तरा ।  
सर्वं स्वात्मार्पणं चक्रे श्रीकृष्णे परमात्मनि ॥८३ ॥
कृष्णनारायणं देव्यः पतिरूपमुपस्थितम् ।  
मत्वा सेवां प्रकुर्वन्ति पत्नीर्लक्ष्मीश्च ते तथा ॥८४॥
एवं विष्णुसमास्ते वै ह्यासन् पृथ्व्यां महीक्षितः ।  
पत्न्यो लक्ष्मीसमांश्चासन् वैष्णव्यो राजयोषितः ॥८५ ॥
एकदाऽभून्महाविष्णोः पूजायां समरुत्तकः ।  
रुद्रस्तत्र समायातो ध्यानमग्ने तु राजनि ॥८8 ॥
सत्येवं न च सम्प्राप्तः रुद्रः सत्कारमित्यतः ।  
चुकोपाऽस्यातिवेगेन हन्तुं शूलं विचिक्षिपे ॥८७॥
हृदये लग्नमेवैतद् राज्ञोऽसून् हृद् विदार्य तत् ।  
विजहार तदा साध्वी वैदर्भी तु प्रभावती ॥८८॥
हस्ते जलं समग्राह्योवाच यद्यहमञ्जसा ।  
आजीवनं पतिसेवाकर्त्री चास्मि पतिव्रता ॥८९॥
तेन सत्येन रुद्रोऽयं मृतिं यातु पुनः पुनः ।  
यदि देवाः पूजिताश्चातिथयश्चापि सत्कृताः ॥1.409.९० ॥
प्रसादितः पतिर्नित्यं शूलं दूरं शनैर्भवेत् ।  
यदि श्वश्रूश्वशुरयोः कृता सेवा सुश्रद्धया ॥९१ ॥
प्रसादितं भर्तृकुलं पतिहृत्सन्धितं भवेत् ।  
गृहधर्मपरा नित्यं पतिदेवा भवामि चेत् ॥९२॥
पत्नीव्रतः पतिर्मे चेत् सजीवो भवतु प्रियः ।  
सपत्न्यः स्वसृवन्नित्यं मानितास्तोषिता यदि ॥९३ ॥
मातृवत्पूजिताश्चापि दुहितृवत्सुरक्षिताः ।  
तेन पुण्येन मे पापं रुद्रनाशान्न वै भवेत् ॥९४॥
इत्युक्तवती च यथा तथा सर्वं व्यवर्तत ।  
हाहाकारो महानासीद् रुद्रनाशोऽतिदुःसहः ॥९५॥
मरुत्तेन तदा साध्वी चानुनीताऽति भामिनी ।  
रुद्रस्योज्जीवनार्थं वै तदा शान्ताऽवदत्पतिम् ॥९६॥
समुज्जीवय देवेशं नाथ रुद्रं तु वैष्णवम् ।  
अवैष्णवाश्च ये रुद्रास्ते तु कल्पे प्रकल्पके ॥९७॥
ब्रह्ममालासमुत्पन्ना नाशमेष्यन्ति वै ध्रुवम् ।  
इति शापो मम रुद्रे कल्पादौ तु पुनः पुनः ॥१८ ॥
क्रूररुद्रसमुत्सर्गे तान् स्प्रक्ष्यति मुहुर्मुहुः ।  
वैष्णवस्तु महारुद्रः स्थास्यत्येव न संशयः ॥९९॥
जलमामन्त्र्य भस्मैव कुर्वार्द्रं तत एव सः ।  
मरुत्तेश्वर ईशोऽसौ समुज्जीवो भविष्यति ॥1.409.१०० ॥
इत्युक्तो मरुतः पत्न्या गृहीत्वा जलमेव च ।  
यद्यहं त्वाजीवनं वै पत्नीव्रतपरायणः ॥१०१ ॥
प्रजाधर्मो राजधर्माऽच्युतोऽस्मि वैष्णवः सदा ।  
बहुच्छिद्रकृतोऽधर्मो यदि स्पृष्टो न मां क्वचित् ॥१ ०२॥
तेन पुण्येन रुद्रोऽयं वैष्णवो जीवतात् खलु ।  
यदि पत्नी सती भार्या प्रभावती यथा मम ॥१ ०३॥
तथा पत्न्योऽपराश्चापि पूर्णाः पतिव्रताः खलु ।  
अहं तासां समवर्ती पक्षपातं न चाचरम् ॥१०४॥
तेन पुण्येन रुद्रोऽयं सत्रिशूलः प्रजीवतु ।  
इत्युक्त्वा प्रददौ वारि भस्मनि यावदेव तु ॥१०५॥
तावत् सौम्यो महारुद्रः सजीवोऽभवदग्रतः ।  
वन्दितः पूजितः सोऽथ क्षमापितो मुहुर्मुहुः ॥१ ०६॥
रुद्रेणापि सती साध्वी प्रभावती प्रसादिता ।  
राजा प्रसादितश्चापि राज्ञाऽर्चितः सुवन्दितः ॥१ ०७॥
मरुत्तेश्वररूपेण तस्थौ तद्भवने हरः ।  
दिव्यरूपेण च ययौ कैलासं शङ्करस्तदा ॥१ ०८॥
माहात्म्यं पातिव्रत्यस्य विवेद पार्वतीं जगौ ।  
इति ते कथितं लक्ष्मि! महापुण्यप्रदं व्रतम् ॥१ ०९॥
श्रवणात्पठनाच्चास्य सर्वयज्ञफलं भवेत् ।  
कथायाः स्मरणाच्चापि भुक्तिमुक्तिफलं भवेत् ॥1.409.११० ॥
इति श्रीलक्ष्मीनारायणीयसंहितायां प्रथमे कृतयुगसन्ताने पतिव्रतामाहात्म्येऽवीक्षित्नृपपत्न्या वीराया मरुत्तस्य च पत्न्याः प्रभावत्याश्च पातिव्रत्यचमत्कारे राक्षसनाशो रुद्रनाशसजीवनते चेत्यादिनिरूपणनामा नवाऽधिकचतुश्शततमोऽध्यायः ॥४०९॥
    
