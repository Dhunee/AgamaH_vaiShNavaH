+++
title = "४४९"

+++
श्रीनारायण उवाच-  
अथ सीमन्तिनीसत्याश्चमत्कारं वदामि ते ।  
शृणु लक्ष्मि! कृष्णभक्तिपरायाः पतियोषितः ॥१ ॥
पातिव्रत्येन धर्मेण सदा कृष्णः प्रतुष्यति ।  
पत्नी लक्ष्मीस्वरूपाऽस्ति पतिर्नारायणात्मकः ॥२ ॥
इति बुद्ध्या प्रसेवेत परस्परं प्रमुच्यते ।  
दम्पत्योः कृतसकल्पाः सिद्ध्यन्ति नहि निष्फलाः ॥३ ॥
विदर्भविषये विप्रो वेदमित्रोऽभवत् सुधीः ।  
तस्य पुत्रः सुमेधोऽभूद्धर्माचारपरायणः ॥४ ॥
अन्यः सारस्वताख्यश्च विप्रोऽभूत्तस्य पत्तने ।  
तस्य पुत्रः सोमवाँश्चाऽभवद्धर्मपरायणः ॥५ ॥
सुमेधः सोमवाँश्चोभौ मित्रवर्यौ समाकृती ।  
सर्वविद्याकुशलिनौ समविद्यौ बभूवतुः ॥६ ॥
तावेकदा स्वतनयौ द्विजाववोचतां हितम् ।  
हे पुत्रकौ युवां बाल्ये कृतविद्यौ सुवर्चसौ ॥७ ॥
वैवाहिकोऽयं समयो वर्तते युवयोः समम् ।  
इमं विदर्भराजानं प्रसाद्य प्राप्य वै धनम् ॥८ ॥
श्रेष्ठकुलजकन्याभ्यां कृतोद्वाहौ भविष्यथः ।  
एवमुक्तौ सुतौ गत्वा समतोषयतां नृपम् ॥९ ॥
धनार्थमर्थितो राजा प्राह तौ दैवनोदितः ।  
मम पुत्री निषधेशपत्नी सीमन्तिनी सती ॥1.449.१ ०॥
सोमवारे पूजयित्वा श्रीपतिं पार्वतीपतिम् ।  
पत्नीयुक्तान् द्विजान् वेदविदो धनं ददात्यलम् ॥११ ॥
अतोऽत्र युवयोरेको नारीविभ्रमवेषधृक् ।  
एकस्तस्याः पतिश्चेति जायेथां विप्रदम्पती ॥१२॥
गत्वा तत्र धनं लब्ध्वा पुनर्यातं ममान्तिकम् ।  
यदि न्यूनं भवेच्चेत् तद् दास्येऽहं त्वधिकं धनम् ॥१ ३॥
इत्युक्तौ प्राहतुः राजन् कर्तुं तज्जायते भयम् ।  
देवतासु गुरौ पित्रोः सिद्धे योगिनि भूभृति ॥१४॥
कौटिल्यमाचरन् सद्यो दण्डपात्रं विनश्यति ।  
गोप्यमानं तु नौ छद्म कदाचित् ख्यातिमेष्यति ॥१५॥
तदार्जिता गुणाः सर्वे नशिश्यन्ति क्षणान्नृप ।  
पापं निन्दा भयं वैरं तिष्ठन्ति छद्मनि ध्रुवम् ॥१६॥
अतो धूर्तजनाचारं नाश्रयावः कदाचन ।  
श्रुत्वैतन्नृपतिः प्राह देवतापितृयोगिनाम् ॥१७॥
नोल्लङ्घ्यं शासनं पाल्यं सद्गुरुसिद्धभूभृताम् ।  
शुभाशुभं तदादिष्टं कर्तव्यं श्रेयसे भवेत् ॥१८॥
इत्युक्तौ तौ तथेत्युक्त्वा सामवान् रूपवाँस्तदा ।  
स्त्रीवेषं शाटिकां भूषा अञ्जनं केशसाधनम् ॥१ ९॥
अङ्गरागं स्पृहणीयं दधार युवती यथा ।  
एवं तौ दम्पती भूत्वा जग्मतुस्तां सीमन्तिनीम् ॥1.449.२०॥
सा राज्ञी त्वर्चयाञ्चक्रे पत्नीयुक्तान् यथाव्रतम् ।  
तौ तु विप्रसुतौ दृष्ट्वा प्राप्तौ कृतकदम्पती ॥२ १ ॥
पातिव्रत्येन धर्मेण तथा कृष्णस्य सेवया ।  
हरभक्त्या विवेदैनं कुमारं कन्यकाकृतम् ॥२२॥
ज्ञात्वा किञ्चिद् विहस्याऽथ पित्रा सम्प्रेषिताविति ।  
मेने गौरीमहेशौ च लक्ष्मीनारायणाविति ॥२३॥
शिवकृष्णात्मकान् विप्रान् गौरीश्रीरूपयोषितः ।  
आवाह्य गन्धमाल्याद्यैर्धूपदीपैरपूजयत् ॥२४॥
पायसं मोदकान् मिष्टपोलिकाः शष्कुलीस्तथा ।  
शाकानि भक्ष्यभोज्यानि विप्रानभोजयत् सती ॥२५॥
ताम्बूलं दक्षिणा धेनूर्हिरण्यं रत्नलक्षकम् ।  
प्रत्येकं वस्त्रबाहुल्यं दत्वा नत्वा व्यसर्जयत् ॥२६ ॥
सीमन्तिन्या शिवां लक्ष्मीं त्वावाह्य सामवान् द्विजः ।  
पूजितः कल्पिता कन्या सत्यं कन्या व्यजायत ॥२७॥
नारीचिह्नानि सर्वाणि पर्यवर्तन्त वर्ष्मणि ।  
तौ तु धनं यथेष्टं वै प्राप्य ययतुः स्वं गृहम् ॥२८॥
सा तु विस्मृतपुम्भावा मित्रे जातस्पृहाऽभवत् ।  
कराभ्यां विप्रमाबद्ध्य कन्दर्पविवशाऽब्रवीत् ॥२९॥
अयि कान्त क्षणं तिष्ठ वने रम्ये सुपुष्पिते ।  
त्वया विहर्तुमिच्छामि प्रिया तेऽस्मि गृहाण माम् ॥1.449.३ ०॥
परिष्वजस्व मां कान्तां पाययस्व नवाऽधरम् ।  
नाऽहं गन्तुं समर्थाऽस्मि स्मराऽऽवेगप्रपीडिता ॥३ १ ॥
इत्थमश्रुतपूर्वां तां दृष्ट्वा निशम्य शङ्कितः ।  
पप्रच्छ स्तनयुक्तां तां किमेवं भाषसे सखे ॥३२॥
नर्मवाक्यं वृथा नैवं वक्तव्यं कृत्रिमाऽबले ।  
कन्यावेषं परित्यज्य कुमारवेषमावह ॥३३॥
इत्याज्ञप्ता प्रसन्ना सा वस्त्राणि दूरतोऽकरोत् ।  
तावत् सा सत्यधम्मिला जघनस्तनशोभिनी ॥३४॥
योनियुक्ता लिङ्गहीना दृष्टा सुमेधसा प्रिया ।  
सा तु जग्राह विप्रं तं सुरताय नवप्रिया ॥३५॥
सुमेधाः प्राह तां कन्यां शाटिकादीनि धारय ।  
न प्रशस्तं विदुषोर्वैं जारधर्मनिषेवणम् ॥३६॥
वञ्चयित्वाऽऽत्मपितरौ धूर्तराजाऽनुशासनात् ।  
अयं स्वयङ्कृतोऽनर्थ आवाभ्यां यद्विचेष्टितम् ॥३७॥
यस्त्वं विप्रात्मजो बालः प्राप्तः स्त्रीत्वं विगर्हितम् ।  
कामभोगो ह्यनर्थाय कुमारयोर्विषं फलम् ॥३८॥
एवं विवेकमाश्रित्य तूष्णीमेहि स्वयं गृहम् ।  
देवद्विजप्रसादेन स्त्रीत्वं नाशं समेष्यति ॥३९॥
अथवा दैवयोगेन स्त्रीत्वमेव भवेत्तव ।  
पित्रा दत्ता मया साकं रंस्यसे वरवर्णिनि ॥1.449.४० ॥
इत्युक्तापि कामदावानलव्याप्ता वधूस्तदा ।  
बलेन तं समालिङ्ग्य चुचुम्बाऽधरपल्लवम् ॥४१ ॥
धर्षितोऽपि तया धीरः सुमेधाः स्पर्शमात्रतः ।  
शान्तिं तस्याश्चकारैव बहिः स्पर्शः प्रदाय च ॥४२॥
अक्षता कन्यका तृप्ता कामदाहो निववृते ।  
शुद्धिं कृत्वा जलाद्यैश्च ययतुर्नृपमन्दिरम् ॥४३॥
राजा ज्ञात्वाऽथ तद्वृत्तमवाप विस्मयं ततः ।  
आहूय पितरौ विप्रौ जगाद स्वविचेष्टितम् ॥४४॥
श्रुत्वा सारस्वतः प्राह राजानं धूर्तचेष्टितम् ।  
अरे राजन् मम पुत्रस्तवाऽऽज्ञया तु कान्यकम् ॥४५ ॥
वेषं धृत्वाऽभवत् कन्या स्त्रीत्वं भुङ्क्ते जुगुप्सितम् ।  
अद्य ममैकपुत्रस्य वंशो नष्टस्तथा मम ॥४६ ॥
निराशाः पितरः सर्वे लुप्तपिण्डोदकक्रियाः ।  
वदाऽत्र किं मया कार्यं दण्ड्योऽस्त्यद्य भवान् खलु ॥४७॥
राजा सर्वान् समाहूय महर्षीनाह दीनवत् ।  
अस्याः पुंस्त्वं यथा स्यात् कुर्वन्तु मयि प्रसादनम् ॥४८॥
तेऽब्रुवन् श्रीपतेः सतीपतेर्लभ्यं प्रसादनम् ।  
तद्भक्तानां प्रसादश्च लभ्यस्तेनेष्टमाप्नुयात् ॥४९ ॥
अथ राजा भरद्वाजं समाहूय महामुनिम् ।  
पूजनं कारयामास श्रीपतेः पार्वतीपतेः ॥1.449.५ ०॥
विप्रा राजा तथा कन्याश्चैते सर्वे ह्युपोषिताः ।  
त्रिरात्रं पूजनं चक्रुः षोडशादिसुवस्तुभिः ॥५ १ ॥
अखण्डं भजनं चक्रुर्महोत्सवमकारयन् ।  
जय लक्ष्मि जय चाम्बे श्रीपते पार्वतीपते ॥५२॥
इति तद्भजनं चाखण्डितं बाद्यसमन्वितम् ।  
चक्रुस्तेन सुसन्तुष्टौ श्रीपतिः पार्वतीपतिः ॥५३॥
आययतुर्वाहनस्थौ पत्नी युक्तौ कृपालयौ ।  
तौ चाहतुश्च राजानं किं ते ब्रूहि समीहितम् ॥५४॥
सोऽप्याह पुंस्त्वमेतस्य दीयेतां कृपया मयि ।  
तावाहतुस्तदा राजन्नस्मद्भक्तैस्तु यत् कृतम् ॥५५॥
शक्यते नाऽन्यथाकर्तुं वर्षायुतशतैरपि ।  
सीमन्तिनी महाभक्ता सती कृष्णपतिव्रता ॥५६॥
नैकसिद्धियुता देवी यमुनाजलपायिनी ।  
स्वभर्तुर्जीवरक्षायाः कर्त्री योगसमाधिना ॥५७॥
यथा सङ्कल्पयेत् साध्वी सती कृष्णापतिव्रता ।  
तथा तत्कल्पनारूपं वस्तु परिणतं भवेत् ॥५८॥
कन्यावेषोऽभवद् बालस्तयाऽर्चिता तु कन्यका ।  
कन्येयं पार्वती लक्ष्मीरिति सङ्कल्प्य पूजिता ॥५९॥
सुमेधसः सुपत्नीयमिति सङ्कल्प्य सादरम् ।  
सुमेधाश्च पतिरस्याः सोमवत्याश्च कल्पितः ॥1.449.६ ०॥
तत् तथैव हि सञ्जातं योगिनां सबला गतिः ।  
नान्यथा क्रियते कैश्चिदिति राजन् निबोध वै ॥६ १ ॥
वयं भक्तवशाः सर्वे भक्तकृतं मतं हि नः ।  
गच्छन्तु च भवन्तो वै सीमन्तिन्याः प्रपन्नताम् ॥६२॥
यदि कृपायुता राज्ञी युष्मदिष्टं विधास्यति ।  
कन्येयं कृपया तस्याः पुनः पुंस्त्वमवाप्स्यति ॥६ ३ ॥
इत्युक्ता विमनसस्ते ययुः सीमन्तिनीगृहम् ।  
पुंस्त्वार्थं प्रार्थयामासुः प्राह सीमन्तिनी तु तान् ॥६४॥
कृतं कर्मफलं भुङ्क्ते मानवो भुवि सर्वथा ।  
अस्या मात्रा व्रतं पुण्यकाख्यं कृतं पुरा यदा ॥६ ५॥
पुत्रेच्छया कृतं चापि वर्षान्ते दक्षिणाविधौ ।  
पुत्री स्यान्मे तदा श्रेष्ठमिति वै कल्पितं फले ॥६६ ॥
एवं द्वेधा व्रतपूर्णाहूतौ सङ्कल्पितं यतः ।  
ततः पुत्रः समुत्पन्नः स एव यौवनं गते ॥६७॥
कन्यारूपा प्रजाताऽस्ति व्रतेन कर्मणापि च ।  
तस्मान्नेयं पुनः पुंस्त्वं गमिष्यति कदाचन ॥६८॥
किन्तु पुनस्तत्स्वरूपस्तत्पित्रोः सुसुतः शुभः ।  
सर्वलक्षणसम्पन्नो दीर्घजीवी च वैष्णवः ॥६९॥
ममेष्टदेवसङ्कल्पाद् भविष्यति हि निश्चितः ।  
एषा सामवती नाम सुता तस्य द्विजन्मनः ॥1.449.७०॥
भूत्वा सुमेधसः पत्नी कामभोगेन युज्यताम् ।  
यत्सङ्कल्पेन यज्जातं प्राग्भवे चात्र वा भवे ॥७१ ॥
    
फलं संस्कारजन्यं तत् समापतति कालतः ।  
अस्मिन्नेव भवे त्वेषा नारीवेषधरा सती ॥७२॥
पतिं मत्वा सुमेधं तं वामपार्श्वे स्थिताऽभवत् ।  
पतिव्रताया हस्तेन पूजनं सर्वसाक्षिकम् ॥७३॥
सञ्जातं देवतुल्येन राज्ञा समनुमोदितम् ।  
सत्सर्वं तीव्रसंवेगं कर्म त्वस्याः फलात्मकम् ॥७४॥
पाकं प्राप्तं शक्यते नाऽन्यथाकर्तुं तु केनचित् ।  
कण्वस्य वचनात् कृष्णकुटुम्बस्य विनाशकम् ॥७५॥
साम्बगर्भसमाबद्धं मूशलं सुव्यजायत ।  
तस्माच्छोको न कर्तव्यः प्राप्ते फले तु कर्मणः ॥७६॥
कन्यात्वेऽपि परौ लाभः पुत्रस्ते स्याद् द्वितीयकः ।  
एवं मत्वा सुखं यान्तु सर्वे सन्तु निरामयाः ॥७७॥
इत्युक्त्वा सा सती पुत्रीं सीमन्तिनी शुभाशिषा ।  
योजयामास बहुधा ययुः स्वं स्वं गृहं तु ते ॥७८॥
सारस्वतो द्विजः पुत्रीं ददौ तस्मै सुमेधसे ।  
अलभद् द्वितीयं पुत्रं सुताभूतसुतोत्तमम् ॥७९॥
एवं सतीप्रतापेन त्वतर्क्यमपि जायते ।  
तत्रापि कृष्णभक्ताया इष्टं द्रुतं विवर्तते ॥1.449.८०॥
एतत्ते कथितं लक्ष्मि सर्वं तपःप्रभावनम् ।  
पठनाच्छ्रवणात्त्वस्य यथेष्टं लभते जनः ॥८१॥
इति श्रीलक्ष्मीनारायणीयसंहितायां प्रथमे कृतयुगसन्ताने सारस्वतविप्रस्य सामवान्नामकसुतस्य विवाहव्ययार्थं विदर्भराजतो धनेच्छया गतस्य कन्यावेषेण भिक्षुकस्य सामवतः पतिव्रतया सीमन्तिन्या कन्यां मत्वा पूजितस्य सामवतीकन्यात्वं तत्पितुः पुत्रान्तरप्राप्तिश्चेत्यादिनिरूपणनामैकोनपञ्चाशदधिकचतुश्शततमोऽध्यायः ॥४४९॥
    
