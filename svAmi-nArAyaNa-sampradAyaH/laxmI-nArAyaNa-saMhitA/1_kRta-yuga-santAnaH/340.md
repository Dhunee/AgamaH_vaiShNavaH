+++
title = "३४०"

+++
श्रीलक्ष्मीरुवाच  
शालग्रामेति सञ्ज्ञा वै कथं विष्णो: कृता सदा ।  
किं स्थलं तत् कथामेतां श्रावय श्रीपते हरे ॥ १ ॥  
श्रीनारायण उवाच  
श्रृणु लक्ष्मि! कथामेनां शालग्रामार्थबोधिनीम् ।  
यां श्रुत्वा तादृशी भक्तिर्भवेन्मुक्तिर्भवेत्तथा ॥ २ ॥  
गण्डकीति तथानाम्नी यथा जाता महानदी ।  
तत्र यद्यद् यथावृत्तं कथयामि निबोध मे ॥ ३ ॥  
तुलस्या पूर्वतो ज्ञात्वा शालग्रामाख्यभूतलम् ।  
शालग्रामशिला भवेत्यच्युत: शापितस्तदा ॥ ४ ॥  
हरेश्च तपतो गण्डदेशयोर्जलमद्भुतम् ।  
उत्पन्नं च जलधारा यत्प्रदेशे पपात वै ॥ ५ ॥  
तत्क्षेत्रं गण्डकीक्षेत्रं ज्ञात्वा प्राग् जातमेव ह ।  
विष्णुना गण्डकी भवेत्यभिशप्तं तदा पुरा ॥ ६ ॥  
शालग्रामे सिद्धक्षेत्रे शिला बभूव केशवः ।  
गण्डकी निर्झरणे सा नदी जाता तु गण्डकी ॥ ७ ॥  
श्रृणु विस्तरतश्चैतत्क्षेत्रं सालङ्कनिर्मितम् ।  
आसीद् ब्रह्मर्षिपरमः सालङ्कायनसञ्ज्ञकः ॥८ ॥
पूर्वे कृतयुगे मे त्वाराधनाय दिशो दश ।  
भ्रमते स्म महाभक्तो पुत्रेषणासमन्वितः ॥ ९ ॥  
पुत्रार्थं स तपस्तेपे मेरुश्रृङ्गे समाहितः ।  
पिण्डारके तथा लोहार्गले च रैवते गिरौ ॥1.340.१०॥  
मम साक्षाद् विना तस्य शान्तिर्भवति नैव यत् ।  
स तु तत्र समायातस्तपोऽर्थे ह्रिमसन्निधौ ॥११॥  
तपस्तेपे बहुवर्षं सालङ्काख्यो मुनि: सदा ।  
तेन पर्णगृहं तत्र कृतं पत्न्यर्थमल्पकम् ॥१२॥  
अन्ये चापि भुवो देवाः सपत्नीकाः समावसन्।  
ग्रामोऽभूत् सालरचितः शालवृक्षेषु तद्वने ॥१३॥  
सालवृक्षेऽयनकर्ता सालङ्कायन इत्यभूत् ।  
शालेषु ग्रामवासेन शालग्रामस्थलं त्वभूत् ॥१४॥  
तुलस्या तत्पूर्ववृत्तं विज्ञायैव शिलात्मकः ।  
भव शालग्रामवासी त्वित्युक्तोऽहं तथाऽभवम् ॥१५॥  
तत्रागत्य शैलरूपो वर्तामि वै मदिच्छया ।  
सालङ्कस्य तपस्युग्रे प्रसन्नेन मया तदा ॥१६॥  
दर्शनं स्वं प्रदायैव पुत्राशीर्वादयोजितः ।  
सः प्राह त्वत्समः पुत्रो भवत्वेव मम प्रभो ॥१७॥  
मया तथास्त्विति प्रोक्तं तत्पुत्रश्चाऽभवँस्ततः ।  
शालग्रामे पर्वतेऽहं वासमकरवं मम ॥ १८ll  
वर्तामि जडवत् तत्र शिलेव सर्वदा प्रिये ।  
ऋषिः सालङ्क एवाऽत्र निधनं प्राप्तवाँस्ततः ॥१९॥  
शलाकाख्या च मे माता सती तेन सहाऽभवत् ।  
तयोर्मोक्षं विधायैव विष्णुरहं तु तत्स्थले ॥1.340.२०॥  
अदृश्यतां गतो नित्यं शिलापुञ्जे वसामि च ।  
शप्तश्च पुनरेवाऽत्राऽऽधिक्येन निवसामि वै ॥२१॥  
तत्र क्षेत्रे हरो देवी मत्स्वरूपेण संयुत: ।  
शालग्रामे गिरौ तस्मिन् शिलारूपेण तिष्ठति ॥२२॥  
अहँ तिष्ठामि तत्रैव गिरिरूपेण नित्यशः ।  
तस्मिन् शिलाः समग्रास्तु मत्स्वरूपा न संशयः ॥२३॥  
सर्वास्तु पूजनीयास्ताः किं पुनश्चक्रलाञ्छिताः ।  
लिङ्गरूपा: शिलाः शम्भुरूपा बोध्याऽत्र पर्वते ॥२४॥  
शिवनाभाः शिलाः शम्भुश्चक्रनाभाः शिलास्त्वहम् ।  
सालङ्कायनकाख्यस्य मुनेस्तु तपसो बलात् ॥२५॥  
शम्भुना सह सम्मन्त्र्य स्थितावावां मम प्रिये! ।  
शालग्रामगिरिर्विष्णुः शिवशृङ्गं शिवोस्ति सः ॥२६॥  
तयोः पर्वतयोर्या वै शिला विष्णुशिवाऽभिधा ।  
रेवया तु कृतं पूर्वे तप: शिवसुतुष्टिदम् ॥२७॥  
मम त्वत्सदृशः पुत्रो भूयादिति मनीषया ।  
रेवायै तेन दत्तो वै वरो लिङ्गस्वरूपतः ॥२८॥  
गर्भे तव निवत्स्यामि पुत्रो भूत्वा शिवप्रिये! ।  
इत्युक्त्वा स शिवः शालग्रामगिरिं विहाय च ॥२९॥  
ययौ पाषाणरूपो वै लिङ्गात्मा नर्मदाजले ।  
नर्मदायां तले शिवलिङ्गश्रृङ्गस्य चोपलाः ॥1.340.३०॥  
सर्वास्ताः शिवरूपा वै तथाऽत्राऽहं हरिः स्वयम् ।  
इति ते कथितं लक्ष्मि! शालग्रामार्थबोधकम् ॥३१॥  
अथापि श्रृणु वृत्तान्तं मया तप्तं तपो बहु ।  
मद्गण्डयोः स्वेदजलाज्जलकुल्याऽभवत्तु या ॥३२॥  
सापि चेतनरूपाऽभूत् कन्या कमललोचना ।  
तपस्तेपे च सा तत्र दारुणं पुत्रवाञ्छया ॥३३॥  
शीर्णपर्णाशनं कृत्वा वायुभक्षाऽप्यनन्तरम् ।  
दिव्यवर्षशतं तेपे विष्णुचिन्तापरा सदा ॥३४॥  
तत्र साक्षाद्भवेऽहं हरिः कृष्णनरायणः ।  
अवोचं मधुरं तां तु प्रीतः प्रणतवत्सलः ।३५॥  
गण्डकि! त्वां प्रसन्नोऽस्मि तपसा विस्मितोऽनघे ।  
अविछिन्नया भक्त्या च वरं वरय तापसि! \|३६।  
किं देयं तद् वदस्वाशु प्रीतोऽस्मि वरवर्णिनि! ।  
गण्डक्यपि पुरो दृष्ट्वा शङ्खचक्रगदाऽब्जिनम् ॥३७॥  
दण्डवत्प्रणता भूत्वा ततः स्तोतुं प्रचक्रमे ।  
“अहो देव! भवद्दण्डात् प्राविर्भूय जलात्मिका ॥३८॥  
यावदत्र तु वर्तामि भवानदृदृश्यतां गतः ।  
कथमेकाकिनीं त्वत्राऽरण्ये वसामि केशव! ॥३९॥  
स वै पुनर्मया दृष्टो दुर्दर्शो योगिनामपि \|  
स्वां योगमायामाविश्य रूपतां प्राप्तवानसि ॥1.340.४०॥  
मूढस्य जगतो मध्ये स्थिता किञ्चिदजानती ।  
त्वया कृता धृता चास्मि योग्याऽयोग्यमविन्दती \|\|४१॥  
त्वया महत्तां गमिता दृष्टा याऽस्मि त्वयाऽद्य वै ।  
ययाचेऽज्ञतयोदार! तन्मे दातुं त्वमर्हसि ॥४२॥  
दयालुरसि सर्वात्मन् दीनेषु तु विशेषतः । .  
इत्युक्त्वा प्राञ्जलिर्भूत्वा ययाचे वाञ्छितं वरम् ॥४३॥  
मम गर्भगतो भूत्वा विष्णो! मत्पुत्रतां व्रज ।  
अथ विष्णुस्तु तां प्राह श्रृणु देवि! वचो मम ।\|४४\|\|  
शालग्रामशिलारूपी तव गर्भगतः सदा ।  
स्थास्यामि तव पुत्रत्वे भक्तानुग्रहृकारणात् \|\|४५॥  
त्वं समागच्छ वैकुण्ठं बाला माऽत्र वसाऽनघे! ॥
अत्राऽऽयास्यति मे पत्नी तुलसी सरितात्मिका \|\|४६\|\|  
गण्डक्याख्या भाविनी सा महती मम धारिणी ।  
इत्यभिधाय भगवान् बालां निनाय पक्षिणा \|\|४७\|\|  
वैकुण्ठं तां च तत्रैव रक्षित्वा त्वाययौ पुनः ॥
यत्र सा जलकुल्याऽस्ति गण्डकी तज्जले च सः ॥४८॥  
शिलात्मकस्तु वसति वरदानस्य कारणात् ।  
सोऽहं शिलास्वरूपोऽस्मि विष्णुर्लक्ष्मि! सदातनुः ॥४९॥  
मत्सान्निध्यान्नदीनां सा ह्यतिश्रेष्ठाऽभवत् ततः ।  
दर्शनात्स्पर्शनात्स्नानात्पानाच्चैवाऽवगाहनात् ॥1.340.५०॥  
हरते सा महत्पापं वाङ्मनःकायसम्भवम् ।  
स्नास्यति यस्तु गण्डक्यां देवर्षिपितृतर्पकः ॥५१il  
तारयित्वा च तत्पितॄन् ब्रह्मलोकं गमिष्यति ।  
यदि तत्रोत्सृजेत्प्राणान् सोऽपि वैकुण्ठमाप्नुयाम् ॥५२॥  
लक्ष्मीः प्राह तदा विष्णुं कथं वै भगवान् पुरा ॥
कठिनं वै तपश्चक्रे यद्गण्डवारिगण्डकी ॥५३॥  
नारायणस्तदा लक्ष्मीं प्राह शृणु प्रिये! सदा ।  
लोकानां हित कार्याय श्रेयसे धर्मगुप्तये \|\|५४॥
तपः करोमि बहुधा कल्याणार्थं च तुष्टये ।  
एतत्तीर्थं पूर्वसृष्टावासीत् कर्तुं तथाविधम् ॥५५॥  
तत्राहँ तप आरेभे बहुकल्याणहेतवे ।  
अहं जानामि तत्सर्वं नान्यो जानाति पूर्वकृत् ॥५६॥  
यदा हिमालये लक्ष्मि! नरनारायणावपि ।  
न चैवास्तां धर्मपुत्रौ तदा लोकावनाय वै ॥५७॥
मया तप: परं तप्तं हिमालयसमीपतः ।  
शालग्रामे मह्राक्षेत्रे तन्मे स्थानं तदाऽभवत् ॥५८॥  
तत्र तपस्यतो मे वै काले बहुतिथे गते ॥
तीव्रं तेजः प्रादुरासीद् येन लोकाश्चराऽचराः ॥५९॥  
तस्योष्मणाऽति सम्भ्रान्ता विस्मिताः सर्वतोदिशम् ।  
उष्मणा च समुद्भूतः स्वेदपूरस्तु गण्डयोः ॥1.340.६०॥  
तेन जाता धुनी दिव्या लोकानामघहारिणी ॥
तस्य प्रभवमिच्छन्तो ज्ञातुं नेशा: कथञ्चन ॥६१॥  
देवाः सर्वे ततो जग्मुर्ब्रह्माणं प्रति सोत्सुकाः ।  
ब्रह्माऽप्यज्ञो ययौ देवैः समं श्रीशङ्करं प्रति ॥६२॥  
पप्रच्छाऽद्भुततेजः किं कस्मात् कथं प्रभो वद् ॥
शिवो ध्यात्वा क्षणं प्रत्युवाच विष्णुस्तपःस्थितः ॥६३॥  
गच्छामो यत्र स चास्ते इति ते तत्स्थलं ययुः ।  
शम्भुः स्मयन्नुवाचैनं तपस्यसि कथं प्रभो ॥६४॥
प्रपूर्णसर्वकामस्य किं ते तपसि कारणम् ।  
एवमुक्तो महाविष्णुर्नमस्कृत्य सुरेश्वरान् ॥६५॥
प्राह लोकहितार्थाय तपस्तप्तुं समुद्यतः ॥.  
युष्मद्दर्शनमासाद्य कृतार्थोऽभवमद्य वै!\|६६॥  
एतत्क्षेत्रं देवभूमिस्तीर्थं श्रेष्ठतमं भवेत् ॥.  
तथाशीर्वचनैर्देवाः कृपां कुर्वन्तु सर्वथा ॥६७॥  
तच्छ्रुत्वा तु तदा ब्रह्मा शम्भुस्तथाऽन्यदेवताः ।  
ऊचुर्विष्णो! दर्शनात्ते मुक्तिकृत्क्षेत्रमेव यत् ॥६८॥  
देवानां दर्शनाच्चापि मुक्तिक्षेत्रमिदं भवेत् ।  
गण्डस्वेदोद्भवा यत्र गण्डकी सरितां वरा ॥६९॥  
भविष्यति न सन्देहो यस्या गर्भे भविष्यसि ।  
त्वयि स्थिते जगन्नाथे तव सान्निध्यकारणात् ॥1.340.७०॥  
वयं देवाः समुनयो वेदास्तीर्थानि वै मखाः ।  
निवत्स्यामः सदैवात्र गण्डक्यां जगतां पते! ॥७१॥  
कार्तिकं सकलं मासं यस्तु स्नास्यति तज्जले!  
सर्वपापविनिर्मुक्तो मुक्तिभागी न संशयः ॥७२॥  
तीर्थानां परमं तीर्थं मङ्गलानां च मङ्गलम् ।  
स्मरणाद् दर्शनात्स्पर्शाद् गङ्गाधिकफलं भवेत् ॥७३॥  
एषा सा परमा पुण्या गण्डकी भुक्तिमुक्तिदा ।  
अपरा देविका नाम्ना गण्डक्या सह सङ्गता ॥७४॥  
पुलस्त्यपुलहौ पूर्वं तेपाते परमं तपः ।  
यत्र सृष्टिविधानार्थं क्रत्वाऽऽश्रमपदं पृथक् ॥७५॥  
सृष्टेर्विधानसामर्थ्यं ताभ्यां लब्धं ततः परम् ।  
ततोऽभवद् ब्रह्मपुत्री गण्डक्या मिलिता तु सा ॥७६॥  
तत्र त्रिवेण्यां हरिणा गजग्राहौ विमोचितौ ।  
सुदर्शनेन चक्रेण ग्राहास्यं पाटितं द्रुतम् ॥७७॥  
क्षिप्तं पुनः पुनस्तत्तु चक्रं सङ्घटयच्छिलाः ।  
सङ्घटनात्तु चक्रस्य शिलाश्चक्रेण लाञ्छिताः ॥७८॥  
वज्रकीटैस्ततस्तद्वद् देवैस्ता वर्धिताः सदा ।  
अथ शालग्रामक्षेत्रे भक्तरक्षार्थमेव हि ॥७९\|\|  
सुदर्शनं मयाऽऽज्ञप्तं यत्र भ्रमति सर्वदा ।  
तत्र चक्रेण ताः सर्वा अङ्किता ह्यभवन् शिलाः ॥1.340.८०॥  
मुक्तिक्षेत्राद्धरिहरक्षेत्रपर्यन्तमेव तत् ।  
द्वादशयोजनं क्षेत्रं शालग्रामशिलामयम् ॥८१॥  
स्वभक्तानां रक्षणार्थं मया यत्र स्थितिः कृता ।  
तत्र सालद्रुमाश्चापि ममांशाः सन्ति सुन्दरि! ॥८२॥
योऽयं वृक्षस्तु गण्डक्या दृष्टः सोऽहं न संशयः ।  
मम तद्रोचतें स्थानं गिरिकूटशिलोच्चये ॥८३॥  
शालग्रामस्थलं ख्यातं भक्तसंसारमोक्षणमू ।  
चक्रस्वामिस्थले चक्रशिला त्वितस्ततः खलु ॥८४॥  
दृश्यन्ते तत्स्थलं सर्वं पावनं मम योगत: ।  
गण्डकी तुलसी वृन्दा पद्मा मत्तनुसंश्रिता ॥८५॥  
तदाश्रितान् मम लोकं प्रापयेन्मद्बलाद्ध्रुवम् ।  
शालग्रामस्य गण्डक्यास्तुलस्याश्च मम प्रिये! ॥८६॥  
यथावृत्तं कथितं ते ममापि तपसि स्थितिः ।  
तीर्थसंस्थापनार्थाय लोककल्याणहेतवे ॥८७॥  
शिलारूपेण मूर्तेर्मे देहिनां लाभहेतवे ।  
कणपत्रादिरूपेण जन्तूनां लाभहेतवे ॥८८॥  
जलपानाश्रयाद्यैश्च सर्वेष लाभहेतवे ।  
मया मम स्वरूपाणि कृतानि सर्जनक्षणे ॥८९॥  
इत्येषा मे कृपा लक्ष्मि! प्राण्युद्धारपरस्य वै ।  
एषोऽध्यायो महाभागे! सर्वमङ्गलकारकः ॥1.340.९०॥  
तेज: श्रियं च लक्ष्मीं च सर्वकामान् सुसम्पदः ।  
लभन्ते पठमाना वै मम मार्गानुसारिणः ॥९१॥  
यावन्ति चाक्षराणि स्युरत्राध्याये मनस्विनि! ॥
तावद्वर्षसहस्राणि मम लोके महीयते ॥९२॥  
एतन्मरणकाले तु न कदाचिद्धि विस्मरेत्।  
श्लोकं वा यदि वा पादं यदीच्छेत्परमां गतिम् ॥९३॥  
एतत्ते कथितं भद्रे रहस्यं श्रेयसां पदम् ॥
मम क्षेत्रं महाभागे! किमन्यच्छ्रोतुमिच्छसि ॥९४॥  
इति श्रीलक्ष्मीनारायणीयसंहितायां प्रथमे कृतयुगसन्ताने शालग्रामक्षेत्राख्याने गण्डकीशालग्रामनामार्थबोधक प्राग्वृत्तान्तः, सालङ्कायनर्षिकृत तपस्तत्पुत्ररूपविष्णुस्तस्य तत्रैव शिलारूपेण स्थिति:, रेवानद्याः पुत्रार्थं तपः, रेवायां पुत्रात्मकलिङ्गरूपेण शम्भोः स्थिति:, शालवृक्षे तपस्यतो विष्णोर्गण्डस्थलात् प्रवाहस्य गण्डकीति सञ्ज्ञा, सा तुलसीस्वरूपा, गजेन्द्रमोक्षार्थं ग्राहे क्षिप्तस्य चक्रस्य घट्टनेन पाषाणकीटकृत्यो च चक्रचिह्नानीत्यादिनिरूपणनामा चत्वारिंशदधिकत्रिशततमोऽध्यायः॥३४०॥  
    
    
