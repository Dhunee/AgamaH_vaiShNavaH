+++
title = "१०७"

+++
श्रीलक्ष्मीरुवाच  
गणेशस्य श्रुता नाथ! कथा चित्रपराक्रमा ।  
भाद्रे कृष्णे चतुर्थ्यां तु चन्द्रोदयाऽऽद्ययामके ॥ १ ॥  
गणेशस्तु समुत्पन्नस्तदा तस्य व्रतं मतम् ॥
साङ्गदेवो निरङ्गो वा पूज्यः किं तत्तु मे वद ॥ २ ॥  
श्रीनारायण उवाच--  
पत्नीपुत्रवाहनैश्च सहितोऽर्च्यो गणेश्वरः ।  
मातृपितृसमश्चापि सदा पूज्यो गणेश्वरः ॥३ ॥
स्कन्दो गणपतिश्चैतौ मातापित्रोः सुखौ सुतौ ॥
तयोर्विवाहकार्यार्थं शिवाशम्भू समूचतुः ॥ ४ ॥  
विवाहश्च कथं कार्यः पुत्रयोरुभयोः शुभः ॥
षण्मुखः सेनयाऽऽप्तश्च गणेशो मे प्रियोज्झितः ॥५॥
गणेशस्य विवाहार्थं यत्नः कार्यः शुभो मतः ।  
कार्तिकेयस्य वाञ्च्छाऽस्ति विवाहाय पुनस्तथा ॥ ६ ॥  
हार्दं कन्याप्रदानाय विश्वरूपप्रजापतेः ॥
द्वाभ्यां कन्याद्वयं देयं वर्ततेऽतस्तथा भवेत् ॥ ७ ॥  
किन्तु देयं गणेशाय कन्यारत्नद्वयं वरम् ।  
कदाचित्तौ समाहूय कथयामासतुस्तदा ॥ ८ ॥  
शृणुतं सुसुतौ प्रीत्या कथयावो यथार्थकम् ॥
एकः सदारो ज्येष्ठोऽसि गणेशो दारवर्जितः ॥ ९ ॥  
युवयोर्वै विवाहस्य सुखदो नियमः कृतः ।  
समौ द्वावपि सत्पुत्रौ विशेषो नाऽत्र लभ्यते ॥1.107.१०॥  
तस्मात्पणः कृतः शन्दः पुत्रयोरुभयोरपि ।  
यश्चैव पृथिवीं सर्वां क्रान्त्वा पूर्वमुपाव्रजेत् ॥११॥  
तस्यैव प्रथमं कार्यो विवाहः शुभलक्षणः ॥
श्रुत्वैतद्वचनं पित्रोः कार्तिकेयो महाबलः ॥१२॥  
जगाम मन्दिरात्तूर्णं शिखिवाहनसंस्थितः ॥
पृथिव्यास्तु बहुवेगात् परिक्रमणहेतवे ॥१३॥  
गणनाथस्तु तत्रैव संस्थितः सुविचार्य वै ॥
वाहनं मम तु पृथ्व्यां गतिमन्नैव धावति ॥१४॥  
व्योममार्गेण गन्ता क्व क्वाहं पृथिवीमार्गगः ॥
किं कर्तव्यं क्व गन्तव्यं स्वयं स्थूलशरीरकः ॥१५॥  
क्रोशमात्रं गते चाग्रे श्रमाद्गन्तुं न शक्यते ।  
किं पुनः पृथिवीं क्रान्त्वा विजयाशा विडम्ब्यते ॥१६॥  
इत्येवं सुविचार्यैव गृहं स्नात्वा प्रविश्य च ॥
प्रणम्य पितरौ देवो गणेशः समुवाच तौ ॥१७॥  
माता पृथ्वी पिता स्वर्गं गौस्तु ब्रह्माण्डमुच्यते ।  
माता मे पार्वती देवी पिता मे शङ्करः प्रभुः ॥१८॥  
गौस्तयोर्वाहनं चास्ति वृषभोऽयं सुधर्मराट् ।  
गौस्तु पृथ्वीस्वरूपा मे माताऽपीलास्वरूपिणी ॥१९॥  
पिता मे शङ्करस्तस्य शरीरं वसुधा मता ॥
पूजा त्रयाणां कर्तव्या मया यात्रासुसिद्धये ॥1.107.२०॥  
आसने स्थापिते चात्र पूजार्थं भवतोस्तथा ॥
अतिष्ठतं गुरू चात्र पूरयतं मनोगतम् ॥२१॥  
इतिश्रुत्वा वचस्तस्य तत्पूजाग्रहणाय तौ ॥
अस्थातामासने तौ च पुपूज गणनायकः ॥२२॥  
प्रदक्षिणं तयोः सप्तवारं पुत्रेण सत्कृतम् ॥
प्रणामाश्चापि विहिताः सप्त एवार्पितं ततः ॥२३॥  
गणेशः प्राह मातर्मे शीघ्रं विवाहनं कुरु ॥
माता प्राह द्रुतं पुत्र पृथ्वीप्रदक्षिणां कुरु ॥२४॥  
कुमारात्पूर्वमायाहि विवाहः प्रथमो भवेत् ॥
गणेशः प्राह रे मातः श्रूयतां वचनं मम ॥२५॥  
मया तु पृथिवी क्रान्ता सप्तवारं पुनः पुनः ॥
माता प्राह कदा पुत्र त्वया क्रान्ता वसुन्धरा ॥२६॥  
गणेशः प्राह भवतोः कृतं प्रदक्षिणं मया ।  
तेन वै सा समुद्रान्ता मया प्रदक्षिणीकृता ॥२७॥  
माता धरा पिता द्यौश्च द्वयोर्धर्मस्वरूपता।  
वृषभो वाहनं धर्मस्तस्य वामाधर्क तु गौः ॥२८॥  
इत्युक्त्वा वृषभं तातं मातरं च प्रदक्षिणाम् ।  
चक्रे तेन तदा जातं पृथ्वीप्रदक्षिणं ततः ॥२९॥  
पितरावूचतुः हृष्टौ बाढं पुत्र त्वया कृतम् ।  
प्राप्तं तेन समग्रायाः पृथ्व्याः प्रदक्षिणाफलम् ॥1.107.३०॥  
श्रद्धयाऽवाप्यते धर्मः श्रद्धयाऽवाप्यते हरिः ।  
श्रद्धयाऽवाप्यते सिद्धिः श्रद्धयाऽवाप्यते फलम् ॥३१॥  
माता पिता गृहे तीर्थं गङ्गा तु गृहिणी सदा ।  
यदि श्रद्धा न तत्राऽस्ति व्यर्थं सर्वं कृतं भवेत् ॥३२॥  
पित्रोस्तु पूजनं कृत्वा प्रक्रान्तिं च करोति यः ॥
तस्य वै पृथिवीक्रान्तिजन्यं सम्पद्यते फलम् ॥३३॥  
अपहाय गृहे यो वै पितरौ तीर्थमाव्रजेत् ।  
न तीर्थफलभागी स्यादसेवादोषभाग् भवेत् ॥३४॥  
पुत्रस्यात्र महत्तीर्थं पित्रोश्चरणपङ्कजम् ।  
इदं सन्निहितं तीर्थं सुलभं धर्मसाधनम् ॥३५॥  
पत्न्यास्तीर्थं पतिः प्रोक्तः पुत्रस्य पितरौ तथा ॥
पत्युः पतिव्रता पत्नी तीर्थानि तारकाणि वै ॥३६॥  
यदि सत्यं शास्त्रदृष्टं सदा पृथ्वीप्रदक्षिणम् ।  
जातं प्राह गणेशो मे न चेच्छास्त्रमसत्यकम् ॥३७॥  
पितृभक्तिरसत्या स्यात् सर्वा सा निष्फला भवेत् ।  
मातृभक्तिर्गवां भक्तिः सर्वथा निष्फला भवेत् ॥३८॥  
तस्मात् प्रदक्षिणं पृथ्व्याः सर्वथाऽत्र मया कृतम् ।  
शीघ्रं च भवितव्यो मे विवाहः क्रियतां शुभः ॥३९॥  
इति श्रुत्वा वचस्तस्य प्रसन्नौ पितरौ च तम् ॥
प्राहतुः पुत्र शास्त्रज्ञ बुद्धिस्ते शास्त्रगामिनी ॥1.107.४०॥  
कैरपि शास्त्रमर्यादाऽन्यथाकर्तुं न शक्यते ।  
उपस्थिते त्वगम्ये वै कार्ये श्रद्धा तु शास्त्रजा ॥४१॥  
युज्यते च तथा दुःखे यस्य बुद्धिर्विशिष्यते ॥
तस्य दुःखं विनश्येत्तु बुद्धिप्रज्ञाप्रभावतः ॥४२॥  
बुद्धिर्यस्य बलं तस्य निर्बुद्धेस्तु कुतो बलम् ।  
कूपे सिंहो मदोन्मत्तो गोमायुना निपातितः ॥४३॥  
सम्यक् कृतं त्वया पुत्र पृथ्वीप्रदक्षिणं कृतम् ।  
गोमातृपितृक्रमणात् कृतं धर्मस्य पालनम् ॥४४॥  
कार्तिकस्तु न चायाति पराधावति वेगतः ।  
मार्गे त्वग्रे मूषकस्थं यान्तं पश्यति चानुजम् ॥४५॥  
यतो गणेशः पित्रोस्तु यदाऽकरोत्प्रदक्षिणाम् ।  
तस्य पुण्यस्य लाभेन गणेशस्याऽन्यरूपकम् ॥४६॥  
भूत्वा धावति चाग्रे वै कार्तिकेयस्य वेगतः ॥
कार्तिकेयस्तु तद्दृष्ट्वा शुशोच परमं तदा ॥४७॥  
अहोऽयमुन्दुरुः स्वल्पस्तत्र स्थूलो गणेशकः ।  
कीदृशेन च वेगेन त्वग्रे प्राग्रे प्रधावति ॥४८॥  
मया मयूरबर्हाणि कशया वायुना तथा ॥
पातितानि हि सर्वाणि वेगार्थं ताडितो मुहुः ॥४९॥  
मयूरोऽपि तथा यावद्बलेनोड्डीयतेऽधुना ॥
तथापि न गणेशं वै सम्प्राप्नोमि क्रमेत कः ॥1.107.५०॥  
उल्लङ्घनं प्राग्गमनं स्वप्नेऽपि नैव दृश्यते ।  
तस्मान्नाऽयं विवाहोऽन्यो मया कार्यः शपे त्विति ॥५१॥  
इति कृत्वा परावृत्याऽगच्छद् यत्र गृहं स्वकम् ।  
शान्तो भूत्वा प्रविश्य सेनया श्रममपानुदत् ॥५२॥  
गणेशस्य विवाहार्थं पितरावुद्यतौ तदा ॥
कार्तिकेयस्य मार्गं च प्रतीक्षन्तौ प्रतिष्ठतः ॥५३॥  
इतिश्रीलक्ष्मीनारायणीयसंहितायां प्रथमे कृतयुगसन्ताने गणेशकार्तिकेयविवाहे गणेशेन पृथिवीप्रदक्षिणाफलार्थं मातापितृगोप्रदक्षिणा कृतेत्यादिनिरूपणनामा सप्ताधिकशत  
तमोऽध्यायः ॥ १०७ ॥  
    
