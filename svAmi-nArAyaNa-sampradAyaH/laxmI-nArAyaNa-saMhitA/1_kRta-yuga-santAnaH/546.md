+++
title = "५४६"

+++
श्रीनारायण उवाच-  
शृणु लक्ष्मि! प्रवक्ष्यामि विशालनृपतेः पुरा ।  
जातं दिव्यं चरित्रं यत् पार्वत्यै प्राह शङ्करः ॥१ ॥
पूर्वं राजा विशालोऽभूत् काशीपूर्यां महाबलः ।  
गोत्रजैर्हृतराज्योऽसौ गन्धमादनमाययौ ॥२ ॥
तस्य द्रोण्यां बदरीं च शुभां प्राप्य नृपोत्तमः ।  
तपश्चक्रे भजमानः कृष्णनारायणं हरिम् ॥३ ॥
कदाचिदागतौ तत्र पुराणावृषिसत्तमौ ।  
नरनारायणौ देवौ धर्मपुत्रौ हिमाश्रितौ ॥४ ॥
तौ दृष्ट्वा सुतपस्यन्तं बदरीस्थं नृपं शुभम् ।  
ध्यायन्तं परमं ब्रह्मविष्णुरूपं जनार्दनम् ॥५ ॥
नरनारायणं प्रीतौ दृष्ट्वा तं क्षीणकल्मषम् ।  
ऊचतुर्वरदौ राजन् वृणीष्व वरमीप्सितम् ॥६ ॥
राजा प्राह भवन्तौ कौ न जानामि कथं वरम् ।  
अज्ञाताभ्यां प्रगृह्णामि दातुं शक्तौ च कं वरम् ॥७ ॥
आराधयामि यं कृष्णनारायणं जगद्गुरुम् ।  
तस्माद् वरं ग्रहीष्यामि नान्यस्मादिति भूसुरौ ॥८ ॥
एवमुक्तावाहतुस्तौ कमाराधयसे प्रभुम् ।  
कं वा वरं वृणोषि त्वं कथयस्व कुतूहलात् ॥९ ॥
एवमुक्तो नृपः प्राह कृष्णनारायणं प्रभुम् ।  
आराधयामि सततं ततस्तावूचतुः पुनः ॥1.546.१ ०॥
राजँस्तस्यैव देवस्य प्रसादादावयोर्वरम् ।  
गृहाण त्वं वरं ब्रूहि कस्ते मनसि वर्तते ॥११ ॥
यथा यज्ञेश्वरं देवं यज्ञैर्विविधदक्षिणैः ।  
यष्टुं समर्थता मे स्यात्तथा मे ददतं वरम् ॥१ २॥
तदा नारायणं श्रेष्ठं भ्रातरं सम्प्रदर्श्य वै ।  
नरः प्राह च राजानं शृणु राजन् सनातनम् ॥१ ३॥
अयं मे पूर्वजो भ्राता लोकानां मार्गदर्शकः ।  
मया सह तपः कुर्वन्नास्ते बदरिकाश्रमे ॥१४॥
अयं मत्स्योऽभवत् पूर्वं ततः कूर्मोऽभवत्पुनः ।  
वराहश्चाऽभवत् सोऽयं नरसिंहस्ततोऽभवत् ॥१५ ॥
वामनश्च ततो जातस्ततः परशुरामकः ।  
ततो रामश्च बुद्धश्च कृष्णः कल्किस्ततो ह्ययम् ॥१६ ॥
अनादिश्रीकृष्णनारायणः सोऽयं परात्परः ।  
राजते कुङ्कुमवापीतीर्थे सौराष्ट्रभूतले ॥१७॥
सोऽयं नारायणः साक्षाल्लक्ष्मीपतिः रमापतिः ।  
श्रीपतिः कमलाकान्तः पार्वतीपतिरीश्वरः ॥१८॥
कृष्णो राधापतिः प्रभापतिश्च माणिकीपतिः ।  
भक्तपतिर्मुक्तपतिः सतीपतिः पुमुत्तमः ॥१ ९॥
मत्स्यं राजन्नुपासीत वेदज्ञानस्य लब्धये ।  
कूर्मं राजन्नुपासीत शारीरबलपुष्टये ॥1.546.२०॥
क्रोडं राजन्नुपासीत पृथ्वीराज्यादिलब्धये ।  
नरसिंहमुपासीत पापिशत्रुनिवृत्तये ॥२१ ॥
वामनं समुपासीत सार्वभौमत्वसिद्धये ।  
पर्शुराममुपासीत क्रूरशत्रुनिवृत्तये ॥२२॥
रामादित्यमुपासीत सदा धर्मस्य वृद्धये ।  
बुद्धं साधुमुपासीत त्वात्मज्ञानस्य लब्धये ॥२३॥
कृष्णं कान्तमुपासीत गोलोकादिकलब्धये ।  
कल्किं राजन्नुपासीत रागद्वेषादिहानये ॥२४॥
अनादिश्रीकृष्णनारायणं त्वक्षरमुक्तये ।  
युगलं समुपासीत भुक्तिमुक्तिसमृद्धये ॥२५॥
एवमुक्त्वा नरस्तस्य हरेर्वासरजं व्रतम् ।  
कुरु राजन् सदा त्वेकादश्यामुपोषणं तथा ॥२६ ॥
द्वादश्यामुपवासं च समर्थो यजने भव ।  
इत्युक्त्वा तौ ययतुश्च बदरीं नृपतिस्ततः ॥२७॥
व्रतं चकार विधिवत् सामर्थ्यं चाप वै पुनः ।  
चक्रं सुदर्शनं तस्मै प्रसन्नेन तु विष्णुना ॥२८॥
अर्पितं तत् समादाय ययौ राज्यं निजं पुनः ।  
शत्रून् विजित्य च राजा चक्रवर्तीं बभूव सः ॥२९॥
तेन च तपसः स्थानं हिमालये कृतं पुरा ।  
तत्र वै नगरी पर्णशालाढ्या ऋषियोजिता ॥1.546.३ ०॥
तापसानां कृते तेन राज्ञा नाम्ना स्वकेन वै ।  
विशालाख्या निर्मिता सा बदरी चाश्रमात्मिका ॥३१ ॥
विशालनृपतेर्नाम्ना विशालाख्याऽभवच्छुभा ।  
नरनारायणावासा ऋषीणां सुखवासदा ।३२॥
तत्र तीर्थं परं कृत्वा परं धामाऽभिगच्छति ।  
तत्र जन्मनि राजाऽसौ राज्ये स्थित्वा पुनः पुनः ॥३३॥
यज्ञैश्च विविधैरिष्ट्वा प्रसन्नमकरोद्धरिम् ।  
अथैकदा सतीर्थार्थं ययावर्बुदपुष्करम् ॥३४॥
ततो वै लोमशक्षेत्रं ततश्च रैवताचलम् ।  
प्रभासक्षेत्रमासाद्य सोमनाथं विलोक्य च ॥३५॥
गुप्तप्रयागं गत्वा च चकार वैष्णवं क्रतुम् ।  
ततः श्रीकुङ्कुमवापीक्षेत्रे नत्वा तु लोमशम् ॥३९ ॥
ययौ राज्यं ततो हित्वा संसारं बदरीं ययौ ।  
भक्त्या नारायणं प्राप्य ययौ धाम परं हरेः ॥३७॥
अनेन राज्ञा यज्ञस्तु यत्र गुप्तप्रयागके ।  
कृतः श्रेष्ठं परं तीर्थं तारकं तद्धि विद्यते ॥३८॥
शृणु चान्यं च नृपतिं यन्नाम्ना तीर्थमुत्तमम् ।  
भद्रेश्वरं जयन्त्याख्ये सम्भूतं भद्रिकातटे ॥३९॥
आसीत् कृतयुगे राजा भद्राश्वो नाम भक्तराट् ।  
यस्य नाम्नाऽभवद् वर्षं भद्राश्वं नाम नामतः ॥1.546.४० ॥
तस्याऽगस्त्यः कदाचित्तु गृहमागत्य सत्तमः ।  
उवाच सप्तरात्रं तु वसामि भवतो गृहे ॥४१ ॥
तं राजा शिरसा नत्वा स्थीयतामित्यभाषत ।  
तस्य कान्तिमतीनाम्नी भार्याऽऽसीच्च पतिव्रता ॥४२॥
तस्यास्तेजः समभवच्चन्द्रकान्तिसमं भुवि ।  
शतानि पञ्च नृपतेश्चान्याः पत्न्योऽभवन्नपि ॥४३ ॥
ता दास्य इव कर्माणि कुर्वन्त्यस्यास्तपोबलात् ।  
महाभागा कान्तिमती भार्या सर्वोत्तमाऽस्ति च ॥४४॥
सपत्न्यश्च भयात्तस्या दास्यं कुर्वन्ति नित्यदा ।  
तामगस्त्यस्तदा दृष्ट्वा रूपतेजोन्वितां शुभाम् ॥४५ ॥
राजानं तत्र लुब्धं च हरेर्भक्त्या विवर्जितम् ।  
कान्तिमतीं भक्तिहीनां दृष्ट्वा च मुनिरब्रवीत्॥४६ ॥
प्रथमे दिवसे दृष्ट्वा लोकयन्तं प्रियामुखम् ।  
साधु साधु जगन्नाथेत्याहाऽगस्त्यः प्रहर्षितः ॥४७॥
द्वितीये दिवसेऽप्येवं राज्ञीं नृपं विलोक्य च ।  
अहो मुष्टमहो मुष्टं जगदेतच्चराचरम् ॥४८॥
इत्यगस्त्योऽवदद् धुन्वन् शिरो नृपस्य शृण्वतः ।  
तृतीयेऽहनि भूपं च राज्ञीं दृष्ट्वा शुचाऽवदत् ॥४९॥
अहो मूढा न जानन्ति दातारं परमेश्वरम् ।  
य एकेन दिनेनैव राज्ञस्तुष्टः प्रदत्तवान् ॥1.546.५०॥
चतुर्थे दिवसे हस्तावुत्क्षिप्य पुनरब्रवीत् ।  
साधु साधु जगन्नाथ स्त्री शूद्राः साधु साध्विति ॥५१ ॥
द्विजाः साधु नृपाः साधुवैश्याः साधु पुनः पुनः ।  
साधु भद्राश्च साधु त्वं साधु भोऽगस्त्य साधु ते ॥५२॥
साधु प्रह्लाद साधु त्वं ध्रुवः साधु महाव्रतः ।  
एवमुक्त्वा ननर्तोच्चैरगस्त्यो राजसन्निधौ ॥५३॥
एवम्भूतं तु तं दृष्ट्वा पत्नीयुक्तो नृपोत्तमः ।  
किं हर्षकारणं ब्रह्मन्! येनेत्थं नृत्यते त्विह ॥५४॥
किं च सम्भाषसे विद्वन् परानन्देन चेतसा ।  
अगस्त्यस्तं च भद्राश्वं तथा राज्ञीमुवाच ह ॥५५॥
अहो मूर्खः कुराजा त्वं मूर्खी चेयं प्रिया तव ।  
मूर्खाश्च मन्त्रिणः सर्वे अहो मूर्खाः पुरोहिताः ॥५६॥
सर्वं मौर्ख्यान्वितं राजन् दृश्यते तव मण्डलम् ।  
सरलं विदितार्थं च ये न जानन्ति मे मतम् ॥५७॥
एवमुक्ते पुना राजा कृताञ्जलिरभाषत ।  
न जानीमो वयं ब्रह्मन् तवोक्तं भावपूरितम् ॥५८॥
विवेचय महाविद्वन् यद्यनुग्रहकृद् भवान् ।  
अगस्त्यश्च तदा प्राह वृत्तान्तं प्राग्भवं यथा ॥५९॥
आसीद् वैश्यो हरदत्तनामा नगरपत्तने ।  
तस्य भृत्यो भवानासीच्छूद्रवर्णोऽतिभक्तिमान् ॥1.546.६०॥
इयं राज्ञी तव पत्नी वैश्यभृत्या तदाऽभवत् ।  
स वैश्योऽश्वयुजि मासि द्वादश्यां नियतः स्थितः ॥६ १ ॥
ओं नमः श्रीकृष्णनारायणाय स्वामिने नमः ।  
गृणन् विष्ण्वालयं गत्वा पुष्पधूपादिभिर्हरिम् ॥६२॥
अभ्यर्चयति नित्यं वै चिरं ध्यानं करोति च ।  
देवालये भवन्तौ च कृत्वा स रक्षपालकौ ॥६३ ॥
संस्थाप्य द्वौ प्रदीपानां ज्वालनार्थं ततः स वै ।  
प्रयाति स्वगृहं वैश्यो भवन्तौ तु हरेर्गृहे ॥६४॥
सम्मार्जनं जलदानं पुष्पतुलसीयोजनम् ।  
आगतानां च सत्कारं कृत्वा नित्यं हरेः पुरः ॥६५॥
दिवानिशं भवन्तौ च दीपानामप्यखण्डताम् ।  
आस्तां संरक्षयन्तौ वै पुनः प्रज्वाल्य संस्थितौ ॥६६॥
तेन पुण्येन भवतोः पापानि त्वायुषा सह ।  
विलीनानि प्रभातायां रजन्यां च युवां तदा ॥६७॥
श्रीहरेः कृपया शूद्रदेहौ त्यक्त्वा मृतिं गतौ ।  
ततो राजँस्तव जन्म प्रियव्रतगृहेऽभवत् ॥६८॥
इयं कान्तिमती सैव तव पत्नी सहाऽऽगता ।  
पारक्यस्याऽपि दीपस्य ज्वालितस्य हरेर्गृहे ॥६९॥
सेवाभक्तिदास्यभावैः प्रसादितस्य शार्ङ्गिणः ।  
राज्यं श्रेष्ठं भवद्भ्यां च प्रसादेनेदमर्जितम् ॥1.546.७० ॥
यः पुनः स्वेन वित्तेन विष्णोरग्रे प्रदीपकान् ।  
ज्वालयेत् तस्य यत्पुण्यं तत् सङ्ख्यातुं न शक्यते ॥७१ ॥
मार्जनं लेपनं प्रक्षालनं पात्रप्रशोधनम् ।  
पादसंवाहनं वस्त्रक्षालनं स्तवनं तथा ॥७२॥
जीर्णोद्धरणमिज्यां च पुष्पतुलसीयोजनम् ।  
नैवेद्यं सलिलं पत्रं फलमारार्त्रिकादिकम् ॥७३॥
चन्दनाऽक्षतकुङ्कुमाऽबीरसुगन्धचर्चनम् ।  
नित्यं कुर्यात्तस्य पुण्यपारं वक्तुं न शक्यते ॥७४॥
तेन राजँस्तव पुण्यं स्मृत्वा प्राक्कृतमेव च ।  
साधु साधु जगन्नाथेत्युक्तं हर्षेण वै मया ॥७५॥
कृते वर्षेण यत्पुण्यं त्रेतायां तत् षण्मासिकैः ।  
द्वापरे च त्रिभिर्मासैः कलावेकदिनेन तत् ॥७६॥
ओं नमः श्रीकृष्णनारायणायेति वदन् जनः ।  
भक्त्या सम्पूजयन् कृष्णं सर्वं तल्लभते फलम् ॥७७॥
एवं स्थितेऽपिलोकेऽस्मिन् प्राप्ते कलौ जनाः खलु ।  
भजिष्यन्ते न वै कृष्णं द्वापरे त्रियुगेऽपि वा ॥७८॥
मुष्टास्ते कर्मभिः स्वैश्च वञ्चिताः स्युश्च सर्वथा ।  
त्वं च राजन् रतश्चात्र कान्तायामेव सर्वदा ॥७९॥
न त्वं नेयं स्मरस्यत्र कृष्णनारायणं प्रभुम् ।  
एतत्सर्वं विलोक्यैव मयोक्तं चापरे दिने ॥1.546.८०॥
अहो मुष्टमहो मुष्टं जगदेतच्चराचरम् ।  
श्रीहरेर्भार्यया मुष्टं वञ्चितं वै चराचरम् ॥८१॥
भजन्ते न हरिं सम्पद्दातारं पुरुषोत्तमम् ।  
अथ पारक्यदीपस्योत्कर्षादपि फलं महत् ॥८२॥
राज्यं लब्धं तथापि श्रीहरेर्नाम गृणन्ति न ।  
न राजा न च वा राज्ञी स्मरत्यपि नरायणम् ॥८३॥
ममागमेऽपि नैवैतौ भजेते पुरुषोत्तमम् ।  
सत्सङ्गेन हि सर्वत्राऽभक्ता अपि क्षणं खलु ॥८४॥
भक्तिं कुर्वन्ति कृष्णस्य न तु मूर्खाः कदाचन ।  
सुयोगेऽपि भक्तिहीना मूढा एव न संशयः ॥८५॥
राजा मूढस्तस्य राज्ञी मूढतमेति भाति मे ।  
अतस्तृतीयदिवसे युवां दृष्ट्वा मयेरितम् ॥८६॥
अहो मूढा न जानन्ति गोविन्दं परमेश्वरम् ।  
एतत्सर्वं सुखं चापि हरेर्दीपक्रियाफलम् ॥८७॥
एकस्यैव दिवसस्य फलं राज्योत्तमोत्तमम् ।  
चतुर्थे दिवसे राजन् हस्तावुत्क्षिप्य वै मया ॥८८॥
विचार्यैव श्रावितं वां भक्ताः सर्वे हि साधवः ।  
भगवता द्विजा ये च राजानो ये च वैष्णवाः ॥८९॥
यजन्ते विविधैर्यज्ञैस्तेन ते साधवः स्मृताः ।  
ये न भजन्ति देवेशं सत्यपि स्मृद्धिसाधने ॥1.546.९०॥
निर्धनोऽपि ततः श्रेष्ठो यो वै भजति केशवम् ।  
अहं यद्यप्यरण्यस्थो निर्धनो निःकुटुम्बकः ॥९१ ॥
तथापि साधुरेवाऽस्मि सस्मृद्धीनामपेक्षया ।  
यमहं न विस्मरामि कदापि पुरुषोत्तमम् ॥९२॥
तेन साधो अगस्त्येति मयोक्तं मां प्रति ध्रुवम् ।  
सा स्त्री धन्या स शूद्रश्च तथा धन्यतरो मतः ॥९३॥
शुश्रूषां स्वामिनो नारायणत्मकस्य सर्वथा ।  
कान्ते च स्वामिनि नित्यं परोक्षो हरिरस्ति वै ॥९४॥
मत्वा करोति येन स्यात् कृष्णार्पणं सुकर्म तत् ।  
सा स्त्री धन्या तथा शूद्रो द्विजशुश्रूषणे रतः ॥९५॥
द्विजाज्ञया हरेर्भक्तिं साधू तौ यत् करोति हि ।  
द्विजास्ते साधवः प्रोक्ता हरेर्भक्तियुताश्च ये ॥९६॥
नृपास्ते साधवः प्रोक्ता हरिं भजन्ति नित्यदा ।  
आसुरं भावमाश्रित्य प्रह्लादः पुरुषोत्तमम् ॥९७॥
मुक्त्वा चान्यं न जानाति तेनाऽसौ साधुरुच्यते ।  
उत्तानपादपुत्रश्च ध्रुव एव तु बालकः ॥९८॥
वने विष्णुं समाराध्य प्राप स्थानं महत्तमम् ।  
तेन साधुर्ध्रुवश्चापि मयोक्तं राजसत्तम ॥९९॥
सर्वं साधु भवेद् राजन् श्रीकृष्णः स्मर्यते हृदि ।  
असाधु यावदेवैतच्छ्रीकृष्णो विस्मृतो यदि ॥1.546.१० ०॥
त्वया राजन् परं प्राप्तं राज्यं विष्णुस्तु विस्मृतः ।  
तस्माद्भजाऽत्र गोविन्दं श्रीकृष्णं पुरुषोत्तमम् ॥१०१ ॥
इत्युक्तौ दम्पती नत्वा स्मृत्वा प्राग्भवजं फलम् ।  
भेजाते श्रीहरिं कृष्णनारायणं फलप्रदम् ॥१ ०२॥
य इदं शृणुयाल्लक्ष्मि! मोक्षस्तस्याऽपि सम्भवेत् ।  
पार्वतीं शङ्करः प्राह यत्तन्मयेरितं तव ॥१०३ ॥
भद्राश्वः स ययौ तीर्थयात्रार्थं च प्रभासके ।  
सौराष्ट्रे तेन भद्रायास्तटे वै पश्चिमे शुभे ॥१ ०४॥
जयन्ताख्ये पत्तने च शाङ्करं तीर्थमास्थितम् ।  
भद्रेश्वरं च तन्नाम श्रवणात्पापनाशनम् ॥१ ०५॥
पुना राजा ददौ तत्राऽगस्त्याश्रमं तपोमयम् ।  
अश्वपट्टसरसश्च तटे ब्रह्मर्षिसेवितम् ॥१०६ ॥
इति श्रीलक्ष्मीनारायणीयसंहितायां प्रथमे कृतयुगसन्ताने विशालनृपकृतविशालातीर्थभद्राश्वनृपकृत भद्रे तीर्थाऽगस्त्यकृतोपदेशश्चेत्यादिनिरूपणनामा षट्चत्वारिंशदधिकपञ्चशततमोऽध्यायः ॥५४६ ॥
    
