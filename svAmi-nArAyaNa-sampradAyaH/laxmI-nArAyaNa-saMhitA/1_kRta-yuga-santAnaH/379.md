+++
title = "३७९"

+++
श्रीनारायण उवाच-  
शृणु लक्ष्मि! कथयामि मेनोक्तान् पार्वतीं प्रति ।  
पातिव्रत्यपरान् धर्मान् भुक्तिमुक्तिप्रदान् शुभान् ॥१ ॥
कृत्वा विवाहं पार्वत्या मेना हिमगिरेः प्रिया ।  
पुत्रीं सयापयामास धर्मानुक्त्वा परान् यथा ॥२ ॥
गिरिजे! शृणु सुप्रीत्या धर्मवृद्धिकरं वचः ।  
इहाऽमुत्राऽऽनन्दकरं शृण्वतां च सुखप्रदम् ॥३ ॥
धन्या पतिव्रता नारी त्वादृशी शङ्करप्रिया ।  
पावनी सर्वकान्तानां सर्वपापप्रणाशिनी ॥४ ॥
या सती सेवते प्रेम्णा कृष्णनारायणं पतिम् ।  
इह भुक्त्वाऽखिलान् भोगान् पत्यान्ते याति सद्गतिम् ॥'९ ॥
पातिव्रत्येन धर्मेण पत्नी याति प्रपूज्यताम् ।  
ब्रह्मविष्णुहरैर्मान्या मुनिमान्या भवत्यपि ॥६ ॥
त्वया पतिः सदा सेव्यः शङ्करो लोकशङ्करः ।  
भुञ्जाद् भुक्ते प्रिये पत्यौ पातिव्रत्यपरायणा ॥७ ॥
तिष्ठेत् तस्मिन् सुखे नारी पत्यौ यदा तु तिष्ठति ।  
स्वप्यात् स्वपिति पत्यौ सा बुद्ध्येत्तु प्रथमं सदा ॥८ ॥
सर्वदा तद्धितं कुर्यादकैतवगतिः प्रिया ।  
अनलङ्कृतमात्मानं दर्शयेन्न क्वचित् सती ॥९ ॥
कार्यार्थं प्रोषिते तस्मिन् भवेन्मण्डनवर्जिता ।  
पत्युर्नाम न गृह्णीयात् कदापीह पतिव्रता ॥1.379.१ ०॥
आक्रुष्टापि न चाक्रोशेत् प्रसीदेत्ताडिताऽपि च ।  
आहूता गृहकार्याणि त्यक्त्वा गच्छेत्तदन्तिकम् ॥११ ॥
तदादिष्टा चरेत् कर्म मनसा कर्मणा प्रिया ।  
चिरं तिष्ठेन्न वै द्वारे परगृहे न सञ्चरेत् ॥१२॥
गृहतत्त्वं परस्मै न कथयेच्चार्पयेत्तथा ।  
पूजावस्तूनि सर्वाणि त्वनुक्तापि प्रसाधयेत् ॥१३ ॥
गच्छेन्न तीर्थयात्रादो पत्युराज्ञां विना क्वचित् ।  
तीर्थार्थिनी सती स्वस्याः पत्युः पादोदकं पिबेत् ॥१४॥
पत्युः पादोदके सर्वतीर्थक्षेत्राणि तत्कृते ।  
भुञ्ज्यात्पतिप्रसादं च मिष्टमन्नादिकं जलम् ॥१५॥
अविभज्य न वै भुञ्ज्याद् देवातिथिपितृष्वपि ।  
परिचारकवर्गेषु गोषु भिक्षुकुलेषु च ॥१६॥
संस्कृतोपस्करा हृष्टा चातिव्ययपराङ्मुखी ।  
पत्याज्ञया व्रतकर्त्री भवेत्पतिपरायणा ॥१७॥
सुखासीनं रममाणं पतिं नोत्थापयेत् क्वचित् ।  
दीनं क्लीबं व्याधितं च वृद्धं वापि न तर्जयेत् ॥१८॥
स्त्रीधर्मिणी त्रिरात्रं च स्वमुखं नैव दर्शयेत् ।  
सुस्नाता भर्तृवदनमीक्षेताऽन्यस्य न क्वचित् ॥१ ९॥
पत्यौ चानुपस्थिते तं स्मृत्वा सूर्यं विलोकयेत् ।  
हरिद्रां कुङ्कुमं बिन्दुं सिन्दूरं कज्जलादिकम् ॥1.379.२० ॥
ताम्बूलं मङ्गलसूत्रं शृङ्गाराऽऽभूषणानि च ।  
केशसाधन कबरीं कङ्कणं कर्णभूषणम् ॥२१ ॥
नासिकाभूषणं सूत्रं सौभाग्यद्रव्यमित्यपि ।  
भर्त्रायुष्येच्छुकी साध्वी दूरयेन्न कदाचन ॥२२॥
भर्तुर्विद्वेषिणी सम्भाषयेन्नैव पतिव्रता ।  
यत्र यत्र रुचिर्भर्तुस्तत्र प्रेमरतिर्भवेत् ॥२३ ॥
हृष्टं हृष्टा विषण्णास्या विषण्णास्ये प्रिये प्रिया ।  
विपदि सम्पदि साध्वी भवेत् पत्येकरूपिणी ॥२४॥
सर्पिर्लवणतैलादिक्षये कष्टे न योजयेत् ।  
विधेर्विष्णोर्हराद्वापि नारायणाच्च सर्वथा ॥२५॥
पतिरेकः परः सत्याः परब्रह्मस्वरूपकः ।  
भर्तुराज्ञां विना चोपवासव्रतादि नाचरेत् ॥२६ ॥
उक्ता प्रत्युत्तरं क्रुद्धा दद्यात् सा सरमा भवेत् ।  
शृगाली च भवेत् तिरस्कारिणी वानरी भवेत् ॥२७॥
उच्चासनं न सेवेत नाऽभिमानवती भवेत् ।  
अपवादं कलहं च कलङ्कं न ददेत् प्रिये ॥२८ ॥
गुरूणां सन्निधौ नोच्चैर्वदेन्नापि हसेत् सती ।  
बाह्यादायान्तमालोक्य भर्तारं त्वरिता सती ॥२९॥
जलान्नफलताम्बूलपादसंवाहनादिभिः ।  
श्रमनोदनवाक्यैश्च प्रियैः सम्प्रीणयेत् पतिम् ॥1.379.३ ०॥
मितं ददाति जनको माता भ्राता सुतो मितम् ।  
अमितस्य प्रदातारं पतिं सन्तोषयेत् सदा ॥३ १ ॥
पतिर्देवः पतिर्धर्मस्तीर्थं भर्ता पतिर्गुरुः ।  
परत्रेह च सुखदस्तं पतिं सेवयेत् सदा ॥३२॥
विना पतिं रहश्चारा तूलूकी जायते द्रुमे ।  
पत्युस्ताडनकर्त्री च व्याघ्री दंशा च जायते ॥३३ ॥
नरान्ये चक्षुषोर्दात्री वक्राक्षी मिञ्जरी भवेत् ।  
पतिं त्यक्त्वा तु मिष्टादी सूकरी वल्गुरी भवेत् ॥३४॥
तूङ्कृत्य स्वामिनं ब्रूते या सा मूकाऽल्पजिह्विका ।  
सपत्नीद्वेषयुक्ता स्याद् दुर्भगा गुप्तरोगिणी ॥३५॥
पत्यन्यं कामनायुक्तं मुखं दर्शयति स्वकम् ।  
काणा कुब्जा कुरूपा च कुमुखी च भवेत्तु सा ॥३६॥
अभर्तृका सुवर्णाऽपि नारी शवसमा मता ।  
माता धन्या पिता धन्यो धन्याः सम्बन्धिबान्धवाः ॥३७॥
धन्यो ग्रामः पतिर्देशो यत्रास्ते वै पतिव्रता ।  
पितृवंश्या मातृवंश्याः पतिवंश्यास्त्रयस्त्रयः ॥३८॥
पतिव्रताप्रपुण्यैस्ते दिवि देवा भवन्ति वै ।  
पतिव्रतापदन्यासा भूमिवैकुण्ठमुच्यते ॥३९॥
चन्द्रः सूर्योऽनलो वायुः पावित्र्याथ सतीपदम् ।  
स्पृशत्येव जलं तद्वत् तीर्थं भवति पावनम् ॥1.379.४० ॥
भार्या गार्हस्थ्यमूलं चाऽऽनन्दमूलं प्रजाप्रदा ।  
पुण्यमूलं सर्वलोके जयदा गृहमेव सा ॥४१ ॥
गङ्गावत्पावनी साध्वी या सदा भर्तृतोषिणी ।  
पापनाशकरी देवी स्मरतां सद्गतिप्रदा ॥४२॥
सतीत्वं सति! दुष्प्राप्यं निसर्गाच्छ्रीप्रसम्भवम् ।  
साध्वीत्वं प्राप्य सद्धर्म प्रमादात्तं न नाशयेत् ॥४३ ॥
पातिव्रत्यं सदा रक्षेत् प्राप्याऽपि विपदः सती ।  
सतीत्वं पुण्यतः प्रात नास्तिक्याद् या न मन्यते ॥४४॥
सा तु धर्मच्युता नारी कुलटात्वं प्रपद्यते ।  
स्वधर्मनिरता सत्यवादिनी च जितेन्द्रिया ॥४५॥
प्राप्नोति विपुलं स्वर्गं देवानामपि दुर्लभम् ।  
तस्मात् सर्वप्रयत्नेन साध्वी स्वधर्मतत्परा ॥४६॥
हेतुं सर्वपुमर्थस्य पातिव्रत्यं हि रक्षयेत् ।  
गवार्थं ब्राह्मणस्यार्थं स्वाम्यर्थं या हि वर्तते ॥४७॥
सा स्वमोक्षमवाप्नोति स्वामिसेवासमर्जितम् ।  
शृणु साध्वि! मम पुत्रि! पञ्चचूडोदितं तु यत् ॥४८॥
नारदः पञ्चचूडाख्यां पप्रच्छाऽप्सरसं पुरा ।  
स्त्रीणां स्वभावमिच्छामि त्वत्तः श्रोतुं वदाऽत्र मे ॥४९॥
पञ्चचूडा प्राह तत्र नारदं मुनिसत्तमम् ।  
स्त्रीस्वभावस्य कथनं निन्दायां परिवर्तते ॥1.379.५०॥
मुने! शक्या कथं नारी नार्या तु निन्दितुं वद ।  
विदितास्ते स्त्रियो याश्च यादृश्यश्च स्वभावतः ॥५ १ ॥
न मामर्हसि देवर्षे नियोक्तुं प्रश्नमीदृशम् ।  
तथापि त्वन्नियोगाद्वै कथयामि यथातथम् ॥५२॥
तत्र वाणीकृतो दोषस्त्वयि नारद्! गृह्यताम् ।  
ओमित्यङ्गीचकारर्षिस्ततः प्राहाऽप्सरोवरा ॥५३ ॥
कुलीना नाथवत्यश्च रूपवत्यश्च योषितः ।  
मर्यादासु न तिष्ठन्ति स्त्रीषु चाञ्चल्यदूषणम् ॥५४॥
चाञ्चल्येन स्वकं धर्मं पातिव्रत्यं गतिप्रदम् ।  
रक्षितुं न प्रयतन्ते ततो यान्त्यधमां गतिम् ॥५५॥
असद्धर्मस्त्वयं स्त्रीणामस्माकं भवति प्रभो! ।  
पापीयसो नरान् यद्वै लज्जां त्यक्त्वा भजामहे ॥५६ ॥
स्त्रियं च यः प्रार्थयते सन्निकर्षं च गच्छति ।  
ईषच्च कुरुते सेवां तमेवेच्छन्ति योषितः ॥५७॥
अनर्थित्वान्मनुष्याणां भयात्पतिजनस्य च ।  
मर्यादायाममर्यादाः स्त्रियस्तिष्ठन्ति भर्तृषु ॥५८॥
नाऽऽसां कश्चिदमान्योऽस्ति नाऽऽसां वयसि निश्चयः ।  
सुरूपं वा कुरूपं वा पुमांसमुपभुञ्जते ॥५९॥
न भयादथवाऽऽक्रोशान्नार्थहेतोः कथञ्चन ।  
न ज्ञानिकुलसम्बन्धात् स्त्रियस्तिष्ठन्ति भर्तृषु ॥1.379.६०॥
इत्याह स्त्रीस्वभावाँश्च पञ्चचूडाऽप्सरोवरा ।  
तान् स्वभावान् प्रसम्मृद्य मनो नियम्य यत्नतः ॥६ १ ॥
पतिं परं प्रभुं ज्ञात्वा चाञ्चल्यं तत्र योजयेत् ।  
पतिमेव परम्ब्रह्म पतिमेव च भाजनम् ॥६२॥
सेवायाः परमं ज्ञात्वा तथा पुण्यस्य भाजनम् ।  
धर्मस्य भाजनं चैव तथा मोक्षस्य भाजनम् ॥६३ ॥
परलोकस्य सर्वस्य तथा स्वर्गस्य भाजनम् ।  
भाजनं सद्गुणानां च परमानन्दभाजनम् ॥६४॥
कुलककीर्तेर्भाजनं च मर्यादाभाजनं तथा ।  
चाञ्चल्यशान्तिपात्रं च धर्मपात्रं परं तथा ॥६५॥
कामनाशान्तिपात्रं च लज्जाया भाजनं तथा ।  
मनःशान्तेर्मार्जनं चाऽनर्थाऽनुत्पादसाधनम् ॥६६ ॥
वंशोत्पत्तेर्बीजपात्रं स्वर्गमोक्षादिपात्रकम् ।  
पतिं हरिस्वरूपं वै भजेद्दिव्यं पतिव्रता ॥६७॥
अन्तकः शमनो मृत्युः पातालं वडवामुखम् ।  
क्षुरधारा विषं सर्पो वह्निरित्येकतः स्त्रियः ॥६८॥
तदेतानन्तकादिस्वभावान् निसर्गजान् गुणान् ।  
वर्तितव्यं विलीयैव सत्या पत्यौ हि सर्वथा ॥६९॥
पतिं ज्ञात्वा हरिं नित्यं पूजयेद् या पतिव्रता ।  
न तस्याः श्रीहरेः पूजा पत्यर्चाऽतोऽतिरिच्यते ॥1.379.७०॥
इति ज्ञात्वा सदा पुत्रि! पतिं सेवय धर्मतः ।  
भुक्तिं मुक्तिं तथा स्वेष्टं प्राप्स्यसि पत्यनुग्रहात् ॥७१ ॥
इति लक्ष्मि! पातिव्रत्यधर्माश्चोक्ता हि मेनया ।  
पार्वत्यै च मया तुभ्यं प्रोक्तास्त्वत्र प्रसङ्गतः ॥७२॥
इति श्रीलक्ष्मीनारायणीयसंहितायां प्रथमे कृतयुगसन्ताने पतिव्रतामाहात्म्ये मेनकोक्तान् पार्वतीं प्रति पतिव्रताधर्मान् पञ्चचूडोक्तान्नारदं प्रति स्त्रीस्वभावाँश्च प्रदर्श्य पातिव्रत्यधर्मनिगमनमित्यादिनिरूपणनामैकोनाऽशीत्यधिकत्रिशततमोऽध्यायः ॥३७९ ॥
    
