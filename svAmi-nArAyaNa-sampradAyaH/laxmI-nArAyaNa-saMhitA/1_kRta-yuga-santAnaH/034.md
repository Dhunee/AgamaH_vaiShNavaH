+++
title = "०३४"

+++
श्रीलक्ष्मीरुवाच  
नारायणस्य पिण्डाद्वै ब्राह्मणो यो ह्यजायत ॥
स क्व गतश्चकाराऽथ किं किं तद् ब्रूहि मे हरे! ॥ १ ॥  
श्रीनारायण उवाच --  
ब्राह्मणः पुरुषश्चाद्यो दिव्यः षोडशहायनः ॥
पित्रा समुपदिष्टो वै सर्वविद्याविशारदः ॥२॥  
नारायणसमस्तन्वा गुणैश्चापि स तत्समः ।  
रूपेण वयसाऽऽकृत्या नारायण इवाऽपरः ॥३॥  
अस्तौन्नारायणं देवं पितरं स्वोपदेशिकम् ॥
नारायण! गवां नाथ! पिता त्वं जगतां गुरुः ॥४॥  
किं कार्यं मे भवेच्छाधि पालयामि न संशयः ॥
पाति यः स पिता प्रोक्तः पुत्रस्त्वज्ञाप्रपालकः ॥५॥  
पिता विष्णुः पिता दैवं पितांऽशो वासुदेवजः ।  
पिता कृष्णः परब्रह्म पिता तस्मात् प्रपूज्यते ॥६ ॥
पितृतीर्थं परं तीर्थं तारकं पुण्यदं वरम् ॥
पिता देवो वरो देवः पिता ब्रह्मसनातनम् ॥ ७ ॥  
पिता बीजप्रदाता यः पोषकः पालकस्तथा ।  
सर्वं चार्पयिता स्वस्य कोऽन्यस्तस्मात्परो मतः ॥ ८ ॥  
पिता सन्तोषितो येन तेन सन्तोषितो हरिः ।  
पिता च सेवितो येन तेन संसेवितो हरिः ॥ ९ ॥  
दान पुण्यव्रताऽऽतिथ्ययज्ञहोमदमादयः ।  
अकृता अपि सुकृताः स्युः पिता येन सेव्यते ॥1.34.१०॥  
महापापोऽतिपापश्च पशुघ्नश्चाऽऽत्मघातकः ।  
पितृपादोदकं पीत्वा ब्रह्मलोके महीयते ॥११॥  
पितृब्रह्म परम्ब्रह्म शरण्यः शरणार्थिनः ॥
देहज्ञानधनादीनां प्रदाता पोषकः प्रभुः ॥१२॥  
पितुराज्ञा कृता येन तेन सर्वं कृतं भवेत् ।  
अन्यन्नैवाऽवशिष्येन पित्राशीर्भ्यो विधेयकम् ॥१३॥  
संस्कृतः संस्कृतो वा न पुत्रः पित्रा निभालितः ॥
निर्भयो भवते मान्यो महद्भिश्चापि सर्वथा ॥१४॥  
न विष्णुर्न महादेवो न वैराजो न चेश्वराः ॥
पितृतुल्या भवन्त्येते पिता ह्येव पिता मतः ॥१५॥  
जलाऽन्नवस्त्रवाहाद्यैः पादसंवाहनादिभिः ।  
वार्धक्ये पार्श्ववासेन पितुः सेवां करोति यः ॥१६॥
आह्वाने वर्तने चापि नेति न प्रतिवक्ति यः ॥
ओमित्येव करोतीष्टं स मोक्षभाङ् न संशयः ॥१७॥  
पितुर्मतं विना नैव किञ्चित्कार्यं करोति यः ॥
आज्ञयैव प्रकर्ता यः सर्वथा फलभाग् हि सः ॥१८॥  
आपद्भिर्नीयमानो यो दुःखैरामर्दितश्च यः ।  
विघ्नैश्चापि पराभूतः पितृभक्त्या हि रक्ष्यते ॥१९॥  
तादृशेन सुपुत्रेण पिता वै पुत्रवान् मतः ॥
अनाज्ञाकरपुत्रेण पिता नैव हि पुत्रवान् ॥1.34.२०॥  
तस्मात्तातः करोम्याज्ञां येन जन्मफलं भवेत् ॥
कृतं सर्व सुकुतं स्यात् तदाज्ञां देहि सत्वरम् ॥२१॥  
पितृभक्तिं प्रदर्श्यैवं यावद् बद्धाञ्जलिः स्थितः ।  
तावन्नारायणः साक्षात् पिता प्राह सुपुत्रकम् ॥२२॥
अहो पुत्र चिरं जीव, वर्धितोऽसि शुभाशिषा ।  
पितृभक्तिपरः पुत्रे धर्मेण वर्धतेऽन्वहम् ॥२३ ॥
ईदृशस्ते विचारोऽस्ति वर्तनं पितृभक्तिकृत् ।  
पितृ भक्ति विबेकेऽहं वर्ते वै पुत्र सिद्धिदः ॥२४॥
सुपुत्रः स हि विज्ञेयः पिता येन सुपालितः ।  
वन्दितः सेवितो नित्यं पूजितश्च नमस्कृतः ॥२५।  
प्रातरुत्थाय ये पुत्रः पितॄन्देवान्गुरूँस्तथा ।  
वन्दन्ते च नमन्त्यार्यास्तेऽक्षयाऽर्थप्रभागिणः ॥२५ ॥
तेषां वै चाऽक्षया लोकास्तेषां चाऽक्षयममृतम् ।  
तेषां वै चाऽक्षयं श्रेयस्तेषामभ्युदयः परः ॥२७॥
तेषां दाराः सदा साध्व्यः पातिव्रत्यपरायणाः ।  
मिष्टवाण्यो मिष्टदात्र्यो मिष्टभोग प्रदास्तथा ॥२८ ॥
तेषां गृहाणि दिव्यानि स्मृद्धिकोटिभृतानि च ।  
रसद्रव्यधरासम्पल्ललितानि भवन्ति च ॥२९ ॥
सेवन्ते ये जनाः पितॄन् वस्त्रभोजनवारिभिः ।  
सेवाऽनुवृत्तिशुश्रूषापरिचर्यादिभिस्तथा ॥1.34.३० ॥
तेषां स्युरक्षया लोका अक्षयाश्च विभूतयः ।  
अक्षयं च सुखं दिव्यं निर्विघ्नं चिरजीवनम् ॥३१ ॥
सिद्धयस्तत्र तिष्ठन्ति पितरो यत्र सत्कृताः ।  
समृद्धयस्तत्र चाऽऽयान्ति पित्राशीर्वादयोजिताः ॥३२ ॥
स्वर्णं रौप्यं धनं धान्यं रत्नानि विविधानि च ।  
शय्या मृद्व्यो दुग्धफेना गौर्यो नार्यस्तथा रसाः ॥३३ ॥
यानवाहनसौधानि दीव्यन्ति पितृसेविनाम् ।  
उद्यानोपवनाऽऽवाससरोविहारभूमयः ॥३४॥
विमानानि च दिव्यानि गावो दास्यः सुमध्यमाः ।  
दासाश्चाज्ञाकराः सौम्या भवन्ति पितृसेविनाम् ॥३५॥
पितृसेवाऽक्षयो लाभो नाऽन्यो लाभस्तथाऽपरः ।  
येन लाभेन मोदन्ते पुत्राश्चात्र परत्र च ॥३६ ॥
पूर्वं यैस्तु पिता भक्त्या सेवितः परितोषितः ।  
तैः पदं पारमेष्ठ्यादि लब्धं चाऽथाऽपुनर्भवम् ॥३७॥
पितृप्रसन्नतापात्रं यमो नैवाऽभिसर्पति ।  
पितृप्रसन्नतापात्रात् कालश्चापि पलायते ॥३८ ॥
पितृप्रसादपात्रस्य हरेः प्रसादपात्रता ।  
पितृप्रसादहीनानां दुरन्ता कष्टदा गतिः ॥३ ९॥
लब्धपितृप्रसादानां वंशो न शीर्यते क्वचित् ।  
पितृप्रसादमाप्तानां स्वास्थ्यं न जीर्यति क्वचित् ॥1.34.४० ॥
पितृप्रसादमाप्तानामीतयो यान्ति दूरतः ।  
आध्यात्मिकानि दुःखानि दृश्यन्ते नैव नैव हि ॥४१॥
इन्द्रियाणि सदा तेषां निरोगाणि भवन्ति हि ।  
पिता बीजप्रदः पूज्यो माता गर्भे विवर्धिनी ॥४२॥
बाल्ये तु सेविका माता सेव्या माता यथा पिता ।  
पिता नारायणो बोध्यो माता लक्ष्मीस्वरूपिणी ॥४२॥
मातृसेवा कृता येन सेविता देवकोटयः ।  
माता दधाति वै गर्भे गर्भार्थं नियमे स्थिता ॥४४॥
इष्टान्भोग्यान्भोज्यपानादिकान् त्यक्त्वाऽपि रक्षति ।  
जन्मदाने परं दुःखं सहते मृतिमूर्छनम् ॥४५॥
बालं मूत्रमलोपेतं निर्मलं प्रकरोति सा ।  
निद्रां त्यक्त्वाऽपि बालार्थं चिन्ता ग्रस्ता भवत्यसौ ॥४६॥
ध्यायतीश्वरवद् बालं सेवते पोषयत्यपि ।  
रक्षति स्वार्जितं सर्वं ददाति तत्कृते सदा ॥४७॥
किं! ऋणं तूलनां याति पुत्रे मातुः ऋणस्य वै ।  
पुत्रस्तत्प्रतिकर्तुं न क्षमो वर्षशतैरपि ॥४८॥
यादृशौ तादृशौ वापि पितरौ ब्रह्मवन्मतौ ।  
पूज्यौ सेव्यौ सदा वन्द्यौ पुत्रैः पुण्याभिलाषिभिः ॥४९॥
अन्धौ रुग्णौ दरिद्रौ वा कृपणौ व्यभिचारिणौ ।  
स्तेनौ हिंसापरौ वापि पितरौ पूजनार्हणौ ॥1.34.५०॥
धन्योऽसि त्वं सदा पुत्र यन्मदाज्ञां करोषि हि ।  
मदाज्ञैव च धर्मस्ते धर्मात्मा भव सर्वदा ॥५१ ॥
पत्नीव्रतमितिप्रख्यां करोमि तव पुत्रक! ।  
पत्नीव्रतस्त्वमेवाऽसि ब्राह्मणो दिव्यसिद्धिमान् ॥५२॥
मम कृष्णस्य रूपस्त्वं ममाऽतिवल्लभो यतः ।  
कृष्णवल्लभ इत्याख्य आचार्यो भव पुत्रक! ॥५३॥
ममाऽवतार एव त्वं भगवान् सर्वमोक्षकृत् ।  
मत्सृष्ट्यसङ्ख्यसाध्वीनामेकलः सत्पतिर्भव ॥५४॥
सर्वसृष्टौ दिव्यरूपो भूत्वा व्यापक एव च ।  
नरे नरे निवासं च कुरु कोटिगुणो भव ॥५५॥
शृणु पत्नीव्रतं तेऽहमुपदिशामि तत्त्वतः ।  
तथा नरेषु वृत्त्यं वै तथासन्मोक्षदो भव ॥५६॥
पत्युर्भागं स्वके गर्भे नयते रक्षणाय या ।  
पत्नी प्रोक्ता च साऽप्यग्निसाक्षिणी सहचारिणी ॥५७॥
तदर्थं तत्सुखार्थं च तस्यामेव पुमर्थकम् ।  
वर्तनं व्रतमित्येवं पत्नीव्रतमितीरितम् ॥५८॥
इतिश्रीलक्ष्मीनारायणीयसंहितायां प्रथमे कृतयुगसन्ताने पितृसेवापत्नीव्रतपुरुषात्मकब्राह्मणमहिमकथननामा चतुस्त्रिंशोऽध्यायः ॥३४ ॥
    
