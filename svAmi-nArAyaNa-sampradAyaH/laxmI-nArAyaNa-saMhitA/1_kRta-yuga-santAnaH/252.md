+++
title = "२५२"

+++
श्रीलक्ष्मीरुवाच-  
कृपासिन्धो सदाऽऽलस्यान्वितानां भवपारकृत् ।  
तारिता वै त्वया नाथ निर्जलाव्रतवर्णनात् ॥१ ॥
येन मुक्तिं तथा भुक्तिं सर्वैकादशिकाफलम् ।  
व्रतिनः प्राप्नुवन्त्यत्र कारणं करुणा तव ॥२ ॥
सङ्कल्पस्तव जीवानां कथञ्चिद्वै भवेद्यथा ।  
निःश्रेयः परमं यद्वा मोक्षो वा स्वर्गमेव वा ॥३ ॥
जननीवद्रक्षणं स्याद् भवसागरवारिधेः ।  
तथा त्वं यतसे नाथ कृपा केवलकारणम् ॥४ ॥
वद मेऽषाढकृष्णैकादश्या व्रतफलं विधिम् ।  
देवं पूजां च माहात्म्यं कृपालो दानमित्यपि ॥'९ ॥
श्रीनारायण उवाच-  
अषाढकृष्णपक्षीया योगिनीसञ्ज्ञिका मता ।  
क्षेमङ्कर्या सहाऽत्राऽर्च्यो नृसिंहाख्यो हरिः प्रभुः ॥६ ॥
भृङ्गराजोऽत्र पुष्पेषु तथाऽर्घ्ये जाम्बवं फलम् ।  
नैवेद्ये पिण्डका देया दाने तु जलगौर्मता ॥७ ।  
विशेषोऽयं विधिः प्रोक्तः कार्यं व्रतं व्रतोत्तमम् ।  
सर्वपापक्षयकृच्च सर्वभुक्तिप्रदायकम् ॥८ ॥
संसारार्णवमग्नानां पोतरूपं सनातनम् ।  
जगत्त्रये सारभूतं योगिनीव्रतमुत्तमम् ॥९ ॥
दशम्यामेकभक्तेन नक्तेन व्रतिना खलु ।  
भूशायिना वर्तितव्यं ब्रह्मचर्यादिना तथा ॥1.252.१०॥
एकादश्यां व्रती प्रातरुत्थाय श्रीहरिं स्मरेत् ।  
ध्यात्वा स्नात्वा पूजयित्वा हरिं षोडशवस्तुभिः ॥१ १॥
प्रार्थयेद् भगवन् कृष्ण योगिन्या व्रतमुत्तमम् ।  
करोम्यद्य तु निर्विघ्नं सम्पूर्णफलदं भवेत् ॥१२॥
कृपया तव भक्तानामभयङ्कर माधव ।  
इत्यभ्यर्थ्य ततो धान्यैः कारयेत् सर्वतः शुभम् ॥१३॥
मण्डलं रङ्गचित्रादिशोभितं मण्डलान्तरे ।  
मध्ये संस्थापयेत्स्वर्णकलशं रत्नगर्भितम् ॥१४॥
फलपल्लवयुक्तं च जलवस्त्रसमन्वितम् ।  
चन्दनाक्षतसत्कुङ्कुमाऽर्चितं नवधातुजम् ॥१५॥
शङ्खं च पूजयेत्तत्र घण्टां प्रपूजयेत्तथा ।  
शालग्रामं पूजयेच्च गणेशं पूजयेत्तथा ॥१६॥
पूजाद्रव्यैः पूजयित्वा श्रीकृष्णं नरसिंहकम् ।  
पूजयेत्परया भक्त्या स्वर्णनिर्मितमूर्तिकम् ॥१७॥
तिलस्थाल्यां स्थापयित्वा पूजयेदक्षतादिभिः ।  
आवाहनादिभिः पञ्चामृतैः सुगन्धिचन्दनैः ॥१८॥
सद्वस्त्रैश्च विभूषाभिः शृङ्गारद्रवमर्दनैः ।  
धूपदीपसुनैवेद्यफलताम्बूलवारिभिः ॥१९॥
आरार्त्रिकस्तुतिपुष्पाञ्जल्यादिभिः समर्चयेत् ।  
क्षमापराधं त्वभ्यर्थ्य स्वकार्यं चेत् क्रियात् ततः ॥1.252.२ ०॥
मध्याह्नेपि सुनैवेद्यं त्वाम्ररसश्रीखण्डकम् ।  
शीतलं मधुरं वारि पूरिका दधि शर्कराम् ॥२१ ॥
आरनालं च कूष्माण्डखण्डपाकम्पयोरसम् ।  
भोजयेन्मुखवासं च पूगीफलं च वीटिकाम् ॥२२॥
दद्यात्सायं तथा सौम्यं कारयेन्मण्डपं नवम् ।  
तत्र दोलां बन्धयित्वा स्थापयित्वा हरिं ततः ॥२३ ॥
आन्दोलयेत्समुद्याने विहारयेदितस्ततः ।  
शाद्वले शीतले भागे विश्रमयेज्जनार्दनम् ॥२४॥
पूजयेद् विविधैः श्रेष्ठैर्वस्तुभिश्च ततः परम् ।  
नीराजयेन्नरसिंहं स्तुतिं कुर्याच्च सैंहिकीम् ॥२५॥
रात्रौ जागरणं कुर्यान्नृसिंहपदगायनैः ।  
प्रातरुत्साहपूर्वं तं ध्यात्वा स्नात्वा प्रपूजयेत्॥२६ ॥
विधिवद्वस्तुभिः सर्वैर्निवेद्य मिष्टमिष्टकम् ।  
जलं दद्यात्ततो भक्तः कुर्याद्वै पारणां शुभाम् ॥२७॥
जलदानं जलधेनुं स्वर्णधेनुं घृतादिकम् ।  
दधि दुग्धं नवनीतं शर्करां गूडमित्यपि ॥२८ ॥
दद्याद् दानं सुपात्राय यानं वाहनमर्थकम् ।  
गुरवे दक्षिणां दद्याद् घटं मूर्तिं हरेस्तथा ॥२९॥
मिष्टान्नानि तथान्यानि दापयेत् सद्भ्य एव च ।  
गृहक्षेत्रपशूद्यानदासदानानि कारयेत् ॥1.252.३ ०॥
एवं कृत्वा व्रतं भक्तो योगिन्या\_ श्रद्धया युतः ।  
योगिलभ्यं फलं स्वर्ग्यं कैवल्यं चापि संलसेत् ॥३१ ॥
शृणु लक्ष्मि! कथां रम्यां दैवीं पापविनाशिनीम् ।  
अलकायां नगर्यां वै कुबेरः शिवभक्तिमान् ॥३२॥
यदा शम्भोः प्रपूजायां वर्तते तु तदा सदा ।  
स्वानुचरो महायक्षो हेममालीति नामतः ॥३३ ॥
समानयति पुष्पाणि पार्श्वोद्यानभवानि वै ।  
एवं नित्यं शङ्करस्य पूजोपकरणानि सः ॥३४॥
उपस्थापयति तत्र सदा कुबेरसन्निधौ ।  
स किन्तु यौवनोद्भेदात् कामपूरेण सम्भृतः ॥३५॥
स्वपत्न्या तु विशालाक्ष्या सह कामे विशेषतः ।  
कामबाणेन चाकृष्टो वर्तते दिवसेऽपि च ॥३६॥
कार्यं चापि परित्यज्य कामनायां प्रवर्तते ।  
एवं चातीव कामार्थी पत्न्या सह क्वचित्क्वचित् ॥३७॥
कुसुमादीनि चानेतुं गच्छत्येव द्रुमादिषु ।  
एकदा तु कुबेरेण मानसाख्यसरः प्रति ॥३८ ॥
प्रेषितो हेममाली सः कमलानयनाय वै ।  
सोऽपि नूत्नं सरो रम्यं दृश्यार्हं त्वभिमत्य च ॥३९ ॥
पत्न्या सह गतस्तत्राऽऽनेतुं सु कमलानि तु ।  
जलं च शाद्वलं सूक्ष्मवालुकाचाकचक्यताम् ॥1.252.४० ॥
रमणीयप्रदेशं च सुगन्धिकुसुमादिकम् ।  
राजसं विविधं भावं विहारक्षोभकारकम् ॥४ १ ॥
दृष्ट्वा विकृतिमायातो विसृज्य कुसुमानि च ।  
पत्न्या सह तदा रेमे मानसे तु सरोवरे ॥४२॥
पत्न्या मुहुर्धृतः कामे संसक्तो न निवर्तते ।  
तृप्तापि तु पुनः पत्नी प्रवृत्ता न निवर्तते ॥४३॥
एवं परस्परं प्राप्तौ कामभावौ विशेषतः ।  
पुनः पुनः प्रवृत्तौ तौ विविदतुर्न मोहितौ ॥४४॥
कालातिक्रमणं जातं पूजायाश्च तथापि तौ ।  
पुष्पाण्यादाय नाऽऽयातौ कुबेरोऽपि प्रतीक्षते ॥४५॥
कामप्रेमरसासक्तौ न कुबेरालयं गतौ ।  
कुबेरो देवसदने करोति शिवपूजनम् ॥४६ ॥
प्रातः कालो व्यतीतश्च मध्याह्नसमये ततः ।  
कुबेरः पूजनार्थं तु पुष्पागमसमीक्षकः ॥४७॥
चिन्तयामास विघ्नं वै यतो नायाति यक्षकः ।  
द्वितीयो यक्षकस्तत्र प्रेषितोऽन्वेषणाय यत् ॥४८॥
स गत्वा रममाणं तं ददर्श हेममालिनम् ।  
हेममाली तु सलिले रमते कान्तया सह ॥४९॥
प्रेष्यस्तौ प्राह पुष्पाणि स काङ्क्षति कुबेरराट् ।  
शीघ्रं वै तत्र गन्तव्यं मध्याह्ने पूजनं भवेत् ॥1.252.५०॥
इति कृत्वा गतौ पुष्पाण्यादाय राजराजकम् ।  
कुबेरं तौ ततो नत्वा ययाचाते क्षमां मुहुः ॥५ १॥
यक्षराट् प्रत्युवाचाऽथ कालातिक्रमकोपितः ।  
वनिताकामुकं ज्ञात्वा रममाणं निजेच्छया ॥५२॥
आः पाप दुष्ट दुर्वृत्त कामासक्ततया त्वया ।  
अनादाय तु पुष्पाणि कृतं वै देवहेलनम् ॥५ ३ ॥
कामभोगो महान् विघ्नः स च दोषो महान्मतः ।  
दण्डस्तत्र प्रदातव्यो न कर्तव्या मया कृपा ॥५४॥
भवाष्टादशकुष्ठी त्वं वियुक्तो कान्तया तया ।  
अस्मात्स्थानादपध्वस्तो गच्छस्वाऽधम भूतलम् ॥५५॥
इत्युक्ते वचने यक्षस्तस्मात्स्थानात्पपात ह ।  
महादुःखाभिभूतश्च कुष्ठैश्चित्रितविग्रहः ॥५६॥
गलत्कुष्ठः श्वेतकुष्ठो रक्तकुष्ठोऽभवत्तदा ।  
चर्मकुष्ठो ललत्कुष्ठो दुर्गन्धपूयकुष्ठकः ॥५७।  
एवं जातः शरीरे स हेममाली स्वकर्मणा ।  
दिवा सुखं न लभते न निद्रां लभते निशि ॥५८॥
छायायां वा निदाघे वा गृहे कुञ्जे च गह्वरे ।  
कुट्यां भूमौ लतामध्ये लभते न सुखं क्वचित् ॥५९॥
दाहेन पीड्यते चाति खर्जनेन ज्वलत्यपि ।  
पातकेनाभिभूतोपि पूर्वकर्म स्मरत्यसौ ॥1.252.६०॥
शिवार्पितसु पुष्पादिफलप्राबल्यतो ननु ।  
पतितस्याऽभिभूतस्य स्मृतिस्तस्य न लुप्यति ॥६१॥
हिमालये महारण्ये घोररूप इतस्ततः ।  
भ्रममाणो ययौ देवान् मार्कडेयाश्रमं शुभम् ॥६२॥
तपोनिधिं मुनिश्रेष्ठं ब्रह्मध्यानपरायणम् ।  
यस्याऽऽयुर्विद्यते लक्ष्मि! ब्रह्मणो दिनसप्तकम् ॥६३॥
ववन्दे चरणौ तस्य दूरतः कुष्ठविग्रहः ।  
मार्कण्डेयो दयां कृत्वा कम्पितं दुष्टविग्रहम् ॥६४॥
परोपकरणार्थाय समाहूयेदमब्रवीत् ।  
कस्मात्कुष्ठाभिभूतस्त्वं कुतो निन्द्यतमो ह्यसि ॥६५॥
श्रुत्वा प्राह तदा सोपि मुनिं पापविनाशकम् ।  
राजराजस्यानुचरो हेममालीति नामतः ॥६६॥
उद्यानात्पद्मनिचयं त्वानीय प्रत्यहं मुने ।  
शिवपूजनवेलायां कुबेराय समार्पयम् ॥६७॥
एकस्मिन्दिवसे पत्न्या सहितोऽहं कृपालुना ।  
सम्प्रेषितः कुबेरेण त्वानेतुं कमलानि हि ॥६८॥
अतिसुगन्धिचित्राणि मानसाख्यसरोवरम् ।  
दृष्ट्वा तु नूतनं रम्यं भूतलं सजलं शुभम् ॥६९॥
कामसुखप्रसक्ताभ्यां कालश्चाऽविदितो गतः ।  
पुष्पं विना शिवपूजा प्रातर्जाता ततो ह्यहम् ॥1.252.७०॥
अतिक्रुद्धेन शप्तोऽस्मि राजराजेन वै मुने ।  
कुष्ठाभिभूतः सञ्जातो वियुक्तः कान्तया तया ॥७ १॥
भ्रममाणोऽत्र सान्निध्ये प्राप्तोहं मे शुभं कुरु ।  
सतां स्वभावतश्चित्तं परोपकरणे क्षमम् ॥७२॥
इति मदर्थं भगवन् कुरु सौख्यं भवेद् यथा ।  
श्रुत्वा तथ्यं तदोवाच मार्कण्डेयो महामुनिः ॥७३॥
शृणु व्रतोपदेशं ते कथयामि शुभप्रदम् ।  
आषाढे कृष्णपक्षस्यैकादशीव्रतमाचर ॥७४॥
योगिनीव्रतपुण्येन कुष्ठं यास्यति वै ध्रुवम् ।  
पुनः प्राप्स्यसि पत्नीं त्वं लप्स्यसे शाश्वतं सुखम् ॥७५॥
इतिवाक्यमृषेः श्रुत्वा दण्डवत्पतितो भुवि ।  
आशीर्भिर्वर्धितस्तेन बभूवाऽतीव हर्षितः ॥७६॥
योगिन्येकादशीं चक्रे व्रती त्वाश्रमसन्निधौ ।  
मार्कण्डेयस्य कृष्णस्य पूजनं प्रचकार सः ॥७७॥
मुनेर्वचनतः सम्यग् व्रते चीर्णेऽभवत्सुखी ।  
अष्टादशैव कुष्ठानि तनौ नष्टानि सर्वथा ॥७८॥
गतो नत्वा स्वकं लोकं यक्षो भूत्वा यथायथम् ।  
लब्ध्वा पत्नीं पुनस्त्वेवाऽलकायां न्यवसत्सुखम् ॥७९॥
एवं शापनिवृत्तिर्वै योगिनीव्रततो भवेत् ।  
कुष्ठादिरोगनाशश्च पत्नी नष्टापि लभ्यते ॥1.252.८ ०॥
लोकः स्थानं गृहं स्मृद्धिर्नष्टं वै प्राप्यते पुनः ।  
योगिन्या व्रतपुण्येन योगलभ्यं लसेद् व्रती ॥८ १ ॥
इदृग्विधं महालक्ष्मि! कथितं योगिनीव्रतम् ।  
नार्या भूत्वा तु योगिन्या योगिना तु नरेण च ॥८२॥
कर्तव्यं योगफलदं भुक्तिमुक्तिप्रदं व्रतम् ।  
अष्टाशीतिसहस्राणि साधून् भोजयते तु यः ॥८३॥
तत्समं फलमाप्नोति योगिन्या व्रतवान्नरः ।  
योगाभ्यासफलदात्री योगिलोकप्रदायिनी ॥८४॥
कृष्णयोगान्मोक्षदात्री ह्युपोष्या योगिनीतिथिः ।  
पठनाछ्रवणाच्चास्याः सर्वपापैः प्रमुच्यते ॥८५॥
इति श्रीलक्ष्मीनारायणीयसंहितायां प्रथमे कृतयुगसन्ताने आषाढकृष्णयोगिन्येकादशीव्रतमाहात्म्यं हेममालियक्षस्य कुबेरशापेन जातकुष्ठादिरोगस्य व्रतकरणेन नाश इत्यादिनिरूपणनामा द्विपञ्चाशदधिकद्विशततमोऽध्यायः ॥२५२ ॥
    
