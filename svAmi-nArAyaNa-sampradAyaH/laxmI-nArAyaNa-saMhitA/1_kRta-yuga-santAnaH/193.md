+++
title = "१९३"

+++
श्रीनारायण उवाच-  
शृणु लक्ष्मि! तदा रङ्गे भङ्गोऽभून्मेनकाकृते ।  
शाङ्करे दर्शने रौद्रे शोकाब्धिः सुलभोऽभवत् ॥१ ॥
कपालयोः करौ कृत्वा नेत्रे प्रमृज्य खेदतः ।  
भग्नहृदा भावहीनवचनान्यवदन्मुहुः ॥२ ॥
यैश्च याभिश्च शर्वाय देया पुत्रीति भाषितम् ।  
प्रस्तावितं ज्ञापितं च वाऽङ्गीकारितमित्यथ ॥३ ॥
अवगमितं प्रयतितं तत्तथाऽप्यनुमोदितम् ।  
तान् सर्वानतिसङ्क्षुब्धा तिरस्करोमि वै शठान् ॥४ ॥
नारद त्वं परिणामे क्लेशदोऽसि शठोऽसि च ।  
त्वया स्वर्णसमा पुत्री कर्दमे विनिपातिता ॥५ ॥
फलं चैतन्मया दृष्टं विपरीतमनर्थकम् ।  
प्रसह्य प्रेरिता चापि सर्वथा वञ्चिता त्वया ॥६ ॥
फलं त्वस्य तवापि स्याच्छपामि त्वां पुनःपुनः ।  
सति योगेऽपि लग्नस्य मा कन्यां लभ दुर्मुख! ॥७ ॥
अहो पुत्रि तपस्तप्त्वा त्वीदृशो वानरः कथम् ।  
आराधितोऽसह्यरोषो भूतप्रेतपिशाचराट् ॥८ ॥
किं कार्यं त्वद्य सञ्जाते समाजे चाऽऽगते गृहम् ।  
तथाप्यहं सुतामाता समर्थाऽस्मि व्यपोहितुम् ॥९ ॥
यदि पुत्री प्रकथयेन्नाऽयं योग्योऽस्ति मे वरः ।  
मया कृतेऽपि यत्ने च पुत्री न मनुते यदि ॥1.193.१० ॥
सर्वं कृतं मम व्यर्थं किं करोमि कुपुत्रिके ।  
कुलादिकं विनष्टं मे विहितं जीवनं मम ॥११ ॥
क्व गताः ऋषयस्तेषां श्मश्रूणि त्रोटयामि वै ।  
क्वाऽस्ति धूर्ताऽरुन्धती सा यया सर्वं विषीकृताम् ॥१ २॥
ईदृशाः स्वार्थकपटाः नान्यनाशं प्रचक्षते ।  
तस्मात्कन्याजन्मदात्री स्वयं गत्वा विलोकयेत् ॥१३ ॥
वरं गृहं तथा स्मृद्धिं समाचरणमित्यपि ।  
नान्यविश्वासमालम्ब्य कन्या देया क्वचिज्जनैः ॥१४॥
रे पुत्रि पद्मपत्रास्ये ग्रावा वै राधितस्त्वया ।  
क्रीतः काचो हेम दत्वा किं त्वया गवयोऽर्थितः ॥१५ ॥
त्यक्त्वा तु चन्दनं पुत्रि ह्यर्थितः क्लेदकर्दमः ।  
अदृष्ट्वा हंसवयाँश्च काकः सर्वोत्तमो मतः ॥१६ ॥
हित्वा दुग्धाब्धिकाऽऽस्वाद क्षाराब्धिस्वाद अर्थितः ।  
सूर्यं हित्वा च खद्योतस्तपसोऽन्तेऽर्थितस्त्वया ॥१७॥
हित्वा बीजानि सत्पुत्रि किं कृतं तुषभक्षणम् ।  
आज्यमिष्टान्नमामुक्त्वा करीषं भुक्तमादितः ॥१८॥
हरिच्छायामनादृत्य शिवाछायामधिश्रिता ।  
मुक्त्वा ब्रह्ममयीं विद्यां भाण्डविद्याऽर्थिता त्वया ॥१९ ॥
यज्ञभूतिमनालम्ब्य चिताभस्माऽवलम्बितम् ।  
अरे चिन्तामणिं त्यक्त्वा कथं वै कङ्करो धृतः ॥1.193.२० ॥
दुग्धपाकं परित्यज्य पीतो नीम्बरसः कथम् ।  
अहो पुत्रि कुबुद्धिस्ते पञ्चवर्षसहस्रकम् ॥२१ ॥
तपस्तप्तं त्वया चाऽस्य श्मशानस्थस्य लब्धये ।  
नारीबुद्धिर्न वै बुद्धिर्नारीबुद्धिः पराश्रया ॥२२॥
सगुणो वा निर्गुणो वा यः श्लिष्यति सोऽस्या महान् ।  
तस्मात्कन्या न स्वबुद्ध्या संविवहेत्कदाचन ॥२ ३ ॥
विवाहयेत् पिता माता कन्यां दृष्ट्वाऽनुयुग्वरम् ।  
तपो बुद्धिं च चरितं रूपं वृत्तं तवाऽस्तु धिक् ॥२४॥
नारदं च ऋषीन् पितामहं सुराँस्तथाऽस्तु धिक् ।  
मत्कुलं मे क्रियादाक्ष्यं धिक्कृतं च यशस्त्वया ॥२५ ॥
कुलं दग्धं त्वया विवाहयेयं न म्रियेऽत्र वै ।  
सप्तर्षयो नारदश्च हिमाद्रिश्च पितामहः ॥२६ ॥
केऽपि माऽऽयान्तु निकटे दर्शयन्तु मुखानि न ।  
किमत्र साधितं श्रेष्ठं प्रत्युत घातितं कुलम् ॥२७॥
मिलित्वा कालकवले पातिता मम पुत्रिका ।  
वरमस्मात्तु वन्ध्यात्वं वरं वा गर्भगालनम् ॥२८ ॥
वरं वा जन्मतो मृत्युर्वरं वा राक्षसाऽदनम् ।  
कुमारीत्वं चापि वरं न श्रेष्ठं कुवराऽर्पणम् ॥२९ ॥
गृहं समागता नग्नभूतपस्य तु वाहिनी ।  
दहेयं वा म्रियेयाऽत्र गच्छेयं वा क्रियेऽत्र किम् ॥1.193.३० ॥
न दातव्या न दातव्या वरो यातु निजालयम् ।  
जनवाहास्तु गच्छन्तु प्राघूणिकाः प्रयान्त्वपि ॥२१ ॥
अहं तु पुत्रिकां नीत्वा गच्छामि मम पैतृकम् ।  
यान्तु सर्वे विशीर्यन्तां रिक्तं कुर्वन्तु मद्गृहम् ॥३२॥
हिमालयो वनं यातु न देयाऽस्मै तु पार्वती ।  
इति विलप्य पुत्रीं स्वां गत्वाऽऽश्लिष्य मुहुर्हृदि ॥२३ ॥
वक्षस्याकृष्य हस्ताभ्यां दृढीकृत्य स्थिता गृहे ।  
हाहाकारो महानासीत् तदा प्राघूणिकेषु वै ॥३४॥
श्रुत्वैतत्प्रथमं तत्र जगाम तु पितामहः ।  
द्राक् दृष्ट्वा होलिकाशब्दान् ब्रह्माणं प्राह मेनका ॥३५॥
गच्छ दुष्ट मत्तबुद्धे पुष्प प्रज्वालितं त्वया ।  
निर्लज्जो नस्कटो भूत्वा कन्यानाशाय यत्नितः ॥३ ६॥
का आह्वयति त्वामत्र जरं विश्वासघातिनम् ।  
ब्रह्मा स्तब्धोऽभवच्छ्रुत्वा चण्डीमाताऽपि चण्डिका ॥३७॥
इति विचार्य मौनोऽभूत् तावत्सप्तर्षयो ययुः ।  
देवाश्चाग्रप्रपूज्याश्चाऽऽगता मेनाप्रशान्तये ॥३८ ॥
ऊचुर्मेनां रुद्ररूपं शम्भोर्नास्तीति वास्तवम् ।  
लीलया सन्धृतं चैतत् क्षणिकं नहि शाश्वतम् ॥३ ९॥
पश्योत्तिष्ठ हठं त्यक्त्वा देहि पुत्रीं शिवाय च ।  
अयं वै परमो लाभः परम्ब्रह्म सदाशिवः ॥1.193.४० ॥
कृष्णपुत्रः कृष्णरूपश्चागतस्तव मन्दिरम् ।  
दानपात्रं तव पुत्र्या तपसां फलमर्जितम् ॥४१ ॥
श्रुत्वैतन्मेनका प्राह शठाः सर्वे प्रपञ्चिताः ।  
रूपमस्या जीवनं च व्यर्थीकर्तुं समुद्यताः ॥४२॥
शस्त्राद्यैर्घातयिष्येऽहं न दास्ये घोरकर्मणे ।  
दूरं गच्छत सर्वेऽस्मान्नागन्तव्यं ममान्तिके ॥४३॥
वरः शठो बहुरूपी वरवाहाः शठास्तथा ।  
शठैः शठाः सम्मिलिताः प्राणहाराः परस्य वै ॥४४॥
श्रुत्वा सर्वे मुखांऽगुल्योऽभवन् स्तब्धाः पतन्मुखाः ।  
हिमालयस्तदा प्रायाद् बोधनाय सुताकृते ॥४५॥
बहुश्रेष्ठजनमध्ये पतिं नोवाच किञ्च सा ।  
शुश्राव शैलराडुक्तं मृदु सामयिकं वचः ॥४६॥
शृणु प्रिये यथादृष्टस्तादृग्भवेद्वरो यदि ।  
न देया दयिता पुत्री नोचेद् देया विचारय ॥४७॥
श्रीकृष्णब्रह्मविष्ण्वर्कचन्द्रसूर्येन्द्रदेवताः ।  
ऋषयः पितरः साध्याः सुराणां गुरवस्तथा ॥४८॥
देव्यश्च कोटिशो महालक्ष्म्याद्याः साध्व्य आदरात् ।  
लोकपाला दिशाम्पाला राजाधिराजकेश्वराः ॥४९॥
नागच्छेयुर्निम्नशम्भोर्वाहिन्यां मेनकागृहम् ।  
विचारयेति वै पत्नि यस्य वाहे त्विमे गताः ॥1.193.५०॥
स कीदृशो भवेच्छ्रेष्ठः सम्पश्य हृदि सुन्दरि! ।  
शिवा जानाति तं शर्वं प्राग्भवात् सहचारिणी ॥५१॥
तयोः प्रीतिः शाश्वती चेत्तत्र का वेदना तव ।  
सुस्मृद्धावपि चेत्पत्न्या मनो नो रम्यते वरे ॥५२॥
विषवज्जीवनं तस्या गुणरूपाड्यकेऽपि किम् ।  
मया दृष्टं तव पुत्री सुख्यस्ति स्यात् सुखी सदा ॥५३॥
यस्यास्ति देया तस्मै सा विकला मा भव प्रिये ।  
केके समागता गेहं पश्य मा निन्द तान् प्रिये ॥५४॥
एनं द्वारगतं शम्भुं दिव्यरूपधरं प्रिये ।  
पश्य कृष्णसमं रूपे उत्तिष्ठ कीर्तिवर्धिनि ॥५५॥
विररामाऽथ शैलेन्द्रस्तं मेना प्राह तत्क्षणम् ।  
मया दृष्टो यथा रुद्रस्तादृशो यदि चेद्भवेत् ॥५६॥
धृत्वा कण्ठे सुबध्वा तां कर्तास्म्यधःप्रपातनम् ।  
त्वं तु पुत्रीं च मां नीत्वा दयां त्यक्त्वाऽथ सागरे ॥५७॥
निमज्ज्य सुखी स्याश्च दास्ये पुत्रीं हराय न ।  
प्रसह्य दास्यसि तस्मै त्यक्ष्याम्यद्य कलेवरम् ॥५८॥
अथ सा पार्वती मातुर्दृष्ट्वा दुःखमपारगम् ।  
किन्त्वकारणमौढ्योत्थं विचार्याङ्कस्थिता शनैः ॥५९॥
नेत्राश्रूणि प्रमृज्यैव स्नेहं कृत्वा रुदीहि मा ।  
शान्तिं लभेत सम्प्रोच्य प्राह मिष्टं यथा भवेत् ॥1.193.६०॥
मातर्वरः सुरूपोऽस्ति सर्वेशोऽस्ति हरेः परः ।  
सर्वाश्च स्मृद्धयस्तस्य सहस्रगुणिताः परात् ॥६ १॥
यथा दृष्टः स्वयं कृष्णो महाविष्णुर्विलोकितः ।  
विष्णुर्यथा त्वया दृष्टः सूर्यश्चन्द्रः सुरेश्वरः ॥६२॥
तथा ततोऽप्युत्तमोऽस्ति रूपसैन्यसमृद्धिभिः ।  
मया दुष्टो हि कैलासो वैकुण्ठादपि शिष्यते ॥६३॥
यौवनं षोडशवर्षं रूपं कृष्णाद्विशिष्यते ।  
अत्र त्वया तु यद् दृष्टं न तद्दृष्टं मया क्वचित् ॥६४॥
न जाने दर्शितं कस्मात् रूपं ते विकृतं बहु ।  
नानारूपधरश्चायं महाकालोऽपि जायते ॥६५॥
संहृत्य विश्वनेतॄँश्च दीव्यति रमते शुभः ।  
धर्मावलम्बना भूत्वा मा वाग्धर्मं जहाहि यत् ॥६६ ॥
अत्राऽऽगतास्तु ये देवाः किङ्करा हि शिवस्य ते ।  
तव द्वारि मदर्थं सोत्सवास्ते किमतः परम् ॥६७॥
देहि मां त्वं शिवायाऽस्मै जीवितं सफलं कुरु ।  
मनोवाङ्कर्मभिर्मातर्मया वृतो वृतो हरः ॥६८॥
सिंहभागो व्रजेत् सिंहं न वृणेऽन्यमहं वरम् ।  
म्रियेय दास्यसि नो चेत् यथेच्छसि तथा कुरु ॥६९॥
एवं श्रुत्वा विपरीतं पुत्र्युक्तं सर्वसन्निधौ ।  
मेना धबाक् धबाक् पुत्रीं मुष्टिभिः कूर्परैस्तथा ॥1.193.७०॥
ताडयामास तां दिव्यां महारोषान्विता तदा ।  
ऋषयस्तां परिच्छिद्य निन्युर्दूरं तु पार्वतीम् ॥७ १॥
मेना प्रसार्य पादौ च हस्तौ चापि शिरोरुहान् ।  
उत्पाट्य क्ष्मां शिरः स्वस्या घातयामास मत्तवत् ॥७२॥
जल्पयामास बहुधा मारयिष्ये सुतां स्वकाम् ।  
दास्ये वा गरलं कूपे क्षेप्स्ये छेत्स्येऽथ खण्डशः ॥७३॥
मरिष्याम्यपि कन्यां न दास्ये विकटरूपिणे ।  
अनया दुष्टया चाटः कीदृशो मार्गितो वरः ॥७४॥
मातुः पितुः कुले चोग्र उपहासः प्रकारितः ।  
न माता न पिता त्वस्य नाऽनुजो नाऽग्रजस्तथा ॥७५॥
न कुटुम्बं न वै गोत्रं न गृहं रूपमार्जवम् ।  
न भूषा न च वस्त्राणि वाहनं स्वसमो वृषः ॥७६॥
न धनं न वयो योग्यं न विद्या च पवित्रता ।  
किं विलोक्य मया पुत्री देयाऽस्मै दुःखिदेहिने ॥७७॥
ब्रह्मा सिद्धाश्च सनकादिका देवाः प्रजेश्वराः ।  
व्यर्थीकुर्वन्ति मत्पुत्र्या जीवनं रुद्रकोटरे ॥७८॥
स्वहस्तैर्हन्यतां पुत्री शान्तिर्भवकृता भवेत् ।  
न देया न च वै देया न दातव्या कदाचन ॥७९॥
शववाहाय घोराय दरिद्राय च भङ्गिने ।  
श्मशानस्थाय नग्नाय मलिनाय न चार्प्यते ॥1.193.८० ॥
सर्वे प्रपञ्चिनः पुत्रीं मारयितुं समुद्यताः ।  
वृषभाय महीषाय बहुरूपधराय च ॥८ १ ॥
पाषण्डिने न वै देया न देया सर्वखण्डिने ।  
वियान्तु मे गृहद्वारात् किं ह्यनाथा विलोकिता ॥८२॥
इति प्रजल्प्य मौनाऽभूत् रुरोदोच्चैश्च विह्वला ।  
पार्वत्यपि मातृवत्सा तदाऽश्रूणि व्यमुञ्चत ॥८३॥
तदा ब्रह्मादयः सर्वे चकिता विस्मयं गताः ।  
निराशा अभवन्सर्वे तावद्विष्णुः समागतः ॥८४॥
प्राह मातस्त्यज शोकं कुर्महे तव सम्मतम् ।  
यादृशश्च त्वया शम्भुर्दृष्टो वै तादृशो भवेत् ॥८५॥
तदा पुत्री न वै देया ममास्ति सम्मतिस्तथा ।  
मातः शृणु कथं तादृग्रूपं शर्वेण दर्शितम् ॥८६॥
प्रथमं यादृशं दिव्यं श्रीकृष्णसममुज्ज्वलम् ।  
सुस्मृद्धं रूपमत्यर्थाऽऽनन्दसन्दोहदायकम् ॥८७॥
दृष्टं त्वयाऽस्ति चेत् तादृक् दर्शयेच्च तथा पुनः ।  
तदा त्वं त्वत्पतिश्चैव प्रेमभक्तिप्रपूरितौ ॥८८ ॥
आत्मनिवेदिनौ भूत्वाऽकरिष्यतं सुतार्पणम् ।  
तत्प्रदानप्रभावेण शुद्धौ भूत्वा भुवः स्थलम् ॥८९॥
परित्यज्य ब्रह्मधामाऽगमिष्यतं सुमुक्तिके ।  
तदा पृथ्वी शैलहीना देवस्थानलयङ्करा ॥1.193.९०॥
ओषधिनाशिनी तद्वत् कैलासनाशिनी भवेत् ।  
तन्मा भूदिति कृत्वैव कारणं तु विचार्य च ॥९ १ ॥
जामातुः शङ्करस्यैव द्रोहो यथा भवेत्तथा ।  
रूपं तु शम्भुना धार्यं सर्वं भयङ्करं परम् ॥९२॥
अमनस्कतया पुत्रीदाने मोक्षो न वै फलम् ।  
तदन्यत्तु फलं दशपुत्रोद्वाहकृतं भवेत् ॥९३ ॥
तत्फलं ते भवेन्मेने न वै मोक्षफलं भवेत् ।  
तत्स्वावगुणदोषस्य ग्राहार्थं शम्भुना तथा ॥९४॥
दर्शितं विकटं रूपं नास्ति तादृक् तु शाश्वतम् ।  
एहि पश्य महादेवं महादेवगणाँस्तथा ॥९५॥
सर्वे विष्णुसमाकाराः सुस्मृद्धाः सन्ति सर्वथा ।  
एवं प्रबोधिता मेना कथञ्चित्कोमलाऽभवत् ॥९६॥
अथापि विष्णुना निदर्शनैः सम्बोधिता पुनः ।  
यूयं च क पर्णः- स्थो वै पाषाणरूपधारिणः॥९७॥
तथापि कीदृशाः सौम्या देवरूपधरास्त्विह ।  
क्वचित् सम्राट्स्वरूपाश्च क्वचित्पक्षधरास्तथा ॥९८॥
एवं विष्णुरहं मत्स्यवाराहसिंहरूपधृक् ।  
यथा धर्मो वृषभोऽपि यमोऽपि भवति क्वचित् ॥९९॥
यथा नद्यो जलरूपा नारीरूपा भवन्ति च ।  
यथा मेना पक्षिरूपा पर्वतात्मापि जायते ॥1.193.१० ०॥
इदानीं त्वं प्रमदाऽसि तथा सर्वे भवन्ति वै ।  
कामरूपधराः सर्वे भवामो देवजातयः ॥१०१ ॥
मोहस्तत्र न कर्तव्यः शोकोऽपि त्यज्यतां तथा ।  
पश्य शङ्करसैन्यानां रूपाणि शङ्करस्य च ॥१ ०२॥
कार्यार्थं तादृशं रूपं धारयत्यखिलेश्वरः ।  
मयापि शिवमोहार्थं मोहिनीरूपमाप्यते ॥१० ३॥
नरोपि प्रमदाभावं गृह्णामि कार्यसिद्धये ।  
तथा विद्धि च मातस्त्वं हठ त्यक्त्वा च शं कुरु ॥१ ०४॥
पार्वत्या यत्तपस्तप्तं तद्धि योग्यं कृतं तया ।  
शङ्करस्तोषितो वरं ददौ योग्यं कृतं तथा ॥१ ०५॥
वाग्दानं च कृतं पुत्र्यास्तदेतद् योग्यमित्यपि ।  
शङ्करश्चापि गृह्णाति सुतां ते योग्यमेव तत् ॥१ ०६॥
शङ्करो ह्यभवद्रौद्रो योग्यं तेनापि तत्कृतम् ।  
त्वया पुत्र्यर्थमात्मा स्वस्तापितो योग्यमेव तत् ॥१०७॥
माता यदि स्वीयपुत्र्याः कृते योग्यं करोति न ।  
तदाऽन्ये के करिष्यन्ति हठो योग्यः कृतस्त्वया ॥१०८ ॥
अथापि देवताः सर्वेऽधिक्षिप्ताश्च त्वया हि यत् ।  
तदपि योग्यमेवैतद् वैवाहिके तु कर्मणि ॥१० ९॥
अथापि पश्य देवेशं सुरूपं शङ्करं पुनः ।  
यदि स्मृद्धः सुरूपश्च त्वन्मतेऽभिमतो भवेत् ॥1.193.११ ०॥
तदा पुत्री त्वया देया नान्यथा तु कदाचन ।  
यदि त्वं शङ्करायैव नैव दातुं समिच्छसि ॥११ १॥
तदाऽहं सङ्ग्रहीष्ये ते पुत्रीहस्तं शुचं त्यज ।  
इतिबहुप्रकारेण बोधिता मेनका ततः ॥१ १२॥
स्वस्थाऽभवत् समुत्थाय द्रष्टुं शम्भुं गता बहिः ।  
उवाच च हरिं मेना यदि रम्यतनुर्हरः ॥१ १३॥
सर्वथा सपरिकरो ममाभिप्रायतो भवेत् ।  
तदा सुता मया देया नाऽन्यथा कोटियत्नकैः ॥१ १४॥
एतस्मिन्नन्तरे विष्णुर्नारदं पैरयद् द्रुतम् ।  
अनुकूलयितुं शम्भुं गत्वा सोऽबोधयद्धरम् ॥१ १५॥
सन्देशं प्राप्य धृतवान् शम्मभू रूपमलौकिकम् ।  
विष्णोरप्यधिकं रूपो यौवने षोडशाब्दिकम्॥११६॥
मृदुत्वे पार्वतीसाम्यं तनुत्वे सुघटं शुभम् ।  
पुष्टत्वे योग्यसापेक्षं तैजसे कृष्णतोऽधिकम् ॥१ १७॥
लावण्ये चाथ सौन्दर्ये कोटिमन्मथतोऽधिकम् ।  
भूषासु वस्त्रवेषे च सर्वेभ्यश्चाधिकं परम् ॥११८ ॥
परिकरेषु सर्वेषु सैन्येष्वपि ततोऽधिकम् ।  
सर्वं भूतावलीरूपं तिरोधाय नवं नवम् ॥११९ ॥
गोलोकस्थं यथारूपं वैकुण्ठस्य यथापरम् ।  
वैराजस्थं यथा श्रेष्ठं सूर्यचन्द्रेन्द्रवैभवम् ॥1.193.१२० ॥
तत्सर्वं च ततोऽप्यति दर्शयामास शङ्करः ।  
तदानीं तत्र वाहिन्योरुभयोः पक्षयोरपि ॥१२१ ॥
नास्ति कश्चिच्च येनोपमीयेत शङ्करं तदा ।  
सन्ति केचिन्न वै यैश्चोपमीयेत च तज्जनम् ॥१२२ ॥
तावन्मेना चन्द्रशालामायाच्च सह विष्णुना ।  
ददर्श शिवरूपं तत्परमानन्दसम्भृतम् ॥१२२ ॥
कोटिसूर्य प्रतीकाशं महत्सौन्दर्यभाजनम् ।  
दिव्यवस्त्रविभूषाढ्यं हासलावण्यवर्षि यत् ॥१२४ ॥
देवीनां क्षोभकं जातं मोहिन्या अपि मोहकृत् ।  
अधैर्याः स्खलितास्तत्र देव्यो मायाविडम्बिताः ॥१२५ ॥
सूर्येण छत्रितं चामरितं चन्द्रेण मस्तके ।  
भूषितं च कुबेरेण धर्मेण वाहितं तदा ॥१ २६॥
व्यजितं गङ्गया यम्या नर्तितं सिद्धिभिस्तदा ।  
उत्तेजितं तथा देवैर्जयेतिभाषितं गणैः ॥१२७ ॥
गायितं च विश्वावस्वप्सरोव्रातैः शिवाग्रतः ।  
गृणितं च परम्ब्रह्म मुनिभिः ऋषिभिस्तथा ॥१२८ ॥
नारायणायितं सर्वैर्गणैश्च सैनिकैस्तदा ।  
चतुर्भुजायितं तैश्च तथा समुकुटायितम् ॥१ २ ९ ॥
भूतप्रेतपिशाचाद्यैस्तिरोभूतायितं तदा ।  
यावद्भिः शङ्करसैन्यैर्विष्णुजनायित तदा ॥1.193.१३० ॥
यावतीभिश्च नारीभिर्लक्ष्मीरमायितं तदा ।  
वाहनैश्चापि सर्वैश्च सद्गरुडायितं तदा ॥१३१ ॥
किमहं वर्णये लक्ष्मि! सर्वं मदायितं तदा ।  
दृष्ट्वा तु मेनका शोकं विसस्माराऽतिहर्षिता ॥१३२ ॥
हरिः प्राह विना भानं त्वया शोकायितं वृथा ।  
पश्य शर्वं वरं मेने! किं देया वा न वा सुता ॥१३३ ॥
मेना प्राह प्रसन्नास्मि देया देया ध्रुवं ध्रुवम् ।  
अथाऽऽजगाम त्वरिता शैलद्वार्यभिशङ्करम् ॥१ ३४॥
वर्धस्वेति च सम्भाष्य संस्तूय शङ्करं ततः ।  
दुःखहान्यञ्जलिभिश्च समाशीर्भिः प्रयुज्य च ॥१ ३५॥
क्षमस्वेति च सम्प्रार्थ्य मेना लज्जापराऽभवत् ।  
पुरवासिन्य आपुस्तं दृष्ट्वा नेत्रफलं तदा ॥१ ३६॥
ऊचुश्चाहो तपत्या वै साधितः कीदृशः पतिः ।  
यदीदं युगलं ब्रह्मा न युञ्ज्याच्छिवयोस्तदा ॥१ ३७॥
कृतोऽपि सफलोऽप्यस्य श्रमो निष्फलतां व्रजेत् ।  
इत्थमुक्त्वा नु वनिताश्चन्दनैश्चाऽक्षतैस्तदा ॥१३८ ॥
शिवं सम्पूजयामासुर्लाजान्ववृषुरादरात् ।  
अथ शम्भुर्गिरेर्धाम प्रविवेश सुरैः सह ॥१३९ ॥
मेनापि चञ्चला शीघ्रं स्वगृहाऽऽभ्यन्तरं ययौ ।  
नीराजनार्थं शम्भोश्च दीपपात्रकरा सती ॥1.193.१४० ॥
वनिताभिः सह चाभिजगाम द्वारमादरात् ।  
दृष्ट्वा चम्पकवर्णाभं चैकवस्त्रं किरीटिनम् ॥१४१ ॥
ईषद्धास्यप्रसन्नास्यं रत्नस्वर्णादिभूषितम् ।  
मालतीमालया युक्तं वलयाङ्गदभूषितम् ॥१४२ ॥
स्वर्णचमत्कृतिदिव्यवस्त्रोत्तमातिराजितम् ।  
चन्दनाऽगुरुकस्तूरीचारुकुङ्कुमभूषितम् ॥१४३ ॥
अतीव तरुणं साक्षाद्विष्णुतुल्यं चतुर्भुजम् ।  
कामिनीकान्तचन्द्रास्यं कोटिकन्दर्पमोहनम् ॥१४४॥
दृष्ट्वा दृष्ट्वा पुनर्दृष्ट्वा मेना मेने कृतार्थताम् ।  
प्रशशंस स्वकं भाग्यं पुत्रीभाग्यं गिरेः कुलम् ॥१४५॥
नीराजनं चकारादौ जहर्ष च पुनः पुनः ।  
परं विस्मयमापन्ना पुनः स्वगृहमाविशत् ॥१४६॥
कन्यकाः कामयामासुरीदृशोऽस्मत्पतिर्भवेत् ।  
जगुर्गन्धर्वमूर्धन्या ननृतुश्चाप्सरोगणाः ॥१४७॥
वादका बहुवाद्यानि वादयामासुरीश्वराः ।  
हिमाचलस्तदा स्निग्धो द्वाराचारमथाऽकरोत् ॥१४८ ॥
मेना कृत्वा परपुच्छां मुदिता स्वगृहं ययौ ।  
शर्वो निवेदिनं स्थानं जगाम जनवाहकैः ॥१४९ ॥
तदा नार्यश्च कन्याश्च वनिता द्रष्टुमीश्वरम् ।  
स्थिरनेत्रा राजमार्गपार्श्वतस्तस्थुरादृताः ॥1.193.१५० ॥
स्थानं प्राप्य विशश्राम पानताम्बूलभोजनम् ।  
जग्राह योगनिद्रां च स्वीचकार हरः क्षणम् ॥१ ५ १ ॥
इति श्रीलक्ष्मीनारायणीयसंहितायां प्रथमे कृतयुगसन्ताने मेनकायाः परमोद्वेगप्रयुक्तप्रलापाः, मेनाशोकनाशाय विष्णुना सदृष्टान्तबहुरूपधरत्वं सहेतुकमित्युपदिष्टम्, हरस्य विष्णुरूपता गणानां वैष्णवरूपता परावर्तिता, मेनाशैलकृतवर्धनादिद्वाराचारश्चेत्यादिनिरूपणनामा त्रिनवत्यधिकशततमोऽध्यायः ॥१९३ ॥
    
