+++
title = "०४४"

+++
श्रीनारायण उवाच --  
शृणु लक्ष्मि! ततः पश्चाद् यद्भूतं तद् ब्रवीमि ते ॥
पिता दक्षस्तदाकर्ण्य पर खेदमवाप ह ॥१ ॥
शनैः श्वासं परामुच्य कन्याः प्राह दयावशः ।  
समागच्छन्तु चन्द्रं तु शिक्षयामि पुनः स हि ॥ २ ॥  
नैवं कुर्यात् प्रकुर्यात्तु सर्वासु समकामनाम् ।  
इति कृत्वा गताः सर्वे चन्द्रभवनमादरात् ॥३ ॥
दक्षः प्राह शशिन्देव! त्वं मे शिष्योऽसि सुव्रत! ।  
सुज्ञोऽसि किन्नु बहुना वक्तव्यं ते प्रशिक्षणम् ॥४ ॥
सर्वाः समाना मे कन्या युवत्यस्तेऽर्पिता मया ।  
तव पत्न्यश्च ताः सर्वास्त्वयि रक्ता विलोक्य तु ॥५ ॥
सर्वा भज समाना वै पक्षपातं जहीति च ।  
सर्वा नारीर्भजस्व त्वं समकामसुखेप्सया ॥६ ॥
नैकस्यामनुरक्तोऽभूः सर्वास्वेव रतो भव ।  
सर्वाश्च कामय चन्द्र! तास्तृप्ताः स्युर्यथा यथा ॥७ ॥
नारीणां कामदाहस्य यः पतिः शान्ततां नयेत् ।  
स्मृद्धिः स्वर्गं च तस्यैव विविधाश्च विभूतयः ॥ ८ ॥  
भवन्त्यक्षतकुशला विवर्धन्ते दिने दिने ।  
पत्नीनां प्राणदात्रीणां रञ्जनाद् रञ्जनं सदा ॥९ ॥
तासां हृत्कल्पकाद् दुःखान्नरो नरकमाप्नुयात् ।  
नरस्यैव तु सद्धर्मो नारीणां कामशान्तनम् ॥1.44.१०॥
तन्न कुर्यात्तदा लग्नं कृतं केवलमृत्यवे ।  
वरं नार्या समं नार्या लग्नं कामधुरोज्झितम् ॥११॥
यदि लग्नफलं न स्यान्नार्याः पुंसः समागमे ।  
तदा नार्याश्च वा पुंसो लग्नं भाराय केवलम् ॥१२॥\|  
यदि लग्ने कृतेऽनङ्गाऽऽनन्दं नाप्नोति मानवः ।  
द्वन्द्वार्थं तत्कृतं लग्नं नाऽभूद् रत्यर्थमित्यथ ॥१३॥
नार्योः पुंसोश्च वा द्वन्द्वो लग्नतः स्यात् कथं नहि ॥
कथङ्कारं नरं नारीं रचयेद् भगवान् हरिः ॥१४॥  
कथं वा चाऽर्प्यते नारी नराय न नरः पुनः ।  
कथं वा तत्र गृह्णाति नरो नारीं नरं तु न ॥१५॥  
इति चन्द्र विचार्य्यैव सर्वाः सौभाग्यसम्पदः ॥
तव पत्न्यः सदा सेव्यास्त्वया सौख्यप्रदापने ॥१६॥  
चन्द्र ओमिति सम्मत्वा दक्षं सम्पूज्य भावतः ।  
पत्नीः सर्वाः समागृह्य बहुधाऽरमयच्च सः॥१७॥
पुनः सर्वाः समागृह्य बहुधाऽरमयच्च सः ॥१७॥  
काले बहुतिथे जाते रोहिण्यामेव सर्वथा ।  
पूर्ववत् स्नेहबाहुल्यमन्यास्वल्पं पुनर्व्यधात् ॥१८॥  
तदा पुनः पुनस्ताभिर्दक्षः सम्यङ्निवेदितः ॥
भूत्वा दक्षस्तदा क्रुद्धः प्राह चन्द्रमसं हितम् ॥१९॥  
चन्द्र! त्वं शिक्षितः सम्यङ् शिक्ष्यते च पुनर्मया ।  
वर्तितव्यं त्वया सर्वदारेषु समभावतः ॥1.44.२०॥  
तदा त्वं सर्वदा स्मृद्धो योगीव भव शक्तिमान् ।  
अक्षय्यवीर्यतेजस्कः सर्वासां समतृप्तिकृत् ॥२१॥
इति तेऽनुग्रहं कुर्वे पुत्रीणां स्नेहतस्तव ।  
यदि शापं सृजामि त्वां पुत्रीणां दुःखदो भवेत् ॥२२॥  
तस्मात्त्वामनुशिक्ष्यामि सर्वासु समभाग्भव ।  
सर्वाः सम्यक् सम्भजस्व यथेष्टं सुखदो भव ॥२३॥  
यदि प्रवर्त्स्यसेनैवं तदा क्षयमवाप्स्यसि ॥
शक्तेश्च तेजसश्चैव क्षयं दुःखमवाप्स्यसि ॥२४॥  
एकया कलया त्वं वै जीविष्यसि न संशयः ।  
एवं मे वचने याहि कलापूर्णः सदा भव ॥२५॥  
इति दक्षकथितं तदभिध्याय पुनः पुनः ॥
रमते सर्वपत्नीभिः सर्वदा स मुहुः समः ॥२६॥  
रोहिणी तु हठात्तं वै निरोधयति कामिनी ।  
स्वगृहे एव बहुधा कामनाऽतृप्तमानसा ॥२७॥  
पत्न्यश्चान्याः प्रतीक्षन्ते मार्गं चन्द्रस्य चाङ्गणे ।  
न चायाति यदा नाथः शपन्त्यस्तास्तदाऽरुदन् ॥२८॥  
नाथे सति वयं पत्न्यो नाप्नुमः कामदानताम् ॥
अन्यथा तु तदा कन्या नाथे सत्यप्यनाथवत् ॥२९॥  
अस्माकं यदि नाथो न रोहिण्या अपि मा भवेत् ॥
इत्याक्रुश्य च ताः सर्वाः शेपुर्नाथं पुनः पुनः ॥1.44.३०॥  
क्षयं याहि सदा चन्द्र! तेजोवीर्यक्षयस्तव ।  
सवीर्ये वा ह्यवीर्ये वा त्वयि सत्त्वेऽपि पक्षग! ॥३१॥  
नाऽस्माकं ऋतुलाभोऽपि तस्माद् वीर्यक्षयस्तव ।  
रूपक्षयोऽपि भवतु पक्षपातिन्! करोषि किम्! ॥३२॥  
    
अतिभोगकरी चेयं रोहिणी रोगिणी भवेत् ।  
रक्तस्रावा प्रदरार्ता रोहिणि! भव रोगिणी ॥३३॥  
इतीदं तस्य पत्नीनामुल्बणं शापवाचनम् ।  
दक्षस्यापि वचोभङ्गकृताप्तदोषमुल्बणम् ॥३४॥  
चन्द्रस्य तु तदैव द्राक् क्षीणं तेजः सवीर्यकम् ।  
षण्ढश्चैककलामात्रजीवनः समवर्तत ॥३५॥  
सदा दुःखी सदा त्याज्यो नारीभिः समजायत ।  
रोहिण्यपि रक्तस्रावा प्रदरार्ता बभूव ह ॥३६॥  
चन्द्रो गृहं परित्यज्य पत्नीः सर्वाश्च तत्क्षणम् ।  
प्राप्तस्तपः समाकर्तुं सौराष्ट्रे वारिधेस्तटे ॥३७॥  
तत्र वर्षशतं तेपे तपः परमदारुणम् ।  
स्वस्य रोगविनाशाय रोगो नैव न्यवर्तत ॥३८॥  
शोकं जगाम बहुलं विमनाइव सोऽभवत् ॥
रोहिण्यपि सदा रक्तस्रावाऽद्यापि च वर्तते ॥३९॥
अथाऽत्र समये लोके शतवर्षेषु भूतले ।  
चन्द्रामृतं विना सर्वा ओषधयः क्षयं गताः ॥1.44.४०॥  
कणा नैव तु जायन्ते तुषेषु पुष्पकेषु च ॥
पृथ्व्या रसश्च कन्देषु मूलेषु न च रोहति ॥४१॥  
पुष्टिस्तु सर्वदा नष्टा जीवास्तदा तु दुःखिताः ॥
देवाश्चाऽप्यलब्धरसाः ऋषयश्चाऽमृतक्षयाः ॥४॥  
ब्रह्माणमुपसङ्गम्य प्रार्थयन् दुःखनाशनम् ॥
चन्द्रस्तत्र महादेवं शिवं संस्थाप्य यत्नतः ॥४३॥  
पुनर्वर्षशतं तप्त्वा शङ्करं चाऽप्रसादयत् ।  
प्रसन्नः शङ्करस्तस्मै प्राह किं ते ह्यपेक्षितम् ॥४४॥  
वरं वरय भद्रं ते सुखो भव सदा शशिन् ।  
चन्द्रस्तदाऽऽह नन्दीशं देव! सोमेश्वरो भव ॥४५॥
मया प्रसादितश्चात्र तपस्तप्त्वा सुदारुणम् ।  
सौराष्ट्रे पश्चिमे प्रान्ते वारिधेस्तटसन्निधौ ॥४६॥  
मम पूज्यो महादेवः सदा सोमेश्वरो भव ॥
मम दक्षवचोजन्यं क्षयं रोगं विनाशय ॥४७\|\|  
तव देव महादेव! प्रतिष्ठा प्रकरोम्यहम् ।  
ब्रह्मादींश्चात्र चाऽऽहूय कुर्वे यज्ञमहोत्सवम् ॥४८॥  
इति सङ्कल्प्य चन्द्रेण ब्रह्माद्या देवतास्तथा ।  
ऋषयो मुनयस्तत्र प्रजानां पतयस्तथा ॥४९॥  
मनवो देवगन्धर्वाः सूतमागधनर्तकाः ॥
शङ्करस्य प्रतिष्ठार्थमाकारिताः समागमन् ॥1.44.५०॥  
भद्रावत्यास्तु नद्यास्तत्क्षेत्रं दक्षिणदिग्भवम् ॥
आभद्राया आसमुद्रं क्षेत्रं मोक्षकरं नृणाम् ॥५१॥  
तत्र कुङ्कुमवाप्याख्यनगरे संवसन् द्विजः ।  
पत्नीव्रताख्यविप्रर्षिर्वेदान् नीत्वाऽगमत्तथा ॥५२॥  
परब्रहाऽवतारोऽयं श्रीकृष्णः स्वयमेव हि ॥
विधिना सोमनाथस्य प्रतिष्ठानमकारयत् ॥५३॥
प्रतिष्ठानोत्तरं ब्रह्मा तदा प्राह त्रिशूलिने ।  
चन्द्रक्षयेण यावत्य ओषधयः क्षयं गताः ॥५४॥  
तन्मूलाश्च प्रजाः सर्वाः क्षयं यान्ति मुहुर्मुहुः।  
ततश्चन्द्रक्षयो नाश्यो भवता सुकृपालुना ॥५५॥  
शम्भुः प्राह तु तान्सर्वान् गच्छामो दक्षमातुरम् ॥
कथयामो हितं कर्तुं यथा स्यात् सुसुखं जगत् ॥५६॥  
इत्यामन्त्र्य प्रजग्मुस्ते दक्षस्य भवनं प्रति ॥
स्वागतं कृतवान् दक्षो निषेदुश्च यथास्थलम् ॥५७॥
कुशलं पृष्ठवान्दक्षो जिज्ञासां कृतवानपि ।  
मयि प्रयोजनं न स्यान्निस्पृहाणां महात्मनाम् ॥५८॥  
तथापि मम लाभाय क्षेमाय च हिताय च ।  
भवतामागमो भाव्यो दासः किं करवाणि वः ॥५९॥  
इत्यावेद्य नमः कुर्वन्दक्षः प्राञ्जलिरास वै ॥
सोमार्थं च तदा शम्भुः प्राह दक्षमिदं वचः ॥1.44.६०॥  
इतिश्रीलक्ष्मीनारायणीयसंहितायां प्रथमे कृतयुगसन्ताने दक्षकृतचन्द्रशिक्षणशापरोगसोमनाथप्रतिष्ठापनादिनामा  
चतुश्चत्वारिंशोऽध्यायः ॥ ४४ ॥  
    
