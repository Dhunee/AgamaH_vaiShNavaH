+++
title = "२०५"

+++
श्रीनारायण उवाच-  
शृणु लक्ष्मि! चातिरम्यं बदरीवनसंयुतम् ।  
जगामाऽऽश्रमवर्यं श्रीनारदश्च ददर्श तम् ॥१ ॥
दिव्यवृक्षरम्यवल्लीमहाभूरुहशोभितम् ।  
चातकमेनकाकीरपुँस्कोकिलरुतश्रुतम् ॥२ ॥
शरभकेसरिव्याघ्रकरिगोवेष्टितम् ।  
नरनारायणयोगाद्धिंसाभयविवर्जितम् ॥३ ॥
सिद्धर्षिमुनिगन्धर्वत्रिकोट्याश्रममण्डितम् ।  
कल्पचन्दनतुलसीपारिजातवनान्वितम् ॥४ ॥
दिव्यं दिव्यचिदचिद्वस्तुजातसमन्वितम् ।  
शान्तिप्रदं महारण्यमगम्यं भूमिवर्ष्मभिः ॥५ ॥
नारायणो नरो यत्र तापसौ लोकरक्षकौ ।  
भगवन्तौ सुराजेतेऽसङ्ख्याता मुनयोऽपरे ॥६ ॥
बदरीच्छायया राजद्रम्याऽनिलसुगन्धिनि ।  
बदर्यधः सभास्थाने मुनिमध्ये मनोहरौ ॥७ ॥
ददर्श भगवन्तौ तौ रत्नसिंहासनस्थितौ ।  
जपन्तौ परमं ब्रह्म श्रीकृष्णं परमेश्वरम् ॥८ ॥
प्रणनाम च तौ दृष्ट्वा योगिनां परमौ गुरू ।  
उत्थाय तौ तमालिङ्ग्य युयुजाते शुभाशिषः ॥९ ॥
पप्रच्छतुश्च कुशलं चक्रातेऽतिथिपूजनम् ।  
रत्नसिंहासने निषादयामासतुरादरात् ॥1.205.१० ॥
आसने निवसन् रम्ये वर्त्मश्रमविवर्जितः ।  
उवाच तावृषिश्रेष्ठौ भगवन्तौ सनातनौ ॥११ ॥
अधीत्य वेदान्सकलान् पितुरेव हि सार्थकान् ।  
ज्ञानं मन्त्रं च सम्प्राप्य कैलासे शङ्करादहम् ॥१ २॥
लब्धुं ज्ञानविशेषं च कृपां च पारमेश्वरीम् ।  
आगतोऽस्मि भगवन्तौ वन्दे संसारतारकौ ॥१३ ॥
इत्युक्त्वा स्वीयतन्त्र्या सञ्जगौ स्तोत्रं सुछन्दसा ।  
सुस्वरेण सुनृत्येन सतालेन च नारदः ॥१४॥
*जय जय हरिकृष्ण! स्वामिन्! नारायण राधारमणकरम् ।  
* जय सति! सिद्धपते! त्रयविक्रम । रणमोचन! दहरम् ॥
रणमोचनदहरं, नुमस्त्वां ब्रह्मपरं ग्रहरम् ।  
जय सति! सिद्धपते! त्रयविक्रम! रणमोचनदहरम् ॥१५॥
जय जय सदसत्तदितरकल्पन! तत्वमसिश्रुतिसञ्चरणम् ।  
अश्वत्थाख्यतरूर्ध्वकमूलं चिदचित्तनुधरणम् ॥
चिदचित्तनुधरणं स्तुमँस्त्वां व्यष्टिसमष्ट्यरणम् ।  
अश्वत्थाख्यतरूर्ध्वकमूलं चिदचित्तनुधरणम् ॥१ ६॥
जय जय विश्वम्भर! विश्वात्मन्! स्वात्मनि जगदुः सुविवरणम्।  
परिणतिमध्यसितिं श्रुतयस्त्वयि जगतस्त्वधिकरणम् ॥
जगतस्त्वधिकरणं इमँस्त्वां दुरितदलनचरणम् ।  
परिणतिमध्यसितिं श्रतयस्त्वयि जगतस्त्वधिकरणम् ॥१७॥
जय जय भूत्रय । सगुण! त्रीश्वर! वृषसुत! तत्त्वत्रयभरणम् ।  
अङ्कहृदयपार्श्वस्थितदेव्या वर्तितपरिचरणम् ॥
वर्तितपरिचरणं वृणीमोवित्त्यवयुनहरणम् ।  
अङ्कहृदयपार्श्वस्थितदेव्या वर्तितपरिचरणम् ॥१८ ॥
जय जय शास्त्रच्छन्दाङ्गाद्यभिवेद्य! व्याहृतिफलफलनम् ।  
जय भोक्तर्! होतर्! जय हव्य! स्वात्मरमणकलनम् ॥
स्वात्मरमणकलनं भजामो मुनिजनकरललनम् ।  
जय भोक्तर्होतर्जय हव्य! स्वात्मरमणकलनम् ॥१ ९॥
जय जय नैष्ठिकगुणपोषक! जय तापस! करुणाकरशरणम् ।  
जय दक्षिण! जय सव्य! द्व्यात्मन् प्राकृतमतिहरणम् ॥
प्राकृतमतिहरणं नमामः स्वाङ्घ्रिसुगतिकरणम् ।  
जयदक्षिण! जय सव्य! द्व्यात्मन्! प्राकृतमतिहरणम् ॥1.205.२० ॥*  
* स्तुत्वैवं दण्डवत् कृत्वा पुलकाञ्चितविग्रहः ।  
अश्रुप्राविलचक्षुष्कः प्रणनाम मुहुर्मुहुः ॥२ १॥
श्रुत्वा नारायणश्चातिप्रसन्नः प्राह नारदम् ।  
अहो गन्धर्ववर्याऽद्य श्रत्वा गीतिं सनृत्यकाम् ॥२२॥
सतालां सस्वरां सार्द्रमानसां भावगर्भिताम् ।  
प्रसन्नोऽस्म्यतिगान्धर्वे पारावारोऽत्र सं भव ॥२३ ॥
भक्तिप्रवर्तको मे स्याः सदाराधनकृद्भव ।  
सर्वविद्यागुणाब्धिः स्याः शाश्वतस्थिरयौवनः ॥२४॥
अनेनैव हि देहेन मुक्तदेहोऽक्षरो भव ।  
न ते मृत्युर्न ते व्याधिर्न जरा न विवर्तनम् ॥२५॥
नरो यथा यथा चाहं तथा त्वं मानसं मम ।  
मत्स्वरूपः सदा तिष्ठ भक्तोऽपि भगवान् भव ॥२६ ॥
इत्याशीर्वादमासाद्याऽवतारो ब्रह्मणः स्वयम् ।  
कलांशो ह्यभवत्सोऽयं नारायणप्रसादतः ॥२७॥
नारायणः पुनः प्राह मूर्ध्नि स्पृष्ट्वा करेण वै ।  
ममाऽद्य हृद्यं त्वं वै स्वीकृतोऽसि महामुने ॥२८॥
मयि यादृक् सुसार्वज्ञ्यं त्वय्यप्यस्त्वनिवर्तनम् ।  
मम भक्तिप्रदं शास्त्रं विधेहि पञ्चरात्रकम् ॥२९॥
विष्णुः शिवो विश्वसृट् च शेषो गणपतिः सुराः ।  
मनवो मुनयश्चेशा भजन्ते यं च तं भज ॥1.205.३० ॥
लक्ष्मीः शिवा च सावित्री रमार्द्धिसिद्धिदेविकाः ।  
मानव्य ईश्वरिण्यश्च भजन्ते यं च तं भज ॥३ १॥
गङ्गा च गोमती रेवा गण्डकी च सरस्वती ।  
यमुना स्वर्णरेखा च भजन्ते यं च तं भज ॥३२॥
पार्वती च प्रभा चैवाऽमृता लक्ष्मीश्च माणिकी ।  
दीपोत्सवी तथा राधा भजन्ते यं च तं भज ॥३३॥
संसारसागरं तर्तुं भवदावं विलङ्घितुम् ।  
जगत्सर्पादवितुं च हरेर्दास्यं गृहाण वै ॥३४॥
जन्मारण्यं समुल्लङ्घ्य मृत्युशैलमुल्लङ्घितुम् ।  
धामदेशमभियास्यन् श्रय कृष्णविमानकम् ॥३५॥
रोमसु यस्य विश्वानि दशनाग्रे समग्रभूः ।  
गोवर्धनोऽङ्गुलिप्रान्ते भूस्थं कृष्णं च तं भज ॥३६॥
यस्याऽऽस्ये निगमाः सन्ति सोऽयं यस्माद्विनिःसृतः ।  
अखिलागमसञ्चारिश्रीकृष्णं भज नारद ॥३७॥
कालमायापापकर्मस्वभावयमकिङ्कराः ।  
यच्छक्त्यंशादीश्वरास्ते तं कृष्णं सर्वदा भज ॥३८॥
भूः सीता भार्गवी पद्मा गोप्यो वृन्दा च कुब्जिका ।  
शबरी पिङ्गला देव्यो भजन्ते यं च तं भज ॥३९॥
विराट् यस्य कला मुक्ताः कलाश्च मनवः कलाः ।  
कलाकलांशाश्च मुनयस्तं हरिं भज सर्वथा ॥1.205.४० ॥
पृथ्वी सहस्रशीर्षाणं शेषः कूर्मं जलं स च ।  
तत्तेजस्तन्महोतेजस्तदाधारं हरिं भज ॥४१ ॥
धामस्था लोकधीष्ण्यस्था योगस्था ब्रह्मणि स्थिताः ।  
स्वस्थितस्य न वै पारं यान्त्यपारं हरिं भज ॥४२॥
यस्य मुक्तास्त्वसङ्ख्याता दास्यश्चानन्तसङ्ख्यकाः ।  
श्रुतयः सृष्टयोऽनन्तास्तमनन्तं हरिं भज ॥४३॥
श्रियो लक्ष्म्यो धियो ब्राह्म्यः साध्व्यो मायाश्च शक्तयः ।  
मूर्तेर्यस्य कलैकांशास्तं च नारायणं भज ॥४४॥
नारायणी हरेः शक्तिस्तदंशाः प्रमदाः कृताः ।  
पत्नीं विवाह्य वत्स त्वं नारायणीं वधूं भज ॥४५॥
ममाज्ञां पितुराज्ञां च त्वाज्ञारूपां वधूं भज ।  
एवं धर्मप्रतिपालः पूज्यश्च विजयी भव ॥४६ ॥
स्वपत्नीं रञ्जयेद्यो वै वस्त्रालङ्कारवस्तुभिः ।  
तस्य नारायणी तुष्टा तारयत्येव कृष्णवत् ॥४७॥
लक्ष्मीर्नारायणशक्तिः सा वै योषित्स्वरूपिणी ।  
योषितामवमानेन पराभूता तु सा भवेत् ॥४८॥
तयाऽवमानितया च नरोऽवमानितो भवेत् ।  
तयाऽवमानितोऽभाग्यः सौख्यं क्वापि न विन्दते ॥४९॥
दिव्या स्त्री पूजिता येन तदभीष्टप्रदायिना ।  
सती पुत्रवती सा स्यात् सर्वमङ्गलदायिनी ॥1.205.५०॥
मूलप्रकृतिरेका सा पूर्णब्रह्मस्वरूपिणी ।  
सा चास्ति षट्स्वरूपा वै पूजनीया शुभार्थिभिः ॥५१॥
श्रीकृष्णप्राणरूपैका प्रेयसी राधिका हि सा ।  
लक्ष्मीः सम्पत्प्रदा नारायणप्राणा द्वितीयका ॥५२॥
वागधिष्ठातृदेवी या सरस्वती तृतीयका ।  
सावित्री वेदमाता या ब्रह्मप्राणा चतुर्थिका ॥५३ ॥
शङ्करप्राणरूपा च सती पार्वती पञ्चमी ।  
कन्या विवाहिता सा तु वधूः सर्वस्य देहिनः ॥५४॥
मूलप्रकृतिरूपैषा षष्ठी बोध्या च वंशदा ।  
तां च सेवय योगीन्द्रो भूत्वा कृष्ण इवाऽपरः ॥५५॥
मा तेऽस्तु बन्धनं तत्र मत्स्वरूपो मया कृतः ।  
इति ज्ञानं मया दत्तं सदा धारय नारद ॥५६॥
नारदश्च हरेराज्ञामासाद्य प्रणनाम च ।  
कृत्वा च दण्डवत् प्रेम्णा विधाय च प्रदक्षिणम् ॥५७॥
ध्यात्वा नारायणं तं च कर्तुं तीर्थानि तत्र च ।  
ययौ नरेण सार्धं स तर्तुं च तारितोऽपि सन् ॥५८ ॥
प्राग्वै चालकनन्दायां सस्नौ शीतेन वारिणा ।  
तावद्दिव्यमभूत्तस्य वर्ष्म नारायणस्य तत् ॥५९॥
देशतः कालतो वस्तुतश्चाऽबाध्यमभूत्तदा ।  
चिन्मात्रं सर्वसामर्थ्याश्रयं कृष्णस्य वर्ष्मवत् ॥1.205.६० ॥
इति श्रीलक्ष्मीनारायणीयसंहितायां प्रथमे कृतयुगसन्ताने नारदस्य बदरिकाश्रमगमनं, नरनारायणदर्शनं, गीत्या स्तवनम्, दिव्यताप्रापणं, भक्त्युपदेशनं, विवाहकरणाऽऽज्ञापनं चेत्यादिनिरूपणनामा पञ्चाधिकद्विशततमोऽध्यायः ॥२०५ ॥
    
