+++
title = "५८८"

+++
श्रीनारायण उवाच-  
शृणु लक्ष्मि यदा चेन्द्रद्युम्नः सत्यं जगाम ह ।  
तदा खण्डेशराजा वै नियुक्तोऽभून्निरीक्षणे ॥१ ॥
गालो नाम महीपालश्चोत्कलेलाप्रभूपतिः ।  
ओढ्रराजः स वै प्रोक्तस्तेन माधवमूर्तिका ॥२ ॥
स्थापिता स्वल्पकालार्थं नित्यदर्शनहेतवे ।  
अपसार्य च तां मूर्तिं सिंहासनवराणि च ॥३ ॥
कारयामास नृपतिः प्रासादे मध्यमे स्थले ।  
तानि संशोभयामास राजा चेन्द्रद्युतिस्तदा ॥४ ॥
तावद्व्योम्नि सन्ददृशे विमानं ब्रह्मणः शुभम् ।  
हंसवाह्यं सावित्र्यादिशोभितं तेजसाऽन्वितम् ॥५ ॥
ब्रह्मा चाऽवातताराऽस्माद् गङ्गाजलसमन्वितः ।  
जयशब्दा हर्षशब्दा नमःशब्दास्तदाऽभवन् ॥६ ॥
चतुर्दशभुवनानां देहिनां दर्शनेच्छया ।  
सम्मर्दश्च महानासीदहम्पूर्विकया तदा ॥७ ॥
ब्रह्माणं वर्धयामासुर्लाजाकुसुमकाऽक्षतैः ।  
ब्रह्मा कृष्णरथं गत्वा ननाम च ददर्श च ॥८ ॥
ततो बलरथं पश्चाद् भद्रारथं जगाम च ।  
ननाम च प्रतुष्टाव पुपूज दिव्यवस्तुभिः ॥९ ॥
नमः कृष्णाय शेषाय लक्ष्म्यै चक्राय वै नमः ।  
विष्णुरामसुभद्राणामभेदाय नमो नमः ॥1.588.१० ॥
अज्ञाननाशकर्त्रे च सुदर्शनात्मने नमः ।  
एवं प्रणम्य विवृत्य नारदादिष्टपत्सृतिः ॥११ ॥
नीलाचलस्थप्रासादं वीक्षितुं समुपागमत्॥
मन्दिरं मण्डपं वेदीं शालां दृष्ट्वा तुतोष ह ॥१२॥
ब्रह्मासने कानने च ह्युपविष्टः स्वयं ह्यजः ।  
देवा ऋषयो विप्राश्च निषेदुस्तत्र मण्डपे ॥१३ ॥
ऋत्विगाद्या यथास्थानं स्थिता ब्रह्माज्ञया ततः ।  
भारद्वाजः समारेभे कर्तुं शान्तिकपौष्टिके ॥१४॥
त्रैलोक्यवासिनां पूजा चकार नृपतिस्तदा ।  
कलेवरं भगवतः प्रासादं च मनोहरम् ॥१ ५॥
प्रतिष्ठाप्य भरद्वाजः समुच्छ्रितमहाध्वजम् ।  
व्यज्ञापयत् प्रतिष्ठायै प्राणानां तु पितामहम् ॥१६॥
कृतस्वस्त्ययनो ब्रह्मा ऋषिभिर्ब्राह्मणारिभिः ।  
सह गत्वा रथान् वाद्यघोषैर्जयरवैः सह ॥१७॥
स्तुत्वाऽवतारयामासुः रथात् सोपानवर्त्मना ।  
भक्ता भागवता निन्युः शनैः प्रासादसन्निधिम् ॥१८ ॥
तूलिकासु स्थितास्वासु पुष्पवृष्टिरभून्मुहुः ।  
जय त्वं जगतां नाथ जय कृष्णनरायण ॥१ ९॥
जय सङ्कर्षण भद्रे जय सौख्यं विधेहि नः ।  
इत्युद्धोषैः समानिन्युः प्रासादद्वारि मण्डपे ॥1.588.२० ॥
वासयित्वाऽभिषेकाय सम्मुखाऽऽदर्शमण्डले ।  
अधिवासितकुम्भैश्च तीर्थवार्युपसम्भृतैः ॥२ १ ॥
सूक्ताभ्यां श्रीपुरुषयोश्चकाराऽजोऽभिषेचनम् ।  
ततो ह्यलङ्कृतान् देवान् गन्धमाल्योपशोभितान् ॥२२॥
विप्रा स्तान् सम्प्रचक्रुवैं सिंहासनगतान् प्रभून् ।  
ब्रह्मा शलाकया नेत्रे त्वञ्जयामास निम्नदृक् ॥२३ ॥
न्यासाँश्चकार विधिवद् दिव्यशृङ्गारशोभितान् ।  
भावयामास दिव्यांस्तान् मूर्तिस्थान् सम्प्रचेतनान् ॥२४॥
ततो नीराजयित्वा तान् प्रार्थयामास भक्तितः ।  
सर्वजगत्प्रतिष्ठ त्वं मूर्तावत्र स्थिरो भव ॥२५॥
त्वयि प्रतिष्ठिते देवा वयं चापि प्रतिष्ठिताः ।  
दिव्यमूर्तिमयो भूत्वा प्रासादेऽत्र स्थिरो वस ॥२६॥
त्वदाज्ञया प्रतिष्ठेयं पूर्णाऽऽस्तां त्वत्प्रसादतः ।  
इत्युक्त्वा हृदयं स्पृष्ट्वा जजाप मन्त्रमाच्युतम् ॥२७॥
भोगान् निवेदयामास भोजयामास देहिनः ।  
दापयामास दानानि परिहारं चकार सः ॥२८॥
वैशाखस्याऽमले पक्षे चाष्टम्यां पुष्ययोगतः ।  
कृता प्रतिष्ठा च गुरौ ब्रह्मणा परमेष्ठिना ॥२९॥
तद्दिने च कृतं पुण्यं स्नानं दानं जपादिकम् ।  
तपो व्रतं पूजनं च सर्वमक्षयतां व्रजेत् ॥1.588.३ ०॥
तद्दिने तत्र गत्वा च कृष्णं रामं च भद्रिकाम् ।  
सुदर्शनं च पश्यन्ति मुक्तास्ते मम धामगाः ॥३१ ॥
अथ लक्ष्मि! दिने तस्मिन् कृष्णमूर्तावदृश्यत ।  
सायं नृसिंहो भगवान् सर्वैरद्भुतदर्शनः ॥३२॥
अथ क्षणान्तरे मत्स्यस्तथाऽदृश्यत कच्छपः ।  
वाराहोऽदृश्यत क्षणान्तरे हंसोऽप्यदृश्यत ॥३३॥
हयग्रीवोऽदृश्यताऽपि कपिलोऽदृश्यताऽपि च ।  
हरिश्चाप्यदृश्यताऽपि वासुदेवोऽप्यदृश्यत ॥३४॥
पृथुरदृश्यत तत्र दत्तात्रेयोऽप्यदृश्यत ।  
ऋषभोऽदृश्यत पश्चाद् वामनोऽथाप्यदृश्यत ॥३५॥
परशुरामोऽदृश्यत यज्ञनारायणस्ततः ।  
रामादित्योऽदृश्यताथ कुमाराः सनकादयः ॥३६॥
अदृश्यन्त नारदोऽदृश्यताऽपि राजराजकः ।  
व्यासो बुद्धस्ततः स्वामिकृष्णनारायणः पुनः ॥३७॥
वैराजोऽदृश्यत तत्र लक्ष्मीनारायणोऽपि च ।  
नरनारायणश्चैतेऽदृश्यन्ताऽपि क्षणे क्षणे ॥३८॥
अत्याश्चर्यं गताः सर्वे ज्ञातवन्तश्च वै तदा ।  
अवतारा हरेः सर्वे पुरुषोत्तमसम्भवाः ॥३९॥
अस्मादेव प्रजायन्ते भक्तानुरूपदर्शनाः ।  
प्रजहृषुर्नृपाद्याश्च दृष्ट्वा हरिं हि तादृशम् ॥1.588.४०॥
संशया नाशमापन्ना अवताराऽवतारिणोः ।  
सर्वरूपमयो मूलं साक्षात् यत् पुरुषोत्तमः ॥४१ ॥
आराध्यते यथा येन तथा तस्य फलप्रदः ।  
यस्य यावाँस्तु विश्वासस्तस्य सिद्धिस्तु तावती ॥४२॥
अथ ब्रह्मा जगन्नाथं प्रार्थयामास गद्गदः ।  
भगवन् इन्द्रद्युम्नस्य सहस्राणि तु जन्मनाम् ॥४३॥
तव भक्तिं कुर्वतोऽत्र व्यतीतानि पुरा पुरा ।  
अद्य जन्मनि भक्तेश्च फलं प्राप्तस्तवेच्छया ॥४४॥
भक्तियोगेन राजा त्वां समर्चयितुमिच्छति ।  
उपदेशं प्रदेह्येनं व्रतोत्सवान् समादिश ॥८५॥
इत्यर्थितो ब्रह्मणाऽऽह काष्ठमूर्तिर्हसन् हरिः ।  
इन्द्रद्युम्न प्रसन्नोऽस्मि तव भक्त्याऽतिभावया ॥४६॥
वरं ददामि ते भूप मयि भक्तिः स्थिराऽस्तु ते ।  
उत्सृज्य वित्तकोटीस्तु यन्ममाऽऽयतनं कृतम् ॥४७॥
भङ्गेऽप्येतस्य राजेन्द्र नैतत् त्यक्ष्ये कदाचन ।  
अनेन दारुवपुषा स्थास्याम्यत्र परार्धकम् ॥४८॥
द्वितीयं पद्मयोनेस्तद् यावत्परिसमाप्यते ।  
अथ न्यग्रोधोत्तरस्थकूपस्य ये जलेन माम् ॥४९॥
रामं भद्रां स्नापयेयुस्ते मल्लोकमवाप्नुयुः ।  
स्नानस्थितं तु मां पश्येत् स यायात् परमं पदम् ॥1.588.५ ०॥
चतुर्दश्यां स्वर्णकुम्भैरुद्धरेयुर्द्विजा जलम् ।  
ज्येष्ठ्यां प्रातर्मञ्चके मां रामं भद्रां तु मण्डपे ॥५१॥
ऐशानीस्थे स्थापयित्वा स्नापयित्वा पुनर्नयेत् ।  
दक्षिणाभिमुखं यान्तं सम्पश्येन्मां स मुच्यते ॥५२॥
ततः पञ्चदशाहानि स्थापयित्वा तु मां नृप ।  
विरूपमभिरूपं वा न पश्येत्तु कदाचन ॥५३॥
ज्येष्ठस्नानमिदं दत्वा कृत्वा मुच्यैेत बन्धनात् ।  
अथ माघस्य पञ्चम्यामष्टम्यां चैत्रशुक्लके ॥५४॥
गुण्डिचयात्रां कुर्याच्च मोक्षदा सुखदा हि सा ।  
आषाढस्य द्वितीया पुष्यर्क्षयुताऽपि मोक्षदा ॥५५॥
ऋक्षाभावे तिथौ यात्रोत्सवः कार्योः मम नृप ।  
तस्यां रथे समारोप्य रामं मां भद्रिकां तथा ॥५६ ॥
गुण्डिचामण्डपं नाम यत्राऽहमजनं स्थलम् ।  
अश्वमेधसहस्रस्य वेदी यत्र त्वया कृता ॥५७॥
तत्र यात्रा प्रकर्तव्या मम स्थाने धरागते ।  
दिनानि नव यास्यामि तडागं चेन्द्रद्युम्नकम् ॥५८॥
ततः परं मम देवालयं यास्यामि वै पुनः ।  
तदा द्रष्टुः प्रतिपदं त्वश्वमेधफलं भवेत्॥५९॥
ममोत्थानं मम स्वापं मत्पार्श्वपरिवर्तनम् ।  
मार्गप्रावरणं चापि पुष्यस्नानमहोत्सवम् ॥1.588.६ ०॥
फाल्गुन्यां क्रीडनं कुर्याद् दोलायां सुमहोत्सवम् ।  
चैत्रे सितत्रयोदश्यां कुर्यात् कर्मप्रपूरणम् ॥६ १ ॥
चैत्रे शुक्लचतुर्दश्यां दमनैर्मे प्रपूजनम् ।  
वैशाखशुक्लतृतीये लेपयेच्चन्दनैश्च माम् ॥६२॥
इत्युत्सवाः प्रकर्तव्यास्त्वयेन्द्रद्युम्न सर्वदा ।  
भुक्तिमुक्तिप्रदा मे ते प्रसादसन्मुखा यतः ॥६३॥
ब्रह्मन् सत्यं याहि देवाः स्वर्गं यान्तु नृपोऽत्र च ।  
तिष्ठतु चात्र स्थास्येऽहं ब्रह्मायुःपूर्णिमावधिम् ॥६४॥
इत्युक्ताः प्रययुः सर्वे कृष्णो मूर्तिर्बभूव ह ।  
ब्रह्मा सत्यं ययौ पश्चाद् राजा चकार चोत्सवान् ॥६५॥
शृणु लक्ष्मि कथयामि ज्येष्ठस्नानं शुभावहम् ।  
ज्येष्ठशुक्लदशम्यां च व्रतं सङ्कल्प्य वाग्यतः ॥६६॥
एकादशे प्रगे यायान्मार्कण्डेयाऽवटं ततः ।  
आचम्य शङ्करं नत्वा स्नात्वा वृषणयोर्वृषम् ॥६७॥
स्पृष्ट्वाऽङ्गुष्ठेन लिङ्गं च मुष्टिना शक्तिमित्यपि ।  
पूजयित्वा ततो यायान्नारायणमनामयम् ॥६८॥
न्यग्रोधं प्रणमेत् कुर्यात् प्रदक्षिणं नमेत्ततः ।  
गरुडं प्रणमेच्चाथ प्रविशेत् कृष्णमन्दिरम् ॥६९॥
तं त्रिःप्रदक्षिणं कृत्वाऽर्चयेत् कुर्याच्च दर्शनम् ।  
उपदाः सम्प्रदायैवोग्रसेनमनुज्ञाप्य च ॥1.588.७० ॥
स्वर्गद्वारस्य मार्गेण यायात् स्नातुं समुद्रकम् ।  
आचम्य प्राङ्मुखो लिखेन्मण्डलं न्यासमाचरेत् ॥७१ ॥
प्राणायामत्रयं कृत्वा बघ्नीयात्कवचं दृढम् ।  
'पूर्वे मां पातु गोविन्दो वारिजाक्षस्तु दक्षिणे ॥७२॥
प्रद्युम्नः पश्चिमे पातु हृषीकेशस्तथोत्तरे ।  
आग्नेय्यां नरसिंहश्च नैर्ऋत्यां मधुसूदनः ॥७३ ॥
वायव्यां श्रीधरः पातु ऐशान्यां च गदाधरः ।  
ऊर्ध्वं त्रिविक्रमः पातु त्वधो वाराहरूपधृक् ॥७४॥
सर्वत्र पातु मां स्वामी मनः कृष्णो नरायणः ।  
चित्तं पातु गरुडस्थो बुद्ध्यहं तु जनार्दनः ॥७५॥
इन्द्रियाणि सदा पातु श्रीमान् पतिः प्रभापतिः ।  
इति वर्म धारयित्वा षोडशाद्युपचारकैः ॥७६ ॥
मण्डले पूजयेत्तत्र श्रीस्वामिपुरुषोत्तमम् ।  
अन्तःशुद्ध्यर्थमाचामेद् बाह्ये दर्भजलं क्षिपेत् ॥७७॥
समुद्रे च त्रिःस्नायाच्च सर्वपापक्षयो भवेत् ।  
तिलकं बिन्दुकं कुर्याद् वस्त्रे धृत्वाऽर्चयेद्धरिम् ॥७८॥
मण्डले श्रीधरायुक्तमावाहयेद् बृसीं ददेत् ।  
पाद्यमर्घ्यमाचमनं मधुपर्कं तथाऽऽप्लवम् ॥७९॥
वस्त्रं यज्ञोपवीतं भूषणं गन्धानुलेपनम् ।  
पुष्पमालां धूपनं च दीपं मिष्टान्नपानकम् ॥1.588.८० ॥
ताम्बूलं चारार्त्रिकं प्रदक्षिणं स्तवनादिकम् ।  
क्षमाऽपराधनं विसर्जनं कुर्यात् क्रमार्चनम् ॥८१ ॥
ध्यानं दानं तपो जाप्यं श्राद्धं च सुरपूजनम् ।  
सिन्धुराजे कृतं सर्वं कोटिकोटिगुणं भवेत् ॥८२॥
अब्धिं च मन्दिरं नत्वा यायादिन्द्रद्युतेः सरः ।  
नरसिंहमनुप्रार्थ्य तत्र स्नायाद् यथाविधि ॥८३॥
पश्चिमाभिमुखं ततो यायान्नृसिंहमर्चयेत् ।  
समुद्रे स्नपनं कृत्वा प्रपश्येत् पुरुषोत्तमम् ॥८४॥
एवं कुर्यात् पञ्चतीर्थी ध्रुवं मोक्षमवाप्नुयात् ।  
ज्येष्ठशुक्लपूर्णिमायां ज्येष्ठागश्च शशी गुरुः ॥८५॥
तदा तीर्थानि गच्छन्ति क्षेत्रं श्रीपुरुषोत्तमम् ।  
ज्येष्ठपञ्चकसञ्ज्ञं च व्रतमुद्यापनं चरेत् ॥८६॥
कृष्णं बलं नृसिंहं च भद्रां चक्रं प्रपूजयेत् ।  
नीलमाधवं गरुडं पूजयेत् पुरुषोत्तमम् ॥८७॥
स्वर्णकलशे दशमीदिनेऽर्चयेत्तु माधवम् ।  
नारायणं त्वेकादश्यां द्वादश्यां यज्ञसूकरम् ॥८८॥
त्रयोदश्यां च प्रद्युम्नं चतुर्दश्यां तु नृहरिम् ।  
पूर्णिमायां सर्वदेवान् पूजयित्वा विधानतः ॥८९॥
नित्यं वा पूर्णिमायां वा नैवेद्यं पायसं ददेत्॥
मिष्टान्नानि सुपेयानि फलाद्यानि समर्पयेत् ॥1.588.९० ॥
होमं चाष्टोत्तरशतं हुनेत् साधून् प्रभोजयेत् ।  
गवां दानानि कुर्याच्च यथेष्टफलभाग्भवेत् ॥९१ ॥
एवं यात्रादिकरणान्मोक्षमवाप्नुयाद् ध्रुवम् ।  
पठनाच्छ्रवणाल्लक्ष्मि तद्यात्राफलभाग् भवेत् ॥९२॥
इतिश्रीलक्ष्मीनारायणीयसंहितायां प्रथमे कृतयुगसन्ताने ब्रह्मण आगमनं, जगन्नाथादिप्राणप्रतिष्ठा, स्वमूर्तौ अवताराणां दर्शनम्, उत्सवाः, रथयात्रा, रथयात्राफलानि, पञ्चतीर्थी, तद्विधिरित्यादिनिरूपणनामाऽष्टाशीत्यधिकपञ्चशततमोऽध्यायः ॥५८८॥
    
