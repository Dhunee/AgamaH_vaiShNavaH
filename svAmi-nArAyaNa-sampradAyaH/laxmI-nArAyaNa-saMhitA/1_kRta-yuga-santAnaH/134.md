+++
title = "१३४"

+++
श्रीनारायण उवाच-  
कश्यपस्य च तौ पुत्रौ जातमात्रौ महाबलौ ।  
हिरण्यसमवर्णाभौ महावीर्यबलोद्धतौ ॥१ ॥
हिरण्यकशिपुर्ज्येष्ठो हिरण्याक्षोऽनुजः स च ।  
अप्रमाणशरीरोऽभूत् भ्रूस्तस्य पर्वतीसमा ॥२ ॥
स वै महाजले याति याति पवनमण्डले ।  
गमने चान्तरीक्षे च दिवि याति पुनःपुनः ॥३ ॥
ग्रहवद् भ्रमति व्योम्नि पाताले याति शेषवत् ।  
प्रयाति पक्षिवत् मेरौ चाकाशे वैनतेयवत् ॥४ ॥
अष्टावरणपारं वै याति कृष्णविमानवत् ।  
महाकायो हिरण्याक्षो नो गणयति कञ्चन ॥५ ॥
यथेच्छति तथा देहे वर्धयति क्षितिश्रवत् ।  
यदा यदा विहारार्थे याति लोकान्तरे तदा ॥६ ॥
चिन्तां करोति सः स्वीयजन्मगृहस्य तत्र वै ।  
यदि कश्चिद्धरेन्मे वै गृहं स्वर्णमयं तदा ॥७ ॥
निराधारो भविष्यामि विचार्याऽऽवर्तते पुनः ।  
हिरण्याक्षेण सौधः स्वः कारितो विश्वकर्मणा ॥८ ॥
मेरोर्नितम्बभूमौ ३ चान्तरीक्षे समस्तरे ।  
पृथ्व्या ऊर्ध्व सहस्रं वै योजनानां समान्तरे ॥९ ॥
योजनदशसाहस्रं परिणाहो गृहस्य वै ।  
उच्छ्रायश्च सहस्रं वै योजनानां कृतस्तथा \]। 1.134.१० ॥
यावदिन्द्रस्य सूर्यस्य सोमस्य वरुणस्य च ।  
बृहस्पतेर्वेधसश्च स्मृद्धयोऽस्याऽभवँश्च ताः ॥११ ॥
नूतन मनसो भाव्यं सौम्यं वा सुन्दरं हि यत् ।  
दृष्टिपथं चास्य यायाद्भवेत् तन्महतामपि ॥१२॥
प्रसह्य तत्समानीय गृहे भुङ्क्ते ह्यकण्टकः ।  
एवं स्मृद्ध गृहं तस्य मेरावासीत्स्वरन्यदुत् ॥१३॥
एवं स्मृद्धं गृहं त्यक्त्वा याति विहारभूमिषु ।  
तदा चिन्तां करोत्येव द्रोग्धुर्वै परतो भयम् ॥१४॥
अतः स एकदा सम्यग्ववृधे मेरुवन्महान् ।  
उद्धाट्य बाहुसाहस्रे चोत्पाट्य च महीमिमाम् ॥१५॥
सान्तर्द्वीपां सशैलां च मेरोः सौधं वियुज्य च ।  
मेरोर्दूरमुभौ नीत्वा प्रविवेश महाजलम् ॥१६ ॥
हाहाकारो महानासीत्पृथ्वीनाशे त्रयोदश ।  
लोकाश्चात्राऽवशिष्यन्तेऽन्येषां नाशोऽपि वै भवेत् ॥१७॥
प्राणिसमाश्रिता सर्वा पृथ्वी नीता सपर्वता ।  
सवनकानना सर्वा महादैत्येन सन्धृता ॥१८॥
कराऽऽमलकवन्नीता प्रापिताऽधो महाजलम् ।  
ततो देवगणाः सर्वे चुक्रुशुर्भयपीडिताः ॥१९॥
शरणं प्रययुर्देवं नारायणहरिप्रभुम् ।  
दुग्धाब्धितीरमासाद्य तुष्टुवुर्बहुविस्तरम् ॥1.134.२० ॥
रक्ष त्राहि हरे पाहि प्रोच्य पेतुः पदोर्भुवि ।  
रक्ष त्राहि हरे पाहि प्रोच्य पेतु पदार्हिकैः ॥२१ ॥
श्रुत्वा नारायणो देवः समागच्छत्पतत्त्रिणा ।  
सर्वान् विश्वासयामास ज्ञातवानद्भुतं महत् ॥२२॥
शङ्खचक्रगदाधारी विश्वरूपी जनार्दनः ।  
वाराहरूपमास्थाय संस्थितो देवसंयुतः ।  
अनादिमध्यान्तवपुर्महादंष्ट्रो महाभुजः ॥२ ३ ॥
हाहाकारं महाशब्दं कुर्वन्रोमाणि धूनयन् ।  
विश्वतः पाणिपाच्चक्षुःसर्वयज्ञमयो हरिः ।  
कृष्णवर्णो मेघनीलो बभूव मेरुसन्निभः ॥२४ ॥
मुखं वाराहरूपं वै देहो नारायणात्मकः ।  
शङ्खचक्रगदाखड्गशक्तिचर्मादिधृक्प्रभुः ।  
जगाम तरसा व्योम्नाऽधोऽधो यन्महाजलम् ॥२५ ॥
तस्य गतौ गतो भ्रान्तश्चक्रितोऽभून्महाऽनिलः ।  
तदाधारा गृहाश्चापि कृष्यन्ते स्माऽस्य पृष्ठतः ॥२६ ॥
महाजलं यदा देवः प्रविष्टश्च तदाऽसुरः ।  
भयेन तरसा व्याप्तोऽप्यभूद् युद्धाय तत्परः ॥२७ ॥
पृथ्वीं कुक्षौ तदाऽऽस्थाप्य हिरण्याक्षो महासुरः ।  
मेरुवज्जगृहे देहं गदां शैत्याचलोपमाम् ॥२८ ॥
भ्रामयित्वा महादैत्यो युयोध जगदीश्वरम् ।  
गदायुद्धं शतवर्षं बहुजातं विनाशकम् ॥२९ ॥
तदा वाराहरूपोऽसौ हरिर्मेरुसमोऽभवत् ।  
दंष्ट्रो च वर्धिता दीर्घा वज्रातिवज्रनिष्ठुरा ॥1.134.३० ॥
पञ्चहिमालयस्थूला दशहिमाद्रिदीर्घिका ।  
दंष्ट्राग्रं तु महातीक्ष्णं शतगव्यूतिमानवत् ॥३१ ॥
बलं वैराजदेहस्य प्राविर्भाव्य तदा हरिः ।  
दंष्ट्रया तं महादैत्यं पफाड परमेश्वरः ॥३२ ॥
मरणेऽकारि दैत्येन महारावो भयानकः ।  
त्रासकृद्बाह्यसृष्टीनां वैराजेश्वरवासिनाम् ॥३३ ॥
देवानामाह्लादकृच्च दैत्यादीनां भयङ्करः ।  
अव्याप्नोत्सर्वसृष्ट्यादावुत्सवोऽभूत् स्थले स्थले ॥२४ ॥
सञ्चूर्णितमहागात्रो ममार दितिजोऽधमः ।  
पतितां धरणीं दृष्ट्वा स्वर्णसौधं च तत्र वै ॥३५ ॥
दंष्ट्रयोद्धृत्य देवेशो ह्याजगाम भुवस्तलम् ।  
मेरौ यथाऽभवल्लग्ना तथा पृथ्वीं सुयुज्य च ॥३६ ॥
तथैव दृश्यरूपोऽसौ जगाम वै स्वकं गृहम् ।  
तत्र क्षीरनिधेस्तीरे क्रोडरूपं महाहरिम् ॥३७ ॥
दृष्ट्वा वै देवता भक्तिनम्रास्तुष्टुवुरादरात् ।  
नमो महावराहाय सुयज्ञमूर्तये नमः ॥३८ ॥
नमो मेरुस्वरूपाय दैत्यघ्नाय नमोनमः ।  
नमो महासुदंष्ट्राय धरणीधारिणे नमः ॥३९ ॥
समग्रवेदवेदाङ्गमूर्तये ते नमोनमः ।  
नमः सहस्रहस्ताय नमो विश्वस्वरूपिणे ॥1.134.४० ॥
सर्गस्थितिस्वरूपाय नमः कालस्वरूपिणे ।  
नूत्नरूपधृते ते च सर्वत्राऽत्रे नमोनमः ॥४१ ॥
श्रीभूलीलारमालक्ष्मीकम्भरापतये नमः ।  
नमः शान्तस्वरूपाय सर्वान्तर्यामिणे नमः ॥४२॥
इति स्तुत्वा तया देवैर्मुनिभिः ऋषिभिर्भुवा ।  
वाराहस्य हरेः पूजा कृतास्रक्चन्दनादिभिः ॥४३॥
समर्च्यमानस्तैर्देवैस्तेषामिष्टं वरं ददौ ।  
यदा यदा च देवानामृषीणां मत्कलात्मनाम् ॥४४॥
आपदायात्तदा रक्षां करिष्ये स्मारितो यदा ।  
इत्यभिधाय गन्धर्वैरप्सरोभिर्महर्षिभिः ॥४५॥
गीयमानस्स्तूमानस्तत्रैवान्तरधीयत ।  
एवं क्रोडावताराश्च कल्पे कल्पे तदन्तरे ॥४६ ॥
भवन्ति मे जलयोगे महाकार्ये ह्युपस्थिते ।  
एतत्ते सर्वमाख्यातं वाराहं वैभवादिकम् ॥४७॥
हिरण्याक्षाद्बलिनोऽपि हिरण्यकशिपोर्वधे ।  
नारसिंहं धृतं रूपं वक्ष्ये लक्ष्मि! शृणु प्रिये ॥४८॥
इति श्रीलक्ष्मीनारायणीयसंहितायां प्रथमे कृतयुगसन्ताने स्ववैमानिकप्रासादेन सह पृथ्वीं नीतवतो हिरण्याक्षस्य वाराहरूपेण महाजले कृतसंहारादिवर्णननामा चतुस्त्रिंशदधिकशततमोऽध्यायः ॥१३४ ॥
    
