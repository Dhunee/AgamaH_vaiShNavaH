+++
title = "५०७"

+++
श्रीनारायण उवाच-  
शृणु लक्ष्मि! सा च शक्तिर्धारानाम्नी कुमारिका ।  
ब्राह्मणस्याऽभवत्पुत्री देवशर्मण ईश्वरी ॥१ ॥
कन्यारूपा तपस्तेपेऽरुन्धतीमित्रतां गता ।  
अरुन्धत्याश्रमे वासं ततश्चकार शोभना ॥२ ॥
एकदाऽरुन्धती प्राह सरस्वत्यास्तटे शुभम् ।  
ममाश्रमपदं रम्यं तत्र तिष्ठ मया सह ॥३ ॥
ततः सा कन्यका धारा तया सार्धं ययौ ततः ।  
शक्तिरूपा स्थिता देवी सरस्वत्यास्तटे शुभा ॥४ ॥
दिव्या ब्रह्मस्वरूपा च वसिष्ठोऽपि महामुनिः ।  
हाटकेश्वरजं क्षेत्रं त्यक्त्वा सरस्वतीतटे ॥५ ॥
स्वाश्रमं प्रययौ तत्र तपस्तेपे सुखावहम् ।  
विश्वामित्रेण विज्ञातं शक्तिर्मे तत्र सङ्गता ॥६ ॥
वशिष्ठस्य गृहे चास्ते तापसी ब्रह्मपुत्रिका ।  
वसिष्ठोऽपि सरस्वत्यास्तटे चास्ते निजाश्रमे ॥७ ॥
ज्ञात्वा चुकोप चात्यर्थं शशाप च सरस्वतीम् ।  
भव रक्तजला यत्र वसिष्ठो न वसेत् क्वचित् ॥८ ॥
आथर्वणेन मन्त्रेण विश्वामित्राभिचारतः ।  
सरस्वती तदा तूर्णं जाता रक्तजला यतः ॥९ ॥
अपेयं तज्जलं जातं दैवानां कर्मवर्जितम् ।  
भूतप्रेतपिशाचानां पेयं ज्ञात्वा विहाय तत् ॥1.507.१० ॥
तत्तीरस्था ययुर्दूरं वसिष्ठः पुष्करं ययौ ।  
धारा शक्तिर्देवता च वासं चकार सर्वदा ॥१ १॥
सरस्वत्या वसिष्ठश्चाऽऽवेदितो जलशुद्धये ।  
रक्तताया लयार्थं च पुष्करेऽर्बुदपर्वते ॥१२॥
वसिष्ठः प्राह रक्तस्य शुद्ध्यर्थं तव सर्वथा ।  
यतिष्ये गच्छ देवेशि सर्वं ते सुखदं यथा ॥१३ ॥
वसिष्ठो योगमास्थाय चावतीर्य धरातले ।  
प्लक्षवृक्षस्य मूले वै सरस्वत्या जलान्विते ॥१४॥
कृत्वा समाधिं नेत्राभ्यां लोकयामास चान्तरे ।  
तावत्पृथ्वीतलाच्छुद्धं जलं परमपावनम् ॥१५ ॥
प्रवाहरूपं सम्भूतं सरस्वत्यां युयोज तत् ।  
तज्जलं सर्वथा पूर्णं सरस्वत्यां बभूव ह ॥१६ ॥
निष्कास्य सलिलं रक्तं वेगेन च बहिर्बहिः ।  
शुद्धं जलं सरस्वत्यास्तन्मूलात्सर्वदाऽस्ति हि ॥१७॥
शुद्धवार्योघबलतो रक्तं निःसारितं जलम् ।  
प्रवाहं च द्वितीयं तत् कृत्वा यातं स्थलान्तरम् ॥१८॥
उद्वेलं सम्भ्रमद्गच्छद्यातं निम्नस्थलीं प्रति ।  
सा तु साभ्रमतीनाम्नी नदी जाता तदुत्थिता ॥१ ९॥
अथैकदा ऋषिर्याज्ञवल्क्यः साभ्रमतीतटे ।  
तीर्थयात्राप्रसङ्गेन निर्ययौ भगिनीयुतः ॥1.507.२०॥
कंसारिकाऽभिधा सा च बाल्याद्वै ब्रह्मचारिणी ।  
तापसी संयमप्राप्ता ज्ञानानन्दमयी सती ॥२ १॥
याज्ञवल्क्यस्य भागिनी वैष्णवी चार्तववृषा ।  
ऋतुधर्मं समापन्ना यात्रायां तेन हेतुना ॥२२॥
याज्ञवल्क्यः स्थितिं चक्रे सप्ताहं सरितस्तटे ।  
वृक्षोऽधःपर्णशालायां भगिनी त्वपरोटजे ॥२३ ॥
याज्ञवल्क्यस्य दैवाद्धि स्वप्नदोषो बभूव ह ।  
रेतोयुक्तं परिधानं समुत्तार्य बहिःस्थले ॥२४॥
स्थापयित्वा पुना रात्रौ सुप्तो निद्रां जगाम ह ।  
अथ कंसारिका मूत्रशौचार्थं तु क्षणान्तरे ॥२९॥
ऊटजाद्बहिरायाता ददर्श पतिताऽम्बरम् ।  
मूत्रशौचं विधायैवाऽम्बरं सङ्गृह्य चोटजे ॥२६ ॥
सुष्वाप शयने साध्वी चोत्ताना च ततः पुनः ।  
क्लिन्नयोन्यन्तरं भागं प्रवेशिताऽम्बरेण सा ॥२७॥
सवीर्यकाऽज्ञानवती मार्जयामास वै मुहुः ।  
वस्त्ररेतसो योगेन योनिः क्लिन्ना विशेषतः ॥२८ ॥
पुनस्तेनैव वस्त्रेण मार्जयामास वै मुहुः ।  
स्वयोनेस्तु मलं मत्वा मार्जयामास चान्तरम् ॥२९॥
एवं त्वमोघरेतस्तद् भगमध्येऽन्वसञ्चरत् ।  
रजसा मिश्रितं गर्भरूपं बभूव तत्तदा ॥1.507.३० ॥
अथ प्रातः समुत्थाय याज्ञवल्क्योऽम्बरं निजम् ।  
अन्वेषयामास बहिः प्राप्तं नैवाऽम्बरं यतः ॥३१ ॥
पप्रच्छ भगिनीं धौत्रं ज्ञातं प्राप्तं नु वा त्वया ।  
सा प्राहाऽत्र मया भ्रातः रक्षितं शयने मम ॥३२॥
भ्राता प्राह मया तेन स्नातव्यं देहि मे स्वसः ।  
स्वसा प्राह नयिष्येऽहं क्षालनार्थं नदीतटम् ॥३ ३ ॥
याहि त्वं चाम्बरं नीत्वा चायाम्येव क्षणान्तरे ।  
इत्युक्तः स ययौ नद्यां सापि शङ्कितमानसा ॥३४॥
ददर्श धौत्रं विस्तार्य शेषं धातुं तदन्तरे ।  
शुष्कायमानं संवीक्ष्य जातशङ्का बभूव ह ॥३५॥
चिन्तयामास सततं मया योन्यन्तरे मुहुः ।  
क्लिन्नभावस्य नाशार्थं वस्त्रं प्रवेशितं तदा ॥३६ ॥
योनिर्विशेषतः क्लिन्ना सम्बभूव पुनः पुनः ।  
रजो मे निःसृतं चापि धातुयोगेन वै ध्रुवम् ॥३७॥
इदानीं ज्ञातमेवैतत्कारणं गोप्यमेव तत् ।  
यदि गर्भो भवेन्मेऽत्र दैवं हि बलवत्तरम् ॥३८॥
इतिज्ञात्वा संविचार्य शोकं चकार भामिनी ।  
गोपयामास मासान्तं ततः प्राह सहोदरम् ॥३९ ॥
मया कार्यं व्रतं भ्रातर्गन्तव्यं च निजाश्रमम् ।  
मिथिलाविषये यत्र व्रतं वै पूर्णतां व्रजेत् ॥1.507.४० ॥
इत्युक्त्वा प्रययौ निजं चाश्रमं तद्वने शुभे ।  
गौरीं सम्पूजयामास व्रतेनाऽनशनेन वै ॥४१ ॥
सप्ताहे संव्यतीते तु गौरी साक्षात् समाययौ ।  
कंसारिक्ता जगादेदं गर्भो मे भ्रातृरेतसः ॥४२॥
मन्ये तिष्ठति ह्युदरे दैव तद्बलवत्तरम् ।  
तस्य वृद्धिं मानसीं च कुरु सौभाग्यसुन्दरि ॥४३ ॥
यथा नान्ये च जानीयुस्तथा जन्म समर्पय ।  
गौरी तथाऽस्त्विति प्राह पस्पर्श पाणिनोदरम् ॥४४॥
गर्भः पक्वः क्षणाज्जातो बालः सम्पूर्ण एव च ।  
सुषुवे बालकं गौरीसन्निधौ तत्क्षणात् सती ॥४५॥
नालच्छेदं स्वयं गौरी चकार शुद्धिप्रभृति ।  
कंसारिका व्रतव्याजान्न निःससार वै बहिः ॥४६॥
गौर्युक्तरीतिमाश्रित्य रात्रौ शान्ते वने च सा ।  
वेष्टितं सूक्ष्मवस्त्रेण बालं नीत्वा रविद्युतिम् ॥४७॥
नातिदूरं ययौ श्रेष्ठमश्वत्थं विजनस्थले ।  
तस्याऽधस्ताद्विमुच्याथ वाक्यमेतदुवाच ह ॥४८॥
अश्वत्थ विष्णुरूपोऽसि त्वं देवेषु प्रतिष्ठितः ।  
तस्माद् रक्षस्व मे पुत्रं सर्वतस्त्वं वनस्पते! ॥४९॥
एष ते शरणं प्राप्तो मम पुत्रस्तु बालकः ।  
सलज्जाया निर्दयायास्तस्माद् वृक्ष प्रपोषय ॥1.507.५० ॥
एवमुक्त्वा सुतस्नेहाद् रुरोद चाऽप्रकाशितम् ।  
तावत्तत्राऽऽगता षष्ठीदेवी या मनसाऽभिधा ॥५ १ ॥
बालानां रक्षिका या सम्प्रेषिता शिवयोषिता ।  
प्राहैनां मा रुरोदाऽत्र करिष्ये त्वस्य रक्षणम् ॥५२॥
गच्छ मौनं स्वाश्रमं त्वं दास्ये बालं प्रपोषितम् ।  
तुभ्यं मा खिद साध्वि त्वं सुखं सर्वं भविष्यति ॥५३ ॥
तथापि शङ्कमाना तां राक्षसीं प्ररुरोद सा ।  
तावदाकाशजा वाणी सञ्जाता मेघनिःस्वना ॥५४॥
मा त्वं शोकं कुरुष्वास्य बालकस्य कृते शुभे ।  
एष शापादुतथ्यस्य ज्येष्ठभ्रातुर्बृहस्पतेः ॥५५॥
अवतीर्णो तव कुक्षौ बृहस्पतिः स्वयं गुरुः ।  
एष चाथर्वणं वेदं शतकल्पं सविस्तरम् ॥५६॥
सप्तभेदं च नवधा पञ्च कल्पं करिष्यति ।  
जन्मयोगी पिप्पलस्य रसं सम्भक्षयिष्यति ॥५७॥
अयं वै पिप्पलादेति नाम्ना ख्यातो भविष्यति ।  
एषा षष्ठी महादेवी रक्षां त्वस्य करिष्यति ॥१८॥
इत्युक्ता प्रययौ तत्र यत्र स्वस्याऽऽश्रमः शुभः ।  
अथ सा चिन्तया नित्यं पुत्रप्रगतमानसा ॥५९॥
समयं निर्जनं लब्ध्वा मुहुर्याति सुतं प्रति ।  
रक्षितं हसमानं च पुष्टं दृष्ट्वा मुमोद ह ॥1.507.६० ॥
चुम्बनं स्तन्यपानादि कृत्वा दत्वा प्रयाति वै ।  
अथ वन्यजनैः पुत्रश्चावलोकित एव सः ॥६ १ ॥
ऋष्याश्रमेषु सा वार्ता प्रससार बहुस्थले ।  
दैवपुत्रः पिप्पलादः प्लक्षवृक्षे हि वर्तते ॥६२॥
ऋषिसङ्घास्तु तं द्रष्टुं प्रयान्ति पिप्पलस्थितम् ।  
कश्चिच्चेद् ग्रहीतुं याति बालः प्रयात्यदर्शनम् ॥६३॥
षष्ठीदेवी करोत्येवाऽन्तर्धानं बालकस्य वै ।  
श्रुत्वाऽऽश्चर्यं याज्ञवल्क्यो ययौ तद्दर्शनाय वै ॥६४॥
एकाक्येव च तं दृष्ट्वा स्वानुरूपगुणाश्रयम् ।  
कथं चायं मम रूपं प्राप्तवानित्यचिन्तयत् ॥६५॥
बालः प्राह पितस्तेऽस्तु नमस्कारो मम प्रभो! ।  
जातिस्मरोऽस्ति त्वद्वीर्यादुत्पन्नोऽहं बृहस्पतिः ॥६६॥
कंसारिका च माता मे स्वाप्नवस्त्रस्य योगतः ।  
सुषुवे मां पार्वतीवाक्याच्च पिप्पलवृक्षके ॥६७॥
पोषणार्थं धृतवती षष्ठी रक्षति मां सदा ।  
तावत्कात्यायनी प्राप्ता मैत्रेयी ज्ञानशेवधिः ॥६८॥
सख्यस्त्वन्या वननार्यश्चागतास्तत्र सम्भ्रमाः ।  
कंसारिकाऽपि चायाता बालं द्रष्टुं सुहर्षिता ॥६९॥
सर्वेषां शृण्वतां बालः पिप्पलादो हि योगिराट् ।  
जजाप परमं मन्त्रं पिप्पलस्कन्धमाश्रितः ॥1.507.७०॥
'ओं नमः श्रीकृष्णनारायणाय स्वामिने नमः' ।  
श्रुत्वा कंसारिका पुत्रं प्रार्थयामास मानसे ॥७१ ॥
मम मुक्तिं कुरु पुत्र कृतकृत्या भवामि च ।  
वृथा वै लोकनिन्दायाः श्रवणं मे न यद् भवेत् ॥७२॥
पुत्रः सस्मार च ज्ञात्वा कृष्णनारायणं हरिम् ।  
आययौ श्रीकृष्णनारायणो विमानशोभितः ॥७३॥
कंसारिका सुतं कृत्वा वक्षस्यथ चुचुम्ब च ।  
स्तन्यं ददौ ततस्तेन वर्ष्मणा दिव्यतां गता ॥७४॥
तेनैव दिव्यदेहेन विमानवरमास्थिता ।  
कृष्णनारायणमन्त्रं गृहीत्वा वैष्णवी ततः ॥७५॥
सर्वेषां पश्यतां व्योम्ना गोलोकं प्रजगाम ह ।  
आश्चर्यं परमं दृष्ट्वा याज्ञवल्क्यो महामुनिः ॥७६॥
षष्ठीदेव्या मुखात् सर्वं विदित्वा वृत्तमेव तत् ।  
निश्चिकाय सुतं स्वस्य गोपयामास तद्वृत्तम् ॥७७॥
ययौ नैजाश्रमं पुत्रं दत्त्वाऽऽशीर्वादमुत्तमम् ।  
कस्यचित्त्वथ कालस्य नारदो मुनिसत्तमः ॥७८॥
निर्गतस्तेन मार्गेण दृष्ट्वा सूर्याभबालकम् ।  
पप्रच्छ विस्मयाऽऽविष्ट एकाकी को भवानिह ॥७९॥
क्व ते माता पिता चापि किमर्थं त्विह तिष्ठसि ।  
निवत्स्यसि कथं चात्र सर्वं मे विस्तराद् वद ॥1.507.८०॥
पिप्पलाद उवाचैनं का माता कः पिता मतः ।  
नारदः प्राह गर्भस्य धारिणी जन्मदायिनी ॥८१॥
क्षेत्रं माता मता बीजाधायकस्तु पिता मतः ।  
बालः प्राहाऽज्ञबालस्य भानं क्षेत्रस्य वै कथम् ॥८२॥
बीजस्यापि कथं भानं पित्रोर्भानं तु बान्धवैः ।  
न च मे बान्धवाः सन्ति वृक्षोऽयं मे समाश्रयः ॥८३॥
पिप्पलोऽयं पिता मेऽस्ति षष्ठी मनसा मातृका ।  
इत्येवमात्रं संवेद्मि वद मां को भवानिह ॥८४॥
नारदस्तु तदा प्राह याज्ञवल्क्यस्य रेतसा ।  
कंसारिकायां जातोऽसि पितरौ ते ततो मतौ ॥८५॥
बालः प्राह कथं चात्र तिष्ठामीति वदाऽत्र मे ।  
नारदश्चाह देवानां गुरुस्त्वं वै बृहस्पतिः ॥८६॥
उतथ्यभार्यासंहर्ता उतथ्यशापदोषतः ।  
जातोऽस्यत्र बालरूपः पिप्पलादो महामुनिः ॥८७॥
अथर्ववेदो यश्चैषः शतशाखोऽस्ति मानवे ।  
शतकल्पश्च गूढार्थो राज्ञामध्ययनाय वै ॥८८॥
नवशाखः पञ्चकल्पः प्रसन्नार्थसुखागमः ।  
त्वया सम्यक् परिष्कृतो व्याख्यातः सम्भविष्यति ॥८९॥
तदर्थं तेऽत्र जन्माऽस्ति माता ते मोक्षणं गता ।  
पिता ते याज्ञवल्क्योऽस्ति तत्पार्श्वं त्वमितो व्रज ॥1.507.९०॥
अहं वै नारदश्चाऽस्मि ब्रह्मपुत्रः सुवैष्णवः ।  
गृहाण वैष्णवं मन्त्रं मालां च तुलसीकृताम् ॥९१ ॥
'ओं नमः श्रीकृष्णनारायणाय स्वामिने नमः' ।  
इत्युक्त्वा प्रददौ मन्त्रं मालां चापि ददौ च तम् ॥९२॥
बालः प्राह वने वासः कथं मे दुःखहेतुकः ।  
कथं मातृवियोगो मे वदाऽत्र कारणं मुने ॥९३॥
नारदः प्राह जन्मस्थः शनिस्ते तेन चेदृशीम् ।  
अवस्थां त्वं गतोऽसीति नान्यत् तत्र हि कारणम् ॥९४॥
बालः श्रुत्वा रुषा चोर्ध्वं तं ददर्श शनैश्चरम् ।  
तस्य दृष्टिनिपातेन न्यपतत् तत्क्षणाच्छनिः ॥९५॥
नारदश्च शनिं प्राह मा त्वं वीक्षय बालकम् ।  
हानिं विशेषतस्तेऽयं करिष्यति न संशयः ॥९६॥
बालं प्राह प्रकोपं त्वं संहराऽत्र शनैश्चरे ।  
ग्रहा गावो नरेन्द्राश्च सन्तश्च ब्राह्मणास्तथा ॥९७॥
पूजिताः प्रतिपूज्यन्ते निर्दहन्त्यवमानिताः ।  
शनिना वीक्षितौ स्वस्य पादौ जन्मक्षणे तदा ॥९८॥
दग्धावुभौ ततश्चाऽन्यं भस्मराशिं करोत्ययम् ।  
यदि पश्यति नेत्राभ्यां तादृशो रौद्रनेत्रकः ॥९९॥
पूजनीयो न च बाल! ह्यवमान्यः कदाचन ।  
श्रुत्वैवं पिप्पलादः सः स्तुतिं चक्रे शुभावहाम् ॥1.507.१०० ॥
नमस्ते क्रूरनेत्राय पिङ्गलाय नमोऽस्तु ते ।  
नमस्ते कृष्णवर्णाय भस्मकर्त्रे नमोऽस्तु ते ॥१०१ ॥
नमस्ते रौद्रदेहाय सौरये ते नमोनमः ।  
नमस्ते मन्दवाराय शनैश्चर नमोऽस्तु ते ॥१ ०२॥
श्रुत्वा स्तुतिं शनिः प्राह परितुष्टोऽस्मि सर्वथा ।  
वरं वरय भद्रं ते ममापि भद्रमस्तु च ॥१ ०३॥
पिप्पलादो वरं वव्रे बालानां पीडनं त्वया ।  
अद्यप्रभृति वै क्वापि न कार्यं देहि मे वरम् ॥१ ०४॥
यावदष्टतमं वर्षं बाले ते पीडनं नहि ।  
स्तोतुः पीडा न तेऽप्यस्तु वारे पूजयितुश्च ते ॥१ ०५॥
तथा ते न च पीडाऽस्तु तैलाभ्यङ्गविधायिनः ।  
यस्त्वां लोहमयं कृत्वा तैलमध्ये त्वधोमुखम् ॥१ ०६॥
धारयेत् तेन तैलेन ततः स्नानं समाचरेत् ।  
तस्य पीडा न कर्तव्या देयो लाभो महीभुजे ॥१ ०७॥
सार्धसप्ती तव यस्य स तिलान् लोहसंयुतान् ।  
ददाति तव वारे यस्तस्य कार्यं न पीडनम् ॥१ ०८॥
कृष्णगोदानकर्तुश्च कार्यं न पीडनं त्वया ।  
शमीसमिद्भिर्होमस्य कर्तुस्ते माऽस्तु पीडनम् ॥१ ०९॥
कृष्णपुष्पानुलेपैश्च कृष्णतिलैश्च गुग्गुलैः ।  
कृष्णवस्त्रैश्च ते पूजाकर्तुर्माऽस्तु प्रपीडनम् ॥1.507.११ ०॥
एवमुक्तः शनिस्तेन बाढमुक्त्वा ततः परम् ।  
बालं ह्युवाच गत्यर्थं पुनर्न पतनं यथा ॥१११ ॥
बालः प्राह यथेष्टं त्वं गच्छ सौर्य निजालयम् ।  
इत्युक्तः स ययौ स्वर्गं नारदो बालकेन च ॥११२।  
पूजितश्च ययौ सत्यलोकं ततः स बालकः ।  
षष्ठीदेव्या समानीतो याज्ञवल्क्यस्य सन्निधौ ॥१ १३॥
अर्पितश्चोपनीतश्च याज्ञवल्क्येन बालकः ।  
पिप्पलादश्चमत्कारी योगीन्द्रो वेदविदृषिः ॥१ १४॥
समभवन्महावीर्यो लोककल्याणकारकः ।  
इति ते कथितं लक्ष्मि! वृत्तं पापविनाशनम् ॥१ १५॥
यश्चैतत्पुण्यमाख्यानं पठेद्वा शृणुयाच्च वा ।  
अगम्यागमनं पापं शमं याति न संशयः ॥११६ ॥
उपसर्गभये जाते तस्य चौघः प्रशाम्यति ।  
शनैः शनैरसन्दिग्धं पिप्पलादवचोबलात् ॥१ १७॥
इति श्रीलक्ष्मीनारायणीयसंहितायां प्रथमे कृतयुगसन्ताने साभ्रमत्या उत्पत्तिः, याज्ञवल्क्यस्य भगिन्यां पिप्पलादोत्पत्तिः, बृहस्पतिः पिप्पलादो जातः, शनैश्चरपूजादिचेत्यादिनिरूपणनामा सप्ताधिकपञ्चशततमोऽध्यायः ॥५०७॥
    
