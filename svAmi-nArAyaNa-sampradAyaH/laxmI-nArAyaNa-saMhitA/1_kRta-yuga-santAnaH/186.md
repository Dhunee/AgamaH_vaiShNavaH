+++
title = "१८६"

+++
श्रीनारायण उवाच-  
शृणु लक्ष्मि महादेवो कामं दग्ध्वा स्वमालयम् ।  
कैलासमगमत्पश्चात्पार्वती खिन्नमानसा ॥१ ॥
पितुर्गृहे ततो गत्वा मिलित्वा मातरं स्वयम्।  
पुनर्जातं तदा मेने स्वात्मानं विकला भृशम् ॥२ ॥
निनिन्द च स्वरूपं सा लेभे शर्म न कुत्रचित् ।  
स्वापे पाने क्रमे स्नाने याने विहरणे शिवा ॥३ ॥
गमने च सखीमध्ये न किञ्चित्सुखमाप वै ।  
धिक्स्वरूपं मदीय च तथा जन्म च कर्म च ॥४ ॥
शुशोचाति शिवा नित्यं मुमोह च मुहुर्मुहुः ।  
सुखं न लेभे किञ्चिद्वाऽब्रवीच्छिवशिवेति च ॥५ ॥
अथापि जातनैष्फल्ये महेन्द्रेण तु नारदः ।  
स्मारितो देवकार्यार्थं जगामेन्द्रं तदा च सः ॥६ ॥
प्रेषयामास शैलेन्द्रं नारदं देवराट् तदा ।  
नारदश्चागतः शैलं जग्राह पूजनादिकम् ॥७ ॥
शुश्राव कामदहनं पार्वतीदुःखमित्यपि ।  
श्रुप्वोवाच तदा कालीं नारदो दुःखभञ्जनः ॥८ ॥
शृणु कालि सेवितः सः त्वयेह तपसा विना ।  
विरक्तश्च स ते स्वामी स्मरं दग्ध्वा विसृष्टवान् ॥९ ॥
त्वामतः सुतपोयुत्ता चिरमाराधयेश्वरम् ।  
सोपि तपति सत्यर्थे द्वयोर्योगो भविष्यति ॥1.186.१० ॥
न सिद्ध्यति क्रिया कापि सद्गुरोर्हि कृपां विना ।  
'शिवाय नम इति मन्त्रं ददामि जप सर्वदा ॥११ ॥
श्रवणात् मन्त्रराजस्य शङ्करः सुप्रसीदति ।  
अनेनाराधितः शम्भुः प्रत्यक्षः सम्भविष्यति ॥१२॥
चिन्तयमाना तद्रूपं जप मन्त्रं तपः कुरु ।  
तपस्येव फलं सर्वैः प्राप्यते नान्यथा क्वचित् ॥१३ ॥
एवमाज्ञाप्य देवर्षिर्निर्जगाम स्थलान्तरम् ।  
सती सख्यौ समादाय जयां च विजयां तथा ॥१४॥
अप्रच्छयत् सखीभ्यां सा मातरं पितरं तदा ।  
हिमाद्रे! तव पुत्रीयं देहस्य च कुलस्य च ॥१५ ॥
तपःसाध्यं हरं प्राप्य साफल्यं कर्तुमिच्छति ।  
देवाऽऽज्ञा गिरिजा गत्वा वनं करोतु सत्तपः ॥१६ ॥
शैलः प्राह रोचते मे मेनाया रोचतां पुनः ।  
गत्वाऽथ मेनकां नत्वोचतुर्देवि! नमोऽस्तु ते ॥१७॥
शिवार्थं तप्तकामेयं प्राप्ताऽनुज्ञा पितुस्ततः ।  
त्वदाज्ञा यदि लभ्येत मातस्ते परिपृच्छति ॥१ ८॥
नाङ्गीचकार मेना सा किं त्वभूत् खिन्नमानसा ।  
ततः प्राह करौ बध्वा पार्वती स्वीयमातरम् ॥१९ ॥
दुर्भगेन शरीरेण को लाभो मे पतिं विना ।  
कथं लभ्येत शम्भुः सः सुखदो मे पतिः सदा ॥1.186.२०॥
तपोभिः प्राप्यतेऽभीष्टं नाऽसाध्यं तु तपस्यतः ।  
दुर्भगत्वं वृथा लोको वहते सति साधने ॥२१ ॥
मातस्तप्तुं गमिष्यामि प्रातः प्राप्तुं महेश्वरम् ।  
अनुजानीहि मां गन्तुं तपसेऽद्य तपोवनम् ॥२२॥
मेना प्राह शिवे पूर्वतपसाऽऽप्तवती च किम् ।  
प्रत्युत दुःखिता भूत्वा लब्धं जन्मात्र मद्गृहे ॥२३॥
तपश्चर गृहेऽद्य त्वं न बहिर्गच्छ पार्वति! ।  
सर्वे देवाश्च तीर्थानि वसन्त्यस्मद्गृहे सदा ॥२४॥
कर्तव्यो न हठः पुत्रि गन्तव्यं न बहिः क्वचित् ।  
शरीरं कोमलं तेऽस्ति तपस्तु कठिनं महत् ॥२५॥
मा गन्तव्यं मम पुत्रि स्त्रीणां तदुचितं नहि ।  
इति मात्रा निषिद्धा सा उमानाम्नाऽभवत्ततः ॥२६॥
साधयामि पतिं शम्भुं पातयामि तु वर्ष्म वा ।  
देह्याज्ञां तपसे मह्यं नो चेन्नास्तीह पार्वती ॥२७॥
इत्याग्रहं परं दृष्ट्वा निदेशं सा ददौ ततः ।  
मातरं पितरं नत्वा सखीभ्यां सह निर्ययौ ॥२८॥
हित्वा भोग्यानि सर्वाणि वस्त्राणि विविधानि च ।  
धृत्वा च वल्कलान्याशु मौञ्जी बध्वा च मेखलाम् ॥२९॥
हित्वा हारं तथा चर्म धृत्वा मृगस्य शोभनम् ।  
शैलजा प्रययौ प्रस्थं गङ्गावतरणं प्रति ॥1.186.३ ० ॥
यत्र स्थित्वा पुरा शम्भुः सत्यर्थे तप्तवाँस्तपः ।  
हरशून्यं च तं प्रस्थं विलोक्य हिमभूभृतः ॥३ १॥
हा हरेति क्षणं तत्र स्मृत्वाऽभूत् शोकसम्प्लुता ।  
गौरीशिखरमेवैतत् शिखरं ख्यातिमाप्तवत् ॥३२॥
पुण्यं गङ्गावतरणं नानाधातुविभूषितम् ।  
दिव्यपुष्पलताव्याप्तं द्विरेफस्वनितद्रुमम् ॥३३॥
शीतनिर्झरणं दिव्यं पशुपक्षिसमाश्रितम् ।  
जलजस्थलजाब्जैस्तत् प्रफुल्लितैः सुगन्धितम् ॥३४॥
गभीरकन्दरागर्भं दिव्यवासाऽऽलयान्वितम् ।  
कल्पद्रुमलतावल्लीतृणशाखिहरित्प्रभम् ॥३५॥
सर्वर्तुपुष्पकलिकाफलकिञ्जल्कसमृद्धम् ।  
नियमायाऽभवत् तत्र दीक्षिता पार्वती सती ॥३६॥
तया श्रेष्ठा द्रुमास्तत्राऽऽरोपिता वर्धिता जलैः ।  
भुवं संस्कृत्य वेदीं च स्वयं निर्माय पार्वती ॥३७॥
त्रिःस्नाता प्रारभत् शुष्कपत्राहारा महत्तपः ।  
निगृह्य मनसा सर्वाणीन्द्रियाणि सहाऽऽन्तरे ॥३८॥
संस्थिता वृत्तिमाकृष्य स्वात्मन्येव शिवात्मनि ।  
ग्रीष्मे च परितो वह्निं प्रज्वलन्तं दिवानिशम् ॥३९॥
कृत्वा तस्थौ च तन्मध्ये पञ्चाग्निमतपत्तपः ।  
पञ्चाक्षरं सदा मन्त्रं जपमानाऽन्तरे हरम् ॥1.186.४० ॥
वर्षासु वृष्टिधारायां शिलासु सुस्थिरासना ।  
शीते शश्वज्जलमध्ये तस्थौ शिवाग्नितत्परा ॥४१॥
झञ्झावातातितापेषु नीहारेषु निशासु च ।  
दध्यौ तपः प्रकुर्वाणा शिवं भाविपतिं हृदि ॥४२।  
प्रथमं फलभोगेन द्वितीयं पर्णभोजनैः ।  
तृतीयं चैकपर्णेन सहस्रं यापितं तया ॥४३॥
ततः पर्णान्यपि त्यक्त्वा अपर्णा तपसि स्थिता ।  
एकपादस्थिता वाय्वाहारा संस्मृत्य शङ्करम् ॥४४॥
त्रीणि वर्षसहस्राणि जग्मुः काल्यास्तपोवने ।  
षष्टिवर्षसहस्राणि यत्र तेपे तपो हरः ॥४५॥
दुःखं च त्रिविधं सत्या गणितं नाऽगतं गतम् ।  
हरस्थले क्षणं स्थित्वा चिन्तयामास सा सती ॥४६॥
नियमस्था महादेव कि मां जानासि नाऽघुना ।  
यदि सर्वस्वानुरक्ता तर्हि प्रसीद मे पते! ॥४७॥
यदि भक्त्या कृतो मन्त्रस्तर्हि प्रसीद मे पते ।  
यदि तवाऽस्मि जानासि तर्हि प्रसीद मे पते ॥४८॥
यदि ग्राह्यास्मि ते नाथ तर्हि प्रसीद् मे पते ।  
प्रत्यहं चेति सम्प्रार्थ्य तिष्ठति तपसे सती ॥४९॥
पार्वतीतपसस्तत्र प्रभावेण निसर्गजाः ।  
विरोधिनः प्राणिनोऽपि नाऽबाधन्त परस्परम् ॥1.186.५०॥
वृक्षाश्च सकलास्तत्र तृणानि शाद्वलानि च ।  
पुष्पाणि च विचित्राणि पत्राणि कोमलानि च ॥५१॥
सदाऽजायन्त इत्येवं वनं कैलाससन्निभम् ।  
जातं तस्यास्तपोयोगात् सिद्धिरूपं सदाऽभवत् ॥५२॥
एवं तपन्त्यां पार्वत्यां वर्षपञ्चसहस्रकम् ।  
व्यतीयाय तदा शैलः समागत्य जगाद ताम् ॥५३॥
येन भस्मीकृतः कामो विहाय त्वां सुसेविकाम् ।  
गतः क्रुद्धो हरः पुत्रि नागमिष्यति निर्गुणः ॥५४॥
वृथा मोहं गता पुत्रि त्वां न प्रार्थयति प्रभुः ।  
तस्मादुत्तिष्ठ चैहि त्वं स्वगृहं पार्वति द्रुतम् ॥५५॥
एवमेव कथिता सा मेनया मेरुणा तथा ।  
सह्येन मन्दरेणापि मैनाकक्रौञ्चभूधरैः ॥५६ ॥
भ्रातृभिः स्वसृभिश्चान्यैस्तथापि नाऽत्यजत्तपः ।  
साधयामि हरं यद्वा पातयामि निजं वपुः ॥५७॥
एकाऽस्त्येव प्रतिज्ञा मे कथं नायास्यति प्रभुः ।  
भद्रं तेन स्मरो दग्धस्त्यक्त्वा मां निर्गुणो गतः ॥५८॥
यदि भक्तास्मि तस्याहं समानेष्ये तपोबलात् ।  
सर्वे भवन्तीो गच्छन्तु नाहं चायामि तद्गृहम् ॥५९ ॥
नीत्वैव स्वामिनं शम्भुमागमिष्यामि तद्गृहम् ।  
इत्युक्त्वा गिरिजा तूष्णीं बभूव प्रियभाषिणी ॥1.186.६ ० ॥
ज्ञात्वा दार्ढ्यं महासत्या जग्मुः सर्वे निजालयान् ।  
शंशमानाः सन्ददाना आशीर्वादान्सुविस्मिताः ॥६ १ ॥
सती सखीभिः सहिता घोरं तपश्चकार सा ।  
तेन तप्तमभूत्सर्वं त्रैलोक्यं सचराचरम् ॥६२॥
तदा सुराऽसुराः सिद्धा यक्षकिन्नरचारणाः ।  
गुह्यका मुनयः साध्या विद्याधरमहोरगाः ॥६ ३ ॥
असुरा मानवाः प्रजापतयो लोकपास्तथा ।  
औष्ण्यं कष्टतमं प्राप्ताः कारणं न विदुश्च ते ॥६४॥
ततो गत्वा वेधसं पप्रच्छुस्तापस्य कारणम् ।  
ब्रह्मापि पार्वतीतपोजन्यं विज्ञाय तापनम् ॥६५॥
हरये तत्कथयितुं ययौ देवगणान्वितः ।  
क्षीराब्धौ विलसन्तं तं सुसंस्तूय प्रणम्य च ॥६६॥
प्रोवाच प्राञ्जलिस्त्राहि त्राहि नः शरणागतान् ।  
सतीतापेन तप्ताः स्म कुरु शान्तिं जगद्गुरो ॥६७॥
श्रुत्वा प्राह हरिः सर्वान् गच्छामः शङ्करं प्रति ।  
प्रार्थयामः सतीपाणिग्रहणाय ततः सुखम् ॥६८ ॥
इति संहत्य देवाद्या जग्मुर्द्रष्टुं सतीतपः ।  
प्रणेमुस्तां जगद्धात्रीं ततो जग्मुर्हरं प्रति ॥६ ९॥
ददृशुः सुखमासीनं प्रसन्नं भक्तवत्सलम् ।  
योगपट्टस्थितं नत्वा तुष्टुवुः शङ्करं च ते ॥1.186.७० ॥
नमोऽस्तु तापनाशाय शान्तिदाय नमोनमः ।  
पार्वतीतपसां सम्यक् फलदात्रे नमोनमः ॥७ १ ॥
यदि त्वं रागहीनः सन्पार्वतीं न ग्रहीष्यसि ।  
तर्हि सा तपसा सर्वं धक्ष्यत्येतच्चराचरम् ॥७२।  
किञ्च पाणिग्रहे तस्या देवकार्यं भविष्यति ।  
तस्मात्तस्यै वचो दत्वा तपोरोधं कुरु द्रुतम् ॥७३ ।  
श्रुत्वा प्राह च तान् शम्भुः महत्कार्यं कृतं मया ।  
कामो दग्धश्च निष्कामास्तिष्ठन्तु ब्रह्मचारिणः ॥७४।  
परमानन्दसंयुक्ता निर्विकारा भवन्तु वै ।  
सतीग्रहे सती कामं जीवयिष्यति सा पुनः ॥७५।  
कामात्स्युः क्रोधसम्मोहस्मृतिभ्रंशादयस्तथा ।  
दुःखदास्तापदाः सर्वे ताँस्त्यजन्तु सदा सुराः ॥७६ ॥
महानिगडसञ्ज्ञास्ति नारी यदि विवाहिता ।  
कुसङ्गा बहवः सन्ति स्त्रीसङ्गोऽस्ति ततोऽधिकः ॥७७॥
मुच्यते सकलैर्बन्धैर्न स्त्रीबन्धात्प्रमुच्यते ।  
स्त्रीयोगात्कामनाभावा वर्धन्ते योगिनोऽपि वै ॥७८॥
यदीच्छेद्ब्रह्मनिर्वाणं स्त्रीपाशं दूरतस्त्यजेत् ।  
पुरुषस्य कृते नारी सितालिप्तेन्द्रवारुणी ॥७९॥
नार्याः कृते पुमाँश्चापि सितालिप्तेन्द्रवारुणम् ।  
परस्परं विषं बोध्यं तथापि भवतां वचः ॥1.186.८०॥
पालयिष्यामि देवानां विपत्तिहरणाय तत् ।  
यूयं स्वस्वालयं यात निर्भयास्तिष्ठताऽनिशम् ॥८ १ ॥
गमिष्यामि सतीतपःप्रशान्त्यर्थं हिताय च ।  
श्रुत्वा नत्वा सुराः सर्वे ययुः स्वं स्वं गृहं तदा ॥८२॥
वशिष्ठादीन्मुनीन्सप्त ततः सस्मार शङ्करः ।  
प्रसन्नवदनाः सप्त मुनयः शीघ्रमाययुः ॥८ ३॥
नत्वा ह्युपाविशन सर्वे सत्कृताः शम्भुना बहु ।  
उक्ताश्च पार्श्वतो तपश्चरत्यखण्डमानसा ॥८४॥
सर्वान् कामान् विहायैव मां पतिं प्राप्तुलालसा ।  
तत्र गच्छत कुरुत प्रेमदार्ढ्यपरीक्षणम् ॥८५ ॥
इत्याज्ञप्ता ययुः सर्वे यत्र तपति सा सती ।  
नत्वा शैलसुतां प्राहुः किमर्थं तप्यते तपः ॥८६॥
वद देवि यथेष्टं ते करिष्यामो यथातथम् ।  
सती नत्वा ऋषीन् प्रोचे नारदोक्तविधानतः ॥८७॥
रुद्रो मे स्यात्पतिश्चेति निर्णीय तपसि स्थिता ।  
तदाशां शङ्करस्वामी पिपर्तु भक्तवत्सलः ॥८८॥
श्रुत्वा विहस्य ऋषयः प्रोचुः छलवचो मृषा ।  
कलिप्रियः क्लेशकर्ता विश्वस्तो नारदः कथम् ॥८९॥
सर्वथा कूटभावी सः क्लेशे जननियोजकः ।  
जानासि दक्षपुत्राँस्तु तेन ते परिव्राजिताः ॥1.186.९० ॥
जानासि चित्रकेतुं स राज्यमत्याजयत्खलः ।  
वेत्सि हिरण्यकशिपोः प्रह्लादं स व्यभेदयत् ॥९ १ ॥
नारदस्य खलविद्या यत्कर्णे पतिता मनाक् ।  
स स्वगेहं विहायाऽऽशु दुःखी भवति त्वं यथा ॥९२॥
नारदो मलिनात्माऽस्ति बहिरुज्ज्वलदेहवान् ।  
जानीमस्तं विशेषेण वयं तत्सहवासिनः ॥९३॥
बकं साधुं वर्णयन्ति न मत्स्यानत्ति सर्वथा ।  
सहवासी विजानीयाच्चरित्रं सहवासिनः ॥९४॥
अपि त्वं तस्य वाण्यां वै विश्वस्य तपसि स्थिता ।  
वञ्चिताऽसि महादेवि! याहि गेहं तपस्त्यज ॥९५॥
यदर्थं दुःखमाप्नोषि स तु त्वयि विरागवान् ।  
सदोदासी च निर्ल्लज्जोऽमङ्गलोऽसदनोऽकुली ॥९६॥
भूतप्रेतपिशाचाभिजनो नग्नः कुवेषधृक् ।  
तेन शूलभृता धूर्तमूर्धन्येनाऽसि वञ्चिता ॥९७॥
वरं दत्वा गतः पञ्चवर्षसहस्रके पुनः ।  
नायाति कीदृशः स्नेही तवकेवलवञ्चकः ॥९८॥
विचारं कुरु देवेशि प्रथमं दक्षजां सतीम् ।  
विवाह्य पालनं नैव कृतवान् किं करिष्यति ॥९९॥
स एवास्ति तथा क्रोधी निर्वाहं न करिष्यति ।  
त्वामेव तु पुनर्दोषं दत्वा त्यक्ष्यति वञ्चकः ॥1.186.१० ०॥
यस्य हृदि कृपा नास्ति कुमारीं नहि पश्यति ।  
सुखदं दग्धवान् कामं कथं तेन जीविष्यसि ॥१०१ ॥
अस्मद्वाक्यं तु सम्मान्य गृहं याहि कुमारिके ।  
अव्यवस्थितचित्तस्य प्रसादेहा खपुष्पवत् ॥१ ०२॥
त्वादृशी सुन्दरी विष्णुगृहे शोभेत सर्वथा ।  
त्वयि सर्वे गुणाः सन्ति विष्णौ सन्ति महागुणाः ॥१० ३॥
गृहं तस्य महत् स्मृद्धं दिव्यं वैकुण्ठमुत्तमम् ।  
दासदासीकोटिजुष्टं विमानोद्यानशोभितम् ॥१ ०४॥
तं लश्मीशं रमेशं वा राधेशं भज सुन्दरि ।  
तेन ते कारयिष्यामो विवाहं त्यज शङ्करम् ॥१ ०५॥
वर्षे चतुर्दशे कन्याविवाहो योग्य उच्यते ।  
त्वया तत्र योग्यकाले कृता सेवा तथाऽर्थितः ॥१ ०६॥
तथापि स्वरतायास्ते पाणिं जग्राह नैव सः ।  
पञ्चवर्षसहस्राणि व्यतीतानि तदुत्तरम् ॥१०७॥
तथापि नैव गृह्णाति स मूर्खस्त्वं ततोऽधिका ।  
तस्मात् हठं परित्यज्य सुखिता विष्णुना भव ॥१ ०८॥
न स्यात् तृप्तिस्तृषितानां मरुमरीचिकाजलात् ।  
द्विविधं तु सुखं पुत्रि लोके भवति देहिनाम् ॥१०९॥
देहस्य देहसंयोगश्चेतसि निर्वृतिः परा ।  
देहं यथा कुमार्या वै कोमलं सुरूपं शुभम् ॥1.186.११० ॥
तथा देहः कुमारस्य भवेत् चेत् देहजं सुखम् ।  
स्यादेव पतिपत्न्योश्च नाऽन्यथा देहजं सुखम् ॥१११ ॥
प्रकृत्या स तु दिग्वासा भीमो भस्त्रास्थिभूषणः ।  
कपाली भिक्षुको नग्नो विरूपाक्षोऽस्थिरक्रियः ॥११ २॥
प्रमत्तोन्मत्तताकारो बीभत्सकृतसग्रहः ।  
मूर्तिमान् साऽयमनर्थो भूतावलिसभाजितः ॥११ ३॥
स्रवन्नरवसाऽस्थिधृक् सर्पफुत्कारभीषणः ।  
श्मशानस्थः श्वपचवत् कथमिष्टः सुते तव ॥१ १४॥
हरिरस्ति जगद्धाता यज्ञभुक् पाकशासनः ।  
देवोधिदेवो ज्वलानो वायुः प्राणश्च देहिनाम् ॥१ १५॥
कुबेरश्चन्द्रमाः सूर्यो वरुणश्चापरे सुराः ।  
कामभुजः कामरूपाः कामस्मृद्धय एव ते ॥१ १६॥
एभ्य एकतमं कस्मात्त्वं न सम्प्राप्तुमिच्छसि ।  
शिवस्य प्राप्तये क्लेशः स चापि निष्फलस्तरुः ॥१ १७॥
तस्मादागच्छ पुत्रि त्वं गृहे स्थित्वा सुखी भव ।  
अन्यं वरय कल्याणि कृतं क्वापि फलिष्यति ॥१ १८॥
इत्यादि विस्तरं श्रुत्वा विहस्योवाच पार्वती ।  
यथाज्ञानं भवदुक्तं मन्ये यद्यपि युक्तिमत् ॥१ १९॥
निर्बलाया अश्रद्धाया अदृढायाः कृते हि तत् ॥
अहं जात्या शैलपुत्री कठिना सबला दृढा ॥1.186.१२०॥
स्थिराऽप्रधृष्या हठिनी मिलेद्वा न मिलेत् हरः ।  
न त्यजामि तपः सौम्यं यदस्माकं निसर्गजम् ॥१२१॥
मिलिष्यति वरिष्ये तं नोचेत् स्थास्ये निरीन्धना ।  
दुखं तपो वनं रौक्ष्यं शैलजातेर्निसर्गजम् ॥१ २२॥
यथेष्टं तद्धि मे सर्वं मां निषेद्धुं न चार्हथ ।  
नारदस्य वचः पथ्यं जात्यनुकूलमेव मे ॥१२३॥
सम्पत्स्यते ध्रुवं शैलवासिनी वनवासिना ।  
गुरूणां वचने निष्ठा येषां तेषां जयः सदा ॥१२४॥
अनिष्ठानामिहाऽमुत्र दुःखमेव न शं क्वचित् ।  
वित्थ कस्य तनुर्व्योम कस्याऽग्निः कस्य मारुतः ॥१२५॥
कस्येन्द्रः कस्य वरुणः कस्य नेत्रेऽर्कचन्द्रकौ ।  
यथोन्मादादिदुष्टानां मतिरेव हि सा भवेत् ॥१२६॥
इष्टानेव पदार्थान्वै विपरीतान् हि मन्वते ।  
विपरीतान् यथा स्वल्पान् क्षुद्रान् श्रेष्ठाँस्तु मन्वते ॥१ २७॥
गृहे वसामि शून्ये वा नोपयामि तदन्यकम् ।  
गुणालयो विहारी सुस्मृद्धो विष्णुः सदास्ति यत् ॥१२ ८॥
स लौकिकीं प्रभुतां वै सन्दर्शयति मानवान् ।  
शम्भुस्तु निर्गुणो निर्विकारो मानादिवर्जितः ॥१ २९॥
अवधूतः परो हंसः परानन्दः परः प्रभुः ।  
भूषणादिरुचिर्मायालिप्तानां ब्रह्मणो न च ॥1.186.१३ ०॥
चेत् शिवः स हि मे विप्रा विवाहं न करिष्यति ।  
अविवाहाऽवधूतानि सदाऽहं स्यां शिवाण्यपि ॥१३१ ॥
नाऽहं तृष्णावती कामे न कामार्थं तपाम्यहम् ।  
यूयं यदर्थं तपथ तदर्थं तु तपाम्यहम् ॥१ ३२॥
यदि मे स करं शर्वो ग्रहीष्यति सुखं द्वयम् ।  
न ग्रहीष्यति चेत्पाणिं सुखं साध्व्यास्ततोधिकम् ॥१३३ ॥
इदानीं साध्यते शुभ्रं साधयिष्येऽधिकं ततः ।  
मिलेद्वा न मिलेदत्र मोक्षेऽवश्यं मिलिष्यति ॥१ ३४॥
यत् करोमि विचार्यैव न हानिर्लाभ एव वा ।  
कस्मादन्यं पतिं काङ्क्ष्ये नास्ति कामे स्पृहा हि मे ॥१ ३५॥
याचे क्षमां त्वधिकोक्तेर्गृह्णन्तु सत्क्रियां मम ।  
योजयन्तु शुभाशीर्भिर्हंसा हंसं मिलेद् यथा ॥१ ३६॥
भवतामाशीर्वचनैर्मार्कण्डेयश्चिरम्भवः ।  
भवत्कृपया श्वपचो जाताऽरुन्धती चर्षिणी ॥१३७॥
भवतां कृपया विश्वामित्रो ब्रह्मर्षितां गतः ।  
तथा युष्मत्कृपालेशाच्छैली शर्वाणिका भवेत् ॥१३८॥
इत्युक्त्वा तान् प्रणम्याथ प्रपूज्य दिव्यवस्तुभिः ।  
विरराम शिवं स्मृत्वाऽनपायिशैवधर्मिणी ॥१ ३९॥
ऋषयोऽपि शुभं भूयादस्तु पूर्णो मनोरथः ।  
तपःफलं द्रुतं भूयाद्भूयाच्छम्भुसमागमः ॥1.186.१४० ॥
विवाहस्त्वरितो भूयाद्भूयादस्मत्प्रपूजनम् ।  
जनवाहा वयं स्यामो भूयात्सर्वं सुमङ्गलम् ॥१४१ ॥
इत्याशीर्भिः शिवां सम्यक् वर्धयित्वा ययुर्हरम् ।  
प्रसन्ना देवकार्यार्थं सदाशाः सम्परीक्षकाः ॥१४२॥
इतिश्रीलक्ष्मीनारायणीयसंहितायां प्रथमे कृतयुगसन्ताने पार्वत्याः शोको नारदोपदेशस्तपोनिषेधस्तथापि गौरीशृङ्गे पञ्चसहस्रवर्षाणि तपः, शैलर्षिभिर्निषिद्धेऽपि तपसि स्थिता गौरी सप्तर्षिभिः परीक्षिताऽऽशीर्भिर्योजिता चेत्यादिनिरूपणनामा षडशीत्यधिकशततमोऽध्यायः ॥१८६ ॥
    
