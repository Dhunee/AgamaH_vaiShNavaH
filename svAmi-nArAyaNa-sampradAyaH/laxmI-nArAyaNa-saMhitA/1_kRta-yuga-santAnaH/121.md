+++
title = "१२१"

+++
श्रीनारायण उवाच-  
ततो लक्ष्मि! महादेवः पार्वती प्राह शोभनम् ।  
सप्राकारं तु गोलोकं मन्दिरादिस्थलान्वितम् ॥१ ॥
तस्य प्राकारविस्तारः कोटियोजनमुच्यते ।  
चतुर्द्वारान्वितश्चैवाकाशविमानसंश्रितः ॥२ ॥
गोपसमूहरक्षाढ्यो द्वारपालसमन्वितः ।  
प्रासादा रत्नखचिता बहुभोग्यार्थसम्भृताः ॥३ ॥
कृष्णार्थकृतसर्वस्वपञ्चाशत्कोटिगोपिकाः ।  
सन्ति वसन्ति तत्रत्यप्रासादेषु च ताः प्रियाः ॥४ ॥
तत्राश्रमाश्च भक्तानां गोपानां शतकोटयः ।  
वृक्षवल्लीभोग्यजातप्रपूरितसुखप्रदाः ॥५ ॥
ततोऽप्यधिकविस्तारा रत्नमणिचमत्कृताः ।  
आश्रमाः पार्षदानां च भवन्ति दशकोटयः ॥६ ॥
,सर्वसिद्धिप्रपूर्णाश्च न न्यूनं विद्यतेऽप्यणु ।  
द्वादशहायनाः कन्याः कुमाराः षोडशाब्दिकाः ॥७ ॥
ततोऽपि पार्षदवराः श्रीकृष्णरूपधारिणः ।  
प्रासादकृतवासास्ते वर्तन्ते कोटिशोऽपरे ॥८ ॥
नैतेषां श्रीकृष्णवासान्निवासे न्यूनताऽल्पिका ।  
प्रासादादा राधिकाशुद्धभक्तगोपीजनैर्युताः ॥९ ॥
रत्नमणिस्वर्णकृता द्वात्रिंशत्कोटयोऽपरे ।  
राधाभक्तप्रगोपीणां किङ्करीणां तथा गृहाः ॥1.121.१० ॥
भवनानि विचित्राणि सन्ति वै दशकोटयः ।  
दिव्याः स्वर्णमया रत्नमणिहीरकनिर्मिताः ॥११ ॥
गोलोकान्तर्गताः सर्वे प्रासादाः सन्ति कामदाः ।  
शतजन्मतपःपूता हरिभक्तिरताश्च ये ॥१२॥
कृष्णार्थकृतसर्वस्वा राधाकृष्णेतिजापकाः ।  
यान्ति गोलोकधामैते प्राकारे प्रवसन्ति च ॥१ ३॥
तेषां निवासाः सद्रत्नमणिमाणिक्यनिर्मिताः ।  
पुष्पशय्यापुष्पमालाश्वेतचामरशोभिताः ॥१४॥
रत्नदर्पणशोभाढ्या हरिन्मणिप्रशोभिताः ।  
अमूल्यरत्नकलशव्रातप्रान्वितशेखराः ॥१५॥
अमोघवीर्यसम्भृतदिव्यपुष्टशररिकाः ।  
गोपगोपीगणा भक्ताः सूक्ष्मवस्त्रविभूषणाः ॥१६॥
विविधाऽमृतभोगाश्च वसन्ति कोटिकोटयः ।  
ततो मध्ये महोद्याने रासेश्वर्याः परो महान् ॥१७॥
आश्रमो वर्तते व्यस्तो राधायाः स्मृतिसम्भृतः ।  
देवाधिदेव्या गोपीनां वरायाश्चारुनिर्मितः ॥१८॥
प्राणाधिकायाः कृष्णस्य रम्यद्रव्यमनोहरः ।  
सुचारुवर्तुलाकारः षड्गव्यूतिप्रमाणकः ॥१९॥
शतमन्दिरसंयुक्तो ज्वलितो रत्नतेजसा ।  
अमूल्यरत्नसाराणां चयैर्विरचितो वरः ॥1.121.२०॥
दुर्लङ्घ्याभिर्गभीराभिः परिखाभिः सुशोभितः ।  
कल्पवृक्षैः परिवृताः पुष्पोद्यानशतान्तरः ॥२ १ ॥
सुमूल्यरत्नखचितप्राकारेण सुवेष्टितः ।  
सद्रत्नवेदिकागर्भसप्तद्वारैः सुशोभितः ॥२२॥
वर्तुलः सुमहाँस्तत्र तूद्यानो वर्ततेऽभितः ।  
सर्वतस्तत्र तत्रापि वृक्षवल्लीसमन्वितः ॥२३ ॥
आन्तरोद्यानमध्येऽत्र प्राकारो वर्ततेऽपरः ।  
सर्वतस्तत्र तत्रापि षोडशद्वारसंयुतः ॥२४॥
सहस्रधनुरूर्ध्वोत्थः कलशशृङ्गमण्डितः ।  
तेजसा प्रज्वलन् रम्यो विमानशतमण्डितः ॥२५॥
प्राकारं परितस्तं च कृष्णप्रासादसदृशाः ।  
गोपानां गोपिकानां च शतसौधमिताश्रमाः ॥२६॥
प्राकारान्तर्गतस्तत्रोद्यानो दिव्यफलान्वितः ।  
दिव्यपुष्पान्वितश्चैव दिव्यवारिसुकुण्डकः ॥२७॥
दिव्यं सरोवरं रम्यं वर्तते तत्र दक्षिणे ।  
तत्तीरे नृपसौधोऽस्ति यत्र नृत्यन्ति नर्तकाः ॥२०॥
सुतानं चारुसङ्गीतं राधाकृष्णगुणान्वितम् ।  
गायन्ति गीतपीयूषं वादका गायकास्तथा ॥२९॥
नानावेषधरास्तत्र गोपिकाश्च मनोहराः ।  
स्थाने स्थाने प्रदृश्यन्ते कृष्णप्रसादलालसाः ॥1.121.३ ०॥
काश्चिन्मृदङ्गहस्ताश्च काश्चिद्वीणाकरास्तथा ।  
काश्चिच्चामरहस्ताश्च करतालकराः पराः ॥३ १ ॥
काश्चिद् वादित्रहस्ताश्च काश्चिन्नूपुरशोभिताः ।  
किङ्किणीभूषणैः काश्चिच्छब्दयन्ति तु मण्डपम् ॥३२॥
काश्चित्कुम्भान् गृहीत्वा तु करयोर्मस्तके तथा ।  
पुंवेशनायिकास्तत्र नृत्यन्ति बहुवेधतः ॥३३॥
कुष्णवेशधराः काश्चिद् राधावेशधराः पराः ।  
काश्चिद्दूरं स्थिताः काश्चित् कृष्णालिङ्गनतत्पराः ॥३४॥
क्रीडासक्ताश्च गोप्यस्ताः कृष्णं भजन्त इत्यपि ।  
तत्पार्श्वे सरसस्तीरे सौधाः सन्ति वरा वराः ॥३५॥
राधासखीनां ते गेहा वर्तन्ते भव्यदर्शनाः ।  
त्रयस्त्रिंशद्वयस्यास्ता राधायाः पूरयौवनाः ॥३६॥
रूपेणैव गुणेनैव वेषेण यौवनेन च ।  
सौभाग्येनैव वयसा सदृश्यो राधया च ताः ॥३७॥
नामानि शृणु गिरिजे त्रयस्त्रिंशत्तु मुख्यतः ।  
चन्द्रकला सुशीला च यमुना माधवी रतिः ॥३८॥
कदम्बमाला सुकुन्ती जाह्नवी च स्वयम्प्रभा ।  
पद्ममुखी च सावित्री गायत्री सुमुखी सुधा ॥३९॥
पद्मालया पारिजाता सुगौरी सर्वमङ्गला ।  
कालिका कमला दुर्गा भारती च सरस्वती ॥1.121.४० ॥
गङ्गाऽम्बिका मधुमती चम्पाऽपर्णा च सुन्दरी ।  
कृष्णप्रिया ब्रह्मसती नन्दिनी नन्दना तथा ॥४१॥
एतासां तानि सौधानि कृष्णसौधसमानि हि ।  
रत्नधातुभोग्यवस्तुस्वर्णकलशवन्ति वै ॥४२॥
यत्र यत्र कन्यकाश्च गोप्यः सख्यश्च गोपकाः ।  
कृष्णार्थकृतसर्वस्वास्तत्र तत्र गृहे गृहे ॥४२ ॥
नैकरूपधरः कृष्णो वर्तते रमते तया ।  
तया तया च प्रेयस्या तेन तेन च सर्वथा ॥४४॥
राधाकृष्णस्य सौधस्य ये प्राकारे तु षोडश ।  
गोपुराः सन्ति तत्रादिर्गोपुरो मणिरत्नजः ॥४५॥
वेदिकायुग्मसंयुक्तो वज्ररत्नकपाटकः ।  
वर्तते द्वारपस्तत्र वीरभानुः सुयौवनः ॥४६ ॥
रत्नसिंहासनस्थश्च रत्नभूषणभूषितः ।  
पीताम्बरधरो रत्नमुकुटोज्ज्वलमस्तकः ॥४७॥
यस्याज्ञायां सार्धद्वयलक्षगोपा भवन्ति हि ।  
द्वितीये गोपुरे तत्र ततोऽप्यधिकसुन्दरे ॥४८॥
द्वारपालश्चन्द्रभानुः किशोरः श्यामलोऽस्ति हि ।  
स्वर्णवेत्रधरो रत्नसिंहासनसमस्थितः ॥४९ ॥
यस्याज्ञायां पञ्चलक्षगोपा वर्तन्त ईश्वराः ।  
तृतीये गोपुरे तत्र ततोऽतिमणितैजसे ॥1.121.५०॥
द्वारपालः सूर्यभानुः किशोरो मुरलीधरः ।  
रत्नदण्डकरः स्वर्णमणिकुण्डलराजितः ॥५१ ॥
यस्याज्ञायां नवलक्षगोपाः श्यामलसुन्दराः ।  
चतुर्थे गोपुरे तेभ्यो विलक्षणविभूषिते ॥५२॥
वसुभानुर्द्वारपालः किशोरोऽस्ति व्रजेश्वरः ।  
मणिदण्डधरो रत्नसिंहासनकृतासनः ॥५३ ॥
पक्वबिम्बाधरौष्ठश्च सर्वभूषाविभूषितः ।  
यस्याज्ञायां नवलक्षगोपाः सन्ति मनोहराः ॥५४॥
पञ्चमे गोपुरे वज्रभित्तिचित्रप्रचित्रके ।  
द्वारपालो देवभानुश्चारुसिंहासनस्थितः ॥५५॥
मयूरपिच्छचूडश्च रत्नमालासुकुण्डलः ।  
यस्याज्ञायां दशलक्षगोपाः सन्ति व्यवस्थिताः ॥५६॥
षष्ठे तु गोपुरे वज्रभित्तिकपाटशोभिते ।  
द्वारपालः शुक्रभानुः सर्वाभरणभूषितः ॥५७॥
यस्याज्ञायां दशलक्षगोपाः सन्ति व्यवस्थिताः ।  
सप्तमे गोपुरे षड्भ्यश्चातिशोभे विलक्षणे ॥५८॥
द्वारपो रत्नभानुः श्रीहरेः प्रियतमो युवा ।  
पुष्पचन्दनभूषाढ्यो सिंहासनस्थवेत्रधृक् ॥५९॥
यस्याज्ञायां तु वर्तन्ते गोपा द्वादशलक्षकाः ।  
अष्टमे गोपुरे तेभ्यः सप्तभ्योऽपि विलक्षणे ॥1.121.६ ०॥
द्वारपालः सुपार्श्वोऽस्ति रत्नदण्डसुभूषणः ।  
रत्नकुण्डलशोभाढ्यो बन्धुजीवाऽधरौष्ठकः ॥६१ ॥
यस्याज्ञायां सदा सन्ति गोपा द्वादशलक्षकाः ।  
नवमे गोपुरे वज्ररत्नाढ्ये चित्रमालके ॥६२॥
दौवारिकः सुबलोऽस्ति ललिताकृतिभूषणः ।  
यस्याज्ञायां तथा सन्ति गोपा द्वादशलक्षकाः ॥६३॥
दशमे गोपुरे रम्येऽनिर्वाच्यवर्णने परे ।  
द्वारपस्तु सुदामाऽस्ति कृष्णतुल्यमनोहरः ॥६४॥
दण्डहस्तो यदाज्ञायां गोपा विंशतिलक्षकाः ।  
एकादशे गोपुरे सुचित्ररम्ये तथाद्भुते ॥६५॥
द्वारपालः श्रीदामाऽस्ति रत्नसिंहासनस्थितः ।  
पीतवस्त्रधरोऽमूल्यभूषाचन्दनशोभितः ॥६६ ॥
कुण्डलकटकपुष्पमालामुकुटसूज्ज्वलः ।  
यस्याज्ञायां कोटिगोपास्तेन राजेन्द्रसदृशः ॥६७॥
द्वादशे गोपुरेऽमूल्यरत्नवेदिचतुष्टये ।  
विचित्रचित्रसद्वज्रभित्तिचित्रमनोहरे ॥६८॥
द्वारपास्तत्र गोप्यो वै सन्त्याभरणभूषिताः ।  
नवयौवनसम्पन्नाः कबरीभारभूषिताः ॥६९॥
पीतरक्ताद्यम्बरास्ताः सुगन्धिपुष्पधम्मिलाः ।  
रत्नस्वर्णमणिभूषाभूषिताः स्वर्णकङ्कणाः ॥1.121.७० ॥
केयूरनूपुरकुण्डल्याग्र्यशोभितविग्रहाः ।  
पीनश्रोणीभरानम्रा नितम्बभारमन्थराः ॥७१ ॥
शतगोप्यो हरेः प्रेष्ठाः श्रेष्ठास्तिष्ठन्ति गोपुरे ।  
तासां तु सेविकाः कोटिगोप्यः सन्ति हरिप्रियाः ॥७२॥
त्रयोदशे चतुर्दशे पञ्चदशे च गोपुरे ।  
गोप्यस्तु द्वारपाः सन्ति प्रोद्भिन्ननवयौवनाः ॥७३ ॥
श्रेष्ठा मनोहरा रम्या वरा धन्याः सुशोभनाः ।  
राधाप्रियाः सुभूषाढ्याः कृष्णसौभाग्यमङ्गलाः ॥७४॥
कोट्यब्जगोपिकास्तासामाज्ञाकर्यो भवन्ति हि ।  
षोडशे गोपुरे मुख्यास्त्रयस्त्रिंशत्तु गोपिकाः ॥७५॥
सन्ति तु द्वारपास्तासां रूपं वक्तुं न शक्यते ।  
न पार्वती न वै लक्ष्मीर्नोर्वशी राधिका किमु ॥७६ ॥
तादृश्यस्ता रत्नभूषाभूषिता दृढयौवनाः ।  
रत्नकङ्कणकेयूरस्वर्णनूपुरभूषिताः ॥७७॥
सकिङ्किणीरशनाभिर्मध्यदेशे सुभूषिताः ।  
रत्नकुण्डलतेजोभिर्गण्डस्थलसमुज्ज्वलाः ॥७८ ॥
प्रफुल्लमालतीमालामणिहारादिशोभिताः ।  
शरत्पार्वणचन्द्रार्हमुखमण्डलमण्डिताः ॥७९॥
पारिजातप्रसूनादिमालाहारलसत्स्तनाः ।  
पक्वबिम्बाधरौष्ठ्यश्च स्मेराननसरोरुहाः ॥1.121.८ ० ॥
पक्वदाडिमबीजाग्र्यकुन्ददन्तसुपङ्क्तयः ।  
स्वर्णचम्पकसद्वर्णास्तनूदर्यः कटिकृशाः ॥८ १ ॥
गजमौक्तिकसंसक्तस्वर्णवालिकनासिकाः ।  
शुकचञ्चुनिम्ननासाः कठिनस्तनबन्धनाः ॥८२॥
-पीनश्रोणीभराः कृष्णचरणासक्तमानसाः ।  
स्वर्णताराञ्चितदीर्घपटकपाटतोरणे ॥८३ ॥
गोपुरे वेदिकायुक्ते तास्तिष्ठन्ति हरिप्रियाः ।  
गोपुरान्तःस्थलं सर्वं मणिरत्नादिभूषितम् ॥८४॥
हरित्सिन्दूरमणिभिर्भित्तिद्वयविराजितम् ।  
पारिजातप्रसूनानां मालाभिश्च सुवासितम् ॥८५॥
तदन्तस्तत्र पुष्पाणामुद्यानो वर्तते महान् ।  
तत्र राधामहासौधः कृष्णमन्दिरमेव सः ॥८६ ॥
मन्दिराणां च मध्यस्थः शतशालो मनोहरः ।  
विमानैः सप्तकैः काम्यैः शालासु गम्यते तु सः ॥८७॥
केवलैः रत्नसारैश्च रचितो दिव्य एव सः ।  
नानारत्नमणिस्तम्भैर्वज्रयुक्तैश्च भूषितः ॥८८॥
पारिजातप्रसूनानां मालाजालैश्च राजितः ।  
मुक्तामाणिक्यहीरककृतभित्तिमनोहरः ॥८९॥
श्वेतचामरदर्पणव्यजनैः कलशैर्युतः ।  
पट्टसूत्रग्रन्थियुक्तश्रीखण्डपल्लवान्वितः ॥1.121.९०॥
मणिस्तम्भसमूहैश्च रम्यप्राङ्गणभूषितः ॥
चन्दनागुरुकस्तूरीकुङ्कुमद्रवसंयुतः ॥९ १ ॥
शुष्कधान्यशुक्लपुष्पप्रवालफलतण्डुलैः ।  
पर्णदुर्वाऽक्षतलाजाकुम्भहारविराजितः ॥९२॥
विविधगन्धसंसक्तपवनैः सुरभीकृतः ।  
अदृष्टाऽश्रुतमग्र्यं यद् ब्रह्माण्डे दुर्लभं च यत् ॥९३॥
तत्तद्वस्तुशोभितश्च प्रासादो राधिकाकृते ।  
रत्नमञ्चाः सुललिताः सूक्ष्मवस्त्रपरिच्छदाः ॥९४॥
कोटिशो रत्नकुभाश्च रत्नपात्राणि सन्ति वै ।  
अमूल्यचारुविविधतत्तद्वस्तुविभूषितः ॥९५॥
नानाप्रकारवाद्यानां मिष्टनादैर्निनादितः ।  
स्वरयन्त्रैश्च वीणाभिर्गोपीसङ्गितसुश्रुतः ॥९६॥
मोहनो वाद्यशब्दैश्च गायिकागीतिभिस्तथा ।  
गोपानां कृष्णतुल्यानां समूहैः परिवारितः ॥९७॥
राधासखीनां गोपीनां बहुवृन्दैर्विराजितः ।  
राधाकृष्णगुणोद्रेकपदसङ्गीतसुश्रुतः ॥९८॥
श्रूयते मधुरं गीतं दृश्यते नृत्यमुत्तमम् ।  
आप्यते परमानन्दः कृष्णलीलारसोऽद्रिजे! ॥९९॥
इतिश्रीलक्ष्मीनारायणीयसंहितायां प्रथमे कृतयुगसन्ताने गोलोकप्राकारप्रासादोद्यानान्तःपुरप्राकारप्रासादोद्यानषोडशगोपुरद्वारपालादिवर्णननामैकविंशत्यधिक-  
शततमोऽध्यायः ॥१२१ ॥
    
