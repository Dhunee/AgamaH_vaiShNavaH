+++
title = "५२१"

+++
श्रीनारायण उवाच-  
शृणु लक्ष्मि! चेन्द्रद्युम्नः पप्रच्छ लोमशम् ऋषिम् ।  
ऋषे! शान्तिकरं ज्ञानं कथं जायेत तद्वद ॥१ ॥
आत्मशान्तिं विना सर्वं जालं चोद्वेजकं मतम् ।  
आत्मशान्तिसमो लाभो नान्यः कश्चिच्च तं वद ॥२ ॥
लोमशः श्रीकृष्णनारायणं स्मृत्वा जगाद तम् ।  
शृणु राजन् प्रवक्ष्यामि श्रीहरेः स्मरणं कुरु ॥३ ॥
अक्षरं ब्रह्म परमं धाम व्यापकमुत्तमम् ।  
शाश्वतं यत्र वित्यैस्तु मुक्तैः सेव्यः परात्परः ॥४ ॥
श्रीहरी राजते श्रीमत्कृष्णनारायणो हरिः ।  
दिव्यो युवाऽतिबलवान् रूपरूपानुशेवधिः ॥५ ॥
कोटिकोट्यर्कतेजांसि सदा यस्याऽणुभागतः ।  
प्रकाशन्ते सर्वसूृष्टिगतो मुक्ताभिसेवितः ॥६ ॥
अनन्तरूपधृक् श्रीमत्पुरुषोत्तम एव सः ।  
अक्षरादिसमस्तानां स्वामी नारायणश्च सः ॥७ ॥
अक्षरातीत एवाऽसौ द्विभुजो दिव्यविग्रहः ।  
श्रोतव्यश्चापि मन्तव्यो ध्येयश्च श्रीपतिः प्रभुः ॥८ ॥
नेत्रे कज्जलसंशोभे पद्मपत्रायतेऽरुणे ।  
प्रेम्णा च निभृते शश्वद्भावगर्भेऽतिकर्षणे ॥९ ॥
स्वर्णरोम्णां राजिभिश्च विराजितेऽतिमञ्जुले ।  
हृदयस्य तु सर्वस्वं निवेदयत आदरात् ॥१.५२१.१ ०॥
भ्रूकुटिभ्यां कामकोटिशरवेधनकारके ।  
आत्मानन्दभृते स्निग्धे रसिकानां रसान्विते ॥११ ॥
तारकापानपीयूषप्रदे मीनसुचञ्चले ।  
आकर्णान्तगतप्रान्ते कोणकौशल्यसम्भृते ॥१ २॥
रक्तरेखान्विते श्वेते परितः स्फटिकोज्ज्वले ।  
सर्वदृश्यप्रतिबिम्बान्विते ध्येये मनोहरे ॥१३॥
नासिकां तिलपुष्पाभां पक्वबिम्बसमौष्टकौ ।  
तनुरेखाचमत्कारकरश्मश्रुविभूषितौ ॥१४॥
स्वल्पनिम्नं ततः सम्यगुच्छ्रायं चिबुकं स्मरेत् ।  
कपोलौ सूर्यचन्द्राभौ भालं बिन्दुविराजितम् ॥१५॥
स्मरेत् सतिलकं चातिप्रोज्ज्वलं चैकरेखकम् ।  
केशांश्च मञ्जुलान् स्निग्धान् वक्रान् कृष्णाँश्च पिङ्गलान् ॥१६॥
स्मरेत् मुकुटप्रभया प्रोज्ज्वलान् दीर्घरश्मिकान् ।  
कर्णौ शष्कुलिकाशोभौ रत्नहीरककुण्डलौ ॥१७॥
ध्यायेत् स्वामिनि परिधिव्याप्तं मुखं च तेजसाम् ।  
कोटिकन्दर्पकान्त्यादिराजितं हृदयङ्गमम् ॥१८॥
कम्बुकण्ठं दृढपुष्टस्कन्धौ ध्यायेन्मनोहरौ ।  
भोगिभोगसमौ बाहू स्वर्णचम्पकसूज्ज्वलौ ॥१९॥
करिहस्ताभकरभौ पद्माभे हस्तयोस्तले ।  
नखचन्द्राँश्च धवलान् योग्यरक्तान् समुन्नतान् ॥१.५२१.२०॥
सरेखाङ्गुलिकाः सर्वा अङ्गुष्ठौ च प्रकोष्ठकौ ।  
ध्यायेद् वक्षःस्थले लक्ष्मीचिह्नयुक्तं समुन्नतम् ॥२१॥
विशालं श्रीवत्सचिह्नं रोम्णां दक्षिणवर्तनम् ।  
स्तनं द्वयं तथा ध्यायेदुदरं त्रिवलिश्रितम् ॥२२॥
निम्ननाभिं जघनं च पार्श्वद्वयं समुज्ज्वलम् ।  
कटिं सिंहकटितुल्यां ध्यायेल्लिङ्गं नितम्बकौ ॥२३॥
उरू ध्यायेद् गजहस्तसमौ जानू सुवर्तुलौ ।  
जङ्घे रम्ये पत्तले च पद्मपत्राभपाण्डुरे ॥२४॥
अङ्गुलीर्नखचन्द्राढ्या ध्यायेद् भूषाम्बराणि च ।  
हारराजीन् दन्तपक्तिं हृदयं मानसं स्मरेत् ॥२५॥
भावनां च गुणान् सर्वैश्वर्याणि च क्रियां स्मरेत् ।  
एवं वै श्रीकृष्णनारायणमूर्तेर्हि चिन्तनात् ॥२६ ॥
शान्तिर्वै शाश्वती राजन् जायेतैव न संशयः ।  
ततो ध्यायेद्धरौ तस्मिन् श्रीकृष्णं राधिकां तथा ॥२७॥
ध्यायेन्नारायणं लक्ष्मीं ब्रह्माणं च सरस्वतीम् ।  
सावित्रीं चापि गायत्रीं शिवं दुर्गां च पार्वतीम् ॥२८॥
ध्यायेद् गङ्गां च विष्णुं च लक्ष्मीं वृन्दां च तूलसीम् ।  
ध्यायेत्तत्राऽक्षराऽतीते व्यूहाँश्च विभवाँस्तथा ॥२९॥
अर्चा अंशकलावेशान् विभूतीश्च हरौ स्मरेत् ।  
क्षीरस्थं श्वेतभूसंस्थं हिमस्थं स्वगतं स्मरेत् ॥१.५२१.३ ० ॥
सर्वदेहिगतं तं वै विष्णुं ध्यायेज्जनार्दनम् ।  
नरे नार्यां सदा तं वै पश्येत् कृष्णनरायणम् ॥३ १॥
सत्ये स्वर्गे क्षितौ व्योम्नि पाताले हृदयाम्बरे ।  
पुत्रे पत्न्यां पशौ कान्ते जडे चेतनवर्गके ॥३२॥
दृश्येऽदृश्ये प्रिये ग्राह्ये विप्रिये वर्ज्यवस्तुनि ।  
ध्यायेद् वै श्रीकृष्णनारायणं गोपालबालकम् ॥३३॥
कम्भरालालितं दिव्यं त्वश्वपट्टसरोऽन्तिकम् ।  
लोमशेन सदा ध्यातं ब्रह्मरुद्रादिवन्दितम् ॥३४॥
राधालक्ष्मीरमापद्माप्रभापद्मावतीश्वरम् ।  
माणिकीपार्वतीनाथं जयेशं ललितापतिम् ॥३५॥
मुक्तेशं चावतारेशं सच्चिदानन्दविग्रहम् ।  
श्रीकृष्णवल्लभं नाथं जगज्जन्मादिकारणम् ॥३६॥
सिद्धिसंसेवितं ज्ञानानन्दसम्पत्प्रशेवधिम् ।  
ध्यायेत् कान्तस्वरूपं तं स्वामिनं हृदयाम्बुजे ॥३७॥
एकतानतया ध्यायेन्नरो नारी पतिं प्रभुम् ।  
कुङ्कुमवापिकातीर्थप्रसेवितं परेश्वरम् ॥३८॥
ध्यायेत्स्मरेज्जपेन्नित्यं नमेत् संसेवयेत्तथा ।  
पूजयेदर्चयेत्पादपद्मे धृतामृतं पिबेत् ॥३९॥
प्रसादं सङ्ग्रसेत्तस्य सुगन्ध्यादि समावहेत् ।  
प्रदक्षिणां स्तुतिं कुर्याद्दीपं नैवेद्यमर्पयेत् ॥१.५२१.४०॥
आरार्त्रिकं प्रकुर्याश्च सर्वस्वार्पणमाचरेत् ।  
एवमात्मा समर्प्यश्चार्पणीयः सर्वदा हरौ ॥४१ ॥
कामः क्रोधः सुखं स्नेहो लोभो मोहादयस्तथा ।  
दया दानं च दाक्षिण्यं दमनं दोषमण्डलम् ॥४२॥
सर्वं समर्पयेत् तस्मै तत्र क्षिपेन्निरन्तरम् ॥
तेन वह्नौ यथा धातुस्तथा शुद्ध्यति मानवः ॥४३॥
इन्द्रद्युम्न! फलं हित्वा कुर्याद् दास्यं सदा हरेः ।  
अहं श्रीमत्कृष्णनारायणदास्येन दिव्यताम् ॥४४॥
अलभं चिरजीवित्वं ब्रह्मतुल्यं वपुस्तथा ।  
जीवन्मुक्तिं तथैश्वर्यसिद्धीर्वैराग्यसम्पदम् ॥४५॥
सन्तोषं चाऽलभं तृष्णाक्षयं मायाविवर्जितम् ।  
मायालेपादिराहित्यं तथाऽऽवरणहीनताम् ॥४६॥
क्लेशान् कर्माशयान् दग्ध्वा विचरामि हरिर्यथा ।  
लोष्ठं काष्ठस्य योगेन तरत्येव जलार्णवम् ॥४७॥
कृष्णनारायणसङ्गाल्लोमशो लेपशातनः ।  
ब्रह्ममुक्तो वर्ततेऽत्र कल्पानां कालशातनः ॥४८॥
ब्रह्मादिस्तम्बपर्यन्तमसङ्ख्यं विश्वमेव यत् ।  
सर्वे चराऽचराधारं यः सृजत्येव लीलया ॥४९॥
ब्रह्मेशशेषधर्माश्च दिनेशश्च गणेश्वरः ।  
मुनीन्द्रवर्गो देवेन्द्रो ध्यायति यमहर्निशम् ॥१.५२१.५०॥
वेदाः स्तुवन्ति यं कृष्णनारायणं जगत्प्रभुम् ।  
स्तौति यं प्रकृतिर्हृष्टा स्तौति भीता सरस्वती ॥५१ ॥
षण्मुखश्चतुरास्यश्च पञ्चास्यः स्तौति यं हरिम् ।  
सहस्रास्यश्च वेदास्या अनलास्याः स्तुवन्ति यम् ॥५२॥
स्वेच्छामयं निरीहं च निर्गुणं च निरञ्जनम् ।  
परात्परतरं ब्रह्म परमात्मानमीश्वरम् ॥५३॥
नित्यं ज्योतिरभिव्याप्तं भक्तानुग्रहविग्रहम् ।  
नित्यानन्दं च नित्यं च नित्यमक्षरविग्रहम् ॥५४॥
भज नित्यं गुरुं कृष्णनारायणं प्रभुं पतिम् ।  
सोऽवतीर्णोऽत्र भगवान् भूभाराद्यपनुत्तये ॥५५॥
गोपालबालवेषश्च वल्लभो मायया प्रभुः ।  
स एव रक्षिता पोष्टा संहर्ता तं सदा भज ॥५६ ॥
पितरं मातरं विद्यामन्त्रदं सद्गुरुं पतिम् ।  
तमेव श्रीकृष्णनारायणं भज महीपते ॥५७॥
इन्द्रद्युम्न! निबोधेदं ज्ञानं मत्तः परात्परम् ।  
त्यज सर्वं विघ्नकरं मुदं लभ हरेः परम् ॥५८॥
किं राज्यं किं यशो ग्रामः कः स्वदेशोऽपरश्च कः ।  
कः कस्य पुत्रः कस्तातः का माता कस्यचित् कुतः ॥५९॥
आयान्ति यान्ति संसारं परं स्वकृतकर्मभिः ।  
कर्मानुसाराज्जन्तुश्च जायते स्थानभेदतः ॥१.५२१.६०॥
कर्मणा जायते कश्चिद् विप्राण्यां वा नृपस्त्रियाम् ।  
वैश्यायां वा शूद्रनार्यां पशौ पक्षिणि वृक्षके ॥६ १ ॥
नारायणप्रदत्तेषु सानन्दा विषयेषु ते ।  
देहत्यागे विषण्णाश्च वियोगे बान्धवस्य च ॥६२॥
मायया तत्कृतं सर्वं कन्या वधूर्विरागिणी ।  
अवस्थास्ता विभिन्ना वै एकस्या एव योषितः ॥६३॥
प्रजाभूमिधनादिनां विच्छेदो मरणाधिकः ।  
नित्यं भवति मूढस्य विदुषो न कदाचन ॥६४॥
कृष्णनारायणभक्तस्तद्याजी तत्परायणः ।  
कृष्णमन्त्रोपासकश्च कृष्णसेवारतो भव ॥६५॥
यद्भयाद् वाति वातोऽयं रविर्भाति च नित्यशः ।  
भाति चन्द्रो महेन्द्रश्च कालभेदे प्रवर्षति ॥६६॥
वह्निर्दहति मृत्युश्च चरत्येव तु जन्तुषु ।  
बिभर्ति वृक्षः कालेन पुष्पाणि च फलानि च ॥६७॥
व्योमाधारोऽपि वायुश्च वाय्वाधारं जलादिकम् ।  
जलाधारः कच्छपश्च तदाधारो ह्यनन्तकः ॥६८॥
अनन्तशेषभोगेषु ब्रह्माण्डानि च पर्वताः ।  
निश्चलं च जलं तस्माज्जलस्थेयं वसुन्धरा ॥६९॥
सप्तस्वर्गं धराधारं ज्योतिश्चक्रं ग्रहाश्रयम् ।  
अष्टावरणयुक्तानां ब्रह्माण्डानां महाविराट् ॥१.५२१.७०॥
आधारस्तस्य वै भूमा महाविष्णुः सदाशिवः ।  
तस्याधारश्च वैकुण्ठो गोलोकश्च तदाश्रयः ॥७१ ॥
गोलोकस्याऽऽश्रयोऽनन्ताऽक्षरधाम परं शुभम् ।  
ब्रह्मलोकः परात् परः परमं धाम तत्परम् ॥७२॥
दिव्यं सर्वत्र संव्याप्तं सीमवर्जितमेव तत् ।  
यत्र वै सर्वधामानि त्रिपादस्याऽमृतं दिवि ॥७३॥
पादोऽस्य विश्वा भूतानि परं ततो न विद्यते ।  
तत्रस्थं श्रीकृष्णनारायणं गोपालबालकम् ॥७४॥
कम्भरानन्दनं राजन् भजाऽक्षरपतिं हरिम् ।  
परमे धामनि सोऽयं कृष्णनारायणो हरिः ॥७५॥
अनन्त मुक्तमध्यस्थो वर्तते पुरुषोत्तमः ।  
अक्षरे च तथा धाम्नि वर्ततेऽक्षरपूरुषः ॥७६॥
राधाकृष्णश्च गोलोके वैकुण्ठे श्रीपतिः प्रभुः ।  
शिवलोके शिवरूपः सत्ये ब्रह्मा हरिर्मतः ॥७७॥
तेजस्विनां च वै सूर्यः पवित्राणां तथाऽनलः ।  
द्रवाणां स हरिर्वारि चेन्द्रियाणां मनः स च ॥७८॥
शीघ्रगानां समीरः स दण्डदानां यमो हि सः ।  
कालः कलयतां सोऽपि चाक्षराणामवर्णकः ॥७९॥
साम्नां साम सुराणां स इन्द्रो राज्ञां प्रतापकः ।  
ईशानः सं दिगीशानां कुबेरो धनिनां हि सः ॥१.५२१.८० ॥
व्यापकानां नमः सोऽपि साक्षी चापि स एव हि ।  
तैजसानां सुवर्णं स रत्नं धनेषु चैव सः ॥८१ ॥
मणीनां कौस्तुभः कृष्णनारायणः स्वयं प्रभुः ।  
शालग्रामस्तथाऽर्च्यानां पत्राणां तुलसी च सा ॥८२॥
पुष्पाणां पारिजातः सः तीर्थानां पुष्करः स च ।  
वैष्णवानां कुमारः स योगीन्द्राणां गणाधिपः ॥८३ ॥
सेनापतीनां स्कन्दः सः नरो धनुष्मतां हि सः ।  
नक्षत्राणां शशी सोऽयं रामः शस्त्रभृतां हि सः ॥८४॥
मासानां मार्गशीर्षः सः वसन्तः सः क्रतूत्तमः ।  
राजेन्द्राणां च रामः सोऽवताराणां नरायणः ॥८५॥
श्रीकृष्णः स भगवतां वारेषु रविवासरः ।  
तिथिष्वेकादशीरूपः पृथ्वी क्षमावतां हि सः ॥८६॥
अपत्यानां स वै माता भक्ष्याणां त्वमृतं हि सः ।  
गव्येष्वाज्यं स वै प्रोक्तो द्रुषु कल्पद्रुमो हि सः ॥८७॥
सुरभिः कामधेनूनां गङ्गा सः सरितां हरिः ।  
पण्डितानां वाणीरूपो मन्त्राणां प्रणवश्च सः ॥८८॥
परा विद्या च विद्यानां सस्यानां धान्यमेव सः ।  
अश्वत्थः फलिनां कृष्णो गुरूणां मन्त्रदश्च सः ॥८९॥
कश्यपः सः प्रजेशानां गरुडः पक्षिणां हि सः ।  
अनन्तः स च नागानां नराणां नृपतिः स हि ॥१.५२१.९०॥
ब्रह्मर्षीणां भृगुः सोऽयं देवर्षीणां च नारदः ।  
राजर्षीणां जनकः स महर्षीणां शुकः स च ॥९१ ॥
गन्धर्वाणां चित्ररथः सिद्धानां कपिलः स च ।  
लोमशश्चिरजीवानां गुरुर्बुद्धिमतां स वै ॥९२॥
शुक्रः कविवराणां स ग्रहाणां च शनिः स वै ।  
शिल्पिनां विश्वकर्मा सः मृगाणां मृगराट् स वै ॥९३ ॥
वाहानां शिववाहः स ऐरावतश्च हस्तिषु ।  
गायत्री छन्दसां सोऽपि शास्त्राणां वेद एव सः ॥९४॥
यादसां वरुणः कृष्ण ऊर्वश्यप्सरसां हि सः ।  
जलाशयानां चाऽब्धिः सः सुमेरुर्भूधरेषु सः ॥९५ ॥
हिमाद्रिः स रत्नवतां राधिका प्रकृतिष्वपि ।  
देवीनां कमला कृष्णः शतरूपा च योषिताम् ॥९६ ॥
सन्तः प्रियाणां कृष्णः स सावित्री सुशिलासु सः ।  
प्रह्लादः सोऽपि दैत्यानां बलिष्ठानां बलिः स च ॥९७॥
नारायणर्षिर्भगवान् ज्ञानिनां ब्रह्मचारिणाम् ।  
हनुमान् वानराणां स वीराणां च नरः स्वयम् ॥९८  
मनसा नागकन्यानां वसूनां द्रोण एव सः ।  
कामिनां कामरूपः स रम्भा सः कामुकीषु वै ॥९९॥
गोलोकः स च लोकानां धाम्नां चाऽऽक्षरधाम सः ।  
वासानां श्रीरमावासो वैकुण्ठो भगवान् हि सः ॥१.५२१.१ ० ०॥
शान्तिर्मातृकवर्गे सः रतिः स सुन्दरीषु वै ।  
धर्मः साक्षिगणे सोऽस्ति सन्ध्या वै वासरेषु सः ॥१ ०१ ॥
देवेष्विन्द्रो राक्षसेषु विभीषणो हरिः स्वयम् ।  
कालाग्निरुद्रो रुद्राणां संहारो भैरवेषु सः ॥१ ०२॥
शङ्खेषु पाञ्चजन्यः सः शरीरे मस्तकं च सः ।  
लक्ष्मीनारायणसंहितात्मकः स्वकथासु सः ॥१ ०३॥
स्वायम्भुवो मनूनां स व्यासो विद्वत्सु माधवः ।  
स्वधा सः पितृपत्नीषु स्वाहा वह्निप्रियासु सः ॥१ ०४॥
यज्ञानां राजसूयः सः यज्ञपत्नीषु दक्षिणा ।  
नीतिवत्स्वङ्गीरा सूतः कथकेषु हरिर्हि सः ॥१ ०५॥
शस्त्रास्त्रज्ञेषु च पर्शुरामो दैवं बलेषु च ।  
व्रतानां श्रीकृष्णनारायणस्वामिव्रतं हि सः ॥१ ०६॥
दातॄणामिन्द्रद्युम्नः स दूर्वा स ओषधिष्वपि ।  
तृणानां दर्भरूपः सः सत्यं व्रतेषु धार्मिषु ॥१ ०७॥
स्नेहपात्रेषु पुत्रः सः स व्याधिः शत्रुमण्डले ।  
सेवासु दास्यमेव श्रीहरिर्वरो वरेषु च ॥१ ०८॥
आश्रमेषु गृहस्थः सः सन्न्यासश्च विवेकिषु ।  
सुदर्शनं सः शस्त्राणां कुशलं सः शुभाशिषाम् ॥१ ०९॥
ऐश्वर्याणां महाज्ञानं वैराग्यं च सुखेषु सः ।  
मिष्टवाक्यं प्रीतिदेषु दानेषु चात्मदानकम् ॥१.५२१.११ ०॥
सञ्चयेषु धर्मकार्यं कर्मणां चार्चनं हि सः ।  
कठोरेषु तपः कृष्णः फलेषु मोक्ष एव सः ॥१११ ॥
नारीषु चानुवृत्तिः सः नरेषु वीर्यमेव सः ।  
अष्टसिद्धिषु प्राकाम्यं काशी कृष्णः पुरीषु च ॥१ १२॥
नगरेषु कृष्णनारायणस्य नगरं हि सः ।  
देशेषु वैष्णवक्षेत्रं विराट् तथाऽऽश्रयेषु सः ॥११३ ॥
सूक्ष्मेषु परमाणुः स ह्यौषध्यादौ रसायनम् ।  
वैद्यानामश्विनीपुत्रौ विषादः क्षयकारिणाम् ॥१ १४॥
धन्वन्तरिर्मन्त्रविदां मिष्टानां च क्षुधा हि सः ।  
रागाणां मेघमल्लारः श्रीदामा पार्षदेषु सः ॥१ १५॥
पशुजन्तुषु धेनुः सः वृक्षेषु चन्दनं हि सः ।  
वैष्णवः सर्वपूतेषु कृष्णनारायणो हि सः ॥११६ ॥
वृक्षेष्वङ्कुररूपः सः वस्तुषु चाकरो हि सः ।  
सर्वभूतेषु वै कृष्णनारायणोऽस्ति सर्वदा ॥१ १७॥
यथा वृक्षे फलान्येव फले बीजे तथाऽङ्कुरः ।  
सर्वकारणरूपः सः नान्यद्वै कारणान्तरम् ॥१ १८॥
सर्वेशः श्रीकृष्णनारायणः श्रीपुरुषोत्तमः ।  
तन्मायामोहमापन्नास्तं न जानन्ति दुर्धियः ॥११ ९॥
तमोग्रस्तेन दुर्बुद्ध्या विधिना वञ्चितेन च ।  
स्वात्मा सः सर्वजन्तूनां स्वामी वै सर्वदेहिनाम् ॥१.५२१.१२० ॥
भज तं श्रीकृष्णनारायणं राजन् प्रभापतिम् ।  
स्वर्गं मोक्षं लभस्वापि भजित्वा पार्वतीपतिम् ॥१२१ ॥
इमं विभूतियोगं यो ज्ञानविज्ञानकारकम् ।  
पठेद्वा शृणुयात्तस्योपस्थितः श्रीहरिर्भवेत् ॥१ २२॥
मञ्जुला मञ्जुषा चेयं मुनीनां मनसां स्थिरा ।  
हंसा परमहंसानां मानसी सगुणा हरेः ॥१ २३॥
यामभ्यस्य भवेद् योगी धर्ममेघसमाधिमान् ।  
सर्वसिद्धिप्रमाज्ञप्तिबोधानन्दमयो भवेत् ॥१ २४॥
इति श्रीलक्ष्मीनारायणीयसंहितायां प्रथमे कृतयुगसन्ताने इन्द्रद्युम्नाय लोमशोक्तज्ञानविज्ञानविभूतिसम्भृतभगवन्महिमादिनिरूपणनामैकविंशत्यधिकपञ्चशततमोऽध्यायः ॥५२१ ॥
    
