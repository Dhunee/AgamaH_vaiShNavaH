+++
title = "३४६"

+++
श्रीनारायण उवाच--  
शृणु लक्ष्मि-! माथुरे तु मण्डलेऽपरतीर्थकम् ।  
वत्सक्रीडनकं तीर्थं रक्तप्रस्तरनिर्मितम् ॥१ ॥
तत्र स्नानेन वै यायाद् वायुलोकं तु मानवः ।  
प्राणत्यागे तु परमा मुक्तिः स्यान्नात्र संशयः ॥२ ॥
अथ भाण्डीरकं तीर्थं दम्पतीत्वप्रदं परम् ।  
यत्र कृष्णेन राधा वै विवाहिता वनस्थले ॥३ ॥
सालतालार्जुनैर्युक्ते तमालेङ्गुदपीलुकैः ।  
करीररक्तपुष्पैश्च युक्ते भाण्डीरके स्थले ॥४ ॥
स्नातः पापविनिर्मुक्तश्चन्द्रलोकं प्रयाति सः ।  
प्राणत्यागे तु गोलोकं प्राप्नोति नात्र संशयः ॥५ ॥
वृन्दावनं मम तीर्थं यत्र गोगोपगोपिकाः ।  
मया साकं रमिष्यन्ति विचित्रक्रीडनैः सदा ॥६ ॥
सर्वेषां दुर्लभे स्थाने कुण्डे वृन्दावनस्थले ।  
बहुगुल्मलतारण्ये स्नातः स्वर्गेऽप्सरोगणैः ॥७ ॥
गन्धर्वैः सेवमानश्च मोदते बहुवत्सरान् ।  
तत्र चेन्मुञ्चति प्राणान् वैकुण्ठे मोदते ध्रुवम् ॥८ ॥
अथ वृन्दावने केशी दैत्यो यत्र निपातितः ।  
तत्र स्नातः शतगुणं पुण्यमाप्नोत्यसंशयम् ॥९ ॥
हरिविश्रामतीर्थं च ततोऽपि शतपुण्यदम् ।  
तत्र पिण्डप्रदानेन गयातुल्यफलं भवेत् ॥1.346.१० ॥
स्नानं दानं च हवनं वह्निष्टोमफलप्रदम् ।  
अथ द्वादशसूर्याणां तीर्थं श्रेष्ठं परं मतम् ॥११ ॥
कालिन्दीसलिले कृष्णः कालीयसर्पमस्तके ।  
ननर्त दमनार्थं तं तत्राऽऽदित्या दशोज्ज्वलाः ॥१ २॥
मयैव स्थापिता लक्ष्मि! वरार्थं ज्ञापितास्तदा ।  
आदित्याश्च तदा प्रोचुर्यदि देयो वरोऽस्ति नः ॥१ ३॥
अस्मत्तीर्थेऽत्र लोकानां स्नानेन मोक्षणं भवेत् ।  
उत्तरे हरिदेवस्य कालीयस्य तु दक्षिणे ॥१४॥
मध्ये ये स्युर्मृतास्तेषां मुक्तिर्गोलोकधामनि ।  
भवेदित्यर्थितं तैश्च तथास्त्विति मयाऽर्पितम् ॥१५॥
अथ यम्याः परे पारे तीर्थं तु मलयार्जुनम् ।  
पर्यस्तं तत्र शकटं कुण्डं तत्र सुविद्यते ॥१६॥
तत्र स्नानोपवासाभ्यामनन्तफलभाग् भवेत् ।  
द्वादश्यां ज्येष्ठशुक्लस्य स्नानाद् दानाच्च दर्शनात् ॥१७॥
अच्युतस्य समर्चनात् प्राप्नोति परमां गतिम् ।  
उपोषितं जनं साक्षात् कृष्णो नेतुं प्रगच्छति ॥१८॥
अपि चास्मत्कुले जातः कालिन्दीसलिले प्लुतः ।  
अर्चयिष्यति गोविन्दं मथुरायामुपोषितः ॥१९॥
धन्योऽसौ पिण्डनिर्वापं यमुनायां करिष्यति ।  
द्वादश्यां ज्येष्ठमासेऽत्र तृप्तिर्न सम्भविष्यति ॥1.346.२०॥
इति गायन्ति पितरः परलोकगताः सदा ।  
अथात्र सुभगं तीर्थं वनं बहुलसञ्ज्ञकम् ॥२१ ॥
स्नातो रुद्रस्य भवनं प्रयाति द्वादशी तिथौ ।  
चैत्रशुक्लदशम्यां तु स्नातो मत्पदमाप्नुयात् ॥२२॥
अथ भाण्डह्रदस्तीर्थं परे पारे सुविद्यते ।  
दृश्यन्तेऽहरहस्तत्र त्वादित्याः सुपतङ्गकाः ॥२३॥
अर्ककुण्डे तत्र तीर्थे स्नानं यः कुरुते जनः ।  
सर्वपापविनिर्मुक्तः सूर्यलोकं प्रयाति सः ॥२४॥
अथात्र विमलः कूपः सप्तसामुद्रनामकः ।  
तत्र स्नाता यथेष्टः स्यात् स्वेष्टं लोकं प्रयाति सः ॥२५॥
तत्र प्राणप्रयाणे तु मम धाम प्रपद्यते ।  
अथ वीरस्थलं नाम तीर्थक्षेत्रं परं शुभम् ॥२६॥
आसन्नसलिलं चैव पद्मोत्पलविभूषितम् ।  
तत्र स्नाता वीरलोकं प्राप्याऽन्ते धाम याति मे ॥२७॥
कुशस्थलं तथा क्षेत्रं पुण्यं परमपावनम् ।  
स्नात्वा याति ब्रह्मलोकं मृत्वा गोलोकमृच्छति ॥२८॥
तत्र पुष्पस्थलतीर्थे शिवक्षेत्रमनुत्तमम् ।  
तत्र स्नानेन मनुजः शिवलोकं प्रगच्छति ॥२९॥
अथ गोपीश्वरमूर्तिर्महापातकनाशिनी ।  
मातलिस्थापिता मोक्षप्रदा गोपीशतीर्थके ॥1.346.३०॥
कृष्णस्य रमणार्थं हि गोप्यस्तत्र सहस्रशः ।  
समागतास्तदा कृष्णो जातः सहस्ररूपधृक् ॥३ १॥
गोपीं गोपीं प्रति रेमे यथेष्टं सुखदः प्रभुः ।  
मातलिस्तत्र चागत्य गोपीश्वरं विधाय च ॥३२॥
गोपवेषधरं देवमभिषेकं चकार ह ।  
आनीय सप्तकलशान् रत्नौषधिपरिप्लुतान् ॥३३ ॥
गोप्यो गायन्ति नृत्यन्ति कृष्ण! कृष्ण! वदन्ति च ।  
तत्र सप्तकलशैश्च स्थापयामास कूपकम् ॥३४॥
सप्त सामुद्रिकं नाम तीर्थं गोलोकधामदम् ।  
तत्र श्राद्धे जलदात्रा पिण्डदात्रा च सर्वथा ॥३५॥
पितरस्तारितास्तेन कुलानां सप्तसप्ततिः ।  
सोमवारे त्वमायां च श्राद्धकर्तुस्तु पूर्वजाः ॥२६ ॥
पितरस्तस्य तृप्यन्ति कोटिवर्षशतानि वै ।  
गोविन्दस्य च देवस्य तथा गोपीश्वरस्य च ॥३७॥
मध्ये मृतो जनो याति महेन्द्रस्य सलोकताम् ।  
तथा बहुलरुद्रस्य गोविन्दस्य च मध्यतः ॥३८॥
तथा वै वेधसश्चापि गोपीशस्य च मध्यतः ।  
पिण्डदानस्नानकर्तुः कुलानां शतमुद्धरेत् ॥३९॥
वसुतीर्थं मथुरादक्षिणे फाल्गुनकं तथा ।  
तत्र स्नात्वा च पीत्वा च मम लोके महीयते ॥1.346.४० ॥
तत्र फाल्गुनके तीर्थे वृषभाञ्जनकं स्थलम् ।  
तत्राऽभिषेकमापन्नः सुरैः सह प्रमोदते ॥४१॥
अथ तालवनं नाम मथुरापश्चिमस्थितम् ।  
तत्र कुण्डे स्नानकर्ता दाता वाञ्च्छितमाप्नुयात् ॥४२॥
अस्ति सम्पीठकं तीर्थं स्नाताऽग्निष्टोमपुण्यभाक् ।  
कृष्णजन्मस्थले लक्ष्मि! सप्तम्यां सोमवासरे ॥४३॥
व्रतं कृत्वा पूजयेन्मां सा तु पुत्रवती भवेत् ।  
विंशतिर्योजनानां तु माथुरं मम मण्डलम् ॥४४॥
यत्र तत्र कृतस्नानो मुच्यते घोरपातकैः ।  
वर्षाकालेऽत्र स्थातव्यं यत्स्थानं सुखदं भवेत् ॥४५॥
सप्तद्वीपेषु तीर्थानि पुण्यान्यायतनानि च ।  
मथुरायां गमिष्यन्ति प्रसुप्ते तु सदा मयि ॥४६॥
सुप्तोत्थितं च मां दृष्ट्वा भवन्ति मुक्तिभाजनाः ।  
यमुनायां कृतस्नानः कृतकेशवदर्शनः ॥५८७॥
सर्वपापविहीनः सन्ममलोकं प्रपद्यते ।  
पदे पदे फलं याति राजसूयाश्वमेधयोः ॥४८॥
प्रदक्षिणीकृतो येन मथुरायां तु केशवः ।  
प्रदक्षिणीकृता तेन सप्तद्वीपा वसुन्धरा ॥४९॥
घृतदीपं तथा वस्त्रं दद्यात् कृष्णाय मन्दिरे ।  
पञ्चयोजनविस्तारं दीर्घं षट्पञ्चयोजनम् ॥1.346.५०॥
दीपमालासमाकीर्णं विमानं लभते जनः ।  
सर्वकामसमृद्धं तदप्सरोगणसेवितम् ॥५ १ ॥
सर्वकामप्रदं रम्यं सर्वतेजोविराजितम् ।  
सिद्धचारणमगन्धर्वा यदिच्छन्ति दिवं गताः ॥५२॥
यदि पुण्यं कृतं स्याद्वै लभ्येतैतादृशं गृहम् ।  
अन्ते मोक्षस्त्वपाय्येत मथुरायाः प्रभावतः ॥५३ ॥
मथुरां रक्षति पूर्वामिन्द्रो यमस्तु दक्षिणाम् ।  
पश्चिमां रक्षति वारीशः कुबेरस्तथोत्तराम् ॥५४॥
मध्यं रक्षति मे भक्तः शङ्करः पार्वतीपतिः ।  
मथुरायां गृहं यो वा प्रासादं कुरुते जनः ॥'९५॥
चतुर्भुजस्तु विज्ञेयो जीवन्मुक्तो न संशयः ।  
मथुरायां महत्कुडं विमलोदकनामकम् ॥५६ ॥
हेमन्ते तु भवेच्चोष्णं शीतलं ग्रीष्मके भवेत् ।  
न वर्धते च वर्षासु ग्रीष्मे चापि न हीयते ॥५७॥
एतत्तु महदाश्चर्यं तस्मिन कुण्डे परं मम ।  
माथुरे मम क्षेत्रे तु गर्तेषु च नदीषु च ॥५८॥
कूपे ह्रदे देवखाते प्रवाहे सङ्गमे तथा ।  
स्नातव्यं यत्र वा तत्र तेन स्यात्परमा गतिः ॥५९ ॥
कार्तिकस्य तु मासस्य नवम्यां मम भक्तराट् ।  
कृत्वा प्रदक्षिणं याति पृथ्वीप्रक्रमणवृषम् ॥1.346.६० ॥
न दानैर्न तपोभिश्च न यज्ञैस्तादृशं फलम् ।  
भूमेः प्रदक्षिणायाः स्याद् यादृशं तीर्थसेवया ॥६१ ॥
भूम्याः परिक्रमे सम्यग् योजनानां प्रमाणकम् ।  
षष्टिकोटिसहस्राणि षष्टिकोटिशतानि च ॥६२॥
तत्र तीर्थानि देवाश्च गणिताः पवनेनवै ।  
ब्रह्मणा लोमशेनापि नारदेन ध्रुवेण च ॥६ ३ ॥
पत्नाव्रतेन विप्रेण गरुडेन हनूमता ।  
एतैरनेकधा देवैः सवार्ध्यावरणा मही ॥६४॥
क्रमिता बलिभिः सर्वैर्बाह्यमण्डलरेखया ।  
योगसिद्धैस्तथा कैश्चिर्न्माकण्डेयमुखैरपि ॥६५ ॥
सप्तद्वीपे च तीर्थानां भ्रमणाद् यत्फलं भवेत् ।  
प्राप्यते त्वधिकं तस्मान्मथुरायाः परिक्रमे ॥६६ ॥
यथाविधानक्रमणं मथुरायां कृतं भवेत् ।  
प्रदक्षिणफलं सम्यगनुक्रमविधिं ब्रुवे ॥६७॥
सर्वदेवेषु यत्पुण्यं सर्वतीर्थेषु यत्फलम् ।  
सर्वदानेषु यत्पुण्यमिष्टापूर्तेषु यत्फलम् ॥६८ ॥
तत्फलं लभ्यते लक्ष्मि! माथुरस्य प्रदक्षििणे ।  
देवर्षिमुनिसहिता ब्रह्माद्याः कोटिदेवताः ॥६९ ॥
नवम्यां कार्तिके शुक्ले चक्रूमाथुरप्रक्रमम् ।  
अष्टम्यां मथुरां प्राप्य स्नात्वा विश्रान्तितीर्थके ॥1.346.७ ० ॥
कृत्वा पितृसुरर्षीणां पूजन यमुनार्चनम् ।  
विश्रान्तिदर्शनं कृत्वा दीर्घविष्णुं च केशवम् ॥७१ ॥
उपवासं प्रकृत्वैव स्वल्पमेध्याशनोऽथवा ।  
ब्रह्मचर्यपरो भूत्वा मौनमास्थाय यत्नत. ॥७ २ ॥
तिलाऽक्षतकुशान्नीत्वा विश्रान्तौ दीपमाददेत् ।  
नवम्यां प्रातरेवाऽस्मात्स्थलाद् यात्रामुपाक्रमेत् ॥७३ ॥
ब्राह्मे काले रवेः पूर्वं स्नायाद् दक्षिणकोटिके ।  
प्रक्षाल्य पादावाचम्य हनुमन्तं प्रसादयेत् ॥७४॥
सर्वमगलदं सिद्धिकर्तारं फलसाक्षिणम् ।  
प्रदक्षिणस्य यात्रायां यात्रासिद्धिप्रदो भव ॥७१॥
इति विज्ञाप्य विधिवद्धनूमन्तं गणेश्वरम् ।  
दीपपुष्पोपहाराद्यैः पूजयित्वाऽग्रतस्ततः ॥७६॥
पूजयेत्पद्मनाभं च दीर्घविष्णुं सुखप्रदम् ।  
दृष्ट्वा वसुमतीं देवीं तथाऽन्यामपराजिताम् ॥७७॥
आयुधागारसंस्थां च नत्वा गच्छेत् ततोऽग्रतः ।  
कंसवासनिकां तद्वदौग्रसेनां च चर्चिकाम् ॥७८ ॥
वधूटी तत्र नत्वा च दानवक्षयकारिणीम् ।  
जयदां च ततो नत्वा मातृँश्च देवपूजिताः ॥७९ ॥
गृहदेवीर्वास्तुदेवीर्दृष्ट्वाऽनुज्ञाप्य निःसरेत् ।  
दक्षिणकोटिकं प्राप्य स्नात्वा सन्तर्प्य पितृकान् ॥1.346.८ ० ॥
देवं कृष्णं सम्प्रणम्य चेक्षुवासां सतीं व्रजेत् ।  
यत्र बालक्रीडनकैस्तीर्थं कृष्णेन वै कृतम् ॥८ १ ॥
वत्सपुत्र ततो गच्छेत् ततोऽर्कस्थलमेव च ।  
वीरस्थलं कुशस्थलं पुण्यस्थलं महास्थलम् ॥८२॥
पञ्चस्थलावलोकेन ब्रह्मणा सह मोदते ।  
शिवं सिद्धमुखं दृष्ट्वा हयमुक्तिं च लोकयेत् ॥८ ३ ॥
अश्वो मुक्तिं गतश्चात्र सहायसहितो यतः ।  
राजपुत्रः स्थितस्तत्र यानयात्रां न चाचरेत् ॥८४॥
मल्लिकादर्शनं कृत्वा कदम्बखण्डमाव्रजेत् ।  
चर्चिकां योगिनीं दृष्ट्वा ततो गच्छेत्तु मातरम् ॥८५॥
अस्पृश्यां चाऽस्पृशां ते द्वे बालरक्षाकरे ह्युभे ।  
वर्षखातं ततो गत्वा कुण्डं पितृँश्च तर्पयेत्॥८६ ॥
क्षेत्रपालं शिवं भूतेश्वरं गच्छेत् प्रपूजयेत् ।  
कृष्णक्रीडासेतुबन्धं ततो गच्छेद् बलिह्रदम् ॥८७॥
ततः कुक्कटक्रीडाख्यं स्थलं गच्छेद् गतिप्रदम् ।  
स्तम्भोच्चयं सुशिखरं पूज्येत्तं परिक्रमेत् ॥८८ ॥
मुच्यते सर्वपापेभ्यो विष्णुलोकं व्रजेत्तु सः ।  
वसुदेवस्य देवक्या एकान्तशयनस्थलम् ॥८९॥
गत्वा नारायणस्थानं प्रविशेच्च परिक्रमेत् ।  
विघ्नविनायकं नत्वा कुब्जिकां वामनां तथा ॥1.346.९०॥
कृष्णदास्यौ तु विप्राण्यौ नत्वा गर्तेश्वरं व्रजेत् ।  
महाविद्येश्वरीं दृष्ट्वा यात्रासिद्धिफलं भवेत् ॥९ १ ॥
प्रभामल्लीं महाविद्येश्वरीं व्रजेच्च पूजयेत् ।  
सिद्धेश्वरीं तथा सङ्केतेश्वरीं च प्रपूजयेत् ॥९२॥
यस्याश्चाग्रे दैत्यनाशार्थं सङ्केतितवान् हरिः ।  
कुण्डे त्वाचमनं कृत्वा गोकर्णेश्वरमाव्रजेत् ॥९३॥
सरस्वतीं नदीं दृष्ट्वा विघ्नराजं समाव्रजेत् ।  
गङ्गां दृष्ट्वा तथा स्पृष्ट्वा गच्छेद् रुद्रमहालयम् ॥९४॥
क्षेत्रपं तं समानत्वोत्तरकोटिगणाधिपम् ।  
पूजयेद्यत्र कृष्णेन द्यूतक्रीडा कृताऽभवत् ॥९५॥
ततो गच्छेन्महातीर्थं विमलं यमुनाम्भसि ।  
रुद्रमहालयाख्यं तत् स्नायात् पितॄँश्च तर्पयेत् ॥९६॥
गार्ग्यतीर्थं ततो गच्छेद् भद्रेश्वरं च सोमकम् ।  
सोमेश्वरं प्रपूज्यैव यात्राफलं लभेज्जनः ॥९७॥
सरस्वत्याः सङ्गमे च देवर्षिपितृमानवान् ।  
सन्तर्प्य विधिवद् दत्वा कृष्णसायुज्यमाप्नुयात् ॥९८॥
घण्टाभरणकं गत्वा तथा गरुडकेशवे ।  
धारालोपनकं गत्वा वैकुण्ठं खण्डवेलकम् ॥९९॥
मन्दाकिनीसंयमन चासिकुण्डं च गोपकम् ।  
मुक्तिकेश्वरमेवाऽथ वैलक्षगरुडं स्थलम् ॥1.346.१०० ॥
गत्वा सर्वत्र पितॄँश्च देवान्समर्प्य तर्पयेत् ।  
प्रार्थयेन्मथुरायाश्च यात्रा मे सफलाऽस्त्विति ॥१० १॥
इत्येवं देवदेवेशं विज्ञाप्य क्षेत्रपं शिवम् ।  
विश्रान्तिसञ्ज्ञके स्नात्वा कृत्वा च पितृतर्पणम् ॥१०२॥
विश्रान्तिं च परिक्रम्य गुरुं नत्वा हरिं तथा ।  
सुमङ्गलां ततो गच्छेद् यात्रासिद्धिं प्रसादयेत् ॥१० ३॥
यात्रेयं त्वत्प्रसादेन सफला मे भवत्विति ।  
पिप्पलादेश्वरं गत्वा परिक्रमेदुपालिपेत् ॥१०४॥
एकं शिवं स्वस्य नाम्ना स्थापयेद् यात्रिकस्तदा ।  
यात्राफलं प्रपद्येत पूजयेत्प्रणमेत् तथा ॥१ ०५॥
कर्कोटकं तथा नागं गच्छेद् देवीं च चण्डिकाम् ।  
वज्राननं ततो ध्यात्वा ततः सूर्यं कुलेश्वरम् ॥१०६ ॥
दृष्ट्वा तत्रैव दानं च दत्वा यात्रां समापयेत् ।  
प्रतिक्रमं कुलानां वै सूर्यलोके स्थितिर्भवेत् ॥१ ०७॥
प्रदक्षिणप्रकर्ता च विष्णुलोके महीयते ।  
मम प्रदक्षिणकर्ता गोलोके च महीयते ॥१ ०८॥
ब्रह्मघ्नाश्च सुरापाश्च चौरा भग्नव्रताश्च ये ।  
प्रसह्य गमका ये च धनक्षेत्रापहारकाः ॥१०९॥
हिंसका दुःखदातारो निन्दकाः शठधूर्तकाः ।  
मथुराक्रमणं कृत्वा निष्पापास्ते भवन्ति वै ॥1.346.११ ०॥
अन्यदेशागतो दूराद् यः करोति प्रदक्षिणम् ।  
तस्य सन्दर्शनादन्ये पूता भवन्ति मानवाः ॥१ १ १॥
यमुनाया वारिकणं पीत्वा दूरनिवासिनः ।  
सर्वपापविनिर्मुक्ताः प्रयान्ति परमां गतिम् ॥११२॥
मथुरावासकर्तारो मधुरातीर्थसेविनः ।  
मधुरावनद्रष्टारो मोक्षभाजो भवन्ति ते ॥११३॥
मधुवनं तालवनं कुन्दवनं तृतीयकम् ।  
काम्यकवनं च बहुवनं भद्रवनं तथा ॥१ १४॥
खादिरं च महावनं लोहार्गलवनं तथा ।  
बिल्ववनं च भाण्डीरं वृन्दावनं च द्वादशम् ॥१ १५॥
एतानि ये प्रपश्यन्ति न ते याम्याभिगामिनः ।  
वनयात्राप्रकर्तार इन्द्रलोकं व्रजन्ति वै ॥१ १६॥
मम भक्ताश्च ये यात्रां मदर्थं त्वाचरन्ति ते ।  
नरा नार्यश्च गोलोके यान्ति मामेव शाश्वतम् ॥१ १७॥
इति श्रीलक्ष्मीनारायणीयसंहितायां प्रथमे कृतयुगसन्ताने  
मथुराक्षेत्रमाहात्म्ये वत्सक्रीडनकभाण्डीरकवृन्दावनहरि-  
विश्रामसूर्यतीर्थमलयार्जुनबहुलभाण्डह्रदार्ककुण्डविमलकूपवीर-स्थलकुशस्थलपुष्पस्थलगोपीश्वरसप्तसामुद्रिकवसुफाल्गुनक-  
वृषभाञ्जनकतालवनसम्पीठकविमलोदककुण्डानां निर्देशः, मथुराप्रदक्षिणे विधिः, तत्रत्यतीर्थानां क्रमनिर्देशो विश्रान्तिघट्टारम्भणसमाप्त्यादि, वनानि  
चेत्यादिप्रदर्शननामा षट्चत्वारिंशदधिकत्रिशततमोऽध्यायः ॥३४६॥
    
