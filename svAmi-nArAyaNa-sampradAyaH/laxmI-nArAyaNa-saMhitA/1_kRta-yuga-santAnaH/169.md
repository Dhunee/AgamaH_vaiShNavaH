+++
title = "१६९"

+++
श्रीलक्ष्मीरुवाच-  
श्रुतं देव्याश्चरित्रं वै महाबलपराक्रमम् ।  
अथ श्रोतुं समिच्छामि सतीचरितमद्भुतम् ॥१ ॥
दक्षगृहे सतीजन्म सतीलग्नं च शम्भुना ।  
दक्षयज्ञे तथा सत्या वह्निस्नानं सकारणम् ॥२ ॥
हिमाद्रेर्मेनकायां च सतीजन्मोग्रतत्तपः ।  
मध्ये शम्भोर्लिङ्गपातो महच्चान्यत्पराक्रमम् ॥३ ॥
तत्सर्वं श्रोतुमिच्छामि कृपया तव केशव! ।  
इत्यर्थितः श्रिया स्वामी लक्ष्मीं वक्तुं प्रचक्रमे ॥४ ॥
श्रीनारायण उवाच-  
कश्यपेन पुरा स्नेहात् दितिः प्रोक्ता स्वभावतः ।  
वज्रसारमयैरङ्गैः पुत्रो देवि भविष्यति ॥५ ॥
वज्राङ्गं नाम सा देवी सुषुवे वज्रदुश्चिदम् ।  
स जातमात्र एवाऽभूत् सर्वयुद्धविशारदः ॥६ ॥
प्राह स्वजननीं मातर्यदाज्ञा करवाणि तत् ।  
दितिः प्राह महेन्द्रेण पुत्रा मे बहवो हताः ॥७ ॥
तेषामपचितिं कर्तुं गच्छ शक्रं दिवि स्थितम् ।  
सहस्राक्षं स बद्ध्वा स्वमातुरग्रे निनाय सः ॥८ ॥
ब्रह्मणा मोचितः पश्चाद्गतस्त्विन्द्रः स्वमालयम् ।  
वज्राङ्गस्य वराङ्ग्यां तारकासुर इति बली ॥९ ॥
सुतोऽभवत् महादुष्टो देवांश्चक्रे वशान् रणे ।  
लोकपालानिन्द्रमुख्यान् बद्ध्वा पाशैः पशूनिव ॥1.169.१ ०॥
निनाय मेरुशिखरं यत्रास्ति स्वकमालयम् ।  
कालनेमिः सुरान्बद्ध्वा प्रादाय द्वारि तिष्ठति ॥१ १॥
यथेष्टं तारकः प्राह द्रुतं कारागृहे क्षिप ।  
केवल वासवं त्वेकं मुण्डयित्वा विमोचय ॥१ २॥
एवं कृतं तदा देवाः समाजग्मुः पितामहम् ।  
तारकस्य विनाशाय प्रार्थयाञ्चक्रुरञ्जसा ॥१३ ॥
निशां सस्मार च ब्रह्मा सोपतस्थे पितामहम् ।  
ब्रह्मोवाच महत्कार्यं विभावरि! उपस्थितम् ॥१४॥
तारकासुरनाशार्थं सती दक्षसुता भव ।  
तव स्कन्दः सुतः सप्तदिनेष्वेव महासुरम् ॥१५॥
कार्तिकेयस्तारकाख्यं हनिष्यति न संशयः ।  
त्वं कालरात्रिनिःशेषभुवनावलिवासिनी ॥१६॥
शम्भुकण्ठग्रहाऽऽनन्ददायिनी त्वं विभावरी ।  
गच्छ दक्षगृहं शीघ्रं भव पुत्री हरप्रिया ॥१७ ॥
इत्युक्ता तु निशादेवी ययौ वै दक्षमन्दिरम् ।  
तत्राऽऽसीनां महाहर्म्ये रत्नभीत्तिसमाश्रयाम् ॥१८ ॥
ददर्श दक्षपत्नीं चाऽसिक्नीं विरणकन्यकाम् ।  
चमत्कृतिप्रभाव्याप्ताऽऽपाण्डुराऽऽननवारिजाम् ॥१९ ॥
किञ्चित्क्षामां मुखोदग्रस्तनभारावनामिताम् ।  
महौषधिगणैर्मन्त्रैरैश्वर्यैरभिसेविताम् ॥1.169.२ ० ॥
उद्वहत्स्वर्णसन्नद्धजीवचक्रां सुरूपिणीम् ।  
मणिमालामहाज्योतिष्परिधिचक्रकाऽऽननाम् ॥२१ ॥
स्वर्णताराऽभिग्रथितप्रान्तचञ्चलशाटिकाम् ।  
तैलचन्दनसौगन्ध्यद्रव्यशृङ्गारशोभिताम् ॥२ २ ॥
स्वर्णकलशचीनांशुककारक्तच्छत्रछायिताम् ।  
ददर्श दिवसस्यान्ते महासनविराजिताम् ॥२३ ॥
नमस्कृत्य निशोवासाऽसिक्नीभ्रूरोमराजिषु ।  
प्रसुप्तप्रायःपुरुषे निद्राभूतोपचारके ॥२४॥
स्फुटालोके चन्द्रमसि कृतमनसिजाऽऽदरे ।  
गाढकण्ठग्रहालग्नसमये दक्षसन्निधौ ॥२५ ॥
रतिकाले पक्षपत्नीनेत्रयोः प्राविशन्निशा ।  
आविवेश मुखे रात्रिर्दक्षेणाऽद्भुतसङ्गमे ॥२६ ॥
श्वाससृत्या तदाऽसिक्न्याः क्रमेण जठरान्तरे ।  
आविवेश स्थिता बीजे दक्षकृतनिषेचने ॥२७ ॥
दक्षपत्नी तदारभ्य दौहृदाऽशोभताऽतिगम् ।  
आधानादिप्रसंस्कारा दक्षेणापि निवर्तिताः ॥२८ ॥
प्राप्ते प्रसूतिसमयेऽदीपयद्ग्रहमन्दिरम् ।  
ब्राह्मे मुहूर्ते सुभगे प्रासूयत विभावरीम् ॥२९ ॥
महातेजस्विनीं देवीं कनकोज्ज्वलमूर्धजाम् ।  
पद्मपत्राभनयनां स्थलपद्मगुणालयाम् ॥1.169.३० ॥
लक्ष्मीचिह्नातिशोभाढ्याऽवयवां च त्रिनेत्रकाम् ।  
चन्द्रभालां शूलघटधनुर्ध्वजकराम्बुजाम् ॥३१ ॥
स्वस्तिकचक्रडमरूपद्म हारकरान्विताम् ।  
ऊर्ध्वरेखानागवल्लीदलमीनादिपत्तलाम् ॥३२ ॥
साम्राज्यचिह्नसहितां दैवीरेखासमन्विताम् ।  
दृष्ट्वा दक्षस्तथाऽसिक्नी मुमुदतुर्हृदन्तरे ॥३२ ॥
तस्यां तु जायमानायां जन्तवः स्थिरजङ्गमाः ।  
अभवन् सुखिनः स्मृद्धा तं सर्वलोककृतालयाः ॥३४॥
नारकाणामपि स्वर्गसमं जातं तदा सुखम् ।  
चेतांसि क्रूररसत्त्वानां सुशान्तान्यभवँस्तदा ॥३५ ॥
ज्योतिषामपि सुतरां तेजोऽवर्धत चाम्बरे ।  
देवाः प्रहर्षमतुलं लेभिरे देवतायुताः ॥३६ ॥
अरण्यौषधयः स्वादुफलपुष्पसुगन्धयः ।  
दिशः प्रसेदुरत्यर्थं विमलं च नभोऽभवत् ॥३७॥
मारुतश्च सुखस्पर्शो मन्दसुगन्धशीतलः ।  
सर्वर्तुफलयुगपदुद्भवा ह्यभवन्द्रुमाः ॥३८ ॥
सस्यलक्ष्मीधरा पृथ्वी रसाऽऽविर्भावशोभना ।  
जलप्रस्रवणा भूमौ प्राकट्यमनुलेभिरे ॥३९ ॥
विस्मृतानि च बोधानि स्मृतेर्मार्गं प्रपेदिरे ।  
तीर्थसामर्थ्यमत्युत्कर्षतां प्राप्तमकाशत ॥1.169.४० ॥
जीवाश्चतुर्दशलोकस्थिताः शान्तिं गतास्तदा ।  
सात्त्विकानां शकुनानि सुशुभान्यभवँस्तदा ॥४ १ ॥
स्वप्नान्यपि महोत्सवकराण्यासन् द्युमन्ति च ।  
मानसेषु जनानां च प्रोत्साहाः प्राभवँस्तदा ॥७२ ॥
अन्तरीक्षेऽमरास्त्वासन् विमानेषु सहस्रशः ।  
ब्रह्मा सप्तर्षयो मन्वन्तराणि दिक्प्रपालकाः ॥४३ ॥
लोकपालाश्च मुनयः सन्तः साध्व्यो महर्षयः ।  
पितरो वह्नयः साध्या विश्वेदेवा मरुद्गणाः ॥४४ ॥
किन्नराश्च किम्पुरुषा देवा देव्यश्च कोटिशः ।  
सिद्धाश्च चारणा सूता मागधा वन्दिनस्तथा ॥४५ ॥
सात्त्विका राजसाश्चैव तथा पातालवासिनः ।  
दक्षगृहोपरि व्योम्नो मुमुचुः पुष्पवर्षणम् ॥४६ ॥
जगुर्गन्धर्वमुख्याश्च ननृतुश्चाप्सरोगणाः ।  
वादित्राणि ह्यवाद्यन्त स्तावकाश्चक्रिरे स्तुतीः ॥४७॥
पर्वताश्च समुद्राश्च सरांसि सरितस्तथा ।  
वनाऽरण्यानि मूर्तानि समाजग्मुश्च सर्वशः ॥४८ ॥
मूर्तिमन्ति च तत्त्वानि गुणा मूर्ता विभूतयः ।  
तत्र महोत्सवे जग्मुर्दिव्या उपदपाणयः ॥४९ ॥
दक्षगृहं तदारभ्य तीर्थीभूतमकूपरम् ।  
नित्यं कोटिजनास्तत्र यान्ति दर्शनलब्धये ॥1.169.५० ॥
या परब्रह्मशक्तिः सा चतूरूपा व्यवस्थिता ।  
शान्तिर्विद्या प्रतिष्ठा च निवृत्तिश्चेति ताः स्मृताः ॥५ १ ॥
वासुदेवेऽनिरुद्धे च प्रद्युम्ने समकर्षणे ।  
क्रमशः संस्थिताश्चात्र तत्र सृष्टौ कृतादराः ॥५२ ॥
ता एव चापि वैराजे ह्यजे विष्णौ महेश्वरे ।  
तिष्ठन्त्येव च शाश्वत्यो योगिभिः स्वात्मसु धृताः ॥५३ ॥
प्रमाणविपर्ययविकल्पनिद्रात्मिकाश्च ताः ।  
शाब्दिकैस्तु परा पश्या मध्यमा वैखरीति ताः ॥५४॥
विमर्शबिन्दुनादध्वन्यात्मिकाश्चापि ताः कृताः ।  
शान्तं जाग्रत् तथा स्वप्नं सुषुप्तं चापि ता मताः ॥५५॥
गर्भो बाल्यं युवत्वं च हासोऽवस्थाश्च ताः स्मृताः ।  
बीजं चोत्पत्तिरप्यत्र स्थितिर्लयश्च ता मताः ॥५६ ॥
अऋतुर्वार्ष्टिकम शैत्यं चौष्ण्य चापि मताश्च ताः ।  
अजा ईशा तथा देवी चासुराणी च ता मताः ॥५७॥
शान्ता क्रूरा व्यवसाया शूद्री वृत्तय एव ताः ।  
ब्राह्मं प्राप्तस्तथा सायं निशा चापि च ता मताः ॥५८॥
किमु वक्तव्यमेतासु चतस्र एव सर्वथा ।  
एकैव विद्यते कार्यकारणाऽभिन्नरूपिणी ॥५९॥
तस्मात्तु प्राणिनः सर्वे आकृष्टिं यान्ति तत्र वै ।  
नित्यं तत्र समायान्ति दर्शनार्थम महोत्सवः ॥1.169.६० ॥
दक्षगृहे सदा जातो देवीवासेन सर्वथा ।  
ज्ञानशक्तिर्भक्तिशक्तिः क्रियाशक्तिश्च मुक्तिका ॥६१ ॥
चतूरूपां जना द्रष्टुं समायान्ति च कोटिशः ।  
अथ दक्षं प्राह पत्नी पश्य बालां सुशोभनाम् ॥६२॥
सर्वभूताधिवासां च राजीवदललोचनाम् ।  
त्र्यम्बकां च चतुर्वक्त्रां तरुणादित्यसन्निभाम् ॥६३॥
श्रुत्वैवं तु पिता दक्षो यावत्पश्यति पुत्रिकाम् ।  
तावद्दिव्यं दर्शनं वै पितुर्जातं कृपाकृतम् ॥६४॥
दक्षोऽपश्यत् महातेजस्तत्र सिंहासनोत्तमे ।  
नारायणस्य वामाङ्के स्थितां लक्ष्मीं ददर्श वै ॥६५॥
अथ लीनां पुनस्तत्र कृष्णं राधां ददर्श सः ।  
अथ लीनां च तत्रैव शिवां शिवं ददर्श सः ॥६६॥
शिवाङ्के संस्थितां देवीं चन्द्रावयवभूषणाम् ।  
त्रिनेत्रामष्टहस्तां च सत्रिशूलादिचिह्निताम् ॥६७॥
तेजोपरिधिसंव्याप्तां चर्मचक्षुरलब्धिकाम् ।  
प्रणम्य शिरसा भूमौ दक्षः प्रोवाच चेश्वरीम् ॥६८॥
का त्वं देवि विशालाक्षि! महातेजोऽभिसम्भृता ।  
न मे चक्षुः क्षम त्वस्य तेजसस्ते ग्रहेऽस्ति वै ॥६९॥
न जाने त्वामहं वत्से स्वरूपं ब्रूहि मे सुते ।  
देव्युवाच च मां विद्धि ब्रह्मशक्तिं परेश्वरीम् ॥1.169.७०॥
अजामेकां लोहितां च शुक्लां कृष्णां च निर्गुणाम् ।  
बह्वीः प्रजाः सृजमानां सरूपाश्च चतूरूपाम् ॥७१ ॥
दिव्यं ददामि ते चक्षुः पश्य मे रूपमैश्वरम् ।  
उक्त्वैवं दक्षनेत्रे स्वकराभ्यां सा त्वमार्जयत् ॥७२॥
दिव्ये क्षणात्तदा जाते क्षमे त्रिसृष्टिलोकने ।  
स्वं रूपं दर्शयामास दिव्यं तत्पारमेश्वरम् ॥७३॥
कोटिसूर्यसमाऽऽभावत्तेजोबिम्बं सुखाश्रयम् ।  
स्वर्णमालासहस्राढ्यं दिव्याम्बरविभूषितम् ॥७४॥
सौम्यं शान्तं ततः सम्यक् प्रवृत्तं राजसं शुभम् ।  
ततः पश्चात् तदेवात्र महाक्रूरं भयानकम् ॥७५॥
ज्वालामालाऽयुतव्याप्तं कालानलशतान्वितम् ।  
दंष्ट्राकरालं दुर्धर्षं जटामण्डलमण्डितम् ॥७६॥
गदाहस्तं समुकुटं शङ्खचक्रधरं तथा ।  
महात्रिशूलहस्तं च घोरं लयभयानकम् ॥७७॥
चन्द्ररेखाढ्यभालं चानन्ताश्चर्यादिसंयुतम् ।  
दिव्यमाल्याम्बरधरं नूपुरैरुपशोभितम् ॥७८॥
काम्यं कृत्तिधृतपृष्ठं दिव्यगन्धानुलेपनम् ।  
सर्वशक्त्याश्रयं शुभ्रं सर्वाधारमनामयम् ॥७९॥
ब्रह्मेन्द्रोपेन्द्रयोगीन्द्रैर्वन्द्यमानपदाम्बुजम् ।  
सर्वतः पाणिपादान्तं सर्वतोऽक्षिशिरोमुखम् ॥1.169.८०॥
सर्वमावृत्य तिष्ठन्तं सर्वतः श्रुतिमत्परम् ।  
एतादृशीं महादेवीं ददर्श परमेश्वरीम् ॥८१ ॥
तुष्टाव चाष्ट च शतं नाम्नामुच्चार्य दक्षराट् ।  
परब्रह्माण्यक्षराणि शाश्वती परमेश्वरी ॥८२॥
मुक्तानी सर्वगा माया सत्या लक्ष्मीनिरञ्जना ।  
सर्वान्तरस्था चिच्छक्तिस्ताराऽमृतप्रदा रमा ॥८३॥
व्योमरूपाऽच्युता कार्यकारणात्मा कलामयी ।  
प्राणेश्वरी महामाता प्रधाना प्रकृतिस्तथा ॥८४॥
विद्या विभूतिराकाशा शाब्दी नादमयी प्रसूः ।  
सर्वयोनिः पुराणा च कूटस्था पौरुषी शिवा ॥८५॥
क्षेत्रज्ञा व्यापिनी व्यक्ता चाऽव्यक्ता त्रिगुणा लया ।  
भून्तीचाऽव्याकृतिर्योनिर्वैद्युती मोहिनी तथा ॥८६॥
मूर्तिश्च वैष्णवी बुद्धिर्महती मानसी कृतिः ।  
ईश्वराणी च शर्वाणी भवानी चाम्बिका तथा ॥८७॥
पतिव्रता च रुद्राणी योगिनी श्रीः सुमङ्गला ।  
सावित्री कमला गङ्गा पार्वती च सरस्वती ॥८८॥
वाणी कीर्तिश्चान्नपूर्णा स्वधा स्वाहा जगद्भरा ।  
सुधा सिद्धिः स्तुतिर्मेधा श्रुतिर्नीतिः स्मृतिस्तथा ॥८९॥
हंसा काली कौशिकी च कात्यायनी च चण्डिका ।  
दुर्गा साध्वी च गौरी च त्रिनेत्रा ब्रह्मचारिणी ॥1.169.९०॥
विभावरी च दीक्षा च गीतिर्धेनुश्च मोहिनी ।  
अविद्या दक्षिणा भर्गा सन्ध्या धात्री प्रभा च भूः ॥९ १ ॥
स स्तुत्वाऽष्टोत्तरशतनामभिर्दक्षराट् स्वयम् ।  
भूयः प्रणम्य देवेशीं प्रोवाचेदं कृताञ्जलिः ॥९५॥
दृष्टं ते चैश्वरं रूपं रूपं सौम्यं प्रदर्शय ।  
संहृत्य दर्शयामास रूपमन्यत्तदा पुनः ॥९३॥
द्वादशाब्दं तदा सौम्यं गौरं विकसिताकृति ।  
सुगन्धाढ्यं द्विनेत्रं द्विभुजं नीलाऽलकान्वितम् ॥९४॥
रक्तपादाम्बुजतलं सुरक्तकरपल्लवम् ।  
भूषितं चारुसर्वाङ्गं ललाटतिलकोज्ज्वलम् ॥९५॥
ईषत्स्मितं सुबिम्बौष्ठं नूपुरारावसंयुतम् ।  
स्वर्णहारान् दधद्वक्षःस्थलेऽङ्गुलीषु चोर्मिकाः ॥९६॥
स्वर्णवस्त्रसुशोभाढ्यं रम्यं सर्वाङ्गकोमलम् ।  
दिव्यं सुकन्यकारूपं कोटिकन्दर्पमोहनम् ॥९७॥
दृष्ट्वा दक्षः सुहृष्टात्मा बभाषे परमेश्वरीम् ।  
अद्य मे सफलं जन्म चाद्य मे सफलं तपः ॥९८॥
अद्य मे पुण्यकल्लोलाः पुत्रीरूपा उपस्थिताः १  
नारायण्या जगद्धात्र्या दर्शनं मेऽद्य जायते ॥९९॥
शिवायाः प्रकृतेर्देव्या दर्शनं मेऽद्य जायते ।  
धन्योऽस्मि कृतकृत्योऽस्मि प्रसम्पूर्णतमोऽस्मि च ॥1.169.१० ०॥
अद्य मे नु जगन्मातुर्दर्शनं तव जायते ।  
मम पुत्री स्वरूपा त्वं जगन्माता समागता ॥१०१ ॥
अतो मे कः परो लाभो यत्र देवाः प्रतिष्ठिताः ।  
त्वं हि सा परमा शक्तिरनन्ता परमेष्ठिनी ॥१ ०२॥
त्वमेव परमानन्दा त्वमेवानन्ददायिनी ।  
त्वयैव सङ्गतो देवः स्वात्मानन्दं समश्नुते ॥१ ०३॥
शिवं सर्वगतं सूक्ष्मं परं ब्रह्म सनातनम् ।  
त्वयि तिष्ठत्यभेदेन परब्रह्ममयी स्थिता ॥१ ०४॥
नमस्तेऽस्तु महादेवि! नमस्ते परमेश्वरि! ।  
नमो भगवतीशानि शिवायै ते नमोनमः ॥१ ०५॥
त्वन्मयोऽहं त्वदाधारस्त्वमेव च गतिर्मम ।  
त्वामेव शरणं यामि प्रसीद परमेश्वरि ॥१०६ ॥
मया नास्ति समो लोके देवो वा दानवोऽपि वा ।  
जगन्मातेव मत्पुत्री सम्भूता सा स्वयं यतः ॥१ ०७॥
एषा तवाऽम्बाऽसिक्नी वीरकन्यकाऽप्यहो ।  
जगन्मातुश्च माताऽद्य चाऽहोऽस्याः पुण्यगौरवम् ॥१ ०८॥
पाहि माममरेशानि चासिक्न्या सह सर्वदा ।  
नमामि तव पादाब्ब्जं व्रजामि शरणं शिवम् ॥१०९ ॥
अहो मे सुमहद्भाग्यं महादेवीसमागमात् ।  
आज्ञापय महादेवि किं करिष्यामि शाङ्करि ॥1.169.११ ०॥
एतावदुक्त्वा वचनं तदा दक्षः प्रजापतिः ।  
सम्प्रेक्षमाणो गौरीं तां प्राञ्जलिः पार्श्वतः स्थितः ॥१११ ॥
ध्यातवान् स्वसुतां देवीं परब्रह्मात्मिकां सतीम् ।  
अशेषकल्याणमयीं सर्वविकृतिपारगाम् ॥११ २॥
आदिमध्यान्तरहितां तमसः परतः स्थिताम् ।  
जगत्प्रसूतिं वेदान्तविज्ञानगम्यविग्रहाम् ॥१ १३॥
आनन्दमात्रां प्रणवाभिधानां शरणप्रदाम् ।  
सर्वभूतान्तरस्थां च प्रकृतिपुरुषाभिधाम् ॥१ १४॥
प्रधानपूरुषरूपां प्राणरूपां मनोमयीम् ।  
सर्वाश्रयां सर्वत्रगां शुक्लां कृष्णां च लोहिताम् ॥११५ ॥
ऐश्वर्यविज्ञानमूर्तिं धर्ममूर्ति सुमुक्तिदाम् ।  
महाविष्णुस्वरूपां च हिरण्याण्डमयीं तथा ॥१ १६॥
परमेष्ठिपदव्याप्तां वैराजीं सौरशक्तिकाम् ।  
सहस्रकरपादास्यां जले नारायणात्मिकाम् ॥१ १७॥
संहारधर्मसन्धर्त्रीं युगान्तक्षयसञ्ज्ञिताम् ।  
फणासहस्रभोगीन्द्रां रौद्रीं नेत्रत्रयान्विताम् ॥१ १८॥
सुकोमलाङ्गां बालिकारूपां शुभ्रां सुतां निजाम् ।  
आदिमध्यान्तसंस्थां च ज्ञातवान् दक्षरा ट् पराम् ॥११९ ॥
ततोऽम्बिका शिवं स्मृत्वा पितरं प्राह सस्मितम् ।  
भक्त्या त्वनन्यया तात मद्भावं गन्तुमर्हसि ॥1.169.१२० ॥
सर्वयज्ञतपोदानैस्तद्रूपमाप्यते नहि ।  
यन्मे साक्षात्परं रूपमैश्वरं दृष्टमद्भुतम् ॥१२१ ॥
तन्निष्ठस्तत्परो भूत्वा तदेव शरणं व्रज ।  
तदेव मनसा पश्य तद्ध्यायस्व यजस्व तत् ॥१ २२॥
अहं त्वां परया भक्त्या चैश्वरं योगमास्थितम् ।  
संसारसागरादस्मादुद्धराम्यचिरेण तु ॥१२२ ॥
ध्यानेन कर्मयोगेन भक्त्या ज्ञानेन चैव हि ।  
प्राप्याऽहं ते प्रजापते! नान्यथा कर्मकोटिभिः ॥१२४॥
श्रुतिस्मृत्युदितं सम्यक् कर्म वर्णाश्रमात्मकम् ।  
अध्यात्मज्ञानसहितं मुक्तये सततं कुरु ॥१२५ ॥
धर्मात्सञ्जायते भक्तिर्भक्त्या सम्प्राप्यते परम् ।  
श्रुत्युदितो यज्ञधर्मो वेदाद्धर्मो हि निर्बभौ ॥१२६ ॥
ममैवैषा परा सञ्ज्ञा वेदरूपा पुरातनी ।  
न च वेदादृते किञ्चिच्छास्त्रं धर्माभिधायकम् ॥१ २७॥
वर्णानामनुकम्पार्थं मन्नियोगाद्विराट्स्वयम् ।  
स्वायम्भुवो मनुर्भूत्वा वेदधर्मान् स उक्तवान् ॥१२८॥
अन्तर्हितेषु धर्मेषु युगान्तेषु महर्षयः ।  
ब्रह्मणो वचनात्तानि दर्शयन्ति युगे युगे ॥१२९ ॥
ब्रह्मणा सह ते सर्वे सम्प्राप्ते प्रतिसञ्चरे ।  
हरेरन्ते कृतात्मानः प्रविशन्ति परं पदम् ॥1.169.१३० ॥
तस्मात्सर्वप्रयत्नेन धर्मार्थं वेदमाश्रयेत् ।  
धर्मज्ञानयुता भक्तिः परम्ब्रह्म प्रकाशयेत् ॥१३१ ॥
एतादृशं मया रूपं कथं सन्दर्शितं शृणु ।  
नारायणः स्वयं ब्रह्म नारायणी तथैव च ॥१३२॥
बाह्यदृष्ट्या तयोर्भेदो न त्वान्तरदृशा मनाक् ।  
स एव तु परम्ब्रह्म क्वचित्कृष्णः प्रजायते ॥१३ २॥
स एव राधा भवति यथेष्टं विहरत्यपि ।  
स एव च परम्ब्रह्म नारायणो भवत्यपि ॥१ ३४॥
नारायणी रमा लक्ष्मीः स एव सम्प्रजायते ।  
यथेष्टं च विहरति नास्ति भेदो मनागपि ॥१ ३५॥
परम्ब्रह्म स वै ब्रह्मा ब्रह्माणी जायते तथा ।  
स एव विष्णुर्भवति वैष्णव्यपि स एव सः ॥१ ३६॥
शिवो रुद्रः स एवास्ति रुद्राणी च शिवैव सः ।  
अहं सती शिवा रौद्री तव गेहे प्रकाशिता ॥१ ३७॥
परब्रह्मस्वरूपाऽस्मि शिवार्थं त्यागतास्मि च ।  
परब्रह्मस्वरूपश्च शिवोऽपि भगवान् स्वयम् ॥१ ३८॥
कैलासे राजते देवो देव्यहं ते गृहे स्थिता ।  
तस्मात्सर्वप्रकारेण मद्भक्तो मत्परायणः ॥१ ३९॥
मामेवाऽर्चय सर्वत्र मनसा शरणं गतः ।  
यद्यत्स्वरूपं मे तात मनसो गोचरं तव ॥1.169.१४० ॥
तन्निष्ठस्तत्परो भूत्वा तदर्चनपरो भव ।  
सः शिवश्च त्वया ताताऽभ्यर्थनीयो मदर्थकः ॥१४१ ॥
दातव्या च शिवायैव शाश्वती ते सुता शिवा ।  
धर्मसंस्थापनार्थाय नियोगाद् ब्रह्मणस्तथा ॥१४२॥
असिक्न्याश्च समुत्पन्ना त्वामेव पितरं श्रिता ।  
प्रदास्यसे महेन्द्राय प्रसीदति स शङ्करः ॥१४३॥
तेन देवादयः सर्वे त्वां नमस्यन्ति भावतः ।  
अर्पितया मया साकं शङ्करं शरणं व्रज ॥१४४॥
इत्युपदिश्य दक्षाय सती बाला ह्यजायत ।  
दक्षस्तुतोष परमं सुतां ज्ञात्वा परेश्वरीम् ॥१४५॥
इति श्रीलक्ष्मीनारायणीयसंहितायां प्रथमे कृतयुगसन्ताने विभावर्याः सतीजन्म, मङ्गलमहोत्सवः, दक्षाय दिव्यसतीदर्शनं, स्तुतिः सुताध्यानम्, शिवाशिवयोः परब्रह्मणैक्यं  
चेत्यादिनिरूपणनामैकोनसप्तत्यधिकशततमोध्यायः ॥१६९ ॥
    
