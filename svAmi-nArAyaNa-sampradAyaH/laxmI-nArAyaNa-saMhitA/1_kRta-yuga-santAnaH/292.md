+++
title = "२९२"

+++
श्रीनारायण उवाच-  
शृणु लक्ष्मि! दग्धदेहा पापिसूक्ष्मशरीरिणी ।  
याम्यैस्तु नीयमाना सौद्घाटयद् यममार्गकम् ॥१ ॥
वारिता सा यमेशेन यतो यमसहायिनी ।  
यममार्गोद्घाटनार्थे दुःखमाप्तवती ततः ॥२ ॥
यमेन प्रेषिता स्वर्गं गता विबुधमन्दिरम् ।  
भर्त्सिता देवदूतैस्तु स्थितिस्तेऽत्र न पापिनि! ॥३ ॥
हरिवासरलोपिन्या वासस्ते न सुरालये ।  
ततः सा दुःखिता लक्ष्मि! मोहिनी वासलब्धये ॥४ ॥
पातालं प्रययौ तत्र पातालस्थैर्निवारिता ।  
सुरैश्च मुनिभिर्दैत्यैर्दानवैः ऋषिभिस्तथा ॥५ ॥
पितृभिर्मानवैर्यक्षैर्भूतप्रेतपिशाचकैः ।  
तीर्थैश्च पर्वतैः खातैः सागरैश्च वनैस्तथा ॥६ ॥
तत्त्वैश्च लोकपालैश्च मनुभिर्जलवासिभिः ।  
दृष्टा यैर्यैस्तीर्थकृद्भिः रैवताद्रौ तु मोहिनी ॥७ ॥
पुत्रहन्त्री पतिहन्त्री दृष्टा जडैश्च चेतनैः ।  
नक्षत्रैश्च ग्रहैर्वृक्षैर्वल्लीभिश्च तृणैस्तथा ॥८ ॥
पशुभिः पक्षिभिश्चैषा स्वस्वस्थानान्निराकृता ।  
न कैश्चिद् रक्षिता तस्मात् क्रोशन्ती ब्रह्मणः सुता ॥९ ॥
जनकस्याऽन्तिकं गत्वा दुःखं स्वं सन्न्यवेदयत् ।  
तात तन्नास्ति मे स्थानं त्रैलोक्ये सचराचरे ॥1.292.१० ॥
यत्र यत्र गता चास्मि तत्र तत्र क्षिपन्ति माम् ।  
तिरस्कुर्वन्ति ते सर्वे निर्वासयन्ति चाश्रमात् ॥११ ॥
पित्राज्ञया मया गत्वा रुक्माङ्गदगृहं ततः ।  
दृष्टं व्यवसितं चैतत् सर्वलोकघृणास्पदम् ॥१२॥
भर्तारं क्लेशयित्वैव मारयित्वा सुपुत्रकम् ।  
सन्ध्यावलीं नाशयित्वा पितः प्राप्ता दशामिमाम् ॥१३ ॥
न गतिर्विद्यते जैवे चैश्वरे मोक्षणेऽपि मे ।  
विशेषाद् वसुशापेन जाताहं दुःखभागिनी ॥१४॥
यदि त्वं त्रिदशैः सार्धं वसुं तं शापदं द्विजम् ।  
प्रसादयसि मत्प्रीत्या तर्हि मे स्याच्छुभा गतिः ॥१५॥
विप्रशापप्रदग्धानां गङ्गा मुक्तिप्रदा भवेत् ।  
भार्या रुक्माङ्गदस्याऽहं विधवा पापकारिणी ॥१६ ॥
पुरोधाश्च वसुर्विप्रो राज्ञस्तस्माच्च मे गतिः ।  
स मां नयेत्तु तीर्थेषु क्षालयेत्पातकानि मे ॥१७॥
शापं निवर्तयेच्चापि ततो मे सुगतिर्भवेत् ।  
तां तथावादिनीं श्रुत्वा ब्रह्मा लोकपितामहः ॥१८ ॥
शिवेन्द्रधर्मसूर्याग्निदेवाद्यैर्मुनिभिर्युतः ।  
मोहिनीमग्रतः कृत्वा जगाम वसुसन्निधौ ॥१ ९॥
रैवताद्रौ स्वर्णरेखानद्यरण्ये वसुं भवम् ।  
वामनं गौरवेणापि नभश्चक्रे स्वयं विधिः ॥1.292.२ ० ॥
असाध्यकार्ये सम्प्राप्ते यविष्ठश्चेत् करोति तत् ।  
न दूषितं भवेल्लक्ष्मि! यविष्ठस्याऽभिवादनम् ॥२१ ॥
वसुर्दृष्ट्वा समुत्थाय नमश्चक्रे त्वजादिकान् ।  
सुराः सर्वेऽर्थयामासुर्मोंहिन्यर्थे सुखावहम् ॥२२॥
कृपां कुरु तपःश्रेष्ठ मोहिनीगतिदो भव ।  
यजमानी भवत्येषा ते राज्ञो गृहवासिनी ॥२३ ॥
त्वया त्वस्या हितं कार्यं मम पुत्र्यास्तपोधन ।  
प्रेषिताया मयैवात्र देवानां हितकाम्यया ॥२४॥
यमलोकस्तथा स्वर्गः शून्यो रुक्माङ्गदेन वै ।  
कृतस्तयोर्वसत्यर्थं मानसी प्रेषिता मया ॥२५॥
रुक्माङ्गदस्य मोहार्थं स तु प्राप हरेः पदम् ।  
गति धर्मस्याऽतिसूक्ष्मा लोका जानन्ति नैव ताम् ॥२६ ॥
दुर्लभं हरिसायुज्यमनया तैः समर्जितम् ।  
सदारः ससुतो राजा प्रापितो हरिमन्दिरम् । २७॥
अनया प्रिययाऽतीव परीक्ष्य प्रापितोऽच्युतम् ।  
अन्यैर्न प्राप्यते धाम प्रापितं त्वनया हि तत् ॥२८ ॥
स वै पुत्रश्च सा पत्नी सुता सा जनकश्च सः ।  
येन वै प्राप्यते मोक्षो बन्धुः सुहृद् गुरुश्च सः ॥२९ ॥
हरेर्दिने न भोक्तव्यं व्रतं प्रतीपकाऽऽग्रहात् ।  
दृढीकृतं नृपस्याऽत्र मोहिन्या सुकृतं कृतम् ॥1.292.३० ॥
तत्कार्यं पापरूपं वै गणयित्वा त्वया वसो ।  
शापदग्धा कृता भस्मशेषा सूक्ष्मशरीरिणी ॥३१ ॥
तत्प्रशाम्य क्षमस्वैनां कुरुष्वानुग्रहं मुने ।  
शमं भजस्व पिष्टस्य पेषो माऽस्तु सुरेश्वरैः ॥३२ ॥
त्यज क्रौर्यं भज शान्तिं प्रसादं कुरु पुत्रक!  
श्रुत्वा शान्तः क्षमायुक्तो वसू राजपुरोहितः ॥३३ ॥
प्राह मया विचार्यैव मोहिन्या वसतिर्ध्रुवा ।  
निर्णीतास्ति यदर्थं सा निर्मिता तत्करोत्वपि ॥३४ ॥
यममार्गप्रवाहार्थं व्रतभङ्गार्थमित्यपि ।  
हरेर्दिनोपोषितानां ब्रह्मधामगमाय च ॥३५ ॥
निर्मितेयं मोहिनीति तया तत्कार्यमेव ह ।  
पतिः सपत्नी पुत्रश्चाऽनया वैकुण्ठगाः कृताः ॥३६॥
एतादृशस्थले चेयं वासे करोतु मोहिनी ।  
अस्याः सामीप्यत एकादशीं कृत्वा जनाः सदा ॥३७॥
मुक्तिं प्रयान्तु निर्विघ्नां हरितोषणसद्व्रतान् ।  
अस्या दिने तु ये भ्रान्ता व्रते मुग्धा भवन्ति ते ॥३८ ॥
यान्तु पापा यमलोकं यमकार्यं भवेत्तथा ।  
एषा यत्र स्थिता तद्वै व्रत भग्नं भवेदिति ॥३९ ॥
तद्वै व्रतं मतं न स्याद् व्रतभङ्गो हि सोऽस्तु वै ।  
एवमत्र विचिन्त्यार्थो मया सम्यङ्निरूपितः ॥1.292.४ ० ॥
विधवायास्तु मोहिन्या वासः सर्वार्थसाधकः ।  
सर्वेष्वपि व्रतेष्वस्या वासेन दुष्टता भवेत् ॥४ १ ॥
तस्माद् व्रतदिने त्वस्या वासो नैव तु युज्यते ।  
किन्तु व्रताद्यदिवसप्रान्तेऽस्या वसतिर्भवेत् ॥४२ ॥
आद्यदिवसप्रान्तोऽस्या वासेन यातु दुष्टताम् ।  
वेधसोऽस्या यतो जन्म तस्माद्वै वैधसी मता ॥४३ ॥
सा यत्र तिष्ठति तिथेः प्रान्ते स वेध उच्यते ।  
वेधाश्रया तिथिस्त्वाद्या दुष्टा पापप्रदायिनी ॥४४॥
व्रतविध्वंसिनी बोध्या यमपुर्याः प्रदायिनी ।  
सूर्योदये तु या नास्ति सायङ्काले तु वर्तते ॥४५ ॥
सा तिथिर्यद्युपोष्या स्याद् याम्यपूर्याः प्रदायिनी ।  
व्रतं तस्यां न कर्तव्यं विपरीतफलं यतः ॥४६ ॥
सूर्योदये च पूर्वाह्णे सप्तमी दशमी च वा ।  
चतुर्दश्यष्टमी वा च वर्तते क्रमशस्तथा ॥४७॥
पराह्णे कृष्णजनमाष्टमी चैकादशी तथा ।  
पूर्णा वाऽमा रामनवमीति सायं प्रवर्तते ॥४८॥
एवं काले क्रमशस्तु सप्तम्याः प्रान्तके तथा ।  
दशम्यन्ते चतुर्दश्याः प्रान्तेऽष्टम्यन्तके तथा ॥४९ ॥
मोहिनी तत्र वसतु ताः पापास्तिथयः सदा ।  
अतो व्रतं क्रमशस्तु सप्तम्यां चाष्टमीव्रतम् ॥1.292.५० ॥
यमलोकप्रदं प्रोक्तं वेधपापाश्रयं हि तत् ।  
दशम्यां तु व्रतं ह्येकादश्याव्रतं तु पापदम् ॥५ १ ॥
चतुर्दश्यां व्रतं पूर्णाव्रतं वाऽमाव्रतं तथा ।  
पापदं यमलोकस्य प्रापकं रात्रिकृद्व्रतम् ॥५ २ ॥
तस्मात् सूर्योदये याऽऽद्या सायं रात्रौ तु चेतरा ।  
व्रतात्मिका तिथिश्चेत् स्यान्नैवोपोष्या कदाचन ॥५३ ॥
मोहिनी तत्र वसति सप्तम्यादौ दिनान्तके ।  
सप्तम्याद्या न चोपोष्याः सायं व्रतान्वितास्त्वपि ॥५४॥
यममार्गप्रवाहार्थं मोहिन्यै त्वर्पिता हि ताः ।  
ताश्च वेधाश्रयाः पापाश्रया मोहिन्यधिश्रिताः ॥५५॥
अयं च निर्णयः सायंव्यापिन्या व्रतविभ्रमे ।  
व्रतं नैव प्रकर्तव्यमिति देवैर्दृढीकृतः ॥५६ ॥
अथ सूर्योदयात्पूर्वं सप्तमी दशमी च वा ।  
चतुर्दश्यष्टमी वा च वर्तते क्रमशस्तथा ॥५७॥
सूर्योदये कृष्णजन्माष्टमी चैकादशी तथा ।  
पूर्णा वाऽमा रामनवमीति सूर्ये प्रवर्तते ॥५८ ॥
एवं काले क्रमशस्तु सप्तम्याः प्रान्तके तथा ।  
दशम्यन्ते चतुर्दश्याः प्रान्तेऽष्टम्यन्तके प्रगे ॥५ ९ ॥
वसतु मोहिनी तत्र तत्तिथियोगसन्धिता ।  
सूर्योदये तिथिर्या तु प्रारभ्यते व्रतात्मिका ॥1.292.६ ० ॥
वेधात्ममोहिनीहृष्टा विद्धा सा भवतीत्यतः ।  
विद्धातिथिव्रतं स्वर्गप्रदपुण्यकरं भवेत् ॥६ १ ॥
इति देवैर्निश्चितत्वाद् विद्धाव्रतं तु नाकदम् ।  
न तु मोक्षकरं तत्स्यात् क्षय्यपुण्यप्रदं ह्यतः ॥६२॥
अतो विद्धा न कर्तव्या भक्तैस्तु मोक्षकाङ्क्षिभिः ।  
कर्तव्या सर्वथा शुद्धाऽष्टमी चैकादशी तथा ॥६ ३ ॥
पूर्णिमा चाप्यमावास्या ह्येवमन्या व्रतात्मिकाः ।  
तिथयः सर्वदा शुद्धा व्रते ग्राह्या न विद्धिकाः ॥६४॥
न वा सायन्तनव्याप्ता निर्णीतं तत् सुरैस्तदा ।  
शुद्धं हरिदिनं भक्त उपोष्य याति मोक्षणम् ॥६५॥
विद्धातिथिं विहायैव परे तूपोषणं दिने ।  
नवम्यां द्वादशिकायां प्रतिपद्दिवसे तथा ॥६६॥
दशम्यां क्रमशः कार्यं कृष्णाष्टम्यास्तथा पुनः ।  
एकादश्याः पूर्णिमाऽमावस्ययोः रामजन्मिनः ॥६७॥
व्रतं शुद्धं भवेत् तद्वै मोक्षदं हरिवासरम् ।  
हर्याश्रितं व्रतं शुद्धं विद्धन्तु स्वर्गदं मतम् ॥६८॥
मोहिन्यन्तं याम्यदं वै यथाकर्ता तथागतिः ।  
इत्येवं निर्णयं कृत्वा मोहिन्यै स्थानमर्पितम् ॥६९॥
आदितिथेः प्रान्तभागः सर्वथा यममार्गकृत् ।  
यदि तिथिद्वयं स्याच्चेद् व्रतं कार्यं परे दिने ॥1.292.७० ॥
तिथेः क्षये परोपोष्या तिथिः शुद्धा व्रतार्थिना ।  
न तु विद्धा क्षया नैशा ह्युपोष्या कर्हिचिज्जनैः ॥७१॥
वेधो निशीथे यमानामुपकाराय मोहिनी ।  
सूर्यात् पूर्वं सुराणामुपकारायैव हि मोहिनी ॥७२॥
शुद्धाविद्धान्तरिता स्यादुपकाराय मोक्षिणाम् ।  
सर्वेष्वपि च लोकेषु यमस्य दशमी तिथिः ॥७३॥
तस्याः प्रान्ते सदा स्थेयं मोहिन्येति निवासिता ।  
विद्धाव्रतफलं त्वर्धं ते वै भवतु मोहिनि ॥७४॥
निशाव्रतफलं सर्वं ते वै भवतु मोहिनि ।  
स्वाघनाशाय ते तावदलं भवतु मोहिनि ॥७५॥
भुवि तीर्थानि चैव त्वं स्वाघनाशाय सञ्चर ।  
पापिनां पापनाशाय तीर्थानि सन्ति मोहिनि! ॥७६॥
हरिष्यन्ति च ते पापं स्थितास्तीर्थे व्रतं विना ।  
अव्रतिनश्च तीर्थस्था वज्रलेपाऽघभागिनः ॥७७॥
तव शुद्धिः सदा तेषु भविष्यति पुनः पुनः ।  
यमसंस्थापनार्थाय पापसञ्चयनाय च ॥७८॥
दत्तं ते मोहिनि! स्थानं निशान्तसमयान्तिकम् ।  
स्वर्गसंस्थापनार्थाय पुण्यसञ्चयनाय च ॥७९॥
दत्तं ते मोहिनि! स्थानं प्रातः सूर्योदयान्तिकम् ।  
मोक्षिणां तु कृते त्वं वै सर्वथा वस दूरतः ॥1.292.८० ॥
मोक्षिव्रतं स्वदृष्ट्या त्वं मा निभालय भामिनि! ।  
तथा सति पुनर्नाशस्ते भविष्यति शापतः ॥८१ ॥
एवं प्रदिष्टा ब्रह्माद्यैस्तुष्टा बभूव मोहिनी ।  
मेने कृतार्थं त्वात्मानं स्थानेन तीर्थयात्रया ॥८२॥
देहे भस्मावशेषेऽपि सूक्ष्मदेहेन वै पुनः ।  
यमकार्यं सुरकार्यं मोक्षकार्यं सुसाधितम् ॥८३ ॥
इति कृतार्थतां दृष्ट्वा प्रहृष्टाऽभूदतीव सा ।  
स्वकार्यं साधितं राज्ञा मोहिन्या साधितं स्वकम् ॥८४॥
यमकार्यं देवकार्यं मोक्षकार्यं प्रवर्तितम् ।  
अथ सूर्यचन्द्रयोस्तु राहुग्रसनकर्मणि ॥८५॥
राहुदृष्टिपथे काले वेधे हि मोहिनी स्थिता ।  
वेधकालो वैधसी साऽऽज्ञप्ता स्थातुं सुरेश्वरैः ॥८६ ॥
तस्माद् वेधे भोजनादि सर्वं पापमयं स्मृतम् ।  
कृतं प्रयाति मोहिन्यै कर्ता यमप्रदेशभाग् ॥८७॥
भवतीति यममार्गस्तयापि वाहितस्तथा ।  
एवं तिथीनां वेधास्तु व्रतपूर्वं व्यवस्थिताः ॥८८ ॥
भवति कर्तरि पापं मोहिनी फलभागिनी ।  
इति लक्ष्मि! व्यवस्थां च स्थानं प्राप्य सुमोहिनी ॥८९॥
देवान् प्रणम्य संहृष्टा नत्वा पुरोधसं स्वकम् ।  
प्रान्ते स्थिता दशम्यादेर्जनमोहनकारिणी ॥1.292.९० ॥
सूर्योदयस्पृशा तस्माद् दशमी गर्हिता सदा ।  
अस्पृष्टमुदयं चापि मोहनायैव केवलम् ॥९१ ॥
इति ब्रुवन्तो देवेशा ययुः स्वस्वनिकेतनम् ।  
तदा पुत्री वेधसे वै दग्धदेहस्य लब्धये ॥९२॥
प्रार्थयामास बहुधा वसुं चापि पुरोधसम् ।  
ब्रह्मा प्राह वसुं चापि सर्वलोकविधानकृत्! ॥९३ ॥
वसो! तात! निबोधेदं किं ते याज्या ब्रवीति वै ।  
त्वयेयं मोहिनी कोपात् कृता भस्मावशेषिता ॥९४॥
याचते सा स्थूलं देहं समुत्पाद्य प्रदेहि वै ।  
त्वया मया च सम्पाल्या कृतकार्या तपस्विनी ॥९५॥
किञ्चविष्णुर्दिनस्यैषा वैरिणी पापकारिणी ।  
यथाशुद्ध्येदुपायं तं त्वस्याः कृते विधीयताम् ॥९६ ॥
तत्तु श्रुत्वा पुरोधास्तं दिदेश वर्ष्मयोजने ।  
ब्रह्मा कमण्डलुवार्भिरौक्षन्मोहिनिकास्थिजम् ॥९७॥
भस्म ततः पुनर्देहः समुत्पन्नस्तु वैधसः ।  
देहयुक्ताऽभवत्सा च वसुं तातं प्रणम्य वै ॥९८ ॥
प्रार्थयामास पापानां क्षालनाय पुनः पुनः ।  
तदा वसुस्तीर्थयात्रां कारयितुं च मोहिनीम् ॥९९ ॥
उपादिदेश गङ्गादितीर्थानि तद्विधींस्तथा ।  
ततो जगाम तीर्थानि वसुना सह मोहिनी ॥1.292.१०० ॥
गङ्गां गयां तथा गोदां जगन्नाथं प्रयागकम् ।  
कुरुक्षेत्रं हरिद्वारं बद्रिकाश्रममुत्तमम् ॥१०१ ॥
पुष्करं त्र्यम्बकं रामेश्वरं तथा च नार्मदम् ।  
वृन्दावनं सिद्धसारस्वतं द्वारवतीस्थलम् ॥१०२ ॥
प्रभासं कुङ्कुमवापीं रैवतं चेति मोहिनी ।  
कृत्वा तीर्थानि वसुना सहाऽऽयाता वसुस्थलम् ॥१०३ ॥
नारायणह्रदे स्नात्वा रुक्माङ्गदपुरे गता ।  
रैवतपश्चिमे वस्त्रापथे नत्वा गिरेः स्थलीम् ॥१०४ ॥
ययौ वेधोगृहे सत्ये लोके तेनैव वर्ष्मणा ।  
अदेहा वेधवासाऽस्ति कालाभिमानदेवता ॥१०५ ॥
मोहिनी विधिजा देवी विष्णुजैकादशी तिथिः ।  
विष्णुजात्पर्द्धया धात्रा मोहिनी सा विनिर्मिता ॥१०६ ॥
स्पर्द्धन्त्येकादशीं चेयं दशम्यन्ते स्थिता सदा ।  
इति ते कथितं लक्ष्मि! विद्धायाः कारणं मया ॥१ ०७॥
तदर्थं निर्मिता धात्रा मोहिनी तत्र वेशिता ।  
सूक्ष्मदेहा व्रतहन्त्री किमन्यच्छ्रोतुमिच्छसि ॥१०८ ॥
इति श्रीलक्ष्मीनारायणायसंहितायां प्रथमे कृतयुगसन्ताने ब्रह्माण्डे वासमलभमानया मोहिन्या ऽर्थितेन ब्रह्मणा वसुना च व्रतपूर्वतिथिप्रान्ते दत्तवासं  
लब्ध्वा सा यमलोकसुरलोकब्रह्मलोकादिप्रवाहफलवती विद्धाशुद्धादिप्रयोजयित्री च पुनः सदेहा देवता जातेत्यादिनिरूपणनामा द्वानवत्यधिक-  
द्विशततमोऽध्यायः ॥२९२॥
    
