+++
title = "०५५"

+++
श्रीनारायण उवाच  
शृणु लक्ष्मि! रैवताख्यो मनुर्वैकुण्ठमाप्तवान् ।  
तुष्टाव च महाप्रेम्णा दयालुं मां त्वयाऽन्वितम् ॥ १ ॥  
नमः। सच्चित्स्वरूपायाऽऽनन्दसन्दोहवार्धये ।  
नमस्त्वेकस्वरूपायोभयरूपाय ते नमः ॥ २ ॥  
नमो हिरण्यकेशाय श्मश्र्वश्मश्रुमते नमः ।  
नमः स्तन्याऽस्तन्यवते बीजाऽबीजधृते नमः ॥३ ॥
नमो बहिः प्रचिह्नायांऽबहिश्चिह्नाय ते नमः ।  
नमो विश्वक्प्रवालाय क्वचिद्वालाय ते नमः ॥ ४ ॥  
नमो दक्षिणसत्त्वाय . वामसत्त्वाय ते नमः ।  
नम ऊर्ध्वस्वरूपायाऽनूर्ध्वरूपाय ते नमः ॥ ५ ॥  
नम आधेयरूपायाऽऽधाररूपाय ते नमः ।  
नमो द्विदलरूपायाऽङ्कुरप्रसूतये नमः ॥ ६ ॥  
नमो वैकुण्ठवासाय कुण्ठवासाय ते नमः ।  
नमो मानसरूपाय भक्तरूपाय ते नमः ॥ ७ ॥  
नमस्ते करुणासिन्धो नमः सौराष्ट्रवर्धिने ।  
नमो रैवतवासाय दामोदराय ते नमः ॥ ८ ॥  
नमः पत्नीव्रताख्याय नमः कृष्णाय विष्णवे ।  
नमोऽनन्तस्वरूपाय ममाऽन्तर्यामिणे नमः ॥ ९ ॥  
स्वतन्त्रस्त्वं महाविष्णो न जाने त्वं किमिच्छसि ।  
भक्तो यदर्थमाहूतस्तद्वै विधातुमर्हसि ॥1.55.१०॥  
दासोऽयं कृपया विष्णो नेयः पारं भवाध्वनः ।  
यत्र ते चरणौ स्तस्तद्देशो मे ह्यरणं भवेत् ॥११॥  
न वै त्याज्यः कृपानाथ दासोऽयं शरणागतः ।  
करुणया गृहीतोऽयं न वै तं त्यक्तुमर्हसि ॥१२॥  
यदिष्टं क्षेमकृल्लोके तदिष्टं संविधीयताम् ।  
इति स्तुत्वा विरराम रैवतो भक्तसत्तमः ॥१३॥  
प्राह तं भगवान् श्रीमान् वैकुण्ठाधिपतिः प्रभुः ।  
गृहाणेमां चाणुरूपां मम वैकुण्ठभूमिकाम् ॥१४॥  
स्वयम्भ्वाख्यचतुर्वक्त्रब्रह्मणो गोलके तव ।  
प्रियव्रतस्य भूराज्ये पश्चिमं विवरं महत् ॥१५॥  
सुरत्रासपथं छिद्रं शतगव्यूतिरायतम् ।  
पूरणीयं भूमिकया विकसन्त्या त्वयैव तत् ॥१६॥  
सुरत्राणं भवेत्तेन सौराष्ट्रसञ्ज्ञतां व्रजेत् ।  
तत्राऽहं श्रीसमायुक्तो निवत्स्ये तव कारणात् ॥१७॥  
अन्यद् यन्नारदेनोक्तं विधास्ये तत्र चोषितः ।  
इत्यभिधाय देवेन वैकुण्ठाऽणुः समर्पितः ॥१८॥  
तमादायाऽऽज्ञया विष्णोः रैवतः पुनरागतः।  
यथोक्तं तमणुं यावद्विवरे न्यस्तुमिच्छति ॥१९॥  
तावद्विपुलतां यातं शतगव्यूतिरायतम् ।  
जाड्ये भूस्तरतुल्यं तद् दिव्यं पञ्चगुणात्मकम् ॥1.55.२०॥  
यथापेक्षं यथास्थानं स्थितं छिद्रं प्रपूरितम् ।  
अदिव्ये दिव्यसम्मिश्रात् सन्धिः श्वेतरणात्मकः ॥२१॥
श्वेताऽखातश्च भूः श्वेता व्यावर्तयति मण्डलम् ।  
शतगव्यूतिमात्रं तन्मण्डलं श्यामपाण्डुरम् ॥२२॥  
दिव्यत्यखण्डभूमध्यं सुराष्ट्रं रैवताऽर्जितम् ।  
रैवतस्तन्मध्यभागे विष्णुं ध्येयं विधाय च ॥२३॥  
सर्वदाऽऽराधनपरो ह्यास्ते विसृज्य मायिकम् ।  
नारायणः स्वयं तस्मै दत्ते सकरुणेक्षणम् ॥२४॥  
ददौ चास्मै मणेः स्वस्य सहस्रांशं तदा हरिः ।  
स वै स्थौल्यं समापन्नः शैलरूपं परं दधौ ॥२५॥  
सोऽयं संस्थापितो मध्ये सुराष्ट्रस्याऽथ नामतः ।  
नेतुर्नाम्ना ह्यभूत् ख्यातो रैवताचल इत्ययम् ॥२६॥  
रैवतेन पुरं तत्र निर्मितं रैवताह्वयम् ।  
रैवतः सर्वदा विष्णोः स्मरणे कीर्तने श्रवे ॥२७॥  
सेवने ह्यर्चने स्तोत्रे दास्ये सर्वनिवेदने ।  
ह्यवर्तत महाभक्तो जाग्रत्स्वप्नसुषुप्तिषु ॥२८॥  
राज्यभारे व्यवहारे भोजने शयने तथा।  
सर्वथा देवदेवेश नारायणं समाभजत् ॥२९॥  
तत्रैकदा महामञ्चे शयानो योगनिद्रया।  
आत्मनि श्रीहरिं ध्यायन् समाधिं त्वगमद्धि सः ॥1.55.३०॥  
नारायणेच्छया तस्य दक्षिणस्य भुजस्य च ।  
स्वर्णाङ्गदो द्रवो भूत्वा पतितो मञ्चकेऽभवत् ॥३१॥  
स्वर्णवर्णः किशोरोऽभूत् श्वेतकान्तिः शशीव ह ।  
शीतश्वेतप्रकाशस्य परिधिः सर्वतोऽभवत् ॥३२॥  
सर्वतः श्वेतकिरणैर्व्याप्तोऽभूदित्यखण्डितः ।  
प्रासादं नगरं देशं दुग्धधवलतेजसा ॥३३॥  
कुर्वन् वितिमिरं सर्वमास्ते स्म मञ्चके तु सः ।  
यदृच्छया महाभक्तो रैवतो जाग्रतोऽभवत् ॥३४॥  
खट्वायां स्वाङ्गदोत्पन्नं कुमारं प्रत्यपद्यत ।  
चन्द्रमसमिव शुक्लं सौम्यं तेजोमयं शुभम् ॥३५॥  
दिक्षु विदिक्षु धवलीकुर्वन्तमखिलं जगत् ।  
जातमात्रं सुसंस्कृतं षोडशाब्दं सदाप्रभम् ॥३६॥  
चक्रवर्तिधनुश्चिह्नं कुशलं ज्ञप्तिसम्भृतम् ।  
ज्ञात्वा राज्यासनं दत्वा रैवतो रैवताचले ॥३७॥  
विशालायां कन्दरायां जगामोपासनाकृते ।  
तत्र समाधिमापन्नो रैवतः सर्वदा हरौ ॥३८॥  
एकात्मना स्थितो यावत्पञ्चमो मनुराभवेत् ।  
अथोत्तरे महाकाले कल्पे कल्पे तु स स्वयम् ॥३९॥  
सत्ये महाविभूत्याख्ये वर्तिष्यत इति स्थितिः ।  
तत्र तत्र तस्य वंशे खटवाङ्गदनृपादयः ॥1.55.४०॥  
भूमिचक्रप्रशास्तारो भविष्यन्त्यब्दकोटिषु ॥
खट्वायामङ्गदाज्जातो नाम्ना खट्वाङ्गदः कृतः ॥४१॥  
ऊर्ध्वपुण्ड्रं स्वर्णरेखं ललाटे तिलकं त्वचि ।  
स्वाभाविकमभूत्तस्य मध्यरक्ताभबिन्दुकम् ॥४२॥  
कण्ठे स्वर्णमयी माला त्वचि स्वाभाविकी ह्यभूत् ।  
सर्वैश्वर्याश्रयो भूभृत् तेजसा तिमिरं हरन् ॥४३॥  
विमानमधिरुह्याऽथाऽन्तरीक्षे व्यचरन्मुहुः ।  
दूराद्दूरतरञ्ज्ञातं अमादौ तिमिरं निशि ॥४४॥  
यत्र चन्द्रशून्यदेशे तत्राऽगच्छद् विहायसा ।  
तिमिरं नाशयन् सर्वं द्वितीयश्चन्द्रमा इव ॥४५॥
मासि मासि भ्रमन् व्योम्नि शून्यदिक्षु निशापतेः ।  
लोकान् करोति साऽऽलोकान् शीतरश्मीन् प्रसारयन् ॥४६॥
अथैवं तु कृते तत्र समुद्राः पार्वणाः सदा ।  
क्षुब्धा भूमिस्तरप्लावा वेलाभिरभवन्मुहुः ॥४७॥  
वेला ऊर्ध्वं समायान्ति निवर्तन्ते न वै तथा ।  
भूमयस्तु जलाक्रान्ता जायन्ते स्म तदा तदा ॥४८॥  
एकद्वित्रिकलापोष्या औषध्यः प्रायशस्तदा ।  
पोष्याऽतिशैत्यसङ्घातादजीर्णत्वात्क्षयं ययुः ॥४९॥  
इत्येवं हानिमालोक्य विमानं स्वं न्यवारयत् ।  
तादृशोऽभून्महादिव्यः शीततेजोमयः स्वराट् ॥1.55.५०॥  
करोति श्रीहरेर्भक्तिं कारयत्यपरान् जनान् ।  
उद्घोषयति प्रातः स विष्णुः पूज्यः सदा जनैः ॥५१॥  
पुण्ड्रं सचन्द्रकं कार्यं भोज्यं प्रार्प्यं हरौ सदा ।  
सायं विष्णोर्गृहे गत्वा स्तुत्यो देवो जनार्दनः ॥५२॥  
साध्व्यः सन्तश्चातिमान्या भोज्यपानादिदापनैः ।  
होतव्यमनले देयं देवेभ्यो भक्तिपूर्वकम् ॥५३॥  
नारायणपरो यो वै भजेन्नारायणं सदा ।  
न मया तु करस्तस्माद् ग्रहीतव्यः कदाचन ॥५४॥  
एवं तेन कृता भूमिः सर्वा वैष्णवमण्डिता ।  
नाऽभक्तो ह्यभवत् कश्चिच्चक्रे तस्मिन्प्रशासति ॥५५॥
एवं भक्तियुते चक्रे शान्तः खट्वाङ्गदो नृपः ।  
राज्यचिन्तां परित्यज्य भगवन्तं सदाऽस्मरत् ॥५६॥  
विमानं कन्दरे स्थाप्य स्वयमाराधनेऽभवत् ।  
काले बह्वर्बुदे क्रान्ते तपसे ह्यकरोन्मतः ॥५७॥  
इतिश्रीलक्ष्मीनारायणीयसंहितायां प्रथमे कृतयुगसन्ताने लक्ष्मीशस्तुतिमणिभूम्यणुग्रहणभूविवरपूरणसतेजस्काऽपरचन्द्रीभवनतेजःप्रसारणभक्तिविधापनादिनिरूपणनामा पञ्चपञ्चाशत्तमोऽध्यायः ॥५५॥  
    
