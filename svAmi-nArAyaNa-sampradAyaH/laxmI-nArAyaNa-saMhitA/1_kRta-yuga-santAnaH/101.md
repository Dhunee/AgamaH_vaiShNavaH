+++
title = "१०१"

+++
श्रीनारायण उवाच---  
ततो वसन्तसमये शङ्करो लोकशङ्करः ॥
कोकिलाकूजितं श्रुत्वा घ्रात्वा सौगन्धिकं द्रवम् ॥१ ॥
दृष्ट्वा श्राङ्गारिकैः पुष्टं यौवनं रतिसम्भृतम् ।  
पत्नीं स्वाङ्के निधायेशो रमते स्म चिरं चिरम् ॥२ ॥
शतवर्षसमः कालो ययौ रतिक्रियापरः ॥
विष्णुर्वरं प्रदत्तं प्राक् स्मृत्वा तत्रागमत्स्वयम् ॥ ३ ॥  
पार्वत्या चाग्रपूज्यो वै वृतः पुत्रो मदात्मकः ॥
अयोनिजः स एवाहं भवेयं मिषतः स्वयम् ॥४ ॥
इति विचिन्त्य कृष्णः स विप्रो बभूव तत्क्षणम् ॥
रेतःपातनकाले च स विष्णुर्निजमायया ॥५॥
विधाय विप्ररूपं तदाजगाम रतिगृहम् ॥
जटावन्तं विना तैलं कुचैलं भिक्षुकं तथा ॥६ ॥
अतीव शुक्लदशनं तृष्णाव्याप्तहृदन्तरम् ।  
अतीव कृशगात्रं च बिभ्रत्तिलकमुज्ज्वलम् ॥७ ॥
बहुघर्घस्वरं दीनं दैन्यात् कुत्सितमूर्तिकम् ।  
करदण्डावलम्बं च वार्धक्यादतिदुर्बलम् ॥ ८ ॥  
एतादृशेन रूपेण रतिकालेऽन्नयाचकः ॥
भूत्वा स्थितो वदन् स्वस्ति यजमानस्य चास्त्विति ॥ ९ ॥  
पुनराह महादेव किं करोषि शरण्यद! ॥
पश्य वृद्धं जराग्रस्तं क्षुत्तषाद्यतिपीडितम् ॥1.101.१०॥  
सप्तरात्रिव्रतेऽतीते पारणाऽऽकाङ्क्षितं च माम् ।  
वित्रं सम्भोजयित्वाऽत्र रक्ष मां शरणागतम् ॥११॥  
मान्तरुत्तिष्ठ मेऽन्नं त्वं प्रयच्छाऽद्य शिवं जलम् ।  
अनन्तरत्नयुक्पुत्रि! रक्ष मां शरणागतम् ॥१२॥
मातर्मातर्जगन्मातरेहि देहि सुभोजनम् ॥
सीदामि क्षुत्तृड्भ्यां कस्मात् स्थितायामात्ममातरि ॥१३॥  
इति दीनं स्वरं श्रुत्वा शिवस्योत्तिष्ठतो द्रुतम् ॥
पपात वीर्यं शय्यायां योनिमुखाद् बहिर्गतम् ॥१४॥
पार्वती तत्र शय्यायां नाऽवैत् पतितवीर्यकम् ॥
स्वपित्येव मुहुः पार्श्वे परावर्तयति स्म सा ॥१५॥  
धातुः सर्वोपि पार्वत्याः पृष्ठे पार्श्वे तनौ तदा ॥
लग्नः शुष्कोऽभवद्दिव्यो राजतो वर्णतः खलु ॥१६॥  
न जानति शरीरे मे किं लग्नं वै परिश्रमात् ॥
स्वाप्ननिद्राभिभूता सा स्वपित्येव परिश्रमात् ॥१७॥
शङ्करस्तु बहिद्वारमाजगाम ददर्श तम् ॥
याचन्तं ब्राह्मणं दीनं जरया परिपीडितम् ॥१८॥  
वृद्धं जर्जरमात्रं च बिभ्रतं दण्डमानतम् ।  
तपस्विनमशान्तं च कुर्वन्तं नमनं मुहुः ॥१९॥  
शङ्करः प्राह विप्रर्षे किमिच्छसि कुतो भवान् ॥
आगतोऽस्ति स्वागतं ते मम भाग्यादुपस्थितः ॥1.101.२०॥  
अद्य मे सफलं जन्म ब्राह्मणो मद्गृहेऽतिथिः ।  
अतिथिः श्रीहरेः रूपं पूजितः पूजितं जगत् ॥२१॥  
देवास्तिष्ठन्त्यतिथिषु ब्राह्मणाः पुण्यदाः सदा ।  
अतिथेः पादपात्रेषु वसन्ति तीर्थजातयः ॥२२॥
अतिथेः पादसलिलात् पुरुषार्थचतुष्टयम् ।  
प्राप्यते गृहसंस्थानैर्लभ्यन्ते स्मृद्धयोऽक्षयाः ॥२३॥  
स्नातानि सर्वतीर्थानि यज्ञा निर्वर्तितास्तथा ।  
महादानानि दत्तानि येनाऽतिथिः सुसत्कृतः ॥२४॥  
वेदशास्त्रादिवर्ण्यानि सत्कर्माणि च यानि वै ॥
तानि चातिथिसेवायाः कलां नार्हन्ति षोडशीम् ॥२५॥  
असत्कृतोऽतिथिर्यस्य गृहाद्वै विनिवर्तते ॥
पापानि गृहिणे दत्वा पुण्यमादाय गच्छति ॥२६॥  
अतिथेरसमर्हायां वियन्ति पितृदेवताः ॥
साधोः साध्व्या असत्कारे गृही देवैरसत्कृतः ॥२७॥  
सर्वसम्पद्विहीनः स्यात्पापं भुङ्क्ते दरीभरम् ॥
विप्रः प्राह शुभं भूयाद् ब्रह्मँस्तेऽतिथिभावतः ॥२८॥  
जानासि चेदतिथिर्मे वेदोक्तं कुरु पूजनम् ॥
मनोगतं च दातव्यं निराहाराय चार्तिणे ॥२९॥  
नानाविधं तु मिष्टान्नं दीयतां मे सुतृप्तिकृत् ।  
तृप्तश्चाऽहं भवत्पुत्रो भविष्यामि न संशयः ॥1.101.३०॥  
सर्वाग्र्याऽर्च्यो भविष्यामि भविष्यति भवान् पिता ।  
ताताः पञ्चविधाः प्रोक्ता मातरस्त्वष्टधा मताः ॥३१॥  
पुत्राः पञ्चविधाः साधो तन्मध्येऽहं भवामि वै ।  
विद्यादाताऽन्नदाता च भयत्राता च जन्मदः ॥३२॥  
कन्यादाता ब्रह्मणोक्ता नराणां पितरः स्मृताः ॥
गुरोः पत्नी गर्भधात्री स्तन्यदात्री पितुः स्वसा ॥३३॥  
स्वसा मातुः सपत्नी च पुत्रभार्याऽन्नदायिका ।  
एता अष्टविधा माता पूजनीया सुपुत्रकैः ॥३४॥  
भृत्यः शिष्यश्च पोष्यश्च वीर्यजः शरणागतः ॥
पञ्च पुत्राः सदा बोध्या वीर्यजोऽत्र विशेषकः ॥३५॥  
क्षुत्तृड्भ्यां सुपरीताङ्गं पुत्रं मां शरणागतम् ।  
पिष्टकं परमान्नं च सुपक्वानि फलानि च ॥३६॥  
इक्षुरसं शर्करां च क्षीरं शाल्यन्नमित्यपि ।  
लड्डूकाँश्चूर्णगोधूमान् व्यञ्जनानि तिलानि च ॥३७॥  
प्रेयांसि पेयखाद्यानि पिच्छलं मधुरं दधि ।  
मम प्रियाणि वस्तूनि सुधया तुल्यकानि च ॥३८॥  
ताम्बूलं च वरमेलापूगीकर्पूरमिश्रितम् ।  
रसमिष्टसुगन्धाढ्यं द्रव्याण्येतानि दापय ॥३९॥  
स्वामी त्वं त्रिजगत्कर्ता प्रदाता सर्वसम्पदाम् ॥
महालक्ष्मीस्वरूपा ते पत्नी चैश्वर्यदायिनी ॥1.101.४०॥  
रत्नसिंहासनं रम्यममूल्यं रत्नभूषणम् ।  
वह्रिशुद्धांशुकं चारु प्रदास्यसि सुदुर्लभम् ॥४१॥  
सुदुर्लभं हरेर्मन्त्रं हरौ भक्तिं सुदुर्लभाम् ॥
सर्वसिद्धिप्रदं नाम किमदेयं सुताय ते ॥४२॥  
इच्छया कुरुते कर्म ततो भोगो भवत्यपि ।  
सुखदुःखे सदा लग्ने देहिनां विरमेदतः ॥४३॥  
कर्म निर्मूलयन्त्येव सन्तो हि सततं मुदा ।  
हरिस्मरणशीलानां नाऽयुर्याति सतां वृथा ॥४४॥  
न तेषामीश्वरः कालो नान्ये वा तन्नियामकाः ॥
चिरं जीवन्ति ते भक्ताः स्वच्छन्दं सर्वगामिनः ॥४५॥  
जातिस्मरा हरेर्भक्ता जानन्ति जन्मनां शतम् ।  
कथयन्ति कथां जन्म लभन्ते स्वेच्छया च ते ॥४६॥  
परं पुनन्ति ते पूतास्तीर्थानि स्वीयलीलया ॥
पुण्यक्षेत्रेऽत्र सेवार्थं परार्थं च भ्रमन्ति ते ॥४७॥  
वैष्णवानां पदस्पर्शात् सद्यः पूता वसुन्धरा ॥
गुरोरास्याद् विष्णुमन्त्रो यस्य कर्णे विशत्यपि ॥४८॥  
तं वैष्णवं तीर्थपूतं कथयत्येव माधवः ।  
पुरुषाणां शतं पूर्वमुद्धरन्ति शतं परम् ॥४९॥  
लीलया परया भक्त्या सोदरान् पितरं तथा ।  
मातामहानां पुरुषान्दश पूर्वान्दशाऽपरान् ॥1.101.५०॥  
मातुः प्रसूमुद्धरन्ति दारुणात् यमताडनात् ॥
भक्तदर्शनमाश्लेषं मानवाः प्राप्नुवन्ति ये ॥५१॥  
ते याताः सर्वतीर्थेषु सर्वयज्ञेषु दीक्षिताः ॥
न लिप्ताः पातकैर्भक्ताः सन्ततं हरिमानसाः ॥५२॥  
त्रिकोटिजन्मनामन्ते प्राप्नोति जन्म मानवम् ॥
प्राप्नोति भक्तसङ्गं स मानुषे कोटिजन्मतः ॥५३॥  
भक्तसङ्गाद् भवेद् भक्तेरङ्कुरो जीवितो हर! ॥
अङ्कुरश्चाविनाशी च वर्धते प्रतिजन्मनि ॥५४॥  
तत्तरोर्वर्धमानस्य हरेर्दास्यं भवेत् फलम् ॥
परिणामे भक्तिपाके पार्षदश्च भवेद्धरेः ॥५५॥  
तस्माद्भक्तिं हरौ देहि यथा ते श्रीहरौ सदा ॥
गणेशरूपः श्रीकृष्णः कल्पे कल्पे तवाऽऽत्मजः ॥५६॥  
भविष्यति शुभं तेऽस्तु देहि भिक्षां मम प्रियाम् ॥
आगतोस्मि निवासाय यदि तेऽपि मतं भवेत् ॥५७॥  
इतिश्रीलक्ष्मीनारायणीयसंहितायां प्रथमे कृतयुगसन्ताने पार्वत्याः सहवासे शङ्करमाह्वयन् श्रीकृष्णो ब्राह्मणरूपेण भिक्षार्थमागतस्तयोः सद्भक्तमाहात्म्यसंवादश्चेति निरूपणनामा एकाधिकशततमोऽध्यायः ॥१०१॥
    
