+++
title = "४९९"

+++
श्रीनारायण उवाच-  
शृणु लक्ष्मि! भद्रिकायाः कथां दिव्यां मनोरमाम् ।  
रेवत्याश्च कथां दिव्यां कथयामि निबोध मे ॥१ ॥
चमत्कारपुरे नागा हाटकेश्वरभक्तितः ।  
आगत्य खलु पातालान्निवसन्ति क्वचित्क्वचित् ॥२ ॥
एकदा नागबालं वै रुद्रमालाभिधं द्विजः ।  
क्रथो नामाऽहनन्नद्यां लगुडेन वृथा जले ॥३ ॥
हा हतोऽस्मीत्युवाचाऽयं सर्पस्तस्य प्रसूस्तदा ।  
तथा सर्पाश्चाययुश्च मनुष्यरूपधारिणः ॥४ ॥
प्राणाँस्तत्याज बालः स सर्पाः क्रुद्धा भयङ्कराः ।  
दुद्रुवुर्विप्रनाशार्थं विप्रो दुद्राव चाश्रमम् ॥५ ॥
नागा गत्वा सकुटुम्बं भक्षयामासुरुल्बणाः ।  
तस्य विप्रस्य भगिनी बालवैधव्यदुःखिता ॥६ ॥
ब्रह्मचर्यपरा साध्वी कृष्णभक्तिपरायणा ।  
तापसी भद्रिकानाम्नी शशाप नागिनीं तदा ॥७ ॥
नागमाता रेवती त्वं सवंशं नाशमाप्नुहि ।  
रेवती शापमापन्नाऽऽराधयामास पार्वतीम् ॥८ ॥
ततः कतिपयाहस्य तस्यास्तुष्टा महेश्वरी ।  
प्रोवाच वरदाऽस्मीति रेवती वरमार्थयत् ॥९ ॥
भद्रिकाशापनाशो मे भवत्विति समार्थयत् ।  
पार्वती प्राह शापस्य नाशो नैव भवेत् क्वचित् ॥1.499.१० ॥
किन्तु सर्पस्तक्षको वै सौराष्ट्रे रैवतो नृपः ।  
आनर्तविषये भावी तस्य क्षेमङ्करी प्रिया ॥११ ॥
भविष्यति तयोः पुत्री मानुषी त्वं भविष्यसि ।  
तव भर्ता तदा शेषः स्वयं तत्र भविष्यति ॥१ २॥
तव वरस्य लाभार्थं ब्रह्माणं प्रति मे गतिः ।  
क्षणमात्रं भाविनी वै तत्र ते वंशविस्तरः ॥१३ ॥
नाशमेष्यति चेत्येवं वंशनाशो भविष्यति ।  
पुनस्ते बलरामेण विवाहः सम्भविष्यति ॥१४।  
श्रीकृष्णश्च स्ववंशस्य नाशं करिष्यति प्रभुः ।  
कण्वशापेन वै तत्र ह्येवं शापः फलिष्यति ॥१५॥
एवमुक्ता रेवती सा ययौ पातालमेव च ।  
शेषं निवेदयामास वृत्तान्तं निर्वृत्तं भुवि ॥१६।  
अथ सा ब्राह्मणी नाम्ना भद्रिका विधवा सती ।  
कथां शुश्राव शास्त्राणां कृष्णनारायणाऽऽननात् ॥१९॥
देवयात्रां तीर्थयात्रां चक्रे भक्तिं नरायणे ।  
अथैकदा तक्षकश्च समाययौ भुवस्तलम् ॥१८॥
नागवत्यास्तटे दृष्ट्वा भद्रिकां तु सुरूपिणीम् ।  
निनाय नररूपेण पातालं भद्रिका च तम् ॥१ ९॥
शशाप मानुषो भूत्वा सह पत्न्या सुताभवम् ।  
दुःखं वै प्राप्स्यसे वंशनाशसम्पादकं तदा ॥1.499.२०।  
तक्षको भयमापन्नस्तुष्टाव तां तु भद्रिकाम् ।  
भद्रिका प्राह मां पृथ्व्यां नय तत्र स्थले पुनः ॥२१ ।  
तक्षकेण तदाऽऽनीता चमत्कारपुरं प्रति ।  
अथ लोकापवादेन चितां सा प्रविवेश ह ॥२२॥
पश्यतां जनवृद्धानां शुद्ध्यर्थं भद्रिका यदा ।  
न दग्धा रोमशो वाजि जनास्त्वाश्चर्यमागता ॥२३॥
वह्निर्वै शीतलो जातः शुद्धा सा भद्रिका यतः ।  
पपाताथ महावृष्टिः कुसुमानां नभस्तलात् ॥२४॥
देवाः प्राहुः परं शुद्धा वर्तसे त्वं सुभद्रिके ।  
न त्वया सदृशी चान्या काचित् सती भविष्यसि ॥२५।  
तिस्रः कोट्योऽर्धकोटिश्च यानि लोमानि मानुषे ।  
तेषां मध्ये न ते साध्वि पापमेकमपि क्वचित् ॥२६॥
त्वं च साध्वी सती कृष्णनारायणपतिव्रता ।  
भूत्वा च त्यागिनी देवी साङ्ख्ययोगमुपाश्रिता ॥२७॥
सतां सेवां कुरु पुण्यं समाराधय केशवम् ।  
भद्रिका प्रार्थयामास श्रुत्वा देवं जनार्दनम् ॥२८।  
तावत् कृष्णो द्विजो भूत्वाऽवाततार भुवस्तलम् ।  
ददौ तस्यै शुभां दीक्षां तुलसीमालिकां गले ॥२९।  
'ओं नमः श्रीकृष्णनारायणाय पतये नमः' ।  
इत्युक्त्वा त्रिः कर्णमन्त्रं ययावदृश्यतां द्विजः ॥1.499.३०॥
भद्रिकाऽऽराधयामास कृष्णनारायणं सदा ।  
तत्र परं तपश्चक्रे भिक्षान्नकृतभोजना ॥३ १ ॥
नागनद्यां च तन्नाम्ना भद्रिकातीर्थमुत्तमम् ।  
चमत्कारकरं जातं स्नात्वा निष्पापता भवेत् ॥३२॥
अथ सा भद्रिका कालं प्राप्ता दिव्यशरीरिणी ।  
भूत्वा मोक्षं ययौ धाम कृष्णनारायणस्य वै ॥३३॥
एवं सतीबलं लक्ष्मि मुक्तिदं. पापनाशनम् ।  
कृष्णनारायणभक्त्या भवत्येव न संशयः ॥३४॥
पठनाच्छ्रवणाच्चास्य कीर्तनादपि पद्मजे ।  
भुक्तिं मुक्तिं लभेत् सम्पद्वरामारोग्यमीशताम् ॥३५॥
इति श्रीलक्ष्मीनारायणीयसंहितायां प्रथमे कृतयुगसन्ताने भद्रिकाख्यब्राह्मण्याः शापेन नागमातुः रेवतीत्वं तक्षकस्य मानुषत्वं भद्रिकायाः कृष्णभक्त्या मुक्तिश्चेत्यादिनिरूपणनामा नवनवत्यधिकचतुश्शततमोऽध्यायः ॥४९९॥
    
