+++
title = "१०४"

+++
श्रीनारायण उवाच  
एतस्मिन्नन्तरे तत्र वाग् बभूवाऽशरीरिणी ।  
मा शोकं कुरु देवेशि! सुतस्ते कृष्ण ईश्वरः ॥१ ॥
यत्तेजो योगिनः शश्वद् ध्यायन्ति सततं मुदा ।  
ध्यायन्ति वैष्णवा देवा ब्रह्मविष्णुशिवादयः ॥ २ ॥  
यस्य पूज्यस्य सर्वाग्रे कल्पे कल्पे च पूजनम् ।  
यस्य स्मरणमात्रेण सर्वविघ्नो विनश्यति ॥३ ॥
नासीत् स भिक्षुको विप्रः स आसीद्वै जनार्दनः ॥
किं वा विलापं कुरुषे न नाशस्तव शाङ्करेः ॥ ४ ॥  
एषां सरस्वतीं श्रुत्वा धैर्य चालम्ब्य यत्नतः ॥
तथापि विरहात् साऽभूद् विलप्य क्षणमूर्छिता ॥ ५ ॥  
विस्मितास्ते सुराः सर्वे पुत्रदेहोपरिप्रगाम् ॥
मृतामिव प्रपश्यन्ति चित्रपुत्तलिकां यथा ॥६ ॥
देव्यश्चैव सुराश्चैव सर्वेऽपि दुःखमूर्छिताः ॥
तान्सर्वांस्तु तदवस्थान् दृष्ट्वा कृष्णः स्वयं हरिः । ७ ॥
सद्वाक्यैर्बोधयामास शीताद्भिर्व्यजनैस्तथा ॥
सुखयित्वाऽकरोत् तत्र प्रस्ताव शाङ्करिकृते ॥ ८ ॥  
किं कार्यमस्य बालस्य मस्तकस्य सुयोजने ।  
प्राण आत्मा तु पार्वत्याः शक्त्या निहित एव वै ॥९ ॥
स चात्र पुनरागच्छेत्पार्वत्यास्तु प्रभावतः ॥
मस्तकं तु गणेशस्य कृष्णे विलीनतां गतम् ॥1.104.१०॥  
तस्माद् द्वितीयमाप्तव्यं मस्तकं तु शिवादिभिः ॥
गणेशो जीवितो भूयादस्माभिः पूजितो भवेत् ॥११॥  
ब्रह्मा प्राह तदा विष्णुं भवान् सर्वज्ञ उच्यते ॥
कर्मणां गतिवेत्ता त्वं ऋणानुबन्धभानवान् ॥१२॥  
कस्य केन समं कर्म भोग्यं वेत्ति न चाऽपरः ॥
वृक्षशाखा परिच्छिन्ना भुवि न्यस्ताऽपि रोहति ॥१३॥  
तत्र बीजं विना जीवः कर्मबलात् सुयुज्यते ।  
केचिद् बीजाच्च केचिद्वै देहात् कीटादयोऽपरे ॥१४॥  
पार्थिवकर्दमादन्ये स्तम्बात् काण्डाच्च मांसतः ॥
अन्नादन्ये देहयोगाद्धातुयोगात् तथाऽपरे ॥१५॥  
जायन्ते जन्तवस्तेषां स्वस्वकर्मानुसारतः ॥
तस्मात् त्वमेव विज्ञाता मस्तकं कीदृशं भवेत् ॥१६॥  
यस्माऽनेन शरीरेण मस्तकस्यऋणं भवेत् ।  
तस्यैव मस्तकं त्वत्र कबन्धे योज्यमेव वै ॥१७॥
ब्रह्मा प्राह तदा सर्वान् यमो गच्छेद् वनान्तरे।  
प्रथमं यो मिलेत् प्राणी तदा तस्यैव मस्तकम् ॥१८॥  
गृहीत्वा च समागत्य गणस्कन्धे नियोजयेत् ॥
विष्णुः प्राह तदा तत्र मम शृण्वन्तु देवताः ॥१९॥  
उत्तरस्यां दिशि पुष्पभद्रायाः सरितस्तटे ।  
अस्य ऋणानुबन्ध्येको हस्ती वर्तत इत्यमुम् ॥1.104.२०॥
हस्तिनं प्रति गत्वाऽहं मस्तकं तस्य शोभनम् ॥
कबन्धैतत्परिणाहमानग्रीवसुमण्डलम् ॥२१॥  
छित्वा सुदर्शनेनैव नयामि तत्र यामि च ॥
इत्याश्वास्य च तान्सर्वानारुह्य गरुडं हरिः ॥२२॥  
जगाम पुष्पभद्रायास्तटे यत्र स ईभराट् ।  
सुघट्टवृक्षवल्ल्यादिसंवृते तत्र कानने ॥२३॥  
गजेन्द्रं दिव्यवपुषं श्वेतं स्वहस्तिनीयुतम् ।  
तथोदकशिरसं रम्यं सुखिनं सुरतश्रमात् ॥२४॥  
परितः शावकान् कृत्वा परमानन्दमानसम् ॥
ददर्श भगवाँस्तं वै प्राह चैनं गजाधिपम् ॥२५॥  
सुखितोऽसि कुटुम्बेन दारापत्यजनादिभिः ॥
अथोत्तरं महत्सौख्यं लभ्यं दानादिकर्मभिः ॥२६॥  
गजः प्राह भवान् कोऽस्ति मेऽतिथिः प्रसमागतः ॥
कदलीवनजातानि स्वर्णानि कदलानि वै ॥२७॥  
दास्ये भुङ्क्ष्व परं श्रेयः कुर्वस्माकं वनञ्जुषाम् ॥
पशूनां नेदृशो लाभो कदापि भवति प्रभो ॥२८॥  
पूर्वजातिस्मरात् त्वां वै मन्ये कृष्णः समागतः ।  
मत्पूर्वकर्मणः पाशाद् बन्धनं पाशवं मया ॥२९॥  
ज्ञातं च ज्ञास्यते यद्वै भावि तदपि मे कुरु ॥
भगवानपि तद्दत्तं जग्राह यावदर्हणम् ॥1.104.३०॥  
त्वरा मेऽस्ति मम प्रार्थ्यं देहि श्रेयो भविष्यति ।  
गजः प्राह प्रभुः साक्षान्मदर्थं तु समागतः ॥३१॥  
तस्मात्पुत्रैः स्त्रिया चान्यैर्मा शोकस्तु विधीयताम् ॥
नाथ गृहाण यन्नेयं शीघ्रं कुरु प्रसन्नताम् ॥३२॥  
तव योगान्मम मुक्तिः कुटुम्बस्यापि वै ध्रुवा ॥
इति प्रोच्य प्रणम्याऽथ समीपे समुपस्थिता ॥३३॥  
हरिः सुदर्शनेनैव चिच्छेदे तच्छिरो मुदा ॥
गरुडे स्थापयामास रुधिराक्तं मनोहरम् ॥३४॥  
विच्छिन्नाङ्गं पतिं दृष्ट्वा रुरोद हस्तिनी प्रिया ।  
रुरुदुः शावकारतस्य विलप्य च शुचातुराः ॥३५॥  
सा तुष्टाव रमाकान्तं शान्तं सस्मितमास्थितम् ॥
शङ्खचक्रगदापद्मधरं पीताम्बरं हरिम् ॥३६॥  
गरुडस्थं जगन्नाथं भ्रामयन्तं सुदर्शनम् ॥
संसारसुखदातारं तद्धर्तारं नमाम्यहम् ॥३७॥  
अनाथिन्यै पुनर्नाथप्रदातारं नमाम्यहम् ।  
भक्तायाः सुखकर्तारं नमामि पतिजीवनम् ॥३८॥  
प्रभुस्तत्स्तवनात्तुष्टस्तस्यै प्राह प्रहर्षितः ।  
तव कार्यं पुनः कृत्वा जीवयित्वा पतिं तव ॥३९॥  
ततो गमिष्ये भद्रं ते क्षणं शोकं परित्यज ॥
इत्युक्त्वा च महारण्यं जगाम तत्र यूथपः ॥1.104.४०॥  
प्राप्तः कालवशाच्छुभ्रो मृतोऽभूत्कश्चिदीभराट् ।  
अखण्डितशरीरस्य तस्यैव मृतमस्तकम् ॥४१॥  
पृथक्कृत्य युयुजेऽत्राऽऽगत्य कबन्धमण्डले।  
यद्यपि भगवान् कृष्णः सर्वसामर्थ्यवान् विभुः ॥४२॥  
गणेशस्य मस्तकं वै योक्तुं तदेव चार्हति ॥
नवं वा मस्तकं तत्र चाङ्कुरयितुमर्हति ॥४३॥  
हस्तिनोऽपि मस्तकं तद् द्वितीयं कर्तुमर्हति ॥
तथापि यत्कृतं चात्र स्वेच्छाया ऋणबन्धनात् ॥४४॥  
एवं तं जीवयामास हस्तिनं चरणाम्बुजम् ॥
सर्वाङ्गे योजयामास परिवारं पवित्रयन् ॥४५॥  
त्वं जीवाऽऽकल्पपर्यन्तं परिवारैः समं गज ।  
इत्युक्त्वा च गरुडेन कैलासं ह्याजगाम वै ॥४६॥  
कबन्धं तु गणेशस्य नीत्वा स्वस्यैव वक्षसि ।  
रुचिरं तच्छिरः सम्यग् योजयामास बालके ॥४७॥  
जीवयामास तं शीघ्र हुङ्कारोच्चारणेन च ॥
सर्वे प्रसन्नाः सञ्जाताः कण्ठे तु सन्धिनीं दधौ ॥४८॥  
गणेशः पुत्ररूपोऽसौ प्रणनामाऽऽगतान्मुहुः ।  
सर्वैः सभाजितो देवैराशीर्भिश्चिरजीविता ॥४९॥  
प्रदत्ताऽथ ततो विष्णुरुवाच पार्वतीं सतीम् ॥
ब्रह्मादिकीटपर्यन्तं फलं भुङ्क्ते स्वकर्मणः ॥1.104.५०॥  
शुभाऽशुभं कृतं यद्यत् प्रतियोनौ प्रपद्यते ।  
इन्द्रः स्वकर्मणा कीटयोनौ जन्म व्रजेत् सति! ॥५१॥  
कीटश्चापि भवेदिन्द्रः पूर्वकर्मफलेन वै ॥
सिंहोऽपि मक्षिकां हन्तुमक्षमः प्राक्तनं विना ॥५२॥  
मशको हस्तिनं हन्तुं क्षमः प्राक्तनकर्मणा ॥
सुखं दुःखं भयं शोकमानन्दः कर्मणः फलम् ॥५३॥  
सुकर्मणः सुखं हर्षमितरे पापकर्मणः ॥
इहैव कर्मणां भोगः परत्र च शुभाशुभैः ॥५४॥  
गोलोकनाथः श्रीकृष्णः परिपूर्णतमः स्वयम् ॥
तव पुत्रः समुत्पन्नः श्रुत्वा तुष्टा च पार्वती ॥५५॥  
स्तनं ददौ च शिशवे तं प्रणम्य गदाधरम् ॥
तुष्टाव प्राञ्जलिर्भक्त्या विष्णुं तं कमलापतिम् ॥५६॥  
आशिषं युयुजे विष्णुः शिशुं च शिशुमातरम् ।  
ददौ कण्ठे बालकस्य कौस्तुभं च स्वभूषणम् ॥५७॥  
ब्रह्मा ददौ मुकुटं च धर्मो वै रत्नभूषणम् ।  
सिद्धासनं ददौ धर्मस्तस्मै वेधाः कमण्डलुम् ॥५८॥  
शङ्करो योगपट्टं च तत्त्वज्ञानं सुदुर्लभम् ॥
रत्नसिंहासनं शक्रः सूर्यश्च मणिकुण्डले ॥५९॥  
माणिक्यमालां चन्द्रश्च कुबेरश्च किरीटकम् ॥
वह्निशुद्धं च वसनं ददौ तस्मै हुताशनः ॥1.104.६०॥  
रत्नछत्रं च वरुणो वायू रत्नाङ्गुलीयकम् ॥
क्षीरोदोद्भवसद्रत्नरचितं वलयं वरम् ॥६१॥  
मञ्जीरं चापि केयूरं ददौ लक्ष्मीर्हरिप्रिया ॥
कण्ठभूषां च सावित्री भारती हारमुज्ज्वलम् ॥६२॥
क्रमेण सर्वे देवाश्च देव्यश्च यौतकं ददुः ।  
मुनयः पर्वताञ्चैव रत्नानि विविधानि च ॥६३॥  
वसुन्धरा ददौ तस्मै वाहनाय च मूषकम् ।  
क्रमेण देवा देव्यश्च मुनयः पर्वतादयः ॥६४॥  
गन्धर्वाः किन्नरा यक्षा मनवो मानवास्तथा ।  
नानाविधानि द्रव्याणि स्वादूनि मधुराणि च ॥६५॥  
पूजां चक्रुश्च ते सर्वे क्रमाद्वै भक्तिपूर्वकम् ।  
पार्वती जगतां माता स्मेराननसरोरुहा ॥६६॥  
रत्नसिंहासने पुत्रं वासयामास जीवितम् ।  
कर्तुं पूजां ततस्तस्य विशेषेणोपचक्रमे ॥६७॥  
इतिश्रीलक्ष्मीनारायणीयसंहितायां प्रथमे कृतयुगसन्ताने व्योमवाण्या श्रीकृष्णोऽयं गणेश इति विज्ञापिते श्रीहरिणा हस्तिमस्तकसन्धानं कृतं ब्रह्मादिभि  
रुपदादानं कृतमित्यादिनिरूपणनामा चतुरधिकशततमोऽध्यायः ॥१०४॥  
    
