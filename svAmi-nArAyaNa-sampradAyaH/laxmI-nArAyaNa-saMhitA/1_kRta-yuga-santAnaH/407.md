+++
title = "४०७"

+++
श्रीनारायण उवाच-  
शृणु लक्ष्मि! जयन्त्या वै चेन्द्रपुत्र्याः कथा शुभाम् ।  
या चकार तपःसेवां शुक्रस्य पातिव्रत्यतः ॥१ ॥
देवदानवयुद्धेषु देवास्तु सबला यदा ।  
जेतुमशक्या दैत्यैश्च तदा दानवमण्डलम् ॥२ ॥
शुक्राचार्यं समस्तौत् तद्यथा दैत्यजयो भवेत् ।  
तदा शुक्रः समयं वै बुद्ध्वा देवाश्रयावहम् ॥३ ॥
सर्वान् दैत्यान् परित्यज्य शुक्रो देवानढौकत ।  
तदा दैत्या देवपक्षगतं शुक्रं समाह्वयन् ॥४ ॥
किं त्वं नो मिषतश्चास्माँस्त्यक्त्वा देवान् समाश्रितः ।  
स्थातुं न शक्नुमो भूमौ प्रविशामो रसातलम् ॥५ ॥
विना हि रक्षकं त्वां तु गुरु स्थास्यामहे कथम् ।  
एवमुक्तोऽब्रवीद् दैत्यान् विषण्णान् सान्त्वयन् गिरा ॥६ ॥
मा भैष्ट रक्षयिष्यामि तत्र स्थितेन तेजसा ।  
मन्त्रौषधिवसुसिद्धिरसास्तिष्ठन्ति वै मयि ॥७ ॥
कृत्स्नशस्तच्चतुर्थांशः सुरेष्वस्ति च वा न वा ।  
मद्गतं वः प्रदास्यामि यूयं स्युस्तेन रक्षिताः ॥८ ॥
एतद्वृतं सुविज्ञाय देवाः सर्वजिघृक्षया ।  
चक्रुः सम्मन्त्रणां नेतुं स्ववशं मन्त्रप्रभति ॥९ ॥
अध्ययनं समारब्धं देवैः शुक्रस्य सन्निधौ ।  
किञ्चित् किञ्चिद् ददौ तेभ्यस्तदप्यपूर्णमेव वै ॥१.४०७.१ ०॥
यावद् दैत्येभ्य एवाऽयं शुक्रो नाऽध्यापयत्तु तत् ।  
तावद् दैत्यान् सुरा हत्वा पातालं प्रापयन्ति हि ॥११ ॥
अथ दैत्या दीनभावाः काव्यमेवाभिदुद्रुवुः ।  
तदापि च सुरा दैत्यान्निःशङ्कमभिसञ्जहुः ॥१ २॥
शुक्रो रक्षां तदा कर्तुं मन्त्रान् दातुं शशाक न ।  
किन्तु दैत्यानुवाचेत्थं युद्धं मास्त्विति मे मतम् ॥१ ३॥
देवा बलिष्ठाश्चेदानीं यूयं तु निर्वला यतः ।  
कालप्रतीक्षां कुरुत गच्छामि तपसेऽप्यहम् ॥१४॥
यास्याम्यहं महादेवं वरार्थं विजयावहम् ।  
अप्रतीपान् श्रेष्ठमन्त्रान् प्राप्य देवान्महेश्वरात् ॥१५॥
युद्ध्यामहे यदा देवाँस्तदा प्राप्स्यथ वै जयम् ।  
अथ शास्त्राणि सन्त्यज्याऽसुराः प्राहुः सुराँस्तदा ॥१६ ॥
वयं तपश्चरिष्यामः शान्ताः सवल्कला वने ।  
इति श्रुत्वा सुरा अपि न्यवर्तन्त तदर्दनात् ॥१७॥
अथ शुक्रो जगौ दैत्यान् यूयं यात रसातलम् ।  
तपोयुक्ता हि कार्यार्थं किञ्चित्कालमुपास्यथ ॥१८॥
इत्युक्त्वा स दैत्यगुरुर्ययौ शम्भुं हिमाचलम् ।  
तपश्चक्रे दारुणं सः पूर्णं वर्षसहस्रकम् ॥१९ ॥
अवाक्शिराश्च भूकुण्डे कृत्वा पादौ विहायसि ।  
ब्रह्मचारी तथा भूत्वा तपश्चकार दारुणम् ॥१.४०७.२ ० ॥
शिवं जजाप मनसा निराहारोऽपि निश्चलः ।  
अथ दैत्याः क्वचित् काले पृथ्व्यां स्थातुं समागताः ॥२१ ॥
तदा देवैस्ताडितास्ते ययुः काव्यस्य मातरम् ।  
शरणं साऽब्रवीत्ताँश्च वोऽस्त्वभयं निरन्तरम् ॥२२ ॥
न भेतव्यं न भेतव्यं भयं त्यजत दानवाः ।  
मत्सन्निधौ वसतां वो भयं न स्याद् ब्रवीम्यहम् ॥२३ ॥
देवास्तत्र गता दैत्यान् ताडयितुं बलात्पुनः ।  
ख्यातिः क्रुद्धाऽब्रवीद् देवान्महेन्द्रं नाशयामि वः ॥२४ ॥
इतिकृत्वा विद्यया सा महेन्द्रं तु जडीकृतम् ।  
अभिचारेण तस्तम्भ योगिनी सा तपोधना ॥२५॥
प्राद्रवन्त ततो देवा दृष्ट्वा चेन्द्रं वशीकृतम् ।  
अथ विष्णुर्महेन्द्रं स्वे रूपे चाकृष्य तत्क्षणम् ॥२६ ॥
नीत्वा यावद् दिवं याति तावत् ख्यातिः रुषान्विता ।  
विष्णुना रक्षितं दृष्ट्वा ख्यातिस्तत्र वचोऽब्रवीत् ॥२७॥
एषा त्वां विष्णुना सार्धं दहामि मघवन् बलात् ।  
तावद्विष्णुः स्वरक्षार्थं चक्रं जग्राह चापदि ॥२८ ॥
ज्ञात्वा तदानीं प्राणान्तं क्रूरं ख्यात्याश्चिकीर्षितम् ।  
सुदर्शनेन वै ख्यात्याः शिरश्चिच्छेद तद्भिया ॥२ ९॥
तं स्त्रीवधं तदा दृष्ट्वा चुक्रोध भृगुरेव यत् ।  
शशाप विष्णुं भार्यायाः ख्यात्या वधकरं तदा ॥१.४०७.३ ० ॥
यस्मात्ते जानतो धर्ममवध्या स्त्री निषूदिता ।  
तस्मात् त्वमपि कल्पादौ शिरोवधमवाप्स्यसि ॥३१ ॥
इत्येवं शापतः कृष्णो भूत्वा गणेश एव सः ।  
शङ्करस्य च हस्तेन चावाप्नोति शिरोवधम् ॥३२ ॥
अथ भृगुणा त्वरितं काये शिरो नियोजितम् ।  
एषा त्व विष्णुना देवि! हता तां सञ्जीवयाम्यहम् ॥३३॥
यदि कृत्स्नो मया धर्मः पत्नीव्रतः प्रपालितः ।  
तेन सत्येन जीवस्य यदि सत्ये वदाम्यहम् ॥३४॥
तां सम्प्रोक्ष्य शीतजलैरभिजीवेति सोऽब्रवीत् ।  
उत्तिष्ठेति व्याहृते ख्यातिः सञ्जीविताऽभवत् ॥३५॥
साधु साध्विति जगदुर्देवाद्याः सर्वतोदिशम् ।  
किन्त्विन्द्रो नाऽलभत शं ख्यातिशुक्रभयात्ततः ॥३६॥
शुक्रतपसि विघ्नार्थं विचार्येन्द्रः स्वकन्यकाम् ।  
जयन्तीं प्राह पुत्रि त्वं मया शुक्राय चार्पिता ॥३७॥
गच्छ त्वं तस्य दत्ताऽसि प्रयत्नं कुरु मत्कृते ।  
शुक्रः शम्भोः साधनार्थं तपश्चरति दारुणम् ॥३८॥
देवानां स विनाशार्थं मन्त्रार्थं यतते भृशम् ।  
गच्छ संसाधयस्वैनं श्रमापनयनादिभिः ॥३९॥
तैस्तैर्मनोऽनुकूलैश्च शयनाद्युपचारकैः ।  
एवमुक्ता जयन्ती सा पितुर्वचनसंस्थिता ॥१.४०७.४०॥
अगच्छद् यत्र स घोरे तपसि वर्तते गिरौ ।  
तमधःशिरसं कान्तं काव्ये कन्या ह्युपस्थिता ॥४१ ॥
वधूरस्मीति तं प्रोच्य सेवायां चाप्यवर्तत ।  
गीर्भिश्चैवानुकूलाभिर्गात्रसंवाहनादिभिः ॥४२॥
कालेऽपेक्षितवस्त्वाद्यैः सेवमाना त्वचः सुखैः ।  
व्रतचर्यानुकूलाभिरुवाच बहुलाः समाः ॥४३॥
पूर्णे वर्षसहस्रे तु पातिव्रत्यपरायाणा ।  
सस्मार शङ्करं साध्वी कथं तुष्टो न जायते ॥४४॥
यदि शम्भुर्न वै तुष्टस्तमत्र प्रदहामि वै ।  
शापेनेति रुषं प्राप्ता तावत्तत्राययौ हरः ॥४५॥
जयन्तीं प्राह देवानां विनाशाय च ते पतिः ।  
करोति तप उग्रं वै तस्मान्नायामि दर्शने ॥४६॥
किन्तु तवाऽतिबलवत्पातिव्रत्येन कर्षितः ।  
आगतोऽहं वरं दातुं वद यत् तत्करोमि ते ॥४७॥
जयन्ती प्राह पित्रा मे स्वकार्यार्थं समर्पिता ।  
तत्कार्यं वै प्रकर्तव्यं पत्युः कार्यमथापि च ॥४८॥
कन्या यस्मै प्रदत्ता स्यात्तस्य धर्मं समाचरेत् ।  
तद्धितं तस्य कल्याणं तस्याऽभ्युदयमेव च ॥४९॥
पतिः सर्वस्वमबलाजीतानां धर्म उच्यते ।  
तद्विरोधे कदाचिन्न नार्याः श्रेयो भवेन्ननु ॥१.४०७.५०॥
तस्मात्पतिमना भूत्वा कृत्यं सर्वं मयोचितम् ।  
पितुर्हितकरी कन्या पत्युर्दुःख तु नाचरेत्॥५१ ॥
कुरु शम्भो यथायोग्यं द्वयोर्हितं यथा भवेत् ।  
मया सेवा कृता चास्य काव्यस्य भावसम्भृता ॥५२॥
किन्तु तत्तपसि ब्रह्मचर्ये विघ्नं न वै कृतम् ।  
यत इन्द्रेण दत्ताऽस्य धर्मपत्नी भवाम्यहम् ॥५३॥
कथं करोमि कामेन विघ्नमस्य तपःक्षये ।  
तस्मात्कामं विनिगृह्य रतिः कृता न वै मया ॥५४॥
तपःसिद्धिः प्रजाताऽस्य मच्छ्रेयसेऽपि सा यतः ।  
पातिव्रत्यं पालितं वै मयाऽनिष्टं न वै कृतम् ॥५५॥
तेनैव पातिव्रत्येन कुर्वस्य मनसेप्सितम् ।  
इत्युक्ता प्रेमपात्रं सा काव्यस्य विरराम ह ॥५६॥
महादेवः प्रसन्नः सन्नुवाच चकितस्तदा ।  
शुक्र! चैतादृशी कन्या यस्यार्थे दत्तजीवना ॥५७॥
पूर्णं वर्षसहस्रं वै पार्श्वे तिष्ठति नित्यदा ।  
तथापि न त्वया त्यक्तं ब्रह्मचर्यं व्रतं तथा ॥५८॥
तयापि पतिव्रतया निग्रहीतं मनोऽस्थिरम् ।  
सर्वदा षोडशवर्षा ह्यद्यापि सा हि दीव्यति ॥५९॥
अक्षता च तवाऽधीना धन्येयं वै पतिव्रता ।  
तेऽपि धन्यप्रवादोऽस्तु पारं गतोऽसि सर्वथा ॥१.४०७.६० ॥
एतद्व्रतं त्वयैकेन चीर्णं नान्येन केनचित् ।  
तस्माद्वै तपसा बुद्ध्या श्रुतेन च बलेन च ॥६१ ॥
तेजसा च सुरान् सर्वांस्त्वमेकोऽभिभविष्यसि ।  
तव वध्वाः पातिव्रत्यब्रह्मचर्यप्रभावतः ॥६२॥
प्रपत्स्यसेऽभिलषितं सर्वं वाच्यं न कस्यचित् ।  
सुखं यातं दम्पती च प्रजेशतां धनेशताम् ॥६३॥
अवध्यत्वं च सद्विद्यां सञ्जीवनीं गृहाण च ।  
इत्युक्तः स शुक्रदेवस्तुष्टुवेऽवाक्शिरःस्थितः ॥६४॥
नमोस्तु ब्रह्मरूपाय भक्तेच्छापूरकाय ते ।  
नमः सद्यःप्रतुष्टाय चिरतुष्टाय ते नमः ॥६५॥
नमोऽस्तु नित्यतृप्ताय दिगम्बराय ते नमः ।  
नमो भीमाय रुद्राय महादेवाय ते नमः ॥६६॥
नम उग्राय पिनाकधारिणे शम्भवे नमः ।  
मृगव्याधाय यतये किराताय च ते नमः ॥६७॥
नमस्त्रिचक्षुषे चन्द्रभालाय लिङ्गरूपिणे ।  
सदाशिवाय शर्वाय भवेशाय नमो नमः ॥६८॥
सौम्याय साक्षिणे सतीस्वामिने ते नमो नमः ।  
नीलकण्ठाय चण्डाय सद्योजाताय शूलिने ॥६९॥
ईशानाय पिशङ्गाय चर्माम्बराय ते नमः ।  
पशूनां पतये तुभ्यं भूतानां पतये नमः ॥१.४०७.७०॥
नमोऽष्टवर्ष्मणे कृष्णनारायणात्मने नमः ।  
पार्वतीपतये प्रभास्वामिने ते नमोनमः ॥७१ ॥
नमस्ते सर्वतः सर्वदिक्षु सर्वात्मसु प्रभो ।  
फलदायानन्दकर्त्रे तै सर्वत्र नमोनमः ॥७२ ॥
इत्युक्त्वा विररामाऽसौ शम्भुः प्राह तपस्तव ।  
पूर्णं जातं समुत्तिष्ठ वरं गृहाण वाञ्छितम् ॥७३ ॥
तथापि शुक्रो नोत्तस्थे शम्भुरदृश्यतां ययौ ।  
जयन्ती तद्विलोक्यैव प्राप्तकालं जगाद तम् ॥७४॥
कथं नोत्तिष्ठसे नाथ कथं चोपेक्षसे वरम् ।  
अवधानं कथं शम्भोर्वाक्ये नैव करोषि वै ॥७५॥
श्रुत्वा पत्नीकृतं शब्दं यावदुत्तिष्ठति क्षितेः ।  
तावच्छम्भुं तिरोभूतं न ददर्श हि तापसः ॥७६ ॥
परमं खेदमापन्नो विदधे शोकमुल्बणम् ।  
उपस्थितस्य वै त्यागे पुनर्योगो हि दुर्लभः ॥७७॥
व्योमवाण्या स वै काव्यो विज्ञापितो गृहं प्रति ।  
गन्तुं नीत्वा तपःपुण्यं जयन्तीमादरात्तथा ॥७८ ॥
पत्नीं गृहं ययौ शुक्रो दशवर्षाणि सर्वथा ।  
प्रच्छन्नः सोऽभवत् सौधे जयन्त्या सह भोगवान् ॥७९ ॥
तस्यां जाता देवयानी पुत्री ययातिभामिनी ।  
अथ कृतार्थं शुक्रं तु ज्ञात्वा सर्वे दितेः सुताः ॥१.४०७.८ ० ॥
अभिजग्मुर्गृहं तस्य गुरुं दिदृक्षवः स्वकम् ।  
अदृष्ट्वा ते ययुः स्वस्वगृहं तदा बृहस्पतिः ॥८ १ ॥
तुष्ट्यर्थं दशवर्षाणि जयन्त्या हितकाम्यया ।  
शुक्ररूपं समासाद्य त्वसुरान् समुपाह्वयन् ॥८२॥
आगतानाह वो विद्या दास्यामि शङ्करोदिताः ।  
ते तु हृष्टा दशसमा विद्यार्थमुपपेदिरे ॥८ ३ ॥
अन्या अन्या अध्यापिता वञ्चिता गुरुणा हि ते ।  
नतः काव्यो दशवर्षोत्तरं द्रष्टुं स्वयाजकान् ॥८४॥
ययौ दृष्टा गुरुणा स्वरूपेण वञ्चितास्तु ते ।  
वञ्चितान् काव्यरूपेण काव्योऽब्रवीत्तु ताँस्तदा ॥८५॥
काव्यं मां वो विजानीध्वं नाऽयं काव्यो बृहस्पतिः ।  
बृहस्पतिस्तदा प्राह काव्योऽहं नाऽयमेव सः ॥८६ ॥
अयन्तु वञ्चनार्थं वो दशवर्षात्तरं गुरुः ।  
समागतोऽस्ति मद्देशान्मा काव्यो ज्ञायतामयम् ॥८७॥
एतच्छ्रुत्वा द्वयोर्वाक्यं सरूपयोस्तु दानवाः ।  
प्रेक्षन्तस्तावुभौ तत्र सम्भ्रान्तास्ते तदाऽभवन् ॥८८ ॥
हालरेण धृतं काष्ठं मरणान्तं न मुच्यते ।  
न शक्यं त्वन्यथाकर्तुं दिष्टं हि बलवत्तरम् ॥८ ९ ॥
शुक्रेण बोधिताश्चापि नैवाऽमन्यत तद्वचः ।  
यस्तु नो दशवर्षाणि सततं शास्ति वै प्रभुः ॥१.४०७.९० ॥
एष वै गुरुरस्माकं काव्यो नागन्तुको ह्ययम् ।  
इति निश्चित्य दैत्यास्ते चिराभ्यासेन मोहिताः ॥९१ ॥
प्राहुर्गच्छ द्रुतं चेतो गुरुस्तु शिक्षकोऽस्ति नः ।  
भार्गवो वाऽङ्गिरा वापि भगवानेष नो गुरुः ॥९२ ॥
तदा शुक्रः कोपितोऽभूत् शशाप दानवाँस्तदा ।  
सर्वे प्रणष्टभाना वै महद्दुःखमवाप्स्यथ ॥९३ ॥
शुक्रेण शप्ता असुराः कृतार्थोऽभूद् वृहस्पतिः ।  
तिरोभवत् ततः स्थानात् ततस्ते ह्यसुराः पुनः ॥९४॥
विभ्रान्ता अभवन् लक्ष्मि! वञ्चिताः स्मेति चावदन् ।  
प्रह्लादमग्रतः कृत्वा शुक्राचार्यगृहं ययुः ॥९५॥
ऊचुस्तं नः क्षमस्वेति प्रसादं कुरु भार्गव! ।  
नो चेत् प्रसादं कुरुषे प्रविशामो रसातलम् ॥९६ ॥
काव्यो विचारयामास याज्यान्विनाऽप्यहं मृषा ।  
ततो मया रक्षणीयाः शोभेऽहं सेवितश्च तैः ॥९७॥
अथाहैतान्न भेतव्यं न गन्तव्यं रसातलम् ।  
भान प्रणष्ट यदा वोऽद्य तत्पुनः प्रतिपत्स्यथ ॥९८ ॥
देवान् जित्वा त्वेकवारं पातालं प्रतिपत्स्यथ ।  
इत्युक्ता ह्यसुरा हृष्टा सुरान् जेतुं विनिर्ययुः ॥९९ ॥
सुरासुराणां सङ्ग्रामो ह्यभवद् दारुणस्तदा ।  
अजयन्नसुरा देवान् देवाश्चापि ह्यमन्त्रयन् ॥१.४०७.१०० ॥
यज्ञे चाहूय वै षण्डामर्कौ दैत्यगुरू च तौ ।  
आश्रयामः पूजयामो भजामो नो जयो भवेत् ॥१०१ ॥
देवैराहूय तौ प्रोक्तौ त्यजेतामसुरान् द्विजौ ।  
वयं युवां भजिष्यामः सह जित्वा तु दानवान् ॥१०२ ॥
एवं सन्धाय च सुराश्चक्रुर्युद्धं हि दारुणम् ।  
षण्डामर्कपरित्यक्ता दानवाश्च पराजिताः ॥१०३ ॥
काव्यशापाभिभूताश्च विविशुस्ते रसातलम् ।  
एवं निरुद्यमा देवैः कृताः कृच्छ्रेण दानवाः ॥१ ०४॥
जयन्ती स्वपतिं नित्यं सेवते मोहकारिणी ।  
शुक्राचार्यो विसस्मार दैत्याभ्युदयमेव च ॥१०५॥
इन्द्रस्यैवं कृतं कार्यं जयन्त्या विजयात्मकम् ।  
दैत्यानां निर्बलत्वं च पातिव्रत्यार्थयाऽपि वै ॥१०६ ॥
पत्युश्चाऽप्यप्रधृष्यत्वं महेन्द्रादेर्जयादिकम् ।  
दैत्यानां चापकृष्टत्वं साधितं कन्यया व्रतैः ॥१०७ ॥
नारायणः परम्ब्रह्माऽक्षरधामस्थितोऽपि सः ।  
करोति रक्षणं काले धृत्वा धर्मात्मिकां तनुम् ॥१०८ ॥
आद्ये पत्नीव्रताख्योऽभूत् कृष्णो गोलोकवासकृत् ।  
ततो नारायणो जज्ञे नरयुक्तो हिमाचले ॥१०९ ॥
पुनर्यज्ञो धर्मपुत्रोऽभवत् स एव धार्मिकः ।  
नरसिंहः स एवाभूत् वामनोऽपि बभूव ह ॥१.४०७.११० ॥
दत्तात्रेयो जामदग्न्यो रामादित्यो बभूव ह ।  
वासुदेवो वेदव्यासः कृष्णनारायणस्तथा ॥१११ ॥
काम्भरेयस्तथा कल्की स एव भगवान् स्वयम् ।  
जायते युगपर्याये सुरधर्मावनाय वै ॥११२ ॥
अहमेव स एवाऽस्मि मदंशाश्च सहस्रशः ।  
दिने दिने प्रजायन्ते गूढरूपाः सुखप्रदाः ॥११३ ॥
धनुश्चक्रध्वजमत्स्यस्वस्तिककरचिह्निताः ।  
गुल्फत्रयोर्ध्वरेखाऽर्धचन्द्रचक्रपदाम्बुजाः ॥११४॥
यत्पादसेवनात् सन्तः साध्व्यो भवन्ति देहिनः ।  
मोक्षदा देवसदृशा मुक्ता एव न संशयः ॥११५ ॥
इति ते कथिता लक्ष्मि! ख्यातेर्जयन्त्याः सिद्धयः ।  
पातिव्रत्यकृताः पाठाच्छ्रवाद् भुक्तिमुक्तिप्रदाः ॥११६ ॥
इति श्रीलक्ष्मीनारायणीयसंहितायां प्रथमे कृतयुगसन्ताने पतिव्रताख्यातिकृतमहेन्द्रादिजडीभावः, विष्णुकृतख्यातिनाशः, भृगुणा ख्यातिरुज्जीविता, शुक्रस्य तपश्चर्या, इन्द्रेण पुत्री जयन्ती विघ्नार्थे शुक्राय दत्ता, तत्पुत्री देवयानी, तपोनिरोधः, असुरपराजयः, पातिव्रत्यमहिमेत्यादिनिरूपणनामा सप्ताधिकचतुश्शततमोऽध्यायः ॥४०७ ॥
    
