+++
title = "३३३"

+++
श्रीलक्ष्मीरुवाच-  
कथं कदा तुलसी सा शङ्खचूडप्रियाऽभवत् ।  
गणेशेन कुतः शप्ता कदा तद्वद केशव ॥१ ॥
श्रीनारायण उवाच-  
शृणु लक्ष्मि! हरेराज्ञामादाय पद्मसम्भवा ।  
लक्ष्मीः पद्मावती जाता नदी तीर्थस्वरूपिणी ॥२ ॥
एकदा सा सुरूपाऽभूद् यौवनोज्ज्वलभास्वरा ।  
कन्या स्वर्गसमा वरारोहा कामेन विह्वला ॥३ ॥
तीर्थेऽटमाना तपसा नारायणपरायणा ।  
ददर्श गङ्गातीरे सा गणेशं यौवनान्वितम् ॥४ ॥
अतीव सुन्दरं चित्तहरं चन्दनगन्धितम् ।  
सद्भूषाभिर्दीपितं च वक्त्रशोभातिहृच्छ्रयम् ॥५ ॥
सुरूपपुष्टावयवं निष्कामं कामनावती ।  
तुलस्युवाच भो विप्र ध्यायसि कां सुरूपिणीम् ॥६ ॥
कथं लम्बमुदर ते करिवक्त्रं कथं तव ।  
कथं वक्त्रं त्वेकदन्तं हरेर्ध्यानं करोषि किम् ॥७ ॥
त्यज ध्यानं महापुष्ट सायङ्काल उपस्थितः ।  
एकाकिना न वस्तव्यं सायङ्काले निशामुखे ॥८ ॥
इत्युक्त्वा करसंयोगं तस्योदरे चकार सा ।  
कामबाणैः प्रदग्धा सा प्रजहास पुनः पुनः ॥९ ॥
कपोलयोर्गण्डयोश्च वक्षस्युदरमण्डले ।  
ततोऽप्यधःप्रदेशेऽपि पस्पर्श करमुद्रया ॥1.333.१० ॥
बभूव ध्यानभङ्गोऽस्य तदा सा तु रतिप्रिया ।  
जघान तर्जन्यग्रेण लिङ्गं च जघनं मुधा ॥११ ॥
ध्याननाशे गणेशस्याऽभवद् रोषोऽनिवारणः ।  
नेत्रे उन्मील्य रमणीं त्वपश्यत् कामनावतीम् ॥१ २॥
नवयौवनसम्पूर्णां काभवेगप्रपूरिताम् ।  
दीनां नर्मपरां कामदावानलातितापिताम् ॥१३ ॥
लम्बोदरस्तु तां वीक्ष्याऽविचारयत् क्षणं कृपः ।  
आर्तानां दुःखहारित्वं सज्जनानां हि साधुता ॥१ ४॥
कथं मया तिरस्कार्या कामदावानलार्दिता ।  
तिरस्कारे महद् दुःखं फलं चानिष्टमाप्नुयाम् ॥१५ ॥
ग्रहणेऽपि महादोषः सगर्भात्वं भवेदिति ।  
तस्मादेनं विचार्यैव परं विनयपूर्वकम् ॥१६ ॥
सान्त्वयामि शान्तिवाक्यैः कामवेगप्रपीडिताम् ।  
एहि कन्ये तापसि त्वं नारायणपरायणे! ॥१ ७॥
तिष्ठ निषीद सुस्थाने विहरात्र सुखेन वै ।  
किं तेऽपेक्ष्यं भोजनं वा जलं वाऽन्यद् वदात्र मे ॥१८ ॥
अहं लम्बोदरो देवः कुरूपोऽस्मि च वृन्दलः ।  
जले स्नानं कुरु देवि! विष्णुं स्मर स्थिरा भव ॥१९ ॥
धैर्यं धारय भद्रं ते मम स्पर्शे भविष्यति ।  
एह्यस्मिन् सरसि स्नानं कुर्वो विहरणं ततः ॥1.333.२० ॥
तव तापो भवेच्छान्तस्तथा स्नानादिकं कुरु ।  
का त्वं वत्से कस्य कन्या लक्ष्मीरूपाऽसि किं शुभे । २ १ ॥
पूज्या वन्द्या जगन्माता भासि मे ब्रूहि किं कथम् ।  
कृष्णपत्नि! ध्यानभङ्गस्तपस्वितपसां क्षयः ॥२२ ॥
कृष्णः करोतु कल्याणं हन्तुं विघ्नं द्वयोर्हि नौ ।  
मा चञ्चलं मनः कार्यं चाञ्चल्यं व्रतभङ्गकृत् ॥२३ ॥
ध्यानिनां व्रतिनां रागः कामना व्रतभङ्गदा ।  
खर्जनं चेन्द्रियाणां तु सहनीयं विशेषत ॥२४॥
सङ्कल्पो मारयितव्यो विशेषेण तपस्विना ।  
त्वमसि तापसी सुभ्रु! व्रती चाहं समाधिमान् ॥२५ ॥
आवां शक्तो मनो जेतुं निरोद्धुं काममेव च ।  
तस्माल्लक्ष्मि! कृष्णपत्नि! मा कृष्णं कर्म चाचर ॥२६ ॥
भव धैर्यवती बाले गणेशोऽहं गण जय ।  
गणेशवचनं श्रुत्वा तमुवाच स्मरार्दिता ॥२७ ॥
धर्मात्मजस्य कन्याऽहं पत्यर्थं च तपस्विनी ।  
तपःफलं स्वामिलब्धिस्त्वं स्वामी भव मे पतिः ॥२८ ॥
तुलसीवचनं श्रुत्वा तामुवाच हरिं स्मरन् ।  
मातर्दारग्रहे नास्ति मदिच्छा यद्धि दुःखकृत्॥२९ ॥
दारग्रहो महाजालं बन्धनं कलहगृहम् ।  
कामसेवा हरेः प्राप्तौ विरोधिनी न मुक्तिदा ॥1.333.३० ॥
तपस्यानाशिका मोक्षद्वारे कपाटिका मता ।  
गलपाशकरी गर्भकारागृहनिवासदा ॥३१ ॥
तत्त्वज्ञानविनाशा संशयाधाना जनुप्रदा ।  
साहसानां परा माता सर्वमायाकरण्डिका ॥३२ ॥
दोषाश्रया न कर्तव्या कामसृतिविनाशिनी ।  
निवर्तस्व महामाये! मार्गयाऽन्यं तु कामुकम् ॥३३ ॥
कामुकेनैव कामुक्याः सङ्गमोऽर्थप्रदो भवेत् ।  
श्रुत्वैवं तुलसी कन्या सन्तप्ता कामनातुरा ॥३४॥
गणेशं प्राह गृह्णासि भजमानां न वै यतः ।  
अभजमाना ते पत्नी भाविनी मम शापतः ॥३५ ॥
गणेशस्तां तदा प्राहाऽसुरग्रस्ता भविष्यसि ।  
पश्चाद् वृक्षमयी भविष्यसि ममापि शापतः ॥३ ६ ॥
श्रुत्वा शापं तुलसी सा रुरोद प्राह तां गणः ।  
मा रोदीहि मम पूज्ये! पुष्पसारा भविष्यसि ॥३ ७ ॥
पत्रसारा सदा स्निग्धा विष्णौ कृष्णे भविष्यसि ।  
भविष्यति त्वया त्वर्च्ये विष्णुर्मुक्तिप्रदः सदा ॥३८ ॥
नाहं भोक्ष्ये तव पत्रं मञ्जरीं काष्ठमित्यपि ।  
कृष्णभोग्या भव सुभ्रु! कल्याणं ते भविष्यति ॥३ ९॥
इत्युक्त्वा स गणेशस्तु ययौ बदरिकावनम् ।  
तुलस्यपि ययौ दूयमानाऽन्तरा तु पुष्करम् ॥1.333.४० ॥
तत्र कृत्वा तपः पश्चाच्छङ्खचूडप्रियाऽभवत् ।  
ततः शङ्करशूलेन स ममाराऽसुराधिपः ॥४ १ ॥
सा कलांशेन वृक्षत्वं प्राप्ता नारायणप्रिया ।  
नारायणेन विधिवद् विवाहिता च कन्यका ॥४२ ॥
पुनः प्राप्ता कृष्णनारायणं गोलोकवासिनम् ।  
इति ते कथिता लक्ष्मि! तुलस्याः पुनरावृतिः ।४३ ॥
हरिणा सङ्गृहीता सा हर्यङ्गा वै हरेर्वधूः ।  
तुलसी सर्वपापानि प्रक्षालयति पद्मजे ॥४४॥
पत्रं पुष्पं फलं मूलं शाखा त्वक् स्कन्धसञ्ज्ञितम् ।  
तुलसीसम्भवं सर्वं पावनं मृत्तिकादिकम् ॥४५ ॥
यस्य शवस्य दाहोऽपि तुलसीकाष्ठसम्भत्रः ।  
न तस्य पुनरावृत्तिर्मोक्षगस्य कदाचन ॥४६ ॥
महापापातिपापादिसम्भृतोऽपि नरो यदि ।  
तुलसीकाष्ठदग्धः स्यान्मृत्युवेगात्प्रमुच्यते ॥४७॥
तुलसीस्पर्शकर्ताऽपि सर्वपापात्प्रमुच्यते ।  
यस्य मृतो हरेर्नाम दाहे च तुलसीसमिध् ॥४८॥
श्राद्धे च भगवद्दानं न तस्य पुनरागतिः ।  
यद्दाहे काष्ठनिचये काष्ठमेकमथो भवेत् ॥४९ ॥
तस्य पापानि नश्यन्ति मुक्तिगो जायते तु सः ।  
गङ्गाम्भसा सुमिश्राणि वारीणि यान्ति पुण्यताम् ॥1.333.५० ॥
हरेर्नाम्ना प्रमिश्राणि वाक्यानि यान्ति पुण्यताम् ।  
तुलसीकाष्ठमिश्राणि दारूणि यान्ति पुण्यताम् ॥५१ ॥
तुलसीकाष्ठसम्मिश्रा यावत्प्रज्वलिता चिता ।  
दह्यन्ते तस्य पापानि कल्पकोटिभवानि च ॥५२॥
तुलसीकाष्ठनिक्षिप्तं शवं दृष्ट्वा यमानुगाः ।  
पलायन्ते नरं त्यक्त्वा नयन्ति विष्णुपार्षदाः ॥५ ३ ॥
तुलसीकाष्ठसंयुक्तो मुक्तो याति हरेः पदम् ।  
सुस्वर्गेऽप्सरसो देवा वर्धयन्ति क्षिपन्ति च ॥५४॥
पुष्पाञ्जलिं प्रगन्तारं तुलसीशववासिनम् ।  
विष्णुश्चास्याऽतिसन्तुष्टो भवते तुलसीजुषः ॥५५॥
तुलसीकाष्ठसम्भूतोऽनलो यत्र प्रवर्तते ।  
सा भूमिः पापसन्नाशकारिणी तीर्थरूपिणी ॥५६ ॥
यत्र होमो भवेद् वृन्दाकाष्ठैः क्वचित्तु पर्वणि ।  
तुहोस्तस्य भवेत् काष्ठे काष्ठेऽग्निष्टोमजं फलम् ॥५७॥
तुलस्या धूपदानेन कृष्णस्य मन्दिरे लभेत् ।  
शतयज्ञसमं पुण्यं फलं गोशतदानजम् ॥५८ ॥
तुलसीकाष्ठदाहेन रन्धितं केशवाय यः ।  
नैवद्यं ददते तस्य मेरुतुल्यं फलं भवेत् ॥५९ ॥
तुलसीपावकेनापि दीपं ददाति विष्णवे ।  
तस्य दीपसहस्राणां पुण्यमाज्यकृतं भवेत् ॥1.333.६० ॥
तुलसीकाष्ठसम्भूतद्रवचन्दनदायिने ।  
विष्णुपदं ददातीशो विष्णुः स्वसाम्यतां ददेत् ॥६१ ॥
तुलसीघृष्टजातेन चन्दनेनाऽर्चयेद्धरिम् ।  
तस्य कृपा हरेर्बोध्या भुक्तिमुक्तिप्रदायिनी ॥६२॥
तुलसीचन्दनैर्लिप्तः कुरुते हरिपूजनम् ।  
हरेर्धाम्नि तुलस्या सम्मानितो रमते तु सः ॥६३ ॥
पितॄणां पिण्डदानेऽपि तुलसीदलमेव यः ।  
समर्पयति तस्याऽत्र पुण्यं भोगसुखप्रदम् ॥६४॥
पितॄणां चापि सन्तृप्तिर्दले पत्रे शताब्दिकी ।  
तुलसीमृत्तिकास्नानं तीर्थस्नानं हि तत्स्मृतम् ॥६५ ॥
नवीनमञ्जरीपत्रैः पूजां विष्णोः करोति यः ।  
सर्वपुष्पैः कृता तेन पूजा मोक्षप्रदायिनी ॥६ ६ ॥
गृहे तुलसी संरक्ष्या पाल्या पोष्या विशेषतः ।  
दर्शनात्स्पर्शनात्तस्या ब्रह्महत्यादि लीयते ॥६७॥
यत्र ग्रामे गृहे वाट्यामुद्याने तुलसी भवेत् ।  
तत्र सर्वत्र वसति कृष्णनारायणो हरिः ॥६८ ॥
तुलसी विद्यते यत्र गृहे तत्र न रुग्णता ।  
भयं दुःखं न दारिद्र्यं न वियोगं कुटुम्बिनाम् ॥६९ ॥
देवक्षेत्रे विशेषण तुलस्यारोपणे कृते ।  
सर्ववृक्षारोपणानां पुण्यं पोषणजं लभेत् ॥1.333.७ ० ॥
मन्दिरे तुलसीदानं लक्ष्मीदानाधिकं भवेत् ।  
तुलस्यारोपणेनात्र सुखं चान्ते हरेः पदम् ॥७ १ ॥
उत्पातान् भयदान् भाग्यहानिदान् दुर्निमित्तकान् ।  
दूरीकरोति तुलसी ह्यकस्मात्समुपस्थितान् ॥७२॥
तुलसीपत्रगन्धादिमिश्रितो याति मारुतः ।  
यत्र यत्र दशदिक्षु पवित्रयति देहिनः ॥७३ ॥
यत्र वृन्दामूलयोगस्तत्र ब्रह्मेशविष्णवः ।  
यत्र वृन्दापत्रयोगस्तत्र देवादिमण्डलम् ॥७४॥
यत्र तन्मञ्जीयोगस्तत्रर्षिमुनयः स्मृताः ।  
यत्र वारि तुलस्याश्च तत्र पितृगणः स्मृतः ॥७५॥
यत्र काण्डस्तुलत्या वै तत्र वैकुण्ठमेव ह ।  
यत्र मणिस्तुलस्या वै तत्र लक्ष्मीयुतो हरिः ॥७६ ॥
यत्र वै तुलसीछाया पितृतृप्तिस्तु शाश्वती ।  
तुलसीनिकरो यत्र तत्र दत्तं तु शाश्वतम् ॥७७॥
तस्या मूले सदा ब्रह्मा विष्णुः शाखासु तिष्ठति ।  
मञ्जर्यादौ शम्भुरस्ति तुलसी त्रिसुरात्मिका ॥७८ ॥
शिवालये तुलस्या रोपणं कार्यं जनैः सदा ।  
तस्या यावन्ति बीजानि जायन्ते प्रतिवत्सरम् ॥७९ ॥
प्रतिबीजं युगमानं स्वर्गं तेषामखण्डितम् ।  
एकादश्यां पूर्णिमायाममायां व्रतवासरे ॥1.333.८ ० ॥
सङ्क्रान्तौ पुण्यकाले मन्दिरे तुलसीमर्पयेत् ।  
रोपयेद् बहुभावेन वर्धयेज्जलसेचनैः ॥८ १ ॥
पूजयेद् दीपदानाद्यैर्दरिद्रो धनवान् भवेत् ।  
शालग्रामशिला यत्र यत्र वा तुलसी भवेत् ॥८ २ ॥
तत्र स्नानं जपो दानं वाराणस्याः शताधिकम् ।  
कुरुक्षेत्रात्प्रयागाच्च नैमिषेयाच्छताधिकम् ॥८ २ ॥
तुलसी तुलसी कृत्वा निधनं याति यो जनः ।  
तुलसी तं महालक्ष्मि! नयति हरिमन्दिरम् ॥८४॥
इति श्रीलक्ष्मीनारायणीयसंहितायां प्रथमे कृतयुगसन्ताने तुलसीविवाहाख्याने लक्ष्मीरूपपद्मावतीनद्या यौवनवेगेन युवतीरूपधराया गणेशं प्रतियानं, कामेन पत्यर्थमभ्यर्थनम्, गणेशकृतो वृक्षरूपिणी भव दैत्यपत्नी भवेत्यादिशापः, तुलसीमाहात्म्यं चेत्यादिनिरूपणनामा त्रयस्त्रिंशदधिकत्रिशततमोऽध्यायः ॥३३३ ॥
    
