+++
title = "०२२"

+++
श्रीनारायण उवाच-  
शृणु लक्ष्मि! तथा चान्याः पराविद्याः सुमोक्षदाः ।  
असङ्ख्याता महासत्यः साध्व्यो द्वादशवत्सराः ॥१ ॥
निर्वाणदाः पराविद्या याभिर्ब्रह्माऽधिगम्यते ।  
ता विद्याश्च हरिणा स्वनेत्राभ्यां प्रकटीकृताः ॥२ ॥
दिव्या मूर्ताः सुप्रकाशाः प्रोज्ज्वलाः सुकुमारिकाः ।  
ज्ञानानन्दभृताः साध्व्यो ब्रह्मप्राप्तिविधापनाः ॥३ ॥
सुभगाः शुभ्रवर्णाश्च सुलावण्यधराः प्रभाः ।  
यौवनोद्भेदरहिताऽवयवाऽऽपूरसम्भृताः ॥४ ॥
चमत्कृतिकराः सौम्याः शान्ताः सात्त्विकमूर्तयः ।  
रूपाऽनुरूपसौन्दर्याऽऽनखस्वर्णजटाधराः ॥५ ॥
गूढस्तन्यो मृदुमध्याः सुगन्धपूरणाऽङ्गिकाः ।  
अनिमेषा मन्दहास्याः शमशान्ता अविक्रियाः ॥६ ॥
नित्यसार्वज्ञ्यसम्प्राप्ताः सत्यसङ्कल्पमानसाः ।  
अविद्यानाशिका आकर्षणसामर्थ्यसम्भृताः ॥७ ॥
बोधयन्त्यो जनान्सर्वान्नाशयन्त्यान्तरं तमः ।  
प्रापयन्त्योऽक्षरं धाम विजयन्तेऽमृतप्रदाः ॥८ ॥
प्रसादयन्त्यः खलु जीवतत्त्वं  
निभालयन्त्यः परमात्मरूपम् ।  
विवाहयन्त्यः शरणागतान्स्वान्  
विमोक्षयन्त्यो विजयन्त्यभीक्ष्णम् ॥९ ॥
संश्रावयन्त्यः सुखरूपतां स्वकां  
विभावयन्त्यो बृहदात्मरूपताम् ।  
सुपाययन्त्योहरिमिष्टसुद्रवान्  
सुयोजयन्त्योहरिमूर्तिलीनताम् ॥1.22.१० ॥
प्रावेशयन्त्यो हरिकृष्णरूपतां  
प्रकाशयन्त्योऽन्तरधीप्रदीपकान् ।  
प्रमार्जयन्त्योऽणुरजस्कजालकान्  
सुप्रापयन्त्योऽक्षरधामलोकताम् ॥११ ॥
विरामयन्त्योऽक्षरतेजसा समं  
सुतर्पयन्त्यो हरिकृष्णसद्रसैः ।  
आपादयन्त्यो हरिकृष्णसद्रतिं  
प्रारोहयन्त्यो भगवत्परां गतिम् ॥१ २॥
अक्षिविद्या मधुविद्याः पञ्चाग्निदहरादिकाः ।  
उद्गीथादिमहाविद्याः या या हरौ समासते ॥१३ ॥
ताः सर्वाः कन्यकाः साध्व्यो भूत्वा ब्रह्माण्डकोटिषु ।  
विचरन्त्यो नरान् नारीर्मुक्तिं वै प्रापयन्त्यरम् ॥१४॥
ता उपास्या ब्रह्मवत् संसेव्याश्च ब्रह्मवत् सदा ।  
ध्येयाश्च ब्रह्मवन्नित्यं प्राप्या ब्रह्मप्रियाश्च ताः ॥१५॥
तासां तु ब्रह्मविद्यानां सेविकाः सन्ति कोटिशः ।  
ता वै ब्रह्मप्रियाः प्रोक्ता अक्षरब्रह्मणि स्थिताः ॥१ ६॥
सर्वा ब्रह्मप्रिया ब्रह्मरूपिण्यो ब्रह्मविग्रहाः ।  
ब्रह्मात्मिका ब्रह्मतन्व्यो ब्रह्मतादात्म्यसङ्गताः ॥१ ७॥
मुक्त्यर्थमीशलोकेषु जीवलोकेषु चाऽप्यथ ।  
साध्व्यः साधुस्वरूपा वै विचरन्त्यामहालयम् ॥१८॥
तासां दास्यश्च सख्यश्च दासीदास्यस्तथाऽपराः ।  
सेविका अक्षताः सर्वा कोटिशः सन्ति मुक्तिदाः ॥१ ९॥
सेवनात्स्मृद्धिदाश्चैता आश्रयाच्छ्रेयसाम्प्रदाः ।  
तस्मात् सेव्या ध्रुवं साध्व्यो ब्रह्मचारिण्य आन्तरात् ॥1.22.२० ॥
ब्रह्मणा प्रार्थिताद्देवाच्छ्रीहरेर्नेत्रनैमिषात् ।  
प्रादुर्भूता ब्रह्मप्रियाः सख्यः कोट्यर्बुदानि च ॥२ १ ॥
दास्यः सर्वाश्च ताः प्रोक्ता महाविद्याप्रसेविकाः ।  
पूज्या मान्याः सेवितव्या मोक्षार्थं प्रमदाजनैः ॥२२॥
इति श्रीलक्ष्मीनारायणीयसंहितायां प्रथमे कृतयुग-सन्ताने पराविद्यात्मकसाध्वीनां ब्रह्मप्रियात्मकतद्दासीनां च माहात्म्यकथननामा द्वाविंशोऽध्यायः ॥२२॥
    
