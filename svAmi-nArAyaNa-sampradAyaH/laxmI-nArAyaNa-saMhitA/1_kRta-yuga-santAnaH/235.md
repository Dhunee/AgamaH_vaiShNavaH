+++
title = "२३५"

+++
श्रीलक्ष्मीरुवाच-  
हरे कथय षड्विंशत्येकादशीव्रतानि मे ।  
कथं कार्याणि विधिना पूजनीयं च यद्यथा ॥१ ॥
कानि नामानि पतयः फलं कर्म विधिस्तथा ।  
एकादशीनां सर्वासां पृथक्त्वेनोपवर्णय ॥२ ॥
श्रीनारायण उवाच-  
शृणु लक्ष्मि! कथां तासां पावनीं मोक्षदां तथा ।  
मम योगवतीं दिव्यां वैकुण्ठादिप्रदायिनीम् ॥३ ॥
उन्मीलनीं तथा पक्षवर्धिनीं चापि मे शृणु ।  
जागरणफलं चापि मनो दत्वा निबोध मे ॥४ ॥
एकादशी ह्यहोरात्रं प्रभाते घटिका भवेत् ।  
उन्मीलनी तु सा बोध्या हरेश्चातिप्रियाऽस्ति सा ॥५ ॥
त्रैलोक्ये यानि तीर्थानि यानि पुण्यस्थलानि च ।  
तपो वेदा मखास्त्रैते कोट्यंशेनापि तानि वै ॥६ ॥
उन्मीलनीप्रतुल्यानि भवन्त्येव न वै क्वचित् ।  
उन्मीलनीसमं किञ्चिन्न भूतं न भविष्यति ॥७ ॥
न काशी न गया नैव प्रयागः कुरुभूमिका ।  
पुष्करं न सरो नारायणं नो हिमवान् गिरिः ॥८ ॥
रैवतो न च विन्ध्याद्रिर्मलयो मेरुरप्यथ ।  
कुङ्कुमवापी नैमिषं कालक्षेत्रं वनं न वा ॥९ ॥
चन्द्रभागा न कावेरी सरयूश्च न गोमती ।  
गोदावरी नर्मदा न स्वर्णलेखा न वेदिका ॥1.235.१ ०॥
न तापी नापि वै भद्रा न च सिन्धुर्न चन्दना ।  
शत्रुञ्जिता न चोजस्वती विपाशा न गण्डकी ॥१ १॥
न शोणो नो तुङ्गभद्रा तथा नापि सरस्वती ।  
अन्यान्यपि च तीर्थानि नोन्मीलनीसमानि वै ॥१२॥
नोन्मीलनीसमं पुण्यं न देवः श्रीहरेः परः ।  
उन्मीलनीदिनं प्राप्य यैः कृतं हरिपूजनम् ॥१ २॥
पापपुञ्जं विधूयैव यान्ति ते धाम चाक्षरम् ।  
यन्मासे स्यादुन्मीलन्येकादशी तु शुभा तिथिः ॥१४॥
मासनाम्ना स्वर्णमयो हरिः कार्यस्तमर्चयेत् ।  
श्रद्धया परया भक्त्या बहुभिः सूपचारकैः ॥१५॥
पवित्रजलसंयुक्तं पञ्चरत्नसमन्वितम् ।  
गन्धपुष्पाक्षतैर्युक्तं कुम्भं स्रग्वस्त्रभूषितम् ॥१६ ॥
नारीकेलादिफलकं स्थापयेन्मध्यमण्डले ।  
सर्वतोभद्रसञ्ज्ञेऽत्र मूर्तिं संस्थाप्य पूजयेत् ॥१७॥
पात्रं गोधूमपूर्णं च नानारत्नसमन्वितम् ।  
नानागन्धसमायुक्तं मल्लिकामोदवासितम् ॥१८॥
जातीकुसुमसंयुक्तं स्थापयेद्वटसन्निधौ ।  
श्वेताक्षैस्तण्डुलैश्चैव पूरितं पात्रमित्यपि ॥१९॥
स्थापयेत्तु घटपार्श्वे पूजयेच्च हरिं मुहुः ।  
प्रदद्याद्वस्त्रयुग्मं च सोत्तरीयोपवीतकम् ॥1.235.२०॥
उपानहौ चातपत्रं स्थालीं जलकमण्डलुम् ।  
सप्तधान्यप्रपात्राणि तिलान् दद्याच्च भूरिशः ॥२ १ ॥
रूप्यं स्वर्णं प्रदद्याच्च कार्पासं पायसं तथा ।  
मुद्रिका ऊर्मिकाश्चैव धेनूर्दद्याच्च शोभना ॥२२॥
अलङ्कारान् प्रदद्याच्च पात्राणि विविधानि च ।  
स्वर्णशृगीं रौप्यखुरीं ताम्रपृष्ठीं सझुल्लिकाम् ॥२३॥
कांस्यदोहां रत्नपुच्छां गां दद्याद् गुरवे तदा ।  
शय्यां दद्यात् सपर्यङ्कां गेन्दुकोपस्करान्विताम् ॥२४॥
धूपं दीपं च नैवेद्यं फलं पत्रादि चार्पयेत् ।  
तुलसीपत्रकमलपुष्पाणि विविधानि च ॥२५॥
पूजायां हरये दद्याद् दक्षिणा विविधास्ततः ।  
चिन्तयेच्छ्रीहरेर्मूर्ति प्रत्यङ्गं च विशेषतः ॥२६॥
मासनाम्ना तु चरणौ विष्णुनाम्ना च जानुनी ।  
श्रीशनाम्ना प्रगुह्यं च कृष्णनाम्ना कटिं स्मरेत्॥२७॥
ब्रह्मनाम्ना स्मरेन्नाभिमुदरं विश्वपाख्यया ।  
हृद् वै ज्ञात्राख्यया कण्ठं वैकुण्ठवासिवाचिना ॥२८॥
ललाटं गुरुनाम्ना च परेण ब्रह्मणा शिरः ।  
सर्वाङ्गानि तथाऽन्तर्यामिनाम्ना संस्मरेद् बुधः ॥२९॥
आयुधानि विभूषाश्च वस्त्रालङ्करणानि च ।  
ध्यानं कृत्वा पूजयेद् वै भक्त्याऽर्घ्यादीनि चार्पयेत् ॥1.235.३० ॥
शङ्खोपरि फलं कृत्वा गन्धपुष्पाक्षतान्वितम् ।  
सूत्रेण वेष्टनं कृत्वा दद्यादर्घ्यं च भावतः ॥३ १ ॥
एवं वै षोडशवस्तुप्रवर्यैः पूजयेद्धरिम् ।  
प्रार्थयेच्च हरिं नत्वा समुद्धर महार्णवात् ॥३२॥
समुद्धाराय किञ्चिद्वै कृतं नो सुकृतं मया ।  
तथापि त्वं मम स्वामी समुद्धर महार्णवात् ॥३३॥
उन्मिलिन्या व्रतेनात्र पूर्वजान्मे समुद्धर ।  
वियोनिं च गतान्पापान् विमृत्यं गमिताँस्तथा ॥३४॥
अतीतान् भाविनश्चान्यान् समुद्धर महार्णवात् ।  
प्रेतान्सर्वान्महामुक्तिं देहि श्रीकृष्ण माधव ॥३५॥
आर्तस्य मम मूर्तौ ते भक्तिं देहि च शाश्वतीम् ।  
एवं धूपैस्तथा दीपैर्नैवेद्यैर्जलभोजनैः ॥३६॥
स्तोत्रैर्नीराजनैर्नृत्यैः श्रीहरिं सम्प्रतोषयेत् ।  
वस्त्रदानैश्च गोदानैर्भोजनैः सेवनैस्तथा ॥३७॥
गुरुं सन्तोषयेद् भक्तो यथा सन्तोषमाप्नुयात् ।  
तथा तथा विधातव्यं गुरौ तुष्टे फलं महत् ॥३८॥
लोकानां तारणार्थाय धात्रा सृष्टो गुरुर्यतः ।  
अतः सर्वस्वसेवाद्यैर्गुरुं सन्तोषयेत् सदा ॥३९॥
गुरोः पूजा प्रकर्तव्या मोक्षदोऽस्ति गुरुर्हरिः ।  
अहितं मोचयेद् यो वै सुहितं दर्शयेत् सदा ॥1.235.४०॥
ज्ञानदानेन चाऽज्ञानं नाशयेत् सुखदो भवेत् ।  
अनादिबन्धनं छिन्द्यात् शाश्वतं सुखमर्पयेत् ॥४१॥
धर्मार्थकोविदं तं वै गुरुं हरिं सदाऽऽश्रयेत् ।  
सेवयेत् सर्वदा भक्त्या वित्तशाठ्यं न चाचरेत् ॥४२॥
गुरोः प्रसादः प्राप्तव्यः परिपूर्णं व्रतं भवेत् ।  
द्वादश्यां च कृतस्नानो भक्तो हरिं प्रपूजयेत् ॥४३॥
गुरुं च भोजयेत् पश्चाद् बहून् विप्राँश्च भोजयेत् ।  
साधून् साध्वीर्भोजयित्वा पारणां स्वः समाचरेत् ॥४४॥
कृष्णकथानकैः कालो नेतव्यो व्रतकारिणा ।  
दानं ज्ञानस्य दानं वै नान्यत् तत्तुल्यमस्ति हि ॥४५॥
प्रदातव्यं सदा ज्ञानं नित्यं शास्त्रकथादिभिः ।  
विष्णुर्ज्ञाने प्रदातव्यो दाता मोक्षमवाप्नुयात् ॥४६॥
एवं यः कुरुते चोन्मीलन्यैकादशिकाव्रतम् ।  
अनन्तकल्पकालं स वैकुण्ठे वसति ध्रुवम् ॥४७॥
वैष्णवं व्रतमेवैतल्लक्ष्मि तुभ्यं प्रकीर्तितम् ।  
यच्छ्रुत्वा पापिनः सर्वे मुक्तिमायान्ति तत्क्षणात् ॥४८॥
उन्मीलनीव्रतकर्ता स्वर्गे लोके महीयते ।  
देवाश्च पितरश्चैव दिव्यां गतिमवाप्नुयुः ॥४९॥
विद्यार्थी लभते विद्यां सर्वस्मृद्धिकरां शुभाम् ।  
एकादश्या व्रतं विष्णोः पूजनं वैष्णवार्चनम् ॥1.235.५०॥
साधुसाध्वीसुसेवा च दुर्लभं तच्चतुष्टयम् । -  
एतस्याः श्रवणान्मुच्येदाजन्ममृत्युबन्धनात् ॥५१॥
विष्णुश्च वैष्णवाश्चैव नाऽपकार्याः कदाचन ।  
पूजयित्वा भोजयित्वा ततो भोजनमाचरेत्॥५२॥
शालग्रामः समभ्यर्च्यो वैष्णवोऽपि विशेषतः ।  
धूपमारार्त्रिकं शखोदकं दद्याच्च विष्णवे ॥५३॥
नैवेद्यं विष्णवे दद्याद् वैष्णवेभ्यस्ततोऽपि च ।  
ह्येकादशीव्रतकर्ता ततो भोजनमाचरेत् ॥५४॥
दीपं दद्यात्तथा गीतं नित्यं कुर्याच्च वन्दनम् ।  
श्यामांऽकुरैः पूजनं च कुर्यात्प्रेमपरिप्लुतः ॥५५॥
पृष्वीदानसमं पुण्यं दूर्वया पूजने कृते ।  
श्यामाङ्कुरैश्च दूर्वायाः पूजनं चातिवल्लभम् ॥५६॥
नास्ति लोकेऽत्र दूर्वाया अङ्कुरैः सदृशं शुभम् ।  
तैश्च सम्पूजनं कार्यं विष्णुसायुज्यमिच्छता ॥५७॥
दूर्वाभिश्च यवैश्चाऽप्यक्षतैः सम्पूजयेद्धरिम् ।  
पक्षे पक्षे च विधिवद् द्वादश्यां पूजनं प्रगे ॥५८॥
मोक्षदं सुखदं चैव तथाऽऽयुष्यप्रदं शुभम् ।  
एतद्विष्णुव्रतं प्रोक्तं वैष्णवानां समृद्धिदम् ॥५९॥
गृहस्थानां तु सुखदं यतीनां मुक्तिदायकम् ।  
सर्वरोगादिशमनं देहत्रयविशोधनम् ॥1.235.६० ॥
दशमीवेधरहितं महत्तून्मीलनीव्रतम् ।  
सजागरं प्रकर्तव्यं भुक्तिमुक्तिप्रदं परम् ॥६ १ ॥
तुलसीपत्रलक्षैश्च पूजयेत्परमेश्वरम् ।  
गोपीचन्दनचन्द्रं च तिलकं पुण्ड्रमूर्ध्वगम् ॥६२॥
धारयेत्पूजनार्थाय दर्शनान्मोक्षदं हि तत् ।  
अस्त्रं च वैष्णवं वर्म धारयेद् दुःखनाशकम् ॥६३॥
ब्रह्महा हेमहारी च मद्यपो मांसभक्षकः ।  
अगम्यागो महापापो निन्दाऽनृतप्रभाषकः ॥६४॥
ते पापान्मुक्तिमायान्ति तूर्ध्वपुण्ड्रस्य धारणात् ।  
कण्ठे धात्रीफलमालां तुलसीमालिकां तथा ॥६५॥
धारयेद् वैष्णवो भक्तो पूजादीक्षाङ्गरूपिणीम् ।  
चक्रशिलां द्वारकाया गण्डक्या विष्णुमित्यपि ॥६६॥
तुलस्या पूजयेन्नित्यं भुक्तिमुक्तिफलं भवेत् ।  
सवेधो वासरो विष्णोर्नोपोषितव्य एव वै ॥६७॥
सवेधो वासरो यस्य राज्ञो राज्ये प्रवर्तते ।  
राजा च लिप्यते तेन पापेन नारकी भवेत् ॥६८॥
वेधं सर्वविधं त्यक्त्वा समुपोष्य हरेर्दिनम् ।  
कुलकोटिसमुद्धारो विष्णुधामगतिर्भवेत् ॥६९॥
पञ्चपञ्चाशद्धटिका दशम्युदयतोऽस्ति चेत् ।  
परदिनैकादशी सा विद्धैकादशिकोच्यते ॥1.235.७०॥
एकादशी त्वहोरात्रं दशमीघटिकाऽपि चेत् ।  
सा तिथिर्न ह्युपोष्या वै द्वादशीव्रतमिष्यते ॥७१॥
एकादशीद्वये प्राप्ते परोपोष्या न पूर्वजा ।  
द्वादशीद्वितये प्राप्ते पूर्वोपोष्या तु द्वादशी ॥७२॥
एकादश्याः क्षये प्राप्ते ह्युपोष्या द्वादशी व्रते ।  
दशम्याश्च क्षये प्राप्ते ह्युपोष्या द्वादशी व्रते ॥७३॥
दशमी युगले प्राप्ते ह्युपोष्यैकादशी तदा ।  
द्वादश्याश्च क्षये प्राप्ते ह्युपोष्यैकादशी भवेत् ॥७४॥
इति ज्ञात्वा व्रतं कुर्यात् हरिर्याति प्रसन्नताम् ।  
व्रतकर्ता हरेर्धाम याति श्रीहरिवाञ्छया ॥७५॥
द्वादश्यां च प्रभाते याऽरुणोदयोत्तरं भवेत् ।  
एकाटशी घटिकाऽपि दिनोन्मीलनकालिनी ॥७६॥
मनुष्याणां तथोन्मीलनार्थप्रबोधकालिनी ।  
तस्मात्तस्या उन्मीलनी नाम प्रोक्तं मया प्रिये ॥७७॥
उत् ऊर्ध्वं ब्रह्मवैकुण्ठं परं धामाऽक्षरं तथा ।  
गोलोकं मेलयेत् सोन्मीलनी सङ्कथिता मया ॥७८॥
उत् ऊर्ध्वं वै परम्ब्रह्म कृष्णं नारायणं हरिम् ।  
मेलयेद्या व्रताचारात् सोन्मीलनी समुच्यते ॥७९॥
अज्ञानं पापरूपं च भयं मृत्युं विदार्य या ।  
ऊर्ध्वं लोकं प्रकाशं च मेलयेत् सार्थका हि सा ॥1.235.८०॥
इति श्रीलक्ष्मीनारायणीयसंहितायां प्रथमे कृतयुगसन्ताने उन्मीलनीनामैकादशीव्रतपूजादिनिरूपणनामा पञ्चत्रिंशदधिकद्विशततमोऽध्यायः ॥२३५॥
    
