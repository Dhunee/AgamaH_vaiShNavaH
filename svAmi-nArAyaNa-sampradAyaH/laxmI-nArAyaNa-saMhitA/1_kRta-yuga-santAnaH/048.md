+++
title = "०४८"

+++
श्रीलक्ष्मीरुवाच--  
इन्द्रस्य ब्रह्महत्या तु कथं जातेति मे हृदि ।  
परं कुतूहलं प्राप्तं तत्कथां कथय प्रभो! ॥ १ ॥  
पृथुना च कदा पृथ्वी समीकृतेति कीर्तय ।  
तत्पूर्वं कीदृशी देवी समासीत्पृथिवी प्रभो! ॥ २॥  
श्रीनारायण उवाच --  
शृणु लक्ष्मि! प्रवक्ष्यामि ह्यादितस्तां कथां शुभाम् ।  
या श्रुता भगवद्योगात्पापहन्त्री भवत्यपि ॥३ ॥
    
ब्रह्मणो मरीचिः पुत्रस्तस्य वै कश्यपः सुतः ।  
कश्यपस्य त्वदित्यां च त्वष्टा पुत्रो ह्यभूच्छुभः ॥ ४ ॥  
त्वष्टा पत्न्यां रचनायां विश्वरूपमजीजनत् ॥
विश्वरूपोऽभवत्तत्र देवानां तु पुरोहिताः ॥ ५ ॥  
एकदेन्द्रसभायां तु बृहस्पतिरुपागमत् ।  
अभ्युत्थानादिना चेन्द्रः सत्कारं तस्य नाऽऽचरत् ॥६ ॥
तत आरभ्य गुरुराड् बृहस्पतिर्दिवौकसाम् ।  
पौरोहित्यं तु तत्याज देवानामित्यतः परम् ॥७ ॥
पौरोहित्यं ददाविन्द्रो विश्वरूपाय तत्परम् ॥
इन्द्रेण तु कृते यज्ञे विश्वरूपः पुरोहितः ॥८ ॥
देवेभ्यस्तु बलिं दत्वाऽसुरेभ्योऽपि ददौ रहः ।  
दैत्यास्तु मातुलास्तस्य तस्माच्छन्नं बलिं ददौ ॥९ ॥
प्रच्छन्नं तत्प्रदत्तं वै बलिं ज्ञात्वा तु देवराट् ।  
चुक्रोध जगृहे शस्त्रं चिच्छेद तच्छिरस्त्रयम् ॥1.48.१०॥
एकं तु मस्तकं तस्य सोमपानकरं ह्यभूत् ॥
तच्छेदने तु सञ्जाताः पक्षिणो वै कपिञ्जलाः ॥११॥
द्वितीयं मस्तकं तस्य क्वाथपानकरं ह्यभूत् ॥
तच्छेदने तु सञ्जाताः कलविङ्कास्तु पक्षिणः ॥१२॥
तृतीयं मस्तकं तस्य चाऽन्नभोजनकृत् त्वभूत् ॥
तच्छेदने तु सञ्जातास्तित्तिराख्यास्तु पक्षिणः ॥१३॥
पुरोहितच्छिरश्छेदे ब्रह्महत्या बभूव सा ॥
रक्ता क्षारा हरित् कृष्णा भयदा चित्ररूपिणी ॥१४॥
ववल्गे सा महेन्द्रं तु चित्रवर्णोऽभवद्धि सः ॥
ततो देवैर्मिलित्वा तां चतुर्भागैर्विभज्य च ॥१५॥  
यज्ञाऽन्तेऽश्रावयत्स्पष्टं देया विनिमयेन हि ॥
ब्रह्महत्यातुर्यभागं गृह्णन्तु व्यक्तयस्तु याः ॥१६॥  
ताभ्यो देयो वरस्तासामिष्ट एव न संशयः ॥
श्रुत्वा तु कामतृप्त्यर्थं नारीभिरीप्सितो वरः ॥१७॥
अर्थितः कामभोगे वै बहुमैथुन सेवने ।  
कृतेऽपि न श्रमो नित्यकामभोगोऽस्तु चैच्छिकः ॥१८॥  
देवैरेवं वरं दत्वा ब्रह्महत्या चतुर्थकः ॥
भागोऽर्पितस्तु नारीभ्यस्तद्रक्तमार्तवं ह्यभूत् ॥१९॥  
तत आरभ्य नारीणां कामदेवो नवो नवः ॥
मासि मासि रजोलाभः पुष्पं गर्भधृगप्यभूत् ॥1.48.२०॥  
अथ भूम्याऽर्थितं यत्र यत्र मे निम्नता भवेत् ।  
खातता वा तत्र तत्र प्रपूर्तिर्मे सदा भवेत् ॥२१॥  
इमं वरं धरायै तु दत्वा भागं चतुर्थकम् ॥
भूमेः खातप्रदेशास्तु पूर्यन्ते तत्स्वभावतः ॥२२॥  
तत्र तत्र क्षारभागो भवतीति तु तत्फलम् ।  
अथवृक्षादिभिस्तत्राऽर्थितं ह्याकस्मिकस्थितौ ॥२३॥  
क्षते छिन्ने च भुग्ने च पुनः संरोहणं भवेत् ॥
दत्वा द्रुभ्यो वरस्तत्र हत्याभागचतुर्थकः ॥२४॥  
द्रुभ्यो दत्तश्च तेषां वै कृष्णगुन्द्रस्रवश्च यः ॥
न भक्ष्यते स वै कीटो ब्रह्महत्याफलात्मकः ॥२५॥
अथाऽद्भिः स्वेप्सितस्तत्र वरोऽप्यर्थित उद्गमे ॥
जलपूर्तिर्भवेत्प्रस्रवणाद्येषु समन्ततः ॥२६॥
यत्र द्रव्ये जलक्षेपस्तस्य वृद्धिर्भवेत् सदा ॥
तत्र वासो रसरूपेणाऽस्माकं भवतादिति ॥२७॥  
तादृग्वरस्तु तेभ्यो वै हत्वा हत्याचतुर्थकम् ।  
दत्ते तेन जले भूमौ सर्वदा पूर्तिरीक्ष्यते ॥२८॥  
जले हत्यास्वरूपन्तु शैवालः फेनबुद्बुदाः ॥
इत्येवं ब्रह्महत्यानां भागाश्चत्वार ईरिताः ॥२९॥  
इच्छुकेभ्यश्च दत्तास्ते हीन्द्रः शुद्धिं जगाम ह ।  
तत आरभ्य देवेन्द्रो यज्ञान्कारयति प्रथान् ॥1.48.३०॥  
अथेन्द्रस्य विवधार्थं पुत्रनिष्क्रयलब्धये ॥
हतपुत्रस्तदा त्वष्टा जुहावाऽग्नौ समन्त्रकम् ॥३१॥  
इन्द्रशातृ विवर्धस्व जहीन्द्रं चाऽत्र सत्वरम् ।  
इति होमेन तत्रैव पुरुषो घोरदर्शनः ॥३२॥  
समुत्पेदे महाकायः कालसन्निभरूपधृक् ॥
नित्यं सहस्र हस्तानां वर्धमानोऽग्रधूम्रभः ॥३३॥  
कान्त्या सन्ध्याऽब्भ्रसदृशः त्रिशूलं भ्रामयन् स्थितः ॥
ताम्रामकेशजटिलो मध्याह्नार्कोग्रनेत्रवान् ॥३४॥  
गर्जंश्च कम्पयन् पृथ्वीमाकाशं संलिहन्निव ।  
प्रकाशं भक्षयन्नग्रेऽन्धं तम उद्वमन्निव ॥३५॥  
अन्धकारस्वरूपेण तेन लोकाः समावृताः ।  
स वै वृत्र इति नाम्ना त्वष्ट्राऽऽहूतस्तु दारुणः ॥३६॥
तं देवाः समभिद्रुत्य निजघ्नुर्दिव्यहेतिभिः ।  
अस्त्रशस्त्राणि सर्वाणि सोऽग्रसत्सर्वतः स्वयम् ॥३७॥  
विस्मिताश्च तदा देवा विषण्णा नष्टतेजसः ॥
अन्तःस्थितं प्रभु देवमस्तुवन् भग्नवृत्तयः ॥३८॥  
नमोऽस्तु ते श्रीपुरुषोत्तमाय ब्रह्माधिदेवाय परात्पराय ।  
ब्रह्मात्मने मुक्ततनुस्थिताय नमोऽस्तु ते त्राहि भयावृतान्नः ॥३९॥  
श्रीवासुदेवप्रभृतीश्वराणां वैकुण्ठधामादिपतीश्वराणाम् ।  
सदाशिवादीश्वरकोटिकानां शास्त्रे नमस्त्राणमथो कुरु त्वम् ॥1.48.४०॥  
त्वयास्वपृष्ठे विधृतस्तु शैलः श्रृङ्गे स्वकीयेऽवधृता तु नौका ।  
त्वयास्वदन्तेऽवधृता वसुन्ध्रा स एव देवः प्रकरोतु रक्षाम् ॥४१॥
वयं विसृष्टाः परिपालनाय तन्नश्याम ईक्षान्धतमः सुविक्लवाः ॥
शस्त्राऽस्त्रहीना अरिणाऽर्दिता मुहुर्देवाधिदेवोऽरणमार्तिहा क्रियात् ॥४२॥  
इति स्तुत्वा विररमुर्देवा ब्रह्मपुरोगमाः ।  
भगवान् श्रीहरिस्तत्राऽऽविर्बभूव धृतायुधः ॥४३॥  
सर्वावयवसौन्दर्यदिव्यध्येयमनोहरः ।  
दण्डवत्पतिता देवाः पुनरुत्थाय तुष्टुवुः ॥४४॥  
पाहि नाथ महाघोराद् वृत्रासुरमहाभयात् ।  
हरे त्वां वै प्रपन्नाः स्म त्रातारमच्युतं प्रभुम् ॥४५॥  
श्रीहरिरुवाच--  
इन्द्र याहि स्वस्ति वोऽस्तु दध्यञ्चं योगिनमृषिम् ।  
विद्यातपोमयं गात्रं याचतेति प्रदास्यति ॥४६॥  
श्रीनारायण उवाच--  
इत्युक्त्वा श्रीहरिस्तावत् तत्रैवान्तर्दधे ततः ॥
देवा गत्वा तु दध्यञ्चमयाचत मुहुस्तनुम् ॥४७॥  
दध्यञ्चा सुप्रसन्नेन परोपकृतिशालिना ।  
शरीरं योगमास्थाय परित्यक्तं तदैव हि ॥४८॥  
तदस्थिकारितं वज्रमिन्द्रश्चादाय हर्षतः ॥
वृत्रमभ्यद्रवद्धन्तुं हर्षयन्देवमण्डलम् ॥४९॥  
तत्र देवा रुद्रवस्वादित्याग्निवायवस्तथा ।  
पितरः ऋभवः साध्या विश्वेदेवाः कुमारकाः ॥1.48.५०॥  
अन्ये च देवतास्तत्र मिलिता रणगामिनः ॥
असुराश्चापि वृत्रस्था वृत्रपक्षप्रपातिनः ॥५१॥  
नमुचिशम्बराऽनर्वन्द्विमूर्धर्षभकालयः ।  
हयग्रीवशङ्कुशिरविप्रचित्तिस्वयोमुखाः ॥५२॥  
पुलोमवृषपर्वादिहेतिप्रहेतिदानवाः।  
यक्षाश्च राक्षसाश्चापि सिंहगर्जनकारकाः ॥५३॥  
सर्वशस्त्रकरास्ते वै गदापरिघपाणयः ।  
बाणतोमरमुद्गप्रासशूलपरश्वधैः ॥५४॥
खड्गैः शस्त्रैस्तथाऽस्त्रैश्च शतघ्नीभूशुण्डिभिर्हि सः ॥  
सर्वतोऽवाकिरन्क्रोधात्तुमुलं विबुधर्षभान् ॥५५॥  
तेषां शस्त्राणि देवैस्तु भग्नान्येव सहस्रधा ॥
वृत्रपक्षाः पलायिता देवाः स्वास्थ्यं प्रलेभिरे ॥५६॥  
इति श्रीलक्ष्मीनारायणीयसंहितायां प्रथमे कृतयुगसन्ताने विश्वरूपस्य हत्यायाश्चतुर्धा वितरणं वृत्रोत्पत्तिर्वृत्रनाशाय दध्यञ्चाऽस्थिनिर्मितवज्रेण युद्धमिति निरूपणनामाऽष्टचत्वारिंशोऽध्यायः ॥४८॥  
    
