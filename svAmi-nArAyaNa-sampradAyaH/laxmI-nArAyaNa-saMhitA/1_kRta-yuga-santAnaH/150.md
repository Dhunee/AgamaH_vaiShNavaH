+++
title = "१५०"

+++
श्रीनारायण उवाच-  
शृणु लक्ष्मि! ततो विप्रः सारस्वतो महामुनिः ।  
सौराष्ट्रे रैवतगिरेर्यात्राबलं जगाद् तम् ॥१ ॥
सौराष्ट्रदेशे गन्तव्यं गिरौ रैवतके यदा ।  
तदा गुरुबलं वीक्ष्य कृत्वा सूर्यस्य तर्पणम् ॥२ ॥
वामे पृष्टे च कृत्वाऽन्यद् दिनशुद्धिं विलोक्य च ।  
चन्द्रलग्नग्रहान् दृष्ट्वा बलिष्ठान् जन्मराशितः ॥३ ॥
शकुनं च शुभं बुद्ध्वा प्रस्थातव्यं जनैः खलु ।  
अश्विनी रेवती चित्रा धनिष्ठा समलङ्कृतौ ॥४ ॥
मृगाश्विचित्रापुष्याश्च मूला हस्ता शुभाः सदा ।  
कन्याप्रदाने यात्रायां प्रतिष्ठादिषु कर्मसु ॥५ ॥
शुक्रचन्द्रौ तु जन्मस्थौ शुभदौ च द्वितीयके ।  
शशिज्ञशुक्रजीवाश्च राशौ चाथ तृतीयके ॥६ ॥
भौममन्दशशाङ्कार्का बुधः श्रेष्ठश्चतुर्थके ।  
शुक्रजीवौ पञ्चमौ च चन्द्रकेतुसमाहितौ ॥७ ॥
मन्दार्कौ च कुजः षष्ठे गुरुचन्द्रौ च सप्तमे ।  
ज्ञशुक्रावष्टमे श्रेष्ठौ नवमस्थो गुरुः शुभः ॥८ ॥
अर्काऽर्किचन्द्रा दशमे एकादशेऽखिला ग्रहाः ।  
बुधोऽथ द्वादशे चैव भार्गवः सुखदो भवेत् ॥९ ॥
सिंहेन मकरः श्रेष्ठः कन्यया मेष उत्तमः ।  
तुलया सह मीनस्तु कुम्भेन सह कर्कटः ॥1.150.१ ०॥
धनुषा वृषभः श्रेष्ठो मिथुनेन च वृश्चिकः ।  
एतत् षडष्टकं प्रीत्यै भवत्येव न संशयः ॥१ १॥
चरः सौम्यौ गुरुः क्षिप्रो मृदुः शुक्रो रविर्ध्रुवः ।  
शनिश्च दारुणो ज्ञेयो भौम उग्रः शशी समः ॥१२॥
चरक्षिप्रैः प्रयातव्यं प्रवेष्टव्यं मृदुध्रुवैः ।  
दारुणोग्रैश्च योद्धव्यं क्षत्रियैर्जयकाङ्क्षिभिः ॥१३॥
नृपाभिषेकोऽग्निकार्यं सोमवारे प्रशस्यते ।  
सोमे तुले प्रमाणे च कुर्याच्चैव गृहादिकम् ॥१४॥
सैनापत्यं शौर्ययुद्धं शस्त्राभ्यासः कुजे स्मृतः ।  
सिद्धिकार्यं च मन्त्रश्च यात्रा चैव बुधे स्मृता ॥१५॥
पठनं देवपूजा च वस्त्राद्याभरणं गुरौ ।  
कन्यादानं गजारोहः शुक्रे स्यात् समयः स्त्रियाः ॥१६॥
स्थाप्यं गृहप्रवेशश्च गजबन्धः शनौ शुभः ।  
सप्तमोपचयाद्यस्थश्चन्द्रः सर्वत्र शोभनः ॥१७॥
शुक्लपक्षे द्वितीयस्तु पञ्चमो नवमस्तथा ।  
सम्पूज्यमानो लोकैस्तु गुरुवद् दृश्यते शशी ॥१८॥
जन्मस्थः कुरुते तुष्टिं द्वितीये नास्ति निर्वृतिः ।  
तृतीये राजसन्मानं चतुर्थे कलहागमः ॥१९॥
पञ्चमेन मृगाङ्केन स्त्रीलाभो वै तथा भवेत् ।  
धनधान्यागमः षष्ठे रतिः पूजा च सप्तमे ॥1.150.२० ॥
अष्टमे प्राणसन्देहो नवमे कोषसञ्चयः ।  
दशमे कार्यनिष्पत्तिर्ध्रुवमेकादशे जयः ॥२१॥
द्वादशेन शशाङ्केन मृत्युरेव न संशयः ।  
अशुक्ला प्रतिपत् श्रेष्ठा द्वितीया चन्द्रसूनुना ॥२२॥
तृतीया भूमिपुत्रेण चतुर्थी च शनैश्चरे ।  
गुरौ शुभा पञ्चमी स्यात् षष्ठी मङ्गलशुक्रयोः ॥२३॥
सप्तमी सोमपुत्रेण अष्टमी कुजभास्करौ ।  
नवमी चन्द्रवारेण दशमी तु गुरौ शुभा ॥२४॥
एकादश्यां गुरुः शुद्धो द्वादश्यां च पुनर्बुधः ।  
त्रयोदशी शुक्रभौमौ शनौ श्रेष्ठा चतुर्दशी ॥२५॥
पौर्णमास्यप्यमावास्या श्रेष्ठा स्याच्च बृहस्पतौ ।  
मूलेऽर्कः श्रवणे चन्द्रः प्रोष्ठपद्युऽत्तरे कुजः ॥२६॥
कृत्तिकासु बुधश्चैव गुरौ चाथ पुनर्वसुः ।  
पूर्वफल्गुनी शुक्रे च स्वातिश्चैव शनैश्चरे ॥२७॥
एते चामृतयोगाः स्युः सर्वकार्यप्रसाधकाः ।  
हस्तेऽर्कश्च गुरुः पुष्ये अनुराधा बुधे शुभा ॥२८॥
रोहिणी च शनौ श्रेष्ठा सौमं सोमेन वै शुभम् ।  
शुक्रे च रेवती श्रेष्ठा अश्विनी मङ्गले शुभा ॥२९॥
एतेषु सिद्धियोगा वै सर्वदोषविनाशकाः ।  
कार्यसिद्धिप्रदाश्चैव तत्र कार्यं समारभेत् ॥1.150.३ ०॥
अश्विनीमत्ररेवत्यो मृगमूला पुनर्वसुः ।  
पुष्या हस्ता तथा ज्येष्ठा प्रस्थाने श्रेष्ठमुच्यते ॥३१ ॥
योगिन्योऽपि प्रबोद्धव्याः सन्मुखेऽतीव दुःखदाः ।  
ब्रह्माणी संस्थिता पूर्वं प्रतिपन्नवमीतिथौ ॥३२॥
माहेश्वरी चोत्तरे च द्वितीयादशमीतिथौ ।  
पञ्चम्यां च त्रयोदश्यां वाराही दक्षिणे स्थिता ॥३३॥
षष्ठ्यां चैव चतुर्दश्यामिन्द्राणी पश्चिमे स्थिता ।  
सप्तम्यां पौर्णमास्यां च चामुण्डा वायुगोचरे ॥३४॥
अष्टम्यमावास्ययोगे महालक्ष्मीशगोचरे ।  
एकादश्यां तृतीयायामग्निकोणे तु वैष्णवी ॥३५॥
द्वादश्यां च चतुर्थ्यां तु कौमारी नैर्ऋते तथा ।  
योगिनीसम्मुखे नैव गमनादि प्रकारयेत् ॥३६॥
चतुर्थी चाऽशुभा षष्ठी अष्टमी नवमी तथा ।  
अमावास्या पूर्णिमा च द्वादशी च चतुर्दशी ॥३७॥
द्वादशीं दहते भानुः शशी चैकादशीं दहेत् ।  
कुजो दहेच्च दशमीं नवमीं च बुधो दहेत् ॥३८॥
अष्टमीं दहति जीवः सप्तमीं भार्गवो दहेत् ।  
सूर्यपुत्रो दहेत् षष्ठीं गमनाद्यासु नास्ति वै ॥३९॥
प्रतिपन्नवमीष्वेव चतुर्दश्यष्टमीषु च ।  
बुधवारे च प्रस्थानं दूरतः परिवर्जयेत् ॥1.150.४० ॥
मेषे कर्कटके षष्ठी कन्यायां मिथुनेऽष्टमी ।  
वृषे कुम्भे चतुर्थी च द्वादशी मकरे तुले ॥४१॥
दशमी वृश्चिके सिंहे धनुर्मीने चतुर्दशी ।  
एता दग्धा न गन्तव्यं किल जीवादिमानवैः ॥४२॥
विशाखात्रयमादित्ये पूर्वाषाढात्रये शशी ।  
धनिष्ठातृतीयं भौमे बुधे वै रेवतीत्रयम् ॥४३॥
रोहिण्यादित्रयं जीवे शुक्रे पुष्यात्रयं तथा ।  
शनिवारे वर्जयेच्च उत्तराफल्गुनीत्रयम् ॥४४॥
एष औत्पातिको योगो मृत्युरोगादिकं भवेत् ।  
विष्कम्भे घटिकाः पञ्च शूले सप्त प्रकीर्तिताः ॥४५॥
षट् गण्डे चातिगण्डे च नव व्याघातवज्रयोः ।  
व्यतीपाते परीघे च वैधृते च दिने दिने ॥४६॥
एते मृत्युयुता ह्येषु सर्वकर्माणि वर्जयेत् ।  
विशाखा चोत्तरा त्रीणि मघार्द्रा भरणी तथा ॥४७॥
आश्लेषा कृत्तिकाः चैताः प्रस्थाने मरणप्रदाः ।  
तदेतद्वै विचार्यैव प्रस्थानं सुखदं भवेत् ॥४८॥
पूर्णकुम्भं द्विजं वेश्यां शुक्लधान्यानि दर्पणम् ।  
दध्याज्यं मधुलाजाँश्च पुष्पं दूर्वाऽक्षतान् सितान् ॥४९॥
वृषं गजेन्द्रं तुरगं ज्वलदग्निं सुवर्णकम् ।  
ऊर्ण च परिपक्वानि फलानि विविधानि च ॥1.150.५०॥
पतिपुत्रवतीं नारीं प्रदीपं मणिमुत्तमम् ।  
मुक्तां प्रसूनमालां च सद्योमांसं च चन्दनम् ॥५ १॥
पुरो दृश्यन्त एतानि वस्तूनि मङ्गलानि वै ।  
विप्रः कन्या शवं गौश्च शङ्खो भेरी वसुन्धरा ॥५२।  
वेणुः स्त्रीः पूर्णकुम्भश्च यात्रायां दर्शने शुभाः ।  
सव्ये शिवोष्ट्रखरनकुलकुम्भशवाः शुभाः ॥२३ ॥
राजहंसो मयूरश्च खञ्जनश्च शुकः पिकः ।  
पारावतः शङ्खचिल्लश्चक्रवाकश्च माङ्गला ॥५४॥
कृष्णसारश्च सुरभिः चमरीः श्वेतचामरम् ।  
धेनुर्वत्सप्रयुक्ता च पताका दक्षिणे शुभाः ॥५५॥
कार्पासौषधितैलानि पक्वाऽङ्गारभुजङ्गमाः ।  
मुक्तकेशी रक्तमाल्यं नग्नाद्यशुभमीक्षितम् ॥५६॥
हिक्काऽऽग्नेये शोककरी दक्षिणे हानिदा मता ।  
नैर्ऋत्ये चोद्वेगकरी पश्चिमे मिष्टभुक्तिदा ॥५७॥
वायव्येऽर्थप्रदा प्रोक्ता उत्तरे कलहङ्करी ।  
ईशाने मृत्युदा चेति ज्ञेयं शुभाशुभं फलम् ॥५८॥
तीर्थे सदैव गन्तव्यं सर्वे मासाश्च शोभनाः ।  
तिथयश्चोत्तमाः सर्वाः स्नानदानार्चनादिषु ॥५९॥
वसन्ते तीर्थयात्रायाः प्रयाणं श्रेष्ठमुच्यते ।  
निगृह्य नियमान् भूत्वा शुचिः स्नातो जितेन्द्रियः ॥1.150.६० ॥
गजवाजिरथान् त्यक्त्वा पादाभ्यां यान्ति ये जनाः ।  
हंसयुक्तविमानेन यान्ति ते कृष्णमन्दिरम् ॥६ १ ॥
एकभक्तेन नक्तेन तथैवाऽयाचितेन च ।  
भिक्षाहारेण तोयेन फलाहारेण वा यदि ॥६२॥
उपवासेन कृच्छ्रेण शाकाहारेण वा जनाः ।  
तीर्थयात्रां प्रकुर्वन्ति तेषां लोकास्तु शाश्वताः ॥६३॥
यद्वा याति दिवं देवीगणैः संवीजितोऽर्चितः ।  
अनुपानत्पदो यात्राकर्ता यात्यर्कमण्डलम् ॥६४॥
मातरं पितरं देशं भ्रातृस्वजनबान्धवान् ।  
ग्रामं भूमिं गृहं त्यक्त्वा कृत्वा चेन्द्रियसंयमम् ॥६५॥
गृहीत्वा वैष्णवीं दीक्षां रैवतं याति यो जनः ।  
भुक्तिर्मुक्तिर्भवेत्तस्य दामोदरप्रभावतः ॥६६॥
इति श्रीलक्ष्मीनारायणीयसंहितायां प्रथमे कृतयुगसन्ताने प्रस्थानयात्रादौ शुभाऽशुभग्रहनक्षत्रवारयोगिनीशकुनादिप्रदर्शननामा पञ्चाशदधिकशततमोऽध्यायः ॥१५०॥
    
