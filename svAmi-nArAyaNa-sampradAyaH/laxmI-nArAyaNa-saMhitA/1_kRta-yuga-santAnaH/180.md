+++
title = "१८०"

+++
श्रीलक्ष्मी उवाच-  
कालीजन्मकथां दिव्यां वद मे परमेश्वर ।  
काली पुनः कथं गौरी जातेत्यपि कथां वद ॥१ ॥
श्रीनारायण उवाच-  
शृणु लक्ष्मि सती देहं त्यक्त्वाऽव्यक्ताऽभवत्ततः ।  
हिमालयप्रदेशेषु गुप्ताऽदृश्या व्यवर्तत ॥२ ॥
देवाः कैलासमासाद्य सुस्थाने प्रणिपद्य च ।  
सस्मरुश्च प्रणेमुश्च तुष्टुवुश्च तदा सतीम् ॥३ ॥
देव्युभे ओमिति त्वं वै गायत्री परमेश्वरी ।  
पूजिता ब्रह्ममुनिभिरूर्जिता राजभिर्नृपैः ॥४ ॥
त्वं भूरितिविड्भि पृथ्वी शूद्रैः शिवेति पूजिता ।  
क्षान्तिर्मुनीनामक्षोभ्या दया नियमिनामपि ॥का ॥
त्वं महोपायसन्दोहा नीतिर्नयविसर्पिणाम् ।  
परिचितिस्त्वमर्थानां त्वमीहा प्राणिहृच्छ्रया ॥६ ॥
त्वं मुक्तिः सर्वभूतानां त्वं मतिः सर्वदेहिनाम् ।  
इतिस्त्वं रक्तचित्तानां प्रीतिस्त्वं हृदि देहिनाम् ॥७ ॥
त्वं कीर्तिः सत्यभूतानां त्वं शान्तिर्दुष्टकर्मणाम् ।  
त्वं भ्रान्तिः सर्वभूतानां त्वं गतिः क्रतुयाजिनाम् ॥८ ॥
त्वं समुद्रमहावेला त्वं च लीला विलासिनाम् ।  
सम्भूतिस्त्वं पदार्थानां स्थितिस्त्वं लोकपालिनाम् ॥९ ॥
त्वं कालरात्रिर्निःशेषभुवनावलिवासिनी ।  
प्रियकण्ठग्रहानन्ददायिनी त्वं विभावरी ॥1.180.१ ०॥
रक्षिका त्वमनाथानां दर्शनं देहि चाम्बिके ।  
अनेकैर्विविधैर्लोके रूपैर्देवि त्वमर्चिता ॥११ ॥
सदा शिवप्रिये दुर्गे त्वां नमामो महेश्वरि ।  
श्रीशक्तिं पावनीं पुष्टिं महदव्यक्तरूपिणीम् ॥१२॥
वयं नमामहे भक्त्या शुद्धां ब्रह्मपरायणाम् ।  
अन्तर्विद्यासुविद्याभ्यां सुप्रीतां त्वां नमामहे ॥१ ३॥
त्वं दीधितिः सूर्यगता कौमुदी चन्द्रसङ्गता ।  
आप्याययसि ब्रह्मादितृणान्तं त्वां नमामहे ॥१४॥
गायत्री त्वं वेदमाता त्वं सावित्री सरस्वती ।  
त्वं वार्ता सर्वजगतां त्वं त्रयी धर्मरूपिणी ॥१५ ॥
त्वं निद्रा सर्वभूतेषु क्षुधा तृप्तिस्त्वमेव ह ।  
त्वं लक्ष्मीः पुण्यकर्तॄणामलक्ष्मीः पापिनां तथा ॥१६ ॥
त्वं शान्तिः सर्वजगतां त्वं धात्री प्राणपोषिणी ।  
गीतिस्त्वं सामवेदस्य ग्रन्थिस्त्वं यजुषां हुतिः ॥१७॥
ऋग्वेदस्य तथा मात्राऽथर्वणस्य परा गतिः ।  
समस्तगीर्वाणशक्तिर्दुःखनिस्तारकारिणी ॥१८॥
शिवे रुद्राणि सन्निद्रे चण्डे कात्यायनि सति ।  
कौशिकि चण्डिके कालि नारायणि नमोऽस्तु ते ॥१९ ॥
तपःप्रिये सदादृश्ये पार्वति ते नमोनमः ।  
प्रसन्ना भव देवेशि दर्शनं देहि सुव्रते ॥1.180.२ ०॥
मेनायां लभ पुत्रीत्वं महादेवि नमोऽस्तु ते ।  
इत्थं देवैः स्तुता देवी दुर्गा दुर्गतिनाशिनी ॥२१॥
आविर्बभूव देवानां पुरतो जगदम्बिका ।  
बभूवाऽऽनन्दसन्दोहः सर्वेषां त्रिदिवौकसाम् ॥२२॥
पुनर्देवाः प्रणेमुश्च तुष्टुवुश्च विशेषतः।  
शिवे शर्वाणि कल्याणि विज्ञप्तिं शृणु चाम्बिके ॥२३॥
दक्षसुता सुरकार्यकृते जातापि शाङ्करी ।  
नहि जातं प्रपूर्णं तत् देवकार्यं महेश्वरि ॥२४॥
पूर्णं कुरु महादेवि निर्जराणां मनोरथम् ।  
सनत्कुमारवचनं सफलं स्यात्तथा कृते ॥२५॥
भूत्वा त्वं मेनकापुत्री रुद्रपत्नी पुनर्भव ।  
सर्वे भवन्तु सुखिनो दुःखं नश्यतु कृत्स्नशः ॥२६॥
श्रुत्वैतत्प्राह शर्वाणी प्रसन्नाऽहं न संशयः ।  
मेनापुत्री भविष्यामि स्वं सुखं लभतां हरः ॥२७॥
सर्वे गच्छत धाम स्वं सदा स्मरामि शङ्करम् ।  
मम हेतोर्महादुःखी वर्तते स कुवेषभृत् ॥२८॥
विधाय मालां सुप्रीत्या ममाऽस्थ्नां विरहाकुलः ।  
देहे मम चिताभस्म धारयत्यनिशं प्रभुः ॥२९॥
अतश्चावतरिष्यामि रुद्रसन्तोषहेतवे ।  
भक्ताः शम्भुप्रिया भूत्वा तपः कृत्वा सुदुःसहम् ॥1.180.३ ० ॥
सुरकार्यं करिष्यामि सत्यं स्वं गच्छत गृहम् ।  
इत्युक्त्वाऽन्तर्दधे देवी जगाम हिमवद्गृहम् ॥३१ ॥
सुरास्तद्दिशि नत्वैव स्वस्वधामनि संययुः ।  
हिमाद्रिर्मेनका चोभौ तेपाते परमं तपः ॥३ २॥
शिवामाराधयामासतुश्च भक्त्याढ्यचेतसा ।  
दानं ददतुर्विप्रेभ्यः सदा तत्तोषहेतवे ॥३३॥
चैत्रमासं समारभ्य सप्तविंशतिवासरान् ।  
शिवां सम्पूजयामास पुत्र्यर्थिनी तु मेनका ॥३४॥
अष्टम्यामुपवासं च कृत्वाऽदान्नवमीतिथौ ।  
मोदकैर्बलिपिष्टैश्च पायसैर्गन्धपुष्पकैः ॥३५ ॥
गङ्गायामौषधिप्रस्थे कृत्वा मूर्तिं महीमयीम् ।  
उमां सम्पूजयामास नानावस्त्वर्पणादिभिः ॥३६ ॥
निराहारा जलाहारा वाय्वाहारा क्वचित्क्वचित् ।  
निनाय मेनका सप्तविंशतिवासरान् व्रते ॥३७॥
व्रतपूर्णे सती चाऽऽविर्बभूव परमेश्वरी ।  
मेनां ददर्श सन्तुष्टां तेजोमण्डलमध्यगाम् ॥३८॥
उवाच सुप्रसन्ना सा मेनां प्रत्यक्षतां गता ।  
वरं ब्रूहि महासाध्वि यत्ते मनसि वर्तते ॥३९॥
दास्ये तेऽहं प्रसन्नाऽस्मि तपोव्रतसमाधिभिः ।  
दृष्ट्वा च प्रणनामैतां प्रोवाच मेनका सतीम् ॥1.180.४० ॥
प्रणमामि महादेवीं सर्वकामार्थदायिनीम् ।  
प्रणमामि सदा सिद्धां परमात्मस्वरूपिणीम् ॥४ १ ॥
प्रणमामि सदानन्दां वनिताबुद्धिरूपिणीम्।  
प्रणमामि करुणाढ्यां विधेहि मम वाञ्छितम् ॥४२॥
योषाणां सत्प्रियकर्त्री ब्रह्मसुखप्रदायिनी ।  
भक्तेच्छापूरणी शक्तिर्नारायणि नमोऽस्तु ते ॥४३॥
इति स्तुता सती प्राह मेनां वरय वाञ्छितम् ।  
मेना प्राह तदा देवीं वरयोग्याऽस्म्यहं यदि ॥४४॥
प्रथमं शतपुत्रा मे भवन्तु जगदम्बिके ।  
ततस्तिस्रः सुताश्चापि सद्गुणश्चैकपुत्रकः ॥४५॥
तत्र तिसृसुतामध्ये कनिष्ठा मम पुत्रिका ।  
भव मम स्नेहपात्रं सुखस्थानं सदा मम ॥४६ ॥
रुद्रपत्नी भव तथा लीलां कुरु ममाऽन्तिके ।  
देव्युवाच च तच्छ्रुत्वा तथास्त्विति तु मेनकाम् ॥४७॥
कथयित्वा तिरोधानं जगामाशु हरप्रिया ।  
अथ मेना स्वपतये शशंस वरदानकम् ॥४८॥
श्रूुत्वा हिमगिरिर्हृष्टः प्रशशंस प्रियां प्रति ।  
कालक्रमेण च तयोः प्रवृत्ते सुरते प्रिये ॥४९॥
गर्भो बभूव मेनाया ववृधे प्रत्यहं च सः ।  
असूत मेना मैनाकं पुत्रं सर्वगुणं शुभम् ॥1.180.५ ०॥
ततः क्रमेण वै चान्यान्पुत्रान् सा सुषुवे समान् ।  
कन्याद्वयं च सुषुवे ततः सतीप्रसादतः ॥५१ ॥
समधत्त तदा मेना गर्भं गिरेः सती तनुम् ।  
गिरिप्रियां सर्वजगन्निवासासंश्रयाऽधिकम् ॥५२॥
विरेजे सुतरां मेना तेजोमण्डलशोभिता ।  
प्रियाप्रीतेश्च मनसः स्वार्जितद्रविणस्य च ॥५३॥
समुन्नतेः श्रुतेः शैलः क्रियाश्चक्रे यथोचिताः ।  
ददर्श काले मेनां स प्रतीतः प्रसवोन्मुखीम् ॥५४॥
व्यतीते नवमे मासे दशमे मासि पूर्णतः ।  
अर्धरात्रे व्यतीतेऽथ मेना शूलायते तनौ ॥५ ५ ॥
वसन्तर्तौ मधौ मासे नवम्यां मृगधिष्ण्यके ।  
ब्राह्मे मुहूर्ते शुभगे प्रासूयत सुपुत्रिकाम् ॥५६॥
दिव्या देवी समुत्पन्ना सा लक्ष्मीरिव सागरात् ।  
तेजसा व्याप्तमभवन्मेनागृहं समन्ततः ॥५७॥
तदा सुसमयश्चासीच्छान्तभग्रहतारकः ।  
नभः प्रसन्नतां यातं प्रकाशः सर्वदिक्षु च ॥५८॥
मही मङ्गलभूयिष्ठा सवनग्रामसागरा ।  
सरस्स्रवन्तीवापीषु पुफुल्लुः पङ्कजानि वै ॥५९॥
ववुश्च सुखदा वाताः शीतलाश्च सुगन्धिनः ।  
बभूव पुष्पवृष्टिश्च तोयवृष्टिपुरःसरा ॥1.180.६०॥
जज्वलुश्चाग्नयः शान्ता जगर्जुश्च तदा घनाः ।  
मुमुदुः साधवः सर्वे जगुर्गन्धर्वसत्तमाः ॥६१ ॥
विद्याधरस्त्रियो व्योम्नि ननृतुश्चाप्सरोगणाः ।  
तदोत्सवो महानासीत् देवादीनां नभस्तले ॥६२॥
तस्मिन्नवसरे देवी ब्रह्मशक्तिः सती शिवा ।  
आविर्बभूव पुरतो मेनाया निजरूपतः ॥६ ३॥
आविर्बभूव तद्गर्भात् श्रीलक्ष्मीरिव सागरात् ।  
शिवप्रिया समुत्पन्ना गङ्गेव शशिमण्डलात् ॥६४॥
हिमवन्नगरे तत्र सर्वं दुःखं क्षयङ्गतम् ।  
अभवन्सुखिनः सर्वे सर्वलोकनिवासिनः ॥६५॥
नारकाणामपि तदा सुखं स्वर्गसमं ह्यभूत् ।  
अभवत्क्रूरसत्त्वानां चेतांस्यपि मृदूनि वै ॥६६ ॥
ज्योतिषामपि तेजांसि प्रभावन्त्यभवन्बहु ।  
वनाश्रिताश्चोषधयः सुस्वादफलसम्भताः ॥६७॥
मेरुप्रभृतयश्चापि मूर्तिमन्तो महाचलाः ।  
तस्मिन्महोत्सवे प्राप्ता दिव्यप्रसृतपाणयः ॥६८॥
सागराः सरितश्चैव समाजग्मुश्च सर्वशः ।  
ऋषयो मुनयः शान्ता विष्ण्वाद्या सकलाः सुराः ॥६९॥
आजग्मुः सुखिनः प्रीत्या ददृशुर्जगदम्बिकाम् ।  
तुष्टुवुस्तां शिवामम्बां शिवार्थधृतविग्रहाम् ॥1.180.७० ॥
जगदम्बे महादेवि सर्वदा त्वां नमामहे ।  
देवानां मङ्गलं कार्यं कुरु त्वं भक्तवत्सले ॥७१ ॥
मेनामनोरथः पूर्णः कृतः कुरु शिवस्य च ।  
पुष्पाञ्जलीन् प्रकीर्यैव देवाः स्वधाम संययुः ॥७२॥
हिमशैलोऽभवल्लोके तदा सर्वचराचरैः ।  
संसेव्यश्चाधिगम्यश्च साश्रयश्चाचलोत्तमः ॥७३॥
तां तु दृष्ट्वा दिव्यरूपां जन्मबालां सुवर्णभाम् ।  
अपि वर्ष्मणि श्यामां तां नीलोत्पलदलप्रभाम् ॥७४॥
मुद्रमायाति मेनातितुष्टा स्तुतिं चकार सा ।  
जगदम्बे कृताऽम्बे मां कृतातिकरुणा त्वया ॥७५॥
आविर्भूता मम गेहे सदा पुत्रि स्थिरा भव ।  
नमस्करोमि प्रणयपूर्णहृदयविह्वला ॥७६॥
इत्यानन्दप्रपूर्णाश्रुनेत्राभ्यां सा पपौ सुताम् ।  
तावद्देवी समभवद्दिव्याष्टभुजधारिणी ॥७७॥
प्रोद्भिन्नावयवा रूपरूपानुभृतयौवना ।  
द्वादशोत्तरवर्षाया ऊनषोडशहायना ॥७८॥
स्वर्णाभूषणशोभाढ्या दिव्यवस्त्रातिसूज्ज्वला ।  
हास्यपूर्णानना सौम्यप्रेमपूरितलोचना ॥७९॥
राजाधिराजसम्पत्त्या शोभयाऽऽश्रितविग्रहा ।  
शिवयोग्याऽभवद्द्विव्या कृपया दर्शनं ददौ ॥1.180.८० ॥
मात्रे चोक्तवती देवी मातस्तेऽस्तु मुहुर्नमः ।  
त्वया चाराधिता भक्त्या पूर्वं दातुं वरं तदा ॥८ १ ॥
याचिताऽहं समायाता स्वपुत्र्यर्थं त्वया ततः ।  
ओमित्युक्त्वा तिरोधानं गताऽहं परमेश्वरी ॥८२॥
साहं दिव्या सती चास्मि शिवपत्नी तव गृहे ।  
पुत्री जाताऽस्मि मातस्त्वं मद्योगात्सम्मुखी भव ॥८३॥
दिव्यरूपं धृतं ह्येतत् यत्ते मत्स्मरणं भवेत् ।  
अन्यथा मर्त्यभावेन तवाऽज्ञानं भवेन्मयि ॥८४॥
युवां मां पुत्रिकारूपदिव्यभावेन सर्वदा ।  
चिन्तयन्तौ मे पितरौ यातौ स्थो मद्गतिं पराम् ॥८५॥
देवकार्यं करिष्यामि लीलां कृत्वाऽद्भुतां क्षितौ ।  
शम्भुपत्नी भविष्यामि तारयिष्यामि सज्जनान् ॥८६॥
इत्युक्त्वा सा महादेवी सुता भूत्वा महाद्युतिः ।  
चकार रोदनं तत्र लौकिकीं रीतिमाश्रिता ॥८७॥
श्रुत्वा तद्रोदनं रम्यं गृहस्थाः सर्वयोषितः ।  
जहृषुः सम्भ्रमात् मेनागृहं ययुर्मुदान्विताः ॥८८॥
गिरिर्हिमाचलश्चापि पुत्रीजन्मनिवेदिने ।  
ददौ रत्नानि वस्त्राणि धनं च पारितोषिकम् ॥८९॥
दृष्ट्वा दिव्यतनुं कन्यां मुमुहुर्दर्शकास्तदा ।  
तथोत्सवो महानासीन्नेदुर्वाद्यानि भूरिशः ॥1.180.९०॥
बभूव मङ्गलं गानं ननृतुर्वरयोषितः ।  
हिमाचलो ददौ दानं विप्रेभ्यो जातकर्म च ॥९ १॥
विधाप्य बहिरागत्य भिक्षुभ्यो द्रविणं ददौ ।  
नामाऽकरोत् सुतायाश्च कालीत्येकादशेऽहनि ॥९२॥
नित्यं सा वर्धते काली शुक्ले चन्द्रकला यथा ।  
जनः कुलोचितनाम्ना पार्वतीत्याजुहाव ताम् ॥९३॥
कन्दुकैः कृत्रिमैः पुत्रैः सखीमध्यगता सती ।  
गङ्गासैकतवेदीभिर्बाल्ये रेमे मुहुर्मुहुः ॥९४॥
समये सद्गुरोर्विद्या यतचित्ता पपाठ च ।  
नित्यं शम्भोर्ध्यानपरा तपोरुचिमती ह्यभूत् ॥९५॥
इति श्रीलक्ष्मीनारायणीयसंहितायां प्रथमे कृतयुगसन्ताने हिमगिरावदृश्यसत्याः देवकृतस्तुतिः, सतीजन्मवरदानम्, मेनाहिमाद्र्योस्तपः, मेनागर्भः, कालीजन्म, दिव्यदर्शनं, महोत्सवश्चेत्यादिनिरूपणनामाऽशीत्यधिकशततमोऽध्यायः ॥१८ ०॥
    
