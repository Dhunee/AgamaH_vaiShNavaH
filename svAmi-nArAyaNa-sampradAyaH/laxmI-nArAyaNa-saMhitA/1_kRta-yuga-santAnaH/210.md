+++
title = "२१०"

+++
श्रीनारायण उवाच-  
श्रूयतां च महालक्ष्मि! नारदो हरिभक्तिमान् ।  
जगाम भवनं स्वस्य ब्रह्मा तुष्टोऽभवद् बहु ॥१ ॥
तीर्थयात्रां विधायाऽभ्यागतस्य नारदस्य च ।  
योग्यमुत्सवमारेमे समाहूय सुरादिकान् ॥२ ॥
नारायणः स्वयं कृष्णो विष्णुश्चापि रमापतिः ।  
शिवश्चान्ये लोकपालाः ऋषयश्च समागताः ॥३ ॥
ब्रह्मसभा तदा दिव्या शुशुभे ब्रह्मधामवत् ।  
ब्रह्मा पुत्रं नारदं वै सभायां शृण्वतां सताम् ॥४ ॥
नारदं प्राह धर्म्यं सद्वचः शङ्करसन्निधौ ।  
उपबर्हणगन्धर्वः पञ्चाशत्कामिनीपतिः ॥५ ॥
जन्मान्तरे भवानासीदधुना ब्रह्मणः सुतः ।  
तास्वेका च सती मालावती तपसा शङ्करम् ॥६ ॥
आराध्य च वरं लेभे वाञ्छितं नारदं पतिम् ।  
सा च सृञ्जयकन्याऽस्ति स्वर्णष्ठीवीसहोदरा ॥७ ॥
तां विवाहं कुरुष्वेति शङ्कराज्ञां प्रपालय ।  
सुन्दरीं सुन्दरीष्वेव पातिव्रतपरायणाम् ॥८ ॥
कमनीयां हरवरात् शश्वत्सुस्थिरयौवनाम् ।  
विधात्रा लिखितां भाले विवाहय च नारद ॥९ ॥
त्वया पूर्वं यथोक्तं वै तीर्थयात्रोत्तरं तथा ।  
विवाहभाग्यमापन्नं प्राक्तनं केन वार्यते ॥1.210.१० ॥
नाऽयुक्तं क्षीयते कर्म कालकोटिशतैरपि ।  
अवश्यमेव भोक्तव्यं कृतं कर्म शुभाशुभम् ॥१ १॥
ब्रह्मणश्च वचः श्रुत्वा पित्राज्ञापालकस्तदा ।  
नारदो विनयं कृत्वा ननाम सर्वदेवताः ॥१२॥
पित्राऽऽदिष्टं सदैवेदं धार्यते च मया पुनः ।  
भवतां कृपया तत्र बन्धनं मे भवेन्नहि ॥१ ३॥
वरं वृणोमि भगवद्भक्तिमन्मानसं भवेत् ।  
कृष्णो नारायणो विष्णुः शिवश्चाहुस्तथास्त्विति ॥१४॥
प्रणम्य प्रययौ देवान् नारदः सृञ्जयालयम् ।  
दृष्ट्वा स मोहितो रम्यां दिव्यां सृञ्जयकन्यकाम् ॥१५ ॥
तपस्विनीं महाभागां विष्णुव्रतपरायणाम् ।  
स्वीकृत्य मनसा तां च शुभां प्रोवाच नारदः ॥१६ ॥
बाले जानासि मां वा न त्वां जानामि तु पूर्वजाम् ।  
मालावतीतिविख्यातां गन्धर्वप्रमदोत्तमाम् ॥१७॥
श्रुत्वा मालावती दृष्ट्वा नारदं च मुमोह च ।  
प्रत्यभिज्ञाय पूर्वस्य जन्मनः पतिमेव च ॥१८॥
पादयोः पतिता शीघ्रं चुचुम्ब वरणाय सा ।  
नारदोऽपि ययाचे तां तत्पितुः पुरतः स्थितः ॥१ ९॥
मालावत्यभिप्रायं च ज्ञात्वा श्रीसृञ्जयः स्वयम् ।  
वाक्दानेन ददौ तस्मै नारदाय स्वपुत्रिकाम् ॥1.210.२० ॥
तिलकं भोजनं कृत्वा वस्त्रशाटीं प्रदाय च ।  
नारदः श्वशुरं नत्वा श्वश्रूं पृष्ट्वा प्रियां तथा ॥२१ ॥
ययौ ब्रह्मसभां रम्यां सर्वदेवाधिवासिताम् ।  
प्रणम्य पितरं शान्तः सर्वं तत्त्वमुवाच तम् ॥२२॥
ब्रह्मा प्रहृष्टवदनः श्रुत्वा वाक्ग्दानमङ्गलम् ।  
चक्रे समुत्सवं श्रेष्ठं सर्वानाहूय चेश्वरान् ॥२३ ॥
मुनीनृषींस्तथा पितॄन् देवान् दैत्यांश्च दानवान् ।  
काश्यपीश्च प्रजाः सर्वाश्चकाराऽऽहूय मङ्गलम् ॥२४॥
सृञ्जयः प्रेषयामास विप्रेण लग्नपत्रिकाम् ।  
ब्रह्मा स्वीकृत्य तां पुत्रं लोकाचारमकारयत् ॥२५॥
विवाहस्य मुहूर्तं च वाचयामास तत्र वै ।  
भोजनानि विविधानि कारयामास विश्वसृट् ॥२६ ॥
दानयानोपकरणपेयाऽऽधेयानि कृत्स्नशः ।  
भोज्यजातानि वस्तूनि कारयामास विश्वसृट् ॥२७॥
शुभे क्षणे स्वयं ब्रह्मा कोट्यब्जाऽर्बुदकोटिभिः ।  
सुरासुरैर्जनवाहैस्तत्तन्नारीसमन्वितैः ॥२८ ॥
सहितो रत्नयानैश्च वरयात्रामकल्पयत् ।  
पुत्रं कृत्वा च पुरतो जनसेनां सुशोभिताम् ॥२९ ॥
महीमानाऽर्बुदकोटिकोट्यर्बुदसमन्विताम् ।  
नीत्वा शम्भ्वच्युतयुक्तो ययौ सृञ्जयमन्दिरम् ॥1.210.३० ॥
सृञ्जयः सत्कृतयेऽभिययौ स्वजनबान्धवैः ।  
वरस्य वाहिनीं स्वस्योद्याने चास्थापयत्क्षणम् ॥३१ ॥
जलपानं च विश्रान्तिं कारयित्वा च भोजनम् ।  
वरं सायं भूषयित्वा निनाय मण्डपं प्रति ॥३२॥
कन्यायाश्च कृते वस्त्रभूषगानि बहूनि च ।  
प्रेषयामास रम्याणि ब्रह्मा वै स्वानुरूपतः ॥३२ ॥
द्वारे पूजां शिष्टाचारं विधाय सृञ्जयः ।  
लोकाचारं विधायाऽथाऽपूजयन्नारदं वरम् ॥३४॥
मुख्याग्निवेदिकायाश्च समीपेऽतिष्ठिपद्वरम् ।  
कन्यां शृङ्गारशोभाढ्यामानयामास तत्र च ॥३५ ॥
ब्राह्मणैर्मुनिभिस्तत्र सप्तर्षिभिश्च भूसुरैः ।  
माङ्गल्यमन्त्राः पठिता देहशुद्धिश्च कारिता ॥३६ ॥
वस्त्रग्रन्थिं बन्धयित्वा वरमालां समर्प्य च ।  
कन्याहस्तं वरहस्ते ददौ सृञ्जयराट् स्वयम् ॥३७॥
वेदघोषास्तदा जाता वाद्यान्यवादयँस्तथा ।  
वधूः कवलमादाय नारदास्ये ददौ तदा ॥३८॥
नारदोऽपि नववध्वा मुखे ग्रासं ददौ शुभम् ।  
अग्नेः प्रदक्षिणं कृत्वा होमकार्यं चकार वै ॥३९ ॥
शिष्टाचारं परं कृत्वा दत्त्वा दानानि भूरिशः ।  
विवाहकार्यं सर्वं सः समाप्तमकरोत्तदा ॥1.210.४ ० ॥
कन्यायाश्च यौतद्रव्यं वरस्यापि प्रपूजनम् ।  
दत्तं कृतं जनैः सर्वैर्भोजनं स्वीकृतं ततः ॥४ १ ॥
निद्रां कृत्वा समाजश्च प्रातर्मङ्गलवादनम् ।  
नर्तनं गायनं गन्धर्वाप्सरसां व्यलोकयत् ॥४२ ॥
बहुदानानि दत्तानि भोजनानि च सर्वथा ।  
कारितानि सृञ्जयेन प्राघूणिकाः समानिताः ॥४३ ॥
सर्वस्वं दक्षिणां दत्त्वा मणिमुक्तादिकं तथा ।  
पुटाञ्जलियुतो भूत्वा परिहारं चकार सः ॥४४॥
सृञ्जयश्च शुभो राजा कन्यां समर्प्य भावतः ।  
वाहिनीं यापयामास विनयेन मुदान्वितः ॥४५ ॥
सृञ्जयस्तस्य पत्नी च कन्यावियोगसम्भवम् ।  
सेहाते न तदा दुःखं रुरुदाते क्षणं ततः ॥४६ ॥
कन्यापि रुरुदे स्नेहाद् वियोगार्तिसुमिश्रितात् ।  
प्रणम्य पितरौ कन्या रुदन्तौ मातरं तथा ॥४७॥
आश्लिष्य धैर्यमादाय चाऽऽरुरोह रथं विधेः ।  
गृहीत्वा च सभार्यं तं पुत्रं धाता मुदान्वितः ॥४८ ॥
लोकाचारं च सत्कृत्य ब्रह्मलोकं ययौ सुखम् ।  
ऋषीन्मुनींस्तथा देवान् पितॄन् सिद्धाँश्च मानवान् ॥४९॥
विप्राँश्च भोजयामास सांऽगे मङ्गलकर्मणि ।  
दानानि दापयामास वादयामास दुन्दुभिम् ॥1.210.५ ० ॥
यापयामास सर्वांश्च महीमानान्सुराऽसुरान् ।  
नारदस्तु मुनिश्रेष्ठो लिखितेन स्वकर्मणा ॥५ १ ॥
सुरम्ये पुष्पतल्पे च सुगन्धिचन्दनार्चिते।  
स रेमे रमया सार्धं बुबुधे न दिवानिशम् ॥५२॥
एकदा नारदस्तत्र वटमूले व्यवस्थितः ।  
तत्राऽऽजगाम नग्नश्च प्रज्वलन् ब्रह्मतेजसा ॥५३॥
सनत्कुमारो भगवान् बालकः पञ्चहायनः ।  
अचूडोऽनुपनीतश्च वेदसन्ध्याविहीनकः ॥५४॥
कृष्णमन्त्रं जपन् त्रिभिर्भ्रातृभिः सहितस्तदा ।  
वैष्णवानामग्रणीशो ज्ञानिनां च गुरोर्गुरुः ॥५५॥
नारायणो गुरुर्यस्य दर्शनान्मुक्तिदो मुनिः ।  
आराद् दृष्ट्वा नारदस्तं भ्रातरं च सतां वरम् ॥५६॥
नत्वा च दण्डवत् भूमौ ददावासनमुत्तमम् ।  
उवाच बालकस्तत्र प्रहस्य नारदं शुभम् ॥५७॥
अये भ्रातः किं करोषि कुशलं युवतीपते ।  
स्त्रीपुंसोर्वर्धते प्रेम कामवेगान्नवं नवम् ॥५८॥
अर्गलं ज्ञानमार्गस्य भक्तिमार्गनिरोधकम् ।  
मोक्षमार्गव्यवधानं शश्वद्बन्धनदं मतम् ॥५९॥
नारायणाऽमृतं त्यक्त्वा विषं विषियजाऽमृतम् ।  
विषयेऽतिप्रसक्तो वै मत्वा भुङ्क्तेऽतिमूढवत् ॥1.210.६०॥
सुधां त्यक्त्वा विषं चाऽत्ति मायामोहवशङ्गतः ।  
त्वं तु भक्तश्चात्मवेत्ता जीवन्मुक्तोऽसि सर्वदा ॥६ १॥
निर्गच्छ तपसे भ्रातर्मायां पत्नीं विहाय वै ।  
स्थिते नारायणे पृथ्व्यां भज तं तपसा सदा ॥६२॥
गृहाण मम मन्त्रं च कृष्ण इत्यक्षरद्वयम् ।  
नारायणान्मया लब्धस्ते मन्त्रं तं ददाम्यहम् ॥६३॥
इत्युक्त्वा प्रददौ मन्त्रं ददौ शुभाशिषं तथा ।  
गोलोकं प्रययौ द्रष्टुं भगवन्तं सनातनम् ॥६४॥
नारदो मालया नित्यं जपति द्व्यक्षरं मनुम् ।  
श्रीकृष्णे निश्चलां भक्तिं पूर्वकर्मनिकृन्तनीम् ॥६५॥
चकाराऽभ्यासवैराग्यसहितामात्मवेदिनीम् ।  
भार्यां द्विलक्षवर्षाणि भुक्त्वा सुताः सुताँस्तथा ॥६६ ॥
लक्षानुत्पाद्य गन्धर्वान् गन्धर्वीर्लक्षकन्यकाः ।  
सर्वापत्यानि गान्धर्वलोके संस्थाप्य शक्तितः ॥६७॥
सर्वांश्च वैष्णवान् कृत्वा भक्तिं निर्दिश्य माधवे ।  
पत्नीं च रागरहितां कृत्वा भक्तिं प्रदिश्य च ॥६८॥
तत्कौशल्यं सुतेभ्यश्च विनिर्दिश्य ययौ मुनिः ।  
कृतमालानदीतीरे तपसे स मनोऽकरोत् ॥६ ९॥
तत्र ददर्श शम्भुं सः पूर्वगुरुं सनातनम् ।  
दृष्ट्वा च नारदो मूर्ध्ना प्रणनाम शिवं गुरुम् ॥1.210.७०॥
शिवः प्रोवाच दृष्ट्वा त्वां प्रसन्नोऽहं भवामि वै ।  
भक्तानां दर्शनं यत्र सुदिनं तच्छरीरिणाम् ॥७ १ ॥
अयं हि परमो लाभो भक्तानां सङ्गमो यदा ।  
स स्नातः सर्वतीर्थेषु यो ददर्श च वैष्णवम् ॥७२ ॥
गोलोके कृष्णदत्तो वै मन्त्रो द्व्यक्षर एव यः ।  
कृष्ण इति मया प्राप्तो धर्मेण ब्रह्मणा तथा ॥७३ ॥
धर्मो नारायणायाऽर्थसहितं प्रददौ ततः ।  
ब्रह्मा सनत्कुमाराय तुभ्यं दत्तश्च तेन वै ॥७४॥
मन्त्रग्रहणमात्रेण नरो नारायणो भवेत् ।  
पञ्चलक्षजपेनाऽस्य पुरश्चरणमुच्यते ॥७५ ॥
ध्यानं च पापदहनं कृष्णं ध्यायेत्तु वैष्णवः ।  
किशोरमूर्तिं जीमूतसमवर्णं मनोहरम् ॥७६ ॥
पीताम्बरं घनश्यामं कोटिकन्दर्पसुन्दरम् ।  
अमूल्यरत्नखचिताभूषणादिविभूषितम् ॥७७॥
चन्दनोक्षितसर्वाङ्गं कौस्तुभेन विराजितम् ।  
मयूरबर्हचूडं च रत्नमालाविराजितम् ॥७८ ॥
प्रसन्नहास्यविलसन्मुखं सौन्दर्यभाजनम् ।  
भक्तानुग्रहकर्तारं श्रीकृष्णं सर्वदा भजे ॥७९ ॥
शम्भुरेवं स्मारयित्वाऽदृश्यभावं गतस्ततः ।  
नारदोऽपि हरिं स्मृत्वा तपः कृत्वा सुदारुणम् ॥1.210.८ ० ॥
भक्त्या नारायणं प्राप्य देहं दिव्यं विधाय च ।  
नित्यमुक्तस्वरूपोऽभूत् गोलोकाद्यहतसृतिः ॥८ १ ॥
इति ते कथितं लक्ष्मि! नारदस्य विवाहनम् ।  
यच्छ्रुत्वापि विरज्येत किमन्यच्छ्रोतुमिच्छसि ॥८२ ॥
इतिश्रीलक्ष्मीनारायणीयसंहितायां प्रथमे कृतयुगसन्ताने नारदस्य ब्रह्मसभागमनं, ब्रह्मणा विवाहाय कथितम्, सृञ्जयस्य पुत्र्या मालावत्या विवाहाय नारदस्य वरयात्रा, लग्नं, लक्षपुत्रान् लक्षपुत्रींश्चोत्पाद्य द्विलक्षवर्षोत्तरं कृतमालातीरे तपसे गमनमित्यादिनिरूपणनामा दशाऽधिकद्वि-शततमोऽध्यायः ॥२१० ॥
    
