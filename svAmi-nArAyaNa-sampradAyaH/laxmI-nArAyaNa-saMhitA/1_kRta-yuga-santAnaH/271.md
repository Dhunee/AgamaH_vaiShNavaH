+++
title = "२७१"

+++
श्रीनारायण उवाच-  
अथ वार्षिकषष्ठीनां व्रतानि विविधानि ते ।  
शृणु लक्ष्मि! कथयामि भुक्तिमुक्तिप्रदानि वै ॥१ ॥
चैत्रमासे शुक्लषष्ठ्यां स्कन्दजन्माऽभवत्पुरा ।  
कुमारव्रतमेवैतत्कर्तव्यं पूजनादिभिः ॥२ ॥
षण्मुखं समयूरं च सेनानीं तु समर्चयेत् ।  
भोजनानि च दानानि व्रती दद्यात् सुभक्तितः ॥३ ॥
व्रतेनानेन बलवान् शूरः सर्वगुणान्वितः ।  
चिरञ्जीवी प्राप्यते वै पुत्रस्तु व्रतिना ध्रुवम् ॥४ ॥
शङ्करं पार्वतीं स्कन्दं सौवर्णं सर्ववस्तुभिः ।  
शृङ्गारितं दापयेच्च गुरवे व्रतपूर्तये ॥५ ॥
वैशाखेऽपि तिथौ षष्ठ्यां कार्तिकं पूजयेद् व्रती ।  
लभते मातृजं सौख्यं लालनं पालनादिकम् ॥६ ॥
ज्येष्ठे शुक्ले तिथौ षष्ठ्यां पूजयेत्तु दिवाकरम् ।  
लभते वाञ्छितान् कामान् दिवाकरप्रसादतः ॥७ ॥
अषाढशुक्लषष्ठ्यां च कुर्यात् स्कन्दव्रतं पुनः ।  
लभतेऽभीप्सितान् कामान्पुत्रपौत्रादिसन्ततिम् ॥८ ॥
श्रावणे शुक्लषष्ठ्यां च शरजन्मानमर्चयेत् ।  
लभतेऽभीप्सितानर्थान् षण्मुखस्य प्रसादतः ॥९ ॥
अत्रैव दिवसे कुर्यात् सूपौदनाशनं व्रतम् ।  
हरये त्वर्पयेद् भक्तो भुञ्जीत तत्प्रसादकम् ॥1.271.१० ॥
सूपौदनं विना नान्यद् भोक्तव्यमेकभुक्तकम् ।  
व्रतेनानेन दद्याच्छ्रीहरिः सूपौदनं तदा ॥११ ॥
अत्रैव दिवसे चाहं कल्किरूपो भवामि वै ।  
मम जन्मव्रतं कुर्यात् श्वेताश्वस्थितमेव च ॥१२ ॥
सच्छत्रं सायुधं स्वर्णहाराढ्यं पूजयेत्तु माम् ।  
रक्षां करोमि पाखण्डदुष्टदुःखाद् व्रतार्थिनः ॥१३ ॥
भाद्रमासे कृष्णषष्ठ्यां ललितां पूजयेद् व्रती ।  
नारी व्रतार्थिनी स्नात्वा शुक्लाम्बरधरा सती ॥१४॥
नद्योः सङ्गमवालुका गृहीत्वा पिण्डमाचरेत् ।  
विनिर्माय च ललितां पङ्कजैः करवीरकैः ॥१५ ॥
नीलोत्पलैर्मालतीभिः केतकैश्च प्रपूजयेत्॥
अष्टोत्तरशतं तस्यै पुष्पाणां चार्पयेत् ततः ॥१६ ॥
प्रार्थयेदग्रतः स्थित्वा ललितां श्रीहरिप्रियाम् ।  
गङ्गाद्वारे कुशावर्ते बिल्वके नीलपर्वते ॥१७ ॥
तथा कनखले स्नात्वा हरिं लब्धवती पतिम् ।  
ममापि श्रीहरेर्योगं देहि सौभाग्यवर्धिनि ॥१८ ॥
सम्प्रार्थ्यैवं प्रपूज्यैव नैवेद्यं पुरतो न्यसेत् ।  
नारीकेलसुकूष्माण्डदाडीमबीजपूरकैः ॥१९ ॥
चिर्भट्टकर्कटिकाभिः फलैः संशोभयेत् पुरः ।  
नवीनाङ्कुरपत्रैश्च दीपावल्या च तोरणैः ॥1.271.२० ॥
धूपैः सुगन्धिनैवेद्यैर्मिष्टान्नैर्विविधैरपि ।  
शष्कुलीभिर्मोदकैश्च भोजयेद्भावतो व्रती ॥२१ ॥
आरार्त्रिकं च कुर्वीत रात्रौ जागरणं चरेत् ।  
गीतैवाद्यैर्नर्तनैश्च भजनैर्नामकीर्तनैः ॥२२ ॥
सखीभिः सहिता साध्वी न नेत्रे सम्प्रमीलयेत् ।  
सप्तम्यां सरितं गत्वा स्नात्वा समर्च्य तां ततः ॥२३ ॥
दत्वा द्विजाय दानानि हुत्वा वैश्वानरं तथा ।  
देवान् पितॄन् मनुष्याँश्च पूजयित्वा सुवासिनीः ॥२४॥
ब्राह्मणान्कन्यकाः साधून्साध्वीः सम्भोजयेद् व्रती ।  
ललिता मेऽस्तु सुप्रीता सम्प्रार्थ्यैतान् विसर्जयेत्॥२५ ॥
नरो नारी चरेदेवं व्रतं सौभाग्यदं परम् ।  
अन्यव्रतैस्तपोभिश्च दानैर्नियमसंयमैः ॥२६ ॥
यत्फलं तत्सुलभ्येत प्रैत्य लोकं सनातनम् ।  
मोदते ललितादेव्या साकं विमानगो व्रती ॥२७॥
भाद्रमासे शुक्लपक्षे व्रतं चन्दनषष्ठिकम् ।  
तस्यां लक्ष्मीस्तु सम्पूज्या चन्दनैर्भूषणादिभिः ॥२८ ॥
रोहिणीपातभौमैश्च युक्ता षष्ठी हि कापिला ।  
तस्यां रविं समभ्यर्च्य षोडशोपसुवस्तुभिः ॥२९॥
लभेत वाञ्छितान्कामान् व्रतकृन्नात्र संशयः ।  
सूर्यषष्ठीयमेवापि भास्करस्य प्रसादतः ॥1.271.३ ० ॥
जपो होमस्तथा दानं पितृदेवर्षितर्पणम् ।  
सर्वमेवाऽक्षयं ज्ञेयं कृतं यद् व्रतिना शुभम् ॥३१ ॥
पूजयित्वा कपिलां गां माल्यकुङ्कुमभोजनैः ।  
सोपस्करां प्रदद्याद्वै गुरवे रवितुष्टये ॥२२॥
एवं कृत्वा व्रतं नारी लभेत सुखमुत्तमम् ।  
रसान्नफलभूषादिस्मृद्धं गृहं पतिं लभेत् ॥३३॥
अथेषशुक्लषष्ठ्यां वै पूज्या कात्यायनी प्रिये ।  
सुगन्धमङ्गलद्रव्यैर्भोजनैर्मिष्टसद्रसैः ॥२४॥
पार्वती वै स्वयं प्रोक्ता काला कात्यायनी प्रसूः ।  
पूज्याऽत्र सैकतीर्मूर्तिर्यद्वा द्विजसती प्रिये ॥२५॥
वस्त्रालङ्कारवान् दत्वा नत्वा क्षान्त्वा विसर्जयेत् ।  
कन्या व्रतार्थिनी दैवं वरं विन्देत् सुसुन्दरम् ॥२६॥
पुत्रार्थिनी लभेत्पुत्रं कात्यायन्याः प्रसादतः ।  
कार्तिके शुक्लषष्ठ्यां तु षण्मुखेन महात्मना ॥२७॥
देवसेनाभिधापत्नी लब्धा सर्वसुरार्चिता ।  
देवसेनायुतं स्कन्दं पूजयेदुपचारकैः ॥३८॥
वह्निपूजा तथा होमश्चापि कर्तव्य आदरात् ।  
एवं व्रती लसेत् सिद्धिं मनोभीष्टां तु शाश्वतीम् ॥३५॥
मार्गशीर्षे शुक्लषष्ठ्यां कार्तिकेयेन धीमता ।  
निहतस्तारको दैत्यो ब्रह्माद्याः स्कन्दपूजनम् ॥1.271.४०॥
अकुर्वन् गन्धपुष्पाद्यैर्व्रतिनाऽपि फलादिभिः ।  
पूजनं परमं कार्यं वस्त्रभूषाप्रहेतिभिः ॥४१॥
नैवेद्यं मिष्टमत्रोक्तं दानं गोभूमयं स्मृतम् ।  
रविवारयुता सेयं चेत्तु शतभिषान्विता ॥४॥
चम्पाषष्ठी तदा प्रोक्ता हरः पूज्यस्तदत्र वै ।  
स्नानदानादिकं सर्वं कृतमक्षय्यमुच्यते ॥४३ ॥
महापूजा प्रकर्तव्या हरस्य च हरेस्तथा ।  
दानानि विविधान्येव व्रती दद्यात्तु भावतः ॥४४॥
नरो नारी व्रतेनात्र सौख्यं लब्ध्वाक्षरं व्रजेत् ।  
पौषमासे शुक्लषष्ठ्यां सूर्य पूज्यः प्रभेश्वरः ॥४५॥
विष्णुरूपो जगत्त्राता जातो वै वेधसः पुनः ।  
नारायणोऽयं साक्षात् सर्वप्रकाशकृत्प्रभुः ॥४६॥
षोडषोत्तमवस्त्वाद्यै पूजनीयः सुखेप्सुभिः ।  
नेत्रतेजो विवर्धेत धनसम्पद्गृहो भवेत् ॥४७॥
ब्रह्मणा सहितं पुत्रं सूर्यं सुमुकुटं व्रती ।  
सौवर्णं कारयित्वैव दद्यात् दानं द्विजातये ॥४८॥
माघमासे सिता षष्ठी वरुणोत्पत्तिका मता ।  
तस्यां पूज्यो जलेशो वै विष्णुरूपी सुरेश्वरः ॥४९॥
रक्तगन्धांशुकपुष्पधूपनैवेद्यदीपकैः ।  
व्रतिना पूजितो दद्याद् यथेष्टान् सद्रसान् शुभान् ॥1.271.५० ॥
फाल्गुने शुक्लषष्ठ्यां च हरं पशुपतिं प्रभुम् ।  
मृन्मयं वापि सौवर्णं कारयित्वा प्रपूजयेत् ॥५१ ॥
संस्नाप्य शतरुद्रेण पृथक् पञ्चामृतैर्जलैः ।  
श्वेतचन्दनसौगन्ध्यैरालिप्याऽक्षतपुष्पकैः ॥५२॥
श्वेतैर्धत्तूरपुष्पैश्च फलैर्बिल्वसुपत्रकैः ।  
पूजयित्वा च नैवेद्ये मिष्टान्नानि समर्पयेत् ॥५३॥
नीराजयित्वा नत्वा च क्षमाप्याथ विसर्जयेत् ।  
नरो नारी व्रतं कृत्वा भोगान्ते शिवतां व्रजेत् ॥५४॥
इति श्रीलक्ष्मीनारायणीयसंहितायां प्रथमे कृतयुगसन्ताने वार्षिकषष्ठीव्रतेषु कार्तिकस्वामिजयन्तीदिवाकरव्रतस्कन्द-  
शरजन्मोत्सवसूपौदनाशनव्रतकल्किजयन्तीललिता-हरिप्राप्तिव्रतचन्दनषष्ठीकपिलाषष्ठीकात्यायनी-व्रतदेवसेनाव्रततारकवधकृत्स्कन्दव्रतचम्पा-  
षष्ठीविष्णुजयन्तीसूर्यजयन्तीवरुण-जयन्त्यादिव्रतनिरूपणनामैकसप्तत्यधिकद्विशततमोऽध्यायः ॥२७१ ॥
    
