+++
title = "०१०"

+++
श्रीनारायण उवाच-  
अहौ तेजोमयं बिम्बं स्तम्भाकारं किमुत्थितम् ।  
अस्योर्ध्वं च तथाऽधस्ताद् ब्रह्मतेजोमयं न्विदम् ॥१ ॥
इतितर्कयतोस्तत्र पश्यतोश्च क्षणान्तरे ।  
तयोस्तु देवयोर्युद्ध्यद् ब्रह्मास्त्रे द्वे लयं गते ॥२ ॥
स्तम्भतेजसि लीनत्वादस्त्रयोर्ब्रह्मरूपिणोः ।  
द्वयोर्मध्ये महान् कः स्यादित्यनिर्णयतः पुनः ॥३ ॥
ब्रह्मास्त्रग्राससामर्थ्याश्रयस्याऽस्य तु यो द्वयोः ।  
अधःप्रान्तं परं प्रान्तं नयेत् सोऽस्तु महानिति ॥४ ॥
एवं सङ्केतमास्थाय मिलितौ वीरमानिनौ ।  
प्रतस्थातेऽथ कार्यन्तु द्वयोरेकं न सम्भवेत् ॥५ ॥
विचार्येति हरिर्विष्णुः गारुडं रूपमाप्तवान् ।  
ब्रह्मा हंसतनुर्भूत्वा तदन्तं वीक्षितुं गतः ॥६ ॥
विष्णुर्वर्षशतं दिव्यं दूराद् दूरतरं गतः ।  
नाऽपश्यत्तु यदा तस्य स्तम्भस्य मूलमित्यतः ॥७ ॥
अतिश्रान्तश्च निर्विण्णः प्राप पूर्वं रणाजिरम् ।  
ब्रह्मा वर्षशतं दिव्यमूर्ध्वादूर्ध्वतरं गतः ॥८ ॥
अगत्वाऽन्तं क्षणं स्थित्वा चिन्तामग्नो ह्यजायत ।  
तदानीमेव समये ज्योतिरूपः परः प्रभुः ॥९ ॥
व्यचिन्तयदहो देवौ कीदृशौ बालवन्मतौ ।  
अनन्तस्याऽप्रमेयस्य मे मानं कर्तुमुद्यतौ ॥1.10.१० ॥
नैकस्याऽपि गभस्तेर्मे प्रान्तं प्राप्तुमपि स्वयम् ।  
वासुदेवोऽपि संशक्तः का वार्ताऽन्येशमानिनाम् ॥११ ॥
परिहासं विधायेत्थं शिरःकम्पं चकार ह ।  
तावज्ज्योतिश्शिरोभागात्पुष्पं वै पतितं शुभम् ॥१२॥
केतक्याः सौरभं पुष्पं दिव्ययुगशतच्युतम् ।  
ब्रह्मा ददर्श तत्पुष्पं पतमानं तदग्रतः ॥१३ ॥
पप्रच्छ च विधिः किं त्वं कस्मात्पतसि पुष्पराट् ।  
श्रुत्वा प्राह विधिं पुष्पं धृतोऽहं परमात्मना ॥१४ ॥
स्वेन ज्योतिःस्वरूपेण मूर्ध्नि तस्मात्पताम्यहम् ।  
व्यतीतं मे युगशतं पततस्तस्य मूर्धतः ॥१५ ॥
तथाऽप्यल्पप्रमाणो वै मार्गः प्रोल्लङ्घितो मया ।  
न पश्यामि गभस्तेस्तु कदा प्रान्तो भविष्यति ॥१ ६॥
तस्मात्त्वमपि जह्याशामनन्तस्याऽन्तदर्शने ।  
परावृत्य तदा ब्रह्मा केतक्या सह मन्त्रणाम् ॥१७॥
कृतवान् यत् सखे मेऽद्य त्वया कर्तव्यमीप्सितम् ।  
विष्णोस्तु सन्निधौ वाच्यं त्वयैतद्वै मया सह ॥१८॥
धात्रा दृष्टो ज्योतिषोऽन्तस्तत्र साक्ष्यहमच्युत ।  
इतिकृत्वा केतकं तु ब्रह्मा ननाम वै मुहुः ॥१९ ॥
असत्यमपि शस्तं स्यादापत्काले हि शासनात् ।  
ब्रह्मपुष्पे समायाते यत्राऽभूद्वै रणाङ्गणम् ॥1.10.२० ॥
ब्रह्मा समीक्ष्य विष्णुं च जयहीनं ननर्त ह ।  
उवाच कपटी षण्ढः सत्याधारं तु केशवम् ॥२१ ॥
ज्योतिःस्वरूपस्य परं तु चान्तं  
दृष्ट्वा नु देवाऽत्र समागतोऽहम् ।  
अथाऽत्र साक्षी खलु केतकोऽयं  
पप्रच्छविष्णो! नु महानहं हि ॥२२ ॥
कूटसाक्ष्ये कृतं तद्वै केतकेन मृषापि सन् ।  
'ब्रह्मा चान्तं जगामे'ति विष्णुः सत्यममन्यत ॥२३ ॥
नमस्कृत्वा वेधसे च मत्वा स्वस्य शिरोमणिम् ।  
षोडशैरुपचारैश्च पूजयामास वेधसम् ॥२४॥
ब्रह्मणा तु प्रसह्याप्तं महत्त्वं कूटसाक्षिणा ।  
ब्रह्मकेतकयोस्तत्र दण्डं कर्तुं महाप्रभुः ॥२५॥
परब्रह्म स्वयं कृष्णः स्वज्योतीरूपमध्यतः ।  
प्रादुर्बभूव साकारः स सदाशिवरूपधृक् ॥२६ ॥
सङ्कर्षणांश इत्युक्तो लयकृत्स सदाशिवः ।  
परब्रह्मस्वरूपस्य सङ्कर्षणमहात्मनः ॥२७॥
शिरसः किरणं चैकं ज्योतिःस्तम्भोऽभवत् खलु ।  
तस्य बाणस्वरूपत्वं लिङ्गरूपत्वमित्यपि ॥२८॥
ब्रह्मतेजःस्वरूपत्वमर्चिमार्गत्वमित्यपि ।  
सुषुम्णातेजसो राशिर्ब्रह्म चापि निराकृति ॥२९॥
अनाकारं शम्भुतत्त्वं कीर्त्यते बहुनामभिः ।  
परब्रह्मललाटोत्थकिरणान्तरतो जनेः ॥1.10.३ ०॥
ललाटाच्छिवसम्भूतिरिति वेदः प्रवक्त्यपि ।  
साकारं सच्चिदानन्दं शिवं दृष्ट्वा तु पद्मजः ॥३ १ ॥
सकम्पः प्राञ्जलिर्भूत्वा परिगृह्य च तत्पदम् ।  
सत्रिशूलं शिवं प्राह क्षमस्व परमेश्वर ॥३२॥
मम कल्मषनाशाय भवान् दण्डधरः प्रभुः ।  
प्रादुर्भूतो महादेव प्रसीद करुणाकर ॥३३॥
शाधि मां मोहमापन्नं मृषा गौरवमाश्रितम् ।  
शरण्य शरणायातं त्राहि मां भ्रातरं तव ॥३४॥
मोहबुद्ध्या मया तत्र कृतं विष्णोरमाननम् ।  
विष्णुरस्ति परब्रह्म महान् मान्योऽस्ति मे सदा ॥३५॥
तस्मात् क्षमस्व देवेशाऽनृतं मां दण्डमावह ।  
परब्रह्मस्वरूपत्वं परब्रह्मात्मको हरिः ॥३६॥
द्वयोर्भेदं न कुर्वीत भेदद्रष्टा पतत्यधः ।  
अजानता मया चेदृङ्महिमा श्रीजनार्दनः ॥३७॥
अतीवाऽवमतश्चाऽप्यनृतं प्रोक्तं तथा पुनः ।  
अतस्तद्दोषपात्रत्वाद् दण्ड्योऽहं भगवँस्त्वया॥३८॥
शिरश्छिन्ध्यनृतं छिन्धि छिन्धि वा कल्मषं मम ।  
भेददृष्टिं च मे छिन्धि यथेष्टं कुरु शङ्कर ॥३९॥
त्वं विष्णुस्त्वं परेशानस्त्वं देवः परमेश्वरः ।  
त्वं ज्योतिस्त्वं निराकारो व्यापको ब्रह्म इत्यपि ॥1.10.४०॥
त्वं साकारः परब्रह्म ज्योतिषो मूलमेव च ।  
तव ब्रह्मन्मुखतेजःपरिधेः किरणं तु यत् ॥४१ ॥
अनन्तपारं सन्दृष्टं तस्य ते महिमा महान् ।  
शान्तिं देहि क्षमां देहि त्राहि त्वच्छरणागतम् ॥४२॥
प्रार्थयित्वेत्थमीशेशं ब्रह्मज्योतिःस्थमच्युतम् ।  
परब्रह्माकृतिं देवं महादेवं सदाशिवम् ॥४३ ॥
नमस्कृत्य पुनर्नत्वा मुहुर्नत्वाऽपतत् पदे ।  
तूष्णीमास यदा ब्रह्मा तमुत्थाप्याऽब्रवीच्छिवः ॥४४॥
इति श्रीलक्ष्मीनारायणीयसंहितायां प्रथमे कृतयुगसन्ताने तेजोमयब्रह्मलिङ्गाविर्भावपूर्वकशङ्करप्राविर्भाववर्णननामा दशमोऽध्यायः ॥१ ०॥
    
