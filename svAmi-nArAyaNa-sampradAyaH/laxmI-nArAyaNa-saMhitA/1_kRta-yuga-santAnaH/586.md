+++
title = "५८६"

+++
श्रीनारायण उवाच--  
शृणु लक्ष्मि नारदस्तं नृपं प्राह कथां शुभाम् ।  
बिल्वेशस्य कपोतेश्वरस्य ते कथयाम्यहम् ॥१ ॥
पुरा कुशस्थली साऽऽसीत् तीक्ष्णकुशैः समावृता ।  
तत्र तप्त्वा तपः शम्भुः पूज्यः स्यामिति वाञ्च्छया ॥२ ॥
'ओं नमः श्रीकृष्णनारायणाय स्वामिने स्वाहा' ।  
जपन् स तोषयामास हरिं श्रीपुरुषोत्तमम् ॥३ ॥
कपोत इव सूक्ष्मोऽभूदष्टमूर्तिरपि द्विजः ।  
कपोतेश्वरतां यातस्तत्र सम्पूज्यतां गतः ॥४ ॥
तस्य सम्पूजका यान्ति श्रीपतिं पुरुषोत्तमम् ।  
अथैकदा दानवास्तु भक्षयन्ति जनान् बहून् ॥५ ॥
पातालाद्वै समागत्य तत्र श्रीनीलमाधवः ।  
विवरं पूरयामास बिल्वफलं तदन्तरे ॥६ ॥
निक्षिप्य द्रुममकरोत् स्थापयामास शङ्करम् ।  
तेन दानवरोधश्च जातस्तत्र बिलेश्वरः ॥७ ॥
शङ्करः समभूत्तस्याऽर्चनाद् याति परं पदम् ।  
अथ राजा विमानेन ययौ श्रीपुरुषोत्तमम् ॥८ ॥
तदाऽभूद् दुर्निमित्तं च स्पन्दो वामाऽक्षिहस्तयोः ।  
पप्रच्छ नारदं राजा चापशकुनकारणम् ॥९ ॥
नारदः प्राह तृतीये सायं वालुकयाऽऽवृतः ।  
नीलमाधवदेवोऽत्राऽदृश्यतां च गतो भुवि ॥1.586.१० ॥
श्रुत्वा राजा शोकमग्नो बभूव तु क्षणोत्तरम् ।  
प्राह पुरोहितं याहि मत्सुतं चाभिषेचय ॥१ १॥
मालवेषु सदाऽथाऽत्र निवत्स्यामि युगान्तरम् ।  
प्राणान्न धारयिष्यामि न द्रक्ष्यामि यदा हरिम् ॥१ २॥
आयुःशेषं करिष्यामि सफलं क्षेत्रमास्थितः ।  
इति द्रवन्तं राजानं नारदः प्राह धैर्यतः ॥१ ३॥
हरेर्माया तादृशी वै मा मोहं याहि तत्र वै ।  
मामुवाच स्वयं ब्रह्मा गच्छेन्द्रद्युम्नकं प्रति ॥१४॥
जगन्नाथः प्रयात्येषः न च द्रक्ष्यति माधवम् ।  
न शोकस्तत्र कर्तव्यो वाच्य एवं स भूपतिः ॥१५॥
तत्कृते परमात्मानं प्रसाद्य पुरुषोत्तमम् ।  
श्वेतद्वीपान्नयिष्यामि सहस्रान्ते महाक्रतोः ॥१ ६॥
इन्द्रद्युम्नोऽश्वमेधानां सहस्रेण यजन् हरिम् ।  
तिष्ठतु च तदन्ते स द्रक्ष्यति दारवीं तनुम् ॥१७॥
सोऽवतारो हरेः पुनस्तेन ख्यातिं गमिष्यति ।  
पुरा स्म मणिमूर्तिस्तु चतुर्धाऽवस्थितो हरिः ॥१८॥
दिव्यदारुवपुर्भूयश्चतुर्धाऽवतरिष्यति ।  
आयाहि राजन् पश्यावो वालुकादिशमैश्वरीम् ॥१ ९॥
नीलाद्रौ वर्तते देवो नृसिंहो विघ्ननाशकः ।  
पश्यामस्तं महोग्रं स विघ्ननाशं करिष्यति ॥1.586.२०॥
नीलमाधवशैलं च दृष्ट्वा यास्याव एव ताम् ।  
कपोतेशस्थलीं तस्यां शालां सहस्रवार्षिकीम् ॥२१॥
विनिर्मायाऽश्वमेधेन यज श्रीपुरुषोत्तमम् ।  
नृसिंहप्रतिमां तत्र यज्ञे पूजय नित्यदा ॥२२॥
विघ्ननाशो भवेद् येन तवेष्टं स करिष्यति ।  
इत्युक्तश्चेन्द्रद्युम्नस्तां दिश नत्वा ययौ पुरः ॥२३॥
तदा नारदसंसर्गाद् विदित्वा तु गिरेः शिरः ।  
दिव्यसिंहवपुश्चास्ते कृष्णागुरुतरोरधः ॥२४॥
व्यात्तास्यो भीमदशनः पिङ्गसटाकुलो हरिः ।  
हिरण्यकशिपोर्वक्षो दारयन् नखरैः प्रभुः ॥२५ ॥
अरुणाभो ललज्जिह्वः शङ्खचक्रधरो हरिः॥
किरीटमुकुटाढ्यश्च स्फारनेत्रभयङ्करः ॥२६ ॥
दृष्ट्वा राजा प्रजाः सर्वे आनर्चुस्तं हरीश्वरम् ।  
ततो ययुर्नीलमणिमाधवस्य स्थलं शुभम् ॥२७॥
न्यग्रोधं विपुलायामं शैलसान्नाहमुच्छ्रितम् ।  
वालुकाभिः पूरितं च द्रुमं नारायणात्मकम् ॥२८॥
तथा स्थानं यत्र देवः स्वर्णसैकतसंवृतः ।  
नारदो दर्शयामास नमन् स्मरन् मुहुः प्रभुम् ॥२९॥
वटमूलात् प्रतीच्यां हि नृसिंहस्योत्तरे नृप ।  
अतिष्ठन् माधवो यत्र चतुर्मूर्तिधरः प्रभुः ॥1.586.३ ० ॥
अनुग्रहीतुं त्वामेव पुनरत्रोद्भविष्यति ।  
पुरे पौरेः स्थापिताऽन्या माधवस्य प्रतिकृतिः ॥३ १ ॥
सापि मुक्तिप्रदा चास्ते का कथा ब्रह्मस्थापिता ।  
आविर्भावतिरोभावौ प्रजायेते युगे युगे ॥३२॥
अनुग्रहार्थं भक्तानां स्थितोऽत्र करुणालयः ।  
इति सन्दर्शितं स्थानमिन्द्रद्युम्नो ननाम तत्॥३३ ॥
तुष्टाव परया प्रीत्या ध्यात्वा भूगर्भसंस्थितम् ।  
सर्वेऽप्युपाया भगवन् भवन्ति तव दर्शने ॥३४ ॥
त्वयि दृष्टे प्रभिद्यन्ते वासनाकुलकोटयः ।  
त्वमेव शरणे दीनमनुगृह्णीष्व मां विभो ॥३५ ॥
चर्मकृच्चक्षुषा पश्यामीश त्वां तत्प्रयोजनम् ।  
इतिब्रुवन्तं चाकाशवाणी जगाद तं नृपम् ॥३६ ॥
मा चिन्तां व्रज भूपाल व्रजिष्ये त्वद्दृशोः पथम् ।  
पैतामहं वचः प्राह नारदो यत्कुरुष्व तत्॥३७॥
अथाऽऽह नारदस्तं च श्रद्दधानं नृपं तदा ।  
व्यवसाये सुकृतीनां देवा यान्ति सहायताम् ॥३८ ॥
तद् गच्छ राजंस्तत्रैव नीलकण्ठस्य सन्निधौ ।  
स्थापयामि नृसिंहं च यागं कुरु च तत्पुरः ॥३९ ॥
दक्षिणे नीलकण्ठस्य धनुःशतान्तरे द्रुमः ।  
चन्दनस्य वर्ततेऽस्य पश्चिमे भूमिका शुभा ॥1.586.४० ॥
वाजिमेधसहस्रस्य क्षेत्रं दिव्यं भविष्यति ।  
विश्वकर्मसुतस्तत्र प्रासादं घट्टयिष्यति ॥४ १ ॥
गच्छ त्वमहमत्रैव स्थास्यामि दिनपञ्चकम् ।  
आराध्यैनं दिव्यसिंहं साक्षाच्छ्रीपुरुषोत्तमम् ॥४२ ॥
प्रत्यर्चायां प्रतिष्ठाप्य प्राणेन्द्रियमनोयुतम् ।  
नयिष्ये तत्र वै राजँश्चन्दनद्रुमसन्निधौ ॥४३ ॥
सन्निधावस्य यागस्तु फलातिशयवान् भवेत् ।  
इत्युक्तो नृपतिस्तत्र ययौ ध्याने मुनिः स्थितः ॥४४॥
तावन्मनुष्यरूपेण पुत्रो वै देवशिल्पिनः ।  
समाययौ त्वष्टृसुतो विश्वकर्मा तु सत्वरम् ॥४५ ॥
प्रासादं नरसिंहस्य पश्चिमाननमुत्तमम् ।  
चतुर्थे दिवसे शीघ्रं पूर्णं चकार शोभनम् ॥४६ ॥
ततः प्रभाते विमले नारदः सुरमण्डलैः ।  
देवीभिः सह नृत्यैश्च वादित्रैर्जयघोषणैः ॥४७ ॥
सुशोभितां विमानस्थां मणिरत्नाद्यलङ्कृताम् ।  
मालासुगन्धलिप्तां च तेजःपरिधिशोभिताम् ॥४८ ॥
रम्यां प्रतिष्ठितप्राणां देवीभिरभिवारिताम् ।  
आदाय नरसिंहस्य प्रत्यर्चां प्रत्युपस्थितः ॥४९ ॥
राजाद्यास्तं प्रणिपत्य स्थापयामास मन्दिरे ।  
धरारमाभ्यां सहितामिन्द्रद्युम्नोऽतितुष्टुवे ॥1.586.५० ॥
हयमेधसहस्रान्ते यथा त्वां चर्मचक्षुषा ।  
दिव्यरूपं प्रपश्यामि तथाऽनुक्रोशय प्रभो ॥५१ ॥
यथा चेज्यसहस्रं मे निर्विघ्नं तत्समाप्यते ।  
यज्ञेश त्वत्प्रसादान्मे तथा सान्निध्यमस्तु ते' ॥५२ ॥
इति स्तुत्वा विररामाऽऽरार्त्रिकं प्रचकार सः ।  
ज्येष्ठशुक्लद्वादशी या स्वातीनक्षत्रसंयुता ॥५३ ॥
तस्यां प्रतिष्ठितः क्षेत्रे दिव्यसिंहो महर्षिणा ।  
पूजयित्वा वाजिमेधसहस्रफलमाप्नुयात् ॥५४॥
पञ्चामृतैर्वा क्षीरेण नारीकेलरसेन वा ।  
सपायसैरुपचारैर्जपापुष्पैः प्रपूजयेत् ॥५५॥
सर्वोपचारैः सन्तुष्य नृसिंहधाम चाप्नुयात् ।  
वैशाखस्य चतुर्दश्यां शनेर्दिने स्वात्यृक्षके ॥५६ ॥
आद्यावतारो नृहरेः सन्ध्यायां तं प्रपूजयेत् ।  
अथ यज्ञे समायाताः सुराः ऋषयो वैष्णवाः ॥५७ ॥
पितरो वेदयज्ञादिकुशला भूसुरास्तथा ।  
त्रैलोक्ये ये च राजानः सिद्धा विद्याधरादयः ॥५८ ॥
किन्नरा देवगान्धर्वाश्चारणा वैष्णवाश्च ये ।  
समायाता मण्डपश्च योजनद्वयभूतले ॥५९ ॥
कृतश्च वेदिका क्रोशे कुण्डो मध्ये विशालकः ।  
कृतः क्रोशद्वये विप्रा यज्ञीयास्तत्र संस्थिताः ॥1.586.६ ० ॥
मध्ये नृपाणां देवानामृषीणां च शचीपतिम् ।  
पुरोधसा समं पूर्वमर्चयामास ऋद्धिभिः ॥६ १ ॥
ततः सिद्धान् देवमुनीन्देवान् राज्ञश्च वैष्णवान् ।  
विप्रादीन् पूजयामास प्राह यान्तु प्रसन्नताम् ॥६२ ॥
महेन्द्र! चानुजानीहि प्रयक्ष्ये यज्ञपूरुषम् ।  
हयमेधसहस्रेण यावत्तत्पूर्णतां व्रजेत् ॥६ ३ ॥
तावत्त्वं त्रिदशैः सार्धं सदोमध्यगतो वस ।  
नीलमाधवप्राप्त्यर्थं यजामि नेन्द्रताऽऽप्तये ॥६४॥
पुनः प्रकाशिते कृष्णे श्रेयो वोऽपि भविष्यति ।  
श्रुत्वा देवास्तदा प्राहुर्वयं सानुमतास्तव ॥६५॥
सुखं यजस्व राजेन्द्र वैकुण्ठं भक्तवत्सलम् ।  
वयं तावन्नररूपा भजिष्यामोऽत्र वै हरिम् ॥६६ ॥
अथ यज्ञसमारम्भे भगवन्तमपूजयत् ।  
पितॄन् विप्रान् वरयित्वा सपत्नीक उपस्थितः ॥६ ७॥
स्वस्तिवाच्यं द्विजान् शुद्धान् पुण्याहं वृद्धिकर्म च ।  
निर्वर्त्य वरयामास ऋत्विजस्तेऽपि तं नृपम् ॥६८ ॥
सपत्नीकं दीक्षयित्वा वेद्यामाहवनीयकम् ।  
प्रज्वलन्तं प्रणीयाऽथ मुमोच प्रोक्षितं हयम् ॥६ ९ ॥
ततः स दीक्षितो राजा वाग्यतो रौरवीं त्वचम् ।  
अधिष्ठाय सदःस्थश्च भुक्त्यर्थं सन्दिदेश ह ॥1.586.७ ० ॥
सर्वान् सर्वविधान्येव भोज्यानि समदापयत् ।  
चतुर्दशसु लोकेषु यानि भोज्यानि सन्ति च ॥७१ ॥
यज्ञार्हाणि विचित्राणि सात्विकानि ह्यदापयत् ।  
कामगावः कल्पवृक्षाश्चिन्तामणयः सर्वशः ॥७२॥
कल्पलताः सिद्ध्यश्च यथेष्टं रचयन्ति तत् ।  
लक्ष्मीः स्वयं स्थिता तत्र सर्वस्मृद्धिसुभोगदा ॥७३॥
न न्यूनं चाभिलषितं तद्यज्ञे चाऽभवत्तदा ।  
चतुर्दशनिवासानां वैभवाः सदृशास्तदा ॥७४॥
वैराजानां यथा तद्वद् आसन् स्वामिप्रतापतः ।  
यत्रक्रियास्तथा मन्त्रा विषयश्च क्रमाः स्वराः ॥७५॥
यथार्था एव तत्राऽऽसन् न वै कर्मोपघातकम् ।  
एवं प्रवर्तते यज्ञो विरतौ तु हरेः कथाः ॥७६ ॥
प्रवर्तन्ते ब्रह्मविद्याः सद्भिः सतीभिरीडिताः ।  
लक्ष्मीनारायणसंहितायाः कथा प्रजायते ॥७७॥
अग्निमुखाः सुरास्तृप्ता नाऽस्मरन्ताऽमरावतीम् ।  
पातालवासिनः सर्वे तृप्तास्तद्भोजनैः सदा ॥७८॥
सर्वे चेतनमूर्ताश्च तत्तद्भोजनपानकैः ।  
यथा तृप्ताः पुनर्गन्तुं गेहं नेच्छां व्यधुर्निजम् ॥७९॥
इत्थं प्रवर्तितो यज्ञश्चेन्द्रद्युम्नस्य भूभृतः ।  
त्रैलोक्यतृप्तिदः क्षेत्रे ह्यपूर्वः पुरुषोत्तमे ॥1.586.८०॥
जगदीशप्रसादाय पितामहनिदेशतः ।  
एकोनं क्रमशः संस्था अवाप पृथिवीपतिः ॥८१॥
सहस्रं हयमेधस्य, नृपतिर्दिव्यतां व्रजेत्, ।  
सोमाभिषेकतः पूर्वं सप्तमी या च रात्रिका ॥८२॥
तस्यास्तुरीयप्रहरे स्वप्ने राजा ददर्श ह ।  
प्रत्यक्षं श्वतद्वीपं च क्षीरसागरमध्यगम् ॥८३॥
तत्र सन्मण्डपे दिव्ये वरसिंहासनस्थितम् ।  
ददृशे शङ्खचक्रादिधरं श्रीपरमेश्वरम् ॥८४॥
मेघवर्णं वनमालाधरं लावण्यशोभितम् ।  
सौन्दर्यश्रीनिकेतं च सर्वदिव्यविभूषणम् ॥८५॥
दक्षपार्श्वे स्थितं शेषमनन्तं श्वेतवर्णकम् ।  
फणासहस्रकैश्छत्रीकृता येन वितानिका ॥८६॥
सकुण्डलं नीलवस्त्रं हलादियुक्चतुर्भुजम् ।  
हारकेयूरवलयमुद्रिकाभिरलङ्कृतम् ॥८७॥
दक्षपार्श्वस्थितां भद्रां लक्ष्मीं ददर्श वै तदा ।  
वराऽभयाऽब्जहस्तां च कुङ्कुमाभां सुलोचनाम् ॥८८॥
त्रैलोक्ययुवतीवृन्ददृष्टान्ताद्भुतविग्रहाम् ।  
पद्मासनां लावण्यादिगुणाढ्यां सुविभूषिताम् ॥८९॥
पितामहं च ददृशे पुरतोऽस्य कृताञ्जलिम् ।  
वामपार्श्वस्थितं चक्रं नानामणिविभूषितम् ॥1.586.९०॥
सनकाद्यैर्मुनीन्द्रैश्च स्तूयमानं विलोक्य सः ।  
स्वप्नाद् बहिः समागत्य नमश्चकार वै मुहुः ॥९१ ॥
मेने सहस्रं सफलं यज्ञानां स्वकृतार्थताम् ।  
शशंस नारदस्याऽग्रे यथा स्वप्नोऽन्वभूयत ॥९२॥
तत्फलं नारदः प्राह दशाहे हरिदर्शनम् ।  
प्रत्यक्षं स्यात् ततो यज्ञं पूर्णं कुरु यथार्थतः ॥९३॥
ततः प्रववृते सुत्या नृपतेर्वाजिमेधिका ।  
दीयन्ते सर्वदानानि सुत्याऽभूत् कल्पवल्लिका ॥९४॥
तन्मध्येऽवभृथे स्नातुं कृतो यत्र ह्रदो महान् ।  
दक्षिणे तटभूदेशे बिल्वेश्वरसमीपतः ॥९५॥
नियुक्ताः सेवकास्तत्र दृष्ट्वा वटं ससम्भ्रमाः ।  
न्यवेदयन्त नृपतिं दृष्टो वृक्षस्तटे महान् ॥९६॥
सामुद्रे च जले मूलं शाखाः स्नानगृहाऽभिगाः ।  
शङ्खचक्राङ्कितः सोऽस्ति सर्वत्र सूर्यसन्निभः ॥९७॥
सुगन्धो देवभूवृक्षो विप्णुर्व्याजेन चागतः ।  
नारदः प्रहसन् प्राह पूर्णाहुतिः प्रजायताम् ॥९८॥
स्वप्ने विष्णुस्त्वया दृष्टो दृष्टो वटस्तथाऽनुगैः ।  
समाप्याऽवभृथं स्नानं कृत्वोत्सवं तटे तथा ॥९९॥
महावेद्यां स्थापयाऽत्र यज्ञेशं तरुरूपिणम् ।  
विचार्येत्थं ययतुश्च द्रुमं भूपतिनारदौ ॥1.586.१०० ॥
दृष्ट्वा वृक्षं चतुःशाखं चतुर्भुजं जलाद् बहिः ।  
आकर्षयित्वा मनुजैः पूजयामासतुश्च तौ ॥१०१ ॥
गीतवादित्रनिर्घोषैर्वेदमन्त्रादिभिः सह ।  
स्रग्गन्धाऽलङ्कृतं वृक्षं महावेदीं विनिन्यतुः ॥१ ०२॥
सहस्रैरुपचारैश्च वेद्यां पुपूज भूपतिः ।  
केन मूर्तिः कथं कार्येत्युवाच नारदं नृपः ॥१ ०३॥
तावदाकाशवाणी चाऽभवत्तत्र शुभावहा ।  
प्रच्छाद्यतां महावेदी तरुयुक्ता शुभाऽम्बरैः ॥१ ०४॥
पञ्चदशदिनान्येव स्वयं मूतिर्भविष्यति ।  
नारायणः स्वयं तत्र वृद्धवर्धकिरूपधृक् ॥१ ०५॥
उपस्थितः स वै वृद्धः शस्त्रपाणिः कलान्वितः ।  
एनमन्तःप्रविश्यैव द्वारं बध्नन्तु यत्नतः ॥१ ०६॥
बहिर्वाद्यानि कुर्वन्तु यावत्तु घटना भवेत् ।  
श्रुतो हि घटनाशब्दो बाधिर्याऽन्धत्वदायकः ॥१ ०७॥
सन्ताननाशकश्चापि राष्ट्रस्य नाशकोऽपि च ।  
नाऽन्तःप्रवेशनं कुर्यान्न पश्येच्च कदाचन ॥१ ०८॥
नियुक्तदन्यः पश्येच्चेद् राज्ञो राष्ट्रस्य चैव ह ।  
द्रष्टुश्चापि महाभीतिरन्धता चक्षुषोर्द्वयोः ॥१ ०९॥
तस्मान्नाऽवेक्षणं कार्यं यावत्प्रतिमनिर्मितिः ।  
निर्व्यूढस्तु स्वयं देवः कृत्यान्ते संवदिष्यति ॥1.586.११ ०॥
वर्द्धकिर्घटयिष्यामीत्युक्त्वा चान्तर्दधे तदा ।  
वेद्यां नारायणः काष्ठे वस्त्राऽधो न व्यदृश्यत ॥१११ ॥
वेदीं राजा बन्धनैश्च रक्षयामास सर्वशः ।  
यदुवाच गिरां देवी तद्वत्परिचचार ह ॥१ १२॥
इति श्रीलक्ष्मीनारायणीयसंहितायां प्रथमे कृतयुगसन्ताने बिल्वेशकपोतेशकथा, राज्ञोऽपशकुनानि, दिव्यनृसिंहादिदर्शनम्, कपोतेशस्थल्यां यज्ञमण्डपादिकरणम्, अवभृथाऽन्ते व्योमवाण्या कथितवटवृक्षस्य वेद्यामाच्छादनमित्यादिनिरूपणनामा षडशीत्यधिकपञ्चशततमोऽध्यायः ॥५८६ ॥
    
