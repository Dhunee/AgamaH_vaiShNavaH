+++
title = "०१२"

+++
श्रीनारायण उवाच-  
शृणु पद्मे प्रवक्ष्यामि ब्रह्माऽण्डानि यथाऽकरोत् ।  
चतुर्विशतितत्त्वात्मवैराजतनुमध्यतः ॥१ ॥
ब्रह्मा कराञ्जली पिण्डं गृहीत्वैकं च तं पुनः ।  
मर्दयित्वाऽसङ्ख्यभागानणुरूपानकल्पयत ॥२॥
ताँश्च हस्ततले धृत्वा फुत्कारेणोदडीडयत् ।  
सत्त्वात्मकमहाकाशे समन्तादुड्डितास्तु ते ॥३ ॥
अण्डस्वरूपगोलात्मब्रह्माण्डान्यभवन् प्रिये ।  
तदानीं ब्रह्मणा तत्र सङ्कल्पा बहवः कृता ॥४॥
'महाम्बरे प्रतिष्ठन्तु सर्वेऽसङ्ख्याऽणवः पृथक् ।  
परस्परं सदा तत्राऽघट्टयन्तः स्थिराः इति ॥५॥
सर्वे तथैव वर्तन्ते परस्परमनाहताः ।  
'अथ प्रत्येकमध्येऽस्तु महाकाशोऽवकाशदः, ॥६॥
इति सङ्कल्पमात्रेण मध्याकाशास्तदाऽभवन् ।  
तत्र चनुर्दशाद्याश्च भूमिकाः सम्भवन्त्विति ॥७॥
तादृक्सङ्कल्पमात्रेण चतुर्दशादिभूमिकाः ।  
प्रत्येकाऽण्डे नु जाता सन्तमोव्याप्ता हि सर्वशः ॥८ ॥
तेषु प्रवेशनार्थाय ब्रह्मविष्णुमहेश्वराः ।  
योगशक्त्याऽसङ्ख्यसूक्ष्मस्वस्वरूपाण्यधारयन् ॥९ ॥
तत्तण्डे तत्र तत्र देवाः प्रविविशुस्त्रयः ।  
तत्राऽऽलोक्य तमस्तीव्रं वेधाः सङ्कल्पमाचरत् ॥1.12.१ ० ॥
सर्वेष्वत्र प्रबिलेषु तेजोद्रव्याणि सन्त्विति ।  
तदा सर्वपरे लोके सत्यदीपः प्रकाशितः ॥११ ॥
सत्यसंयमजो दीपो यतस्तत्र प्रकाशते ।  
अतस्तद्भूमिकायास्तु सत्यलोक इति प्रथा ॥१ २ ॥
ततोऽधोभूमिकायान्तु तपसश्च प्रकाशनात् ।  
ततोलोकइतिख्यातिर्ब्रह्मणा परिकल्पिता ॥१ ३॥
ततोऽप्यधस्तरे पितृजनानां पुण्ययोगतः ।  
प्रकाशः समभूत्तस्माज्जनलोकाऽभिधा कृता ॥१४॥
ततोऽधो भूमिकायां वै महर्दीपः प्रकाशितः ।  
पितृदेहोत्थसत्तेजो महश्चेत्यभिनिश्चितम् ॥१५ ॥
महःप्रदीपयोगाद्वै महर्लोकाभिधा कृता ।  
ततोऽधस्तात्तथा लोके सूर्यप्रदीपसङ्गमात् ॥१६ ॥
स्वर्गलोकस्तथा ताराद्योतनाद द्यौरिति प्रथा ।  
ततोऽधस्तादन्तराले नक्षत्रेक्षणदीपनात् ॥१७॥
अन्तरीक्षमिति ख्यातिर्भुवर्भूविवराढपि ।  
अतोऽधस्ताद्भूमिकायां पृथोरग्नेः प्रकाशनात् ॥१८ ॥
अग्निनामा पृथिवीति भूरिति भ्राजनादपि ।  
ततोऽधस्तात्तलाना तु सप्तानां सप्त दीपकाः ॥१९ ॥
मणयः मणि दिव्यार्थास्तत्तदाद्यक्षरादियुक् ।  
तत्तन्नाम कृतं सम्यक् तत्तन्नामानि मे शृणु ॥1.12.२० ॥
ओषधयस्त्वधोलोके प्रकाशन्तेऽतलं ततः ।  
वैदूर्यमणितेजस्त्वाद् वितलं तदधः स्मृतम् ॥२ १ ॥
कौस्तुभस्तोमकान्त्या च सुतलं तदधो मतम् ।  
फणातालुमणिदीपात् तलातलमितीरितम् ॥२२ ॥
मारकतमणीनां तु प्रकाशात्तन्महातलम् ।  
रत्नानां तु विभिन्नानां प्रकाशात्तद् रसातलम् ॥२३ ॥
पुष्पराजमणीनां च प्रकाशात् पत्तलस्थितेः ।  
पातालमिति तत्सञ्ज्ञा कृता वै ब्रह्मणा स्वयम् ॥२४॥
महर्जनतपसत्यप्रस्तराः पुण्यतत्त्वजाः ।  
स्वर्गे तेजस्स्तरो वायोः स्तरो भुवरितीरितः ॥२५ ॥
पृथिव्यास्तु कृता भूश्चाऽतलाद्यास्तु तमस्स्तराः ।  
इत्येवं तत्स्तराणां वै क्लृप्तनं ब्रह्मणा कृतम् ॥२६॥
तेष्वपि पार्थिवा भागा दार्ढ्यार्थं स्वल्पमात्रकाः ।  
क्वचित्तेजोमया भागा धातवः स्तरमिश्रिताः ॥२७॥
क्वचिज्जलीयभागाश्च सुदृढास्तामसा अपि ।  
स्तराः प्रजासमाधारा विवराख्या भवन्ति हि ॥२८ ॥
अथ ब्रह्मा स्तराधारं स्तम्भं मध्येऽप्यकल्पयत् ।  
सौवर्णः स तु पातालादासत्यं सुव्यवस्थितः ॥२९॥
सत्यलोके स्वकं धाम ब्रह्मा वै समकल्पयत् ।  
मध्यलोके तु कैलासं शम्भुः स्वं समकल्पयत् ॥1.12.३० ॥
विष्णुस्तु शेषशायी स्वं पातालाऽधो जले स्वकम् ।  
क्षीरे तु सागरे वासं स्वयोग्यं समकल्पयत् ॥३१ ॥
योगिनां दर्शनार्थं वै नारदादि महात्मनाम् ।  
देवानां चापि सिद्धानां गतिर्यत्र भवत्यपि ॥३२ ॥
ऋषीणां च गतिर्यत्र रुचिरं धाम तन्मतम् ।  
अन्येषां दिव्यदेहानां यत्र वै सुगतिर्भवेत् ॥३३ ॥
द्वितीयं तादृशं श्वेतद्वीपाख्यं समरोचयत् ।  
क्षीराब्धेश्चोत्तरे भागे दिव्यो द्वीपः स वै स्मृतः ॥३४॥
ततश्चापि तृतीयं स्वं मानवैर्गम्यमर्थदम् ।  
भूमौ हिमगिरेः शृङ्गे बद्रिकाश्रमनामकम् ॥३५॥
नरनारायणमूर्त्या तपस्तपति तत्र सः ।  
लोकक्षेमकरा देवा ब्रह्मविष्णुमहेश्वराः ॥३६ ॥
प्रयतन्ते सदैवं ते रक्षार्थं तत्स्थिता यतः ।  
तेषां धामानि चाऽण्डेऽत्र भौतिकान्यवराणि च ॥३७॥
इति श्रीलक्ष्मीनारायणीयसंहितायां प्रथमे कृतयुगसन्तानेऽसङ्ख्यब्रह्माण्डोत्पत्तिस्तर-व्यवस्थात्रिदेववासादिनिरूपणनामा द्वादशोऽध्यायः ॥१२॥
    
