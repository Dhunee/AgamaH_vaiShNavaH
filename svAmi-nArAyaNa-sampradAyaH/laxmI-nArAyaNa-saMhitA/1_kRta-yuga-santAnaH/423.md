+++
title = "४२३"

+++
श्रीनारायण उवाच-  
शृणु लक्ष्मि! कथां चान्यां पातिव्रत्यपरायणाम् ।  
गोलोकस्य कृष्णदास्याश्चित्रलेखात्वदायिनीम् ॥१ ॥
पुराऽहमृषभो जातोऽवतारः साधुतां चरन् ।  
गार्हस्थ्यं च परित्यज्य भरते स्वात्मजे धुरम् ॥२ ॥
न्यस्याऽवधूततां गच्छन् वृषं पारमहंस्यकम् ।  
समस्थापयदुर्व्यां चाऽऽययौ वैकुण्ठमेव तु ॥३ ॥
भरतस्याऽभवत्पुत्रः शतशृङ्गः प्रतापवान् ।  
तस्य पुत्राष्टकं चैका पुत्री चेति नवाऽभवन् ॥४ ॥
इन्द्रद्वीपः कसेरुश्च ताम्रद्वीपो गभस्तिमान् ।  
नागः सौम्यश्च गन्धर्वो वरुणश्च कुमारिका ॥५ ॥
कुमारिकाऽभवद् दासी गोलोके शाश्वती सखी ।  
नाम्ना सा चित्रलेखेति राधाक्रोधाज्जनिं गता ॥६ ॥
कुमारिकाऽत्र नाम्नैवाऽभवत् ख्याता हरिव्रता ।  
जातिस्मरा जातमात्रा युवती ब्रह्मवादिनी ॥७ ॥
स्नानसन्ध्यापरा वेदप्रसूजपा त्रिवर्षकम् ।  
शालग्रामाऽर्हणाश्रद्धावती नित्यं प्रसेवते ॥८ ॥
वैष्णवी तुलसी मालां रक्षति स्म गले सदा ।  
करे वृन्दामालिकया जपति स्म हरिं पतिम् ॥९ ॥
शयने जाग्रतौ कार्ये विश्रामे भोजनेऽर्जने ।  
पाने वस्त्वानयने च स्नाने शृङ्गारके तनौ ॥1.423.१ ०॥
जपे प्रसाधने विलेपने प्रक्षालनेऽर्थने ।  
रन्धने मञ्जने शुद्धावालस्ये वादने स्तुतौ ॥११ ॥
श्रवणे कीर्तने काष्ठासञ्चये मुदमानसे ।  
रागे विलोकने वृत्तौ सञ्चारे क्रमणे क्षुधि ॥१ २॥
पिपासायां ज्वरे ग्रीष्मे शीते समुत्सवे वने ।  
वृक्षे वल्ल्यां भवनादौ सखीनां मण्डले गृहे ॥१३ ॥
स्वामिनं श्रीकृष्णनारायणं जपति ध्यायति ।  
हसति नृत्यति रौति द्रवत्यश्रूणि मुञ्चति ॥१४॥
प्राप्नोति दिव्यभावं च व्योम्ना याति वनान्तरम् ।  
गृहान्तरं कृष्णमनुप्रविशत्यहतक्रमा ॥१५॥
अन्नं वारि फलं पत्रं पुष्पं बीजं द्रवं पयः ।  
मिष्टं रूक्षं वस्त्रमर्घ्यं धूपं दीपं समहर्णम् ॥१६ ॥
प्रदाय पतये कृष्णनारायणाय कन्यका ।  
भुङ्क्ते प्रासादिकं कृत्वा तदन्यद्भोगवर्जिता ॥१७॥
कृष्णनारायणो दत्तं भुङ्क्ते साक्षाद्धि कन्यया ।  
रमते तु तया सार्धं क्षणं द्यूतं मनोहरम् ॥१८॥
एवं नित्यं कृष्णपातिव्रत्यपरा कुमारिका ।  
समाराधयति कृष्णनारायणं पतिं प्रभुम् ॥१ ९॥
तस्यास्तु वदनं चासीदजामुखसमाकृति ।  
शृणु तत्कारणं लक्ष्मि! गोलोके राधिका यदा ॥1.423.२०॥
रोषं प्राप्ता तदा चित्रलेखया लम्बितं मुखम् ।  
ओष्ठौ लम्बौ कृतौ चापि जिह्वा बाह्ये विलम्बिता ॥२१ ॥
विकृताननमेवेदं राधायै दर्शितं तदा ।  
विकृतानुकरणस्थं दृष्ट्वा चित्रलिखाऽऽननम् ॥२२॥
राधाऽऽह तां बर्करिकामुखी लम्बाननी भव ।  
दर्शयसे मुखं चापि स्वभावं बर्करी यथा ॥२३ ॥
तस्मात् त्वं बर्करी भूत्वा विहर क्षितिमण्डले ।  
इत्युक्ता सा सखी राधासेविकाऽऽह नयान्विता ॥२४॥
सेवाफलं महतीनां दास्या प्राप्य महद् भवेत् ।  
यदि राधेऽसि महती राजराजेश्वरीश्वरी ॥२५॥
प्रयच्छ च तदा स्वानुरूपं फलं महत्तमम् ।  
यद्यसि क्षुद्रिके यच्छ किङ्कर्यै क्षुद्रकं फलम् ॥२६॥
पारितोषिकवस्त्वादि दातुः श्रैष्ठ्यकनिष्ठते ।  
प्रख्यापयति लोकेषु स्वानुरूपं प्रदानकम् ॥२७॥
राधा श्रुत्वा महाराज्ञी प्रसन्नाऽभूत् प्रहस्य च ।  
चित्रलेखां तदा प्राह भव राजेश्वरी भुवि ॥२८॥
क्षणं बर्करिका भूत्वा कृष्णर्षभस्य पुत्रिका ।  
भव त्वं भूभृती वत्से ह्यत्राऽगमिष्यति क्षणात् ॥२९॥
इत्युक्ता सा चित्रलेखा महीसागरसङ्गमे ।  
अवाततार वै व्योम्नो मार्गाद् दिव्या तु कन्यका ॥1.423.३ ०॥
तां दृष्ट्वा सागरः शुभ्रां चुक्षुभे मानसे क्षणम् ।  
युवा रत्नधरो भूत्वा त्वाययौ सङ्गमेच्छया ॥३ १ ॥
तावत् सा कन्यकाऽरण्येऽदृश्या बभूव बर्करी ।  
समुद्रस्तां महासिद्धिं देवीं चाप्सरसं च वा ॥३२॥
वितर्क्य शान्तमनसा प्रष्टुं पृष्ठे ययौ यदा ।  
तदा सा भयमापन्ना विदुद्राव वनान्तरे ॥३३॥
जालिगुल्मलताकीर्णे स्तम्भतीर्थस्य सन्निधौ ।  
भ्रान्ता विक्लवचित्ता सा प्रदेशे तत्र दुश्चरे ॥३४॥
इतस्ततो भ्रममाणा क्षुत्पिपासाऽर्दिता सती ।  
विदुद्राव महीतीरे तदाभिमुखतः प्रिये ॥३५॥
जलस्य दशहस्ताद्यायतं खातं समागतम् ।  
उल्लङ्घ्योत्प्लुत्य च यावत्पतत्यग्रे सुतीरके ॥३६॥
जालिवृक्षप्रशाखादिमण्डिते तत्तटे तु सा ।  
पतिता जालिकाष्ठानां मध्ये गुप्तिसमीहया ॥३७॥
किन्तु तस्याः शिरस्तत्र शाखापाशवशं गतम् ।  
पृष्ठतोऽपि भयं तस्या गलस्यापि भयं ह्यभूत् ॥३८॥
क्षुत्पिपासाभयं चापि सम्भोगभयमित्यपि ।  
नूत्नदेशप्रपातस्य भयं पञ्चभयैर्हि सा ॥३९॥
मृता क्षणेन तत्रैव शरीरं पतितं जले ।  
मस्तकं जालिशाखायां वितस्तिमात्रमूर्ध्वके ॥1.423.४०॥
तीरे चालम्बते तत्र न निमग्नं जलान्तरे ।  
मस्तकं जलहीनं तु देहो महीजलान्तरे ॥४१ ॥
इति तीर्थप्रभावेण शरीरेण तु कन्यका ।  
मानुषी सुन्दरी जाता मस्तकं बर्करीसमम् ॥४२॥
शतशृङ्गस्य वै राज्ञः सिंहलेष्वभवत् सुता ।  
एवं सा बर्करीमुखी व्यजायत हरिप्रिया ॥४३॥
दिव्यनारी शुभाकारा शेषकायं बभौ शुभम् ।  
ज्येष्ठा राज्ञोऽप्यपुत्रस्य स्निग्धा पुत्रशतोपमा ॥४४॥
पुत्री जाता प्रमोदेन स्वजनानन्दवर्धिनी ।  
तां बर्करीमुखीं दृष्ट्वा राजानो विस्मयं ययुः ॥४५॥
विषादं परमापन्नो राजा स्वान्तःपुरान्वितः ।  
खिन्नाः प्रजास्तथा लोका ये ये पश्यन्ति तां सतीम् ॥४६॥
तत् किमित्येतदाश्चर्यमूचुः सर्वत्र मानवाः ।  
किन्तु सा दिव्यरूपाऽऽसीत् चन्द्राधिकप्रभावती ॥४७॥
अजामुखीं महामायां ज्ञात्वा पुपूजुरादरात् ।  
अजामेकां रक्तशुक्लकृष्णां मूलस्वरूपिणीम् ॥४८॥
हरेः शक्तिं प्रकृतिं तां ज्ञात्वा पुपूजुरादरात् ।  
अजोऽप्येनां कामभावे ह्यलब्ध्वा निवृत्तोऽभवत् ॥४९॥
ततः सा जातमात्रा च युवती वेदबोधिनी ।  
यथा सरस्वती देवी तथाऽभूज्ज्ञानसत्स्वनिः ॥1.423.५० ॥
स्वमुखं दर्पणे दृष्ट्वा स्मरति नित्यमेव सा ।  
तीर्थं महीनदीरूपं महासागरसङ्गतम् ॥५१॥
गोलोकस्थं स्वकीयं च चित्रलेखास्वरूपकम् ।  
मात्रे पित्रे प्रजाभ्यश्च प्राह सा ज्ञानगर्भिणी ॥५२॥
मा याताऽऽश्चर्यमेवाऽत्र पूर्वजन्मार्जिते फले ।  
ममास्ति मस्तकं महीनद्यां जालिद्रुमान्तरे ॥५३॥
तदस्ति निपतेन्मह्यां मुखं मे मानवं भवेत् ।  
इत्युक्त्वा सा तमुद्देशं प्रति यानाय निश्चिता ॥५४॥
पित्रा दत्ताः सेवकाश्च पोतानि भोज्यकानि च ।  
रत्नानि दासिका द्रव्यं दानार्थं विविधं तदा ॥५५॥
स्तम्भतीर्थे ततः साऽपि प्राप्य पोतार्थसंयुता ।  
भूरि दानं तत्र चक्रे दानं सर्वस्वदक्षिणम् ॥५६॥
जालिगुल्मान्तरेऽन्विष्य कपालं शिरसोऽस्थि यत् ।  
दग्ध्वा सङ्गमसान्निध्ये चिक्षेपाऽस्थ्यादि तीर्थके ॥५७॥
तेन तीर्थप्रभावेण पूर्णसामर्थ्यतेजसा ।  
तेजःपरिधिसंव्याप्तं मुखं जातं हि मानवम् ॥५८॥
न तादृग्देवकन्यानां न तादृङ्नागयोषिताम् ।  
न तादृङ्मर्त्यनारीणा सत्या यादृङ्मुखं शुभम् ॥५९॥
सुरासुरनराद्याश्च तस्या रूपेण मोहिताः ।  
बहुधा प्रार्थयन्त्येनं न सा वरमभीप्सति ॥1.423.६ ०॥
श्रेष्ठं तपस्तया तत्राऽऽरब्धं चान्यप्रदुष्करम् ।  
कृष्णनारायणो नाथः पूर्णे जाते हि वत्सरे ॥६१ ॥
प्रत्यक्षतां गतस्तस्या वरदोऽस्मीति चाऽब्रवीत् ।  
तं च पूर्वपतिं पूजयित्वाऽऽह कन्यका सती ॥६२ ॥
परितुष्टोऽसि हे नाथ यदि देयो वरो मम ।  
सान्निध्यं चर मे नाथ ततो गोलोकमाहर ॥६३॥
एवमस्त्विति कृष्णेन प्रोक्तो हृष्टा कुमारिका ।  
ततः कृष्णं पूजयित्वा कुमार्याह जनार्दनम् ॥६४॥
तीर्थे त्वत्रास्तु वै स्वस्तिकरं गङ्गाजलात्मकम् ।  
अत्र मृतानां दाहश्च बर्करीश्वरसन्निधौ ॥६५॥
प्रजायते ततस्तेषां मुक्तिर्भवतु माधव ।  
स्नात्वाऽर्णवमहीतोये मुक्तिं यातु जनो हरे ॥६६॥
तथास्त्विति हरिः प्राह ययौ चादृश्यतां पुनः ।  
अथाश्चर्यं परं श्रुत्वा पातालात्स्वस्तिकाऽभिधः ॥६७॥
नागराजो बिलात्तत्र दर्शनार्थं समागतः ।  
स च कूपः स्वस्तिकाख्यस्तीर्थं ख्यातिं तदाऽगमत् ॥६८॥
नागेन तु बर्करीशं लिङ्गं संस्थापितं तथा ।  
स्वस्तिकेश्वरसञ्ज्ञं च लिङ्गं संस्थापितं शुभम् ॥६ ९॥
तया तु कन्यया तत्र कारयित्वा सुमन्दिरम् ।  
अजाविष्णुः स्थापितो वै भगवान् स्वपतिः स्वयम् ॥1.423.७० ॥
सेवायां वर्तते मूर्त्या कृष्णनारायणस्य सा ।  
कार्तिके तु चतुर्दश्यां यः स्नायात् तत्र कूपके ॥७१ ॥
तर्पयेत्पूर्वजांश्चैव स तारयति विंशतिम् ।  
एवं सा कन्यका दिव्या तीर्थं कृत्वा ययौ गृहम् ॥७२॥
सिंहले शतशृङ्गाय पित्रे सर्वं न्यवेदयत् ।  
श्रुत्वा प्रजायुतो राजा तीर्थार्थं तत्र चाययौ ॥७३ ॥
ददौ दानानि पुत्र्याश्च मन्दिरे जीविका ददौ ।  
पुत्र्या ख्यातिं गतो राजा धन्यो यस्य सुता सती ॥७४॥
अथ स्वनगरं गत्वा समुत्सवं चकार सः ।  
अनिच्छन्त्यां कुमार्या च वरं द्रव्यं च पद्मजे ॥७५॥
पिताऽजनाभखण्डं स्वं नवधैव विभज्य सः ।  
ददावष्टौ स्वपुत्राणामजायै नवमं ददौ ॥७६ ॥
कन्याकुमारिकाखण्डो दक्षिणे राज्यमेव यत् ।  
चकाराऽजा महासाध्वी कुमारिका हरिव्रता ॥७७॥
कुमारी सा महाभागा स्तम्भतीर्थे महीतटे ।  
वर्तते दिव्यरूपेण राज्येऽपि वर्तते सदा ॥७८॥
नवखण्डस्थाऽऽजनाभे षण्णवतिप्रकोटयः ।  
द्वासप्ततिस्तथा लक्षाः पत्तनानां भवन्ति वै ॥७९॥
एवं सा संविधायैव कुमारिक्षेत्रमुत्तमम् ।  
तद्रक्षकं महाकालं विधाप्य च सती ततः ॥1.423.८०॥
बदरिकाश्रमं याता तपस्तप्तुं हरेर्गृहे ।  
चित्रलेखा तापसी साऽभवद्बदरिकाश्रमे ॥८ १ ॥
अहं वृन्दावने कृष्णो भविष्यामि यदा रमे! ।  
तदाऽनिरुद्धो मत्पुत्रस्तूषायाः पतिरुत्तमः ॥८२॥
यया चित्रे लेखयित्वा स्वाप्नदृश्यो भविष्यति ।  
सा ततः पञ्चसाहस्रे वर्षाणां विगते भुवि ॥८३ ॥
कृष्णनारायणपत्नी सौराष्ट्रे सम्भविष्यति ।  
श्रीतुल्याऽदृश्यरूपेण सेवयित्वा हरिं पतिम् ८४॥
यास्यति श्रीकृष्णनारायणगोलोकमेव सा ।  
इति ते कथिता लक्ष्मि! दिव्या चित्रलिखा सती ॥८५॥
पठनाच्छ्रवणाच्चास्य कन्यातीर्थफलं लभेत् ।  
धनकन्यासुतदारसम्पद्वान् स्यान्न संशयः ॥८६ ॥
अदृश्या दृश्यतां प्राप्ता चित्रलेखा तु मञ्जुला ।  
स्मर्यते मुक्तिदा सापि येन कृष्णसमा प्रिया ॥८७ ॥
इति श्रीलक्ष्मीनारायणीयसंहितायां प्रथमे कृतयुगसन्ताने गोलोकाद् ऋषभवंशे चित्रलेखादास्याः प्राविर्भावः, तत्र- बर्कररूपसमुद्रमोहोबर्करीमुखता, महीसागरसङ्गमे तीर्थे चमत्कारादिप्रदर्शनं कुमारिकाखण्डादिप्रसिद्धिः, तस्या मञ्जुलारूपायाः श्रीकृष्णनारायणप्राप्तिश्चेत्यादिनिरूपणनामा त्रयोविंशत्यधिकचतुश्शततमोऽध्यायः ॥४२ ३ ॥
    
