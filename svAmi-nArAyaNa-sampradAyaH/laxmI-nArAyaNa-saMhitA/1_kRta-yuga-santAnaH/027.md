+++
title = "०२७"

+++
श्रीनारायण उवाच  
अथापि श्रूयतां लक्ष्मि! मूर्तयस्ते सनातनाः ॥
सनातनस्वरूपे मे सदाऽभिन्ना मदात्मिकाः ॥ १॥  
महालक्ष्मीश्च लक्ष्मीश्च रमा राधा सती तथा ।  
वृन्दा च मातरश्चैव गङ्गाद्याः कन्यकास्तथा ॥२ ॥
मया मदङ्गभूतास्ताः पृथक्कृत्वा स्वयं धृताः ॥
सर्वदैता मदभिन्ना मद्वन्मोक्षप्रदा मताः ॥ ३ ॥  
मन्मूर्तौ चाक्षरे धाम्नि श्रीहरौ सन्ति ऋद्धयः ॥
महालक्ष्मीस्वरूपास्ता मयैव प्रकटीकृताः ॥ ४ ॥  
तथा तत्रैव मन्मूर्तौ सन्ति याः स्मृद्धयः पराः ॥
लक्ष्मीरूपा मया ता वै सर्वशः प्रकटी कृताः ॥ ५ ॥  
तथा तत्रैव मन्मूर्तावस्ति या रमणीयता ।  
मयैव सा पृथक्कृत्वा रमास्ताः प्रकटीकृताः ॥ ६ ॥  
तथा तत्र च मूर्तौ मे सिद्धेच्छाश्च भवन्ति याः ।  
तास्तु मयैव मन्मूर्तेः राधास्ताः प्रकटीकृताः ॥ ७ ॥  
तथा तत्र च मन्मूर्तौ सत्ता या सार्वभौमिका ॥
सतीरूपा मयैवेताः सर्वास्ताः प्रकटीकृताः ॥ ८ ॥  
तथा मूर्तौ च मे तत्र सामर्थ्यं वरदानकम् ॥
तत्सामर्थ्यं पृथक्कृत्य वृन्दाः सर्वाः प्रकाशिताः ॥ ९ ॥  
तथा तत्र च मन्मूर्तौ पोषिकाः शक्तयस्तु याः ।  
ताः पृथक्कृत्य सर्वा वै मातरः प्रकटीकृताः ॥1.27.१०॥  
तथा मूर्तौ च मे तत्र द्रव्यः प्रेमरसात्मिकाः ॥
ताः पृथक्कृत्य सर्वा वै गङ्गाद्याः प्रकटीकृताः ॥ ११ ॥  
सर्वा अप्यरजस्कास्ताः सर्वाश्चाऽक्षतमध्यमाः ॥
सर्वाः शाश्वततनवः सर्वा मन्मूर्तयः स्मृताः ॥१२॥  
ममाक्षरे परे धाम्नि सन्ति मुक्तान्य एव ताः ॥
ईशसृष्टौ च सर्वत्र सन्तीश्वराण्य एव ताः ॥१३॥  
जीवलोके परे सत्ये सन्ति देव्यस्तु ताः स्त्रियः ॥
तथा कार्यस्वरूपास्ता निवसन्ति स्तरे स्तरे ॥१४॥  
महालक्ष्मीः स्मृद्धिरूपा लक्ष्मीः स्वर्णादिरूपिणी ।  
रमा सम्पत्स्वरूपा च राधा सिद्धिस्तु कार्यजा ॥१५॥  
वृन्दाऽऽशीर्वादसाफल्यं तुलसीरूपिणी तथा॥
सती साध्व्याः सत्सामर्थ्यं मातरः पुष्टिशक्तयः ॥१६॥  
गङ्गा द्रवजलख्याता मुक्तिदास्ता हरेर्मताः ।  
सरांसि पुष्करादीनि तत्प्रेमरसबिन्दवः ॥१७॥  
क्षेत्राणि तु हरिद्वारनैमिषारण्यकानि च ।  
हरेरक्षरधामांऽशप्रभवाणि भवन्ति हि ॥१८॥  
तेषु क्षेत्रेषु पुण्येषु साध्व्यो दिव्या वसन्ति हि ॥
पूर्यो ह्यक्षरधामस्थब्रह्मपूर्यंशजा मताः ॥१९॥  
तत्र सर्वत्र लक्ष्म्याद्याः कुमार्यः प्रवसन्ति वै ।  
दिव्यदृष्टया तु दृश्यन्ते दिव्यमुक्तिप्रदास्तु ताः ॥1.27.२०॥  
नारीजन्म गृहीत्वा तु महालक्ष्म्यादयः क्वचित् ।  
श्रेयःकर्त्र्यः कुमार्यस्ता जायन्ते गृहमेधिषु ॥२१॥  
साध्व्यो भवन्ति चाऽऽबाल्यात्कुमार्योऽक्षतयोनयः ।  
दीक्षितास्तु भवन्त्येता योगिन्यो योगसाधिकाः ॥२२॥  
काश्चित्सन्यासमालम्ब्य सन्यासिन्यो भवन्ति हि ।  
काश्चिद्रागविनाशेन वीतरागिण्य इत्यपि ॥२३॥  
काश्चित् साङ्ख्यविचारेण ब्रह्मयोगेन चैव हि ।  
भवन्ति साङ्ख्ययोगिन्यो ब्रह्मचर्यपराः सदा ॥२४॥  
नैष्ठिकब्रह्मचारिण्यः सृष्टौ भवन्ति मोक्षदाः ।  
शुद्धाश्चाग्निस्वरूपास्ता ब्रह्माण्यस्तारयन्ति नॄन् ॥२५॥  
शीलव्रतधराः साध्व्यः सूर्यवर्चस्वकान्तयः ॥
चन्द्रशान्तिमयाऽऽस्यास्तास्तापत्रैविध्यनाशिकाः ॥२६॥  
दर्शनाद् दुःखनाशिन्यः सेवनात्सुखकारिकाः ।  
वन्दनाद्विषहारिण्यः श्रवणाच्छुद्धताप्रदाः ॥२७॥  
कीर्तनात्काम्यफलदाः स्मरणात् स्मरहारिकाः ॥
अर्चनादर्चिमार्गं तु नयन्त्यो मुक्तिदाश्च ताः ॥२८॥  
दास्याद् दासत्वदात्र्यस्ताः सख्यात्सखित्वलम्भिकाः ॥\|  
आत्मनिवेदनाद् भक्तं हर्यात्मनि निवेशिकाः ॥२९॥  
भोजनाच्छादनवस्त्रवस्तुसामग्रिकार्चिताः ।  
श्रीहरेरक्षरं धाम प्रापयन्ति हरेर्बलात् ॥1.27.३०॥  
पादगात्रादिसंवाहाद्वाहयन्ति हरेः पदम् ॥
तत्तदिष्टविधानाद्वै भक्तः स्वेष्टं लभेत वै ॥३१॥  
काषायाम्बरधारिण्यो हर्यर्थं प्रीतिबन्धनाः ॥
ब्रह्मार्थं ब्रह्मचारिण्यो नैष्ठिक्यो हरिनिष्ठया ॥३२॥  
मुक्तान्यो मुक्तिनिधनाद् ब्रह्माण्यो ब्रह्मसम्भवात् ।  
मोक्षाण्यो मोक्षमूर्तित्वाद् ब्राह्मो ब्रह्मसमर्पणात् ॥३३॥  
सत्यः सतीत्वसन्तत्या साध्व्यः साधुगुणाश्रयात् ।  
देव्यो दिव्यदशाप्राप्तेर्गुर्व्यो ज्ञानोपदेशनात् ॥३४॥  
दास्यो दासीसदाचारात् ब्रह्मदास्यस्तु ता मताः ।  
ईश्वराण्यस्तु ता बोध्या परमेश्वरसंश्रयात् ॥३५॥  
पत्न्यस्तास्तु हरेः पातुर्लाभाद् बोध्याः पतिव्रताः ।  
पतितस्य परं धाम नायनात् पत्न्य इत्यपि ॥३६॥  
स्त्रियः सन्त्राणनाद् बोध्या नार्यो नृहरिप्रापणात् ।  
सम्राज्ञ्यो राजराजाधिराजहर्यङ्कवेशनात् ॥३७॥  
त्यागिन्यस्त्यजनात्प्रोक्ताः स्वामिन्यः स्वीयताऽर्पणात् ॥
मुण्डिन्यो ब्रह्मकेशानां हर्यर्थे मुण्डनादिति ॥३८॥  
आचार्याण्यश्च ताः प्रोक्ता आचाराणां प्रवर्तनात् ॥
आरवाल्यश्च ताः प्रोक्ता हरेः शब्दस्य लापनात् ॥३९॥
लिङ्गिन्यश्चापि ताः प्रोक्ता लीनार्थहरिगामनात् ।  
अवधूत्यश्च ताः प्रोक्ता मायाया अवधूननात् ॥1.27.४०॥  
भगवत्यश्च ताः प्रोक्ताः षड्भगैश्वर्यलम्भनात् ॥
मातरश्चापि ताः प्रोक्ता मुक्तेर्मानप्रदापनात् ॥४१॥  
दीक्षिताण्यश्च ताः प्रोक्ता ज्ञानदानाऽघसङ्क्षयात् ॥
अबला अपि ता बोध्या अस्य विष्णोर्बलाश्रयात् ॥४२॥  
आर्ष्यस्तास्तु सदा बोध्याः ऋषिवेदादिसंश्रयात् ॥
आर्यास्तास्तु परा बोध्या हरेरारात्तु यापनात् ॥४३॥
नारायण्यश्च ता बोध्या नॄन् नारायणयापनात् ।  
हरिण्यश्चापि ता बोध्या हरिं नयति चाश्रितान् ॥४४॥  
श्रियश्चापि तथैव स्युः श्रीहरेः श्रयणादिति ॥
साव्यस्तास्तु सदा दिव्याः प्रसङ्गाद् दिव्यताप्रदाः ॥४५॥  
मूर्तिस्तासां परा दिव्या नारायणनिवासनात् ॥
हरेर्दीक्षां समापन्ना हर्यङ्ककृन्निषादनाः ॥४६॥  
हरेः प्रतीक्षां कुर्वन्त्यो हरेर्धाम प्रयान्ति ताः।  
नयन्ति सहमान् जीवनाश्रितान् भक्तिमार्गगान् ॥४७॥  
तास्तु साध्व्यः सदा सेव्या नरदेवेश्वरादिभिः ।  
नारीभिस्तु सदा सेव्याः पूज्या वन्द्याश्च भक्तितः ॥४८॥  
भगवान् श्रीहरिर्देवो राजते तन्मयः सदा ॥
साध्वीषु तत्र संराजे सदाऽहं दिव्यमूर्तिकः ॥४९॥  
साध्व्याः रूपं च भावं च धर्मं चाऽऽकृतिमेव च ॥
गृहीत्वाऽहं सदा राजे साध्वीषु मूर्तिमान् स्वयम् ॥1.27.५०॥  
साध्व्यो मत्तो न वै भिन्ना न मे न्यूना न भूतजाः ।  
माणिक्यो न च विज्ञेया मम रूपास्तु ता यतः ॥५१॥  
अणुमात्रमपि तासां गात्रं न मायिकं स्मृतम् ॥
तासां गात्रं तु मद्गात्रं मम मूर्तय एव ताः ॥५२॥  
रूपलावण्यसौन्दर्याकर्षणामृतमिष्टताः ।  
माधुर्यदृश्यतासौम्यसान्त्वनाशीततादयः । ॥५३॥  
नम्रताऽधीनतासेवाप्रश्रयाश्रयतृप्तताः।  
दैन्यसारल्यसौजन्यवात्सल्यमृदुतादयः ॥५४॥  
आरामस्नेहकौशल्यसहिष्णुत्वाऽनुगामिताः ।  
श्रद्धाविश्वाससत्यार्थममतारक्षणादयः॥५५॥  
दानपोषणसर्वस्वार्पणालम्बनमित्रताः ।  
धृत्याधानसुहृद्वृत्तिसुखदुःखसमानताः॥५६॥  
सहनद्रवताभक्तिसेवानुवृत्तिकीर्तयः ।  
प्रशंसागुप्तिगाम्भीर्यौदार्यलज्जादयो गुणाः ॥५७॥  
सर्वे मदीया मन्मूर्तौ मया ताभ्यः समर्पिताः ।  
अहं सर्वान् गुणान् दत्वा साध्वीष्वेव वसामि यत् ॥५८॥  
तासां प्रसन्नता याभिर्लब्धा सा मामकी मता।  
साङ्ख्ययोगिन्य एवैताः साध्व्यः साधुगुणालयाः ॥५९॥  
अज्ञानपापनाशिन्यः प्रदायिन्योऽमृतस्य च ॥
श्रीहरेरधिकारिण्यो मान्या मद्वत् त्वया प्रिये ॥1.27.६०॥  
इतिश्रीलक्ष्मीनारायणीयसंहितायां प्रथमे कृतयुगसन्ताने नारायणमूर्त्यात्मकमहालक्ष्म्यादिसाध्वीनां बहुविधनामनिरुक्त्यादिनिरूपणनामा सप्तविंशोऽध्यायः ॥२७॥  
    
