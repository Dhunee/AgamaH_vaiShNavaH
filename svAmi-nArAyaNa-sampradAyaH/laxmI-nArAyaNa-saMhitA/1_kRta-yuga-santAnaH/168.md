+++
title = "१६८"

+++
श्रीनारायण उवाच--  
श्रूयतां च महालक्ष्मि निर्भीकं मरणे पुनः ।  
द्वयोश्च सैन्ययोर्युद्धं प्रावर्तताऽपुनर्भवम् ॥१ ॥
ब्रह्मा जानाति शम्भुश्च देव्यो जानन्ति कालकृत् ।  
विनाशो दैत्यकोटीनां समुपस्थित एव यत् ॥२ ॥
शुम्भाज्ञयाथ कम्बूनां चतुरशीतिकोटयः ।  
युयुधिरेऽस्त्रशस्त्रैश्च पर्वतैर्वनभूरुहैः ॥३ ॥
शिलावर्षैरग्निवर्षैः शरैर्युयुधिरेऽसुराः ।  
देव्यो वाराह्य एवैतान् प्रतियुद्धं तदा व्यधुः ॥४ ॥
अस्त्रैः शस्त्रैः शिलावर्षैः पर्वतैर्दन्तभूरुहैः ।  
अग्निवर्षैः शरैः कालकवलमन्त्रयोजितैः ॥५ ॥
नारसिंह्स्तथा तासां साहाय्ये युयुधुस्तदा ।  
नखैर्दंष्ट्राभिरुग्राभिः पुच्छैर्हस्तैः प्लवैस्तथा ॥६ ॥
मन्त्रितैर्मुखफेनैश्च शस्त्रैर्युयुधिरे मुहुः ।  
शस्त्राऽस्त्रप्रस्तरवुक्षशरफेनादिलक्षिताः ॥७ ॥
कालमन्त्रहता दैत्या नोत्तिष्ठन्ति मृताः पुनः ।  
अथाऽसुराणां पञ्चाशत्कुलकोट्यो युधि स्थिताः ॥८ ॥
दिक्पालिन्यस्तथेन्द्राण्यश्चार्बुदार्बुदकोटयः ।  
योधयन्ति स्म कालाख्यमन्त्राधिष्ठितहेतिभिः ॥९ ॥
नष्टा मृता आसुरास्ते नोत्तिष्ठन्ति तदाहवे ।  
अथागताश्च धौम्राणां शताब्जकुलकोटयः ॥1.168.१० ॥
युद्ध्यन्ति स्म महामारीदेवीभिश्चण्डिकादिभिः ।  
कालमन्त्राभिसंसृष्टहेतिभिर्ये मृतिं गताः ॥१ १॥
पुनस्ते न श्वसन्त्येव मृतास्ते सर्वथा गताः ।  
कालकेयाः कालकाश्च दैत्या कोटिकुलाऽर्बुदाः ॥१२॥
प्रोत्थिताः सबलास्तत्र देवीनाशनहेतवे ।  
कुण्डलिन्यस्त्रिशूलिन्यः कोट्यो युयुधिरे च तैः ॥१३ ॥
कालमन्त्राऽभिभूतास्ते जाग्रति प्राणतो न हि ।  
मौर्याश्च दौर्ह्रताश्चैव सङ्ग्रामं चक्रिरेऽतिगाः ॥१४॥
कुलकोट्यस्तदा तेषां लक्षसिंहैर्विनाशिताः ।  
उत्थिताश्चौषधैस्ते वै कुमारीभिः पुनर्हताः ॥१५॥
कालकवलमन्त्राक्तशस्त्रनष्टाः श्वसन्ति न ।  
अथान्ये शम्बरा दैत्या सामुद्रा पार्वतास्तथा ॥१६॥
पाताला भूस्तराश्चान्ये नागा वार्क्षा जरावृताः ।  
देवीरूपाणि वीक्ष्यैव मुमुहुश्चक्रिरे रणम् ॥१७॥
शक्तिन्यः शिवदूतिन्यो जघ्नुर्मन्त्रितहेतिभिः ।  
मृताः पुनर्न वायान्ति गताश्चात्यन्तजीवनात् ॥१८॥
कोट्यर्बुदान्यसुराणां दैत्यानां खर्वकोटयः ।  
पद्मानि दानवानां च शङ्कवश्च प्रकीर्णकाः ॥१९॥
हता गता मृता नष्टा नामरूपाभिवञ्चिताः ।  
रक्तः समुद्रस्तेषां चाऽस्रक्सरिद्भिः समुद्गतः ॥1.168.२० ॥
नाद्यापि शुष्कतां याति विवर्णो न विभाति च ।  
व्योम्नि चैतन्महायुद्धं पश्चिमोत्तरदिग्भवम् ॥२१ ॥
ख्यापयिष्यति रक्ताब्धिभूश्च रक्तप्रमेदिनी ।  
अथ शुम्भासुरः शैले विन्ध्याद्रौ व्योमवर्धिते ॥२२॥
राहुकेतुस्पृशिशृङ्गे तिष्ठन् पश्यति मर्दनम् ।  
हतसैन्यैर्महापृथ्वी व्याप्ताऽभूत् सर्वतोदिशि ॥२३ ॥
नैतादृशं सार्वभौमं पुनर्युद्धं भविष्यति ।  
देवीनां दानवानां च व्योममार्गातियोधिनाम् ॥२४॥
स च शुम्भो विन्ध्यशृङ्गे लक्षयोजनदृष्टिमान् ।  
कैलासं बद्रिकाश्रं च दग्धुमैच्छत् तदस्त्रतः ॥२५॥
विन्ध्यशृङ्गाद्वैद्युतास्त्रं क्षिप्तं हरहरोपरि ।  
यस्माच्च कोटिशो जाताश्चाग्नयः स्तनयित्नवः ॥२६ ॥
मेरुं च मन्दरं चैव दिधक्षन्तो भुवं गताः ।  
कैलासं बद्रिकाधाम प्राज्वलन् व्योममार्गतः ॥२७॥
तदा तत्र महेशान्या मुक्तं ताम्रास्त्रमातलम् ।  
विद्युतस्तत्समाकृष्याऽतलं लोकं समाविशत् ॥२८॥
तदा सैन्यानि देवीनां विन्ध्योत्तरेऽन्तरीक्षके ।  
क्षणं विरामं गृह्णन्ति तेष्वग्न्यस्त्रं प्रयोजितम् ॥२९॥
प्राज्वालयद् ग्रहान्देवान्वाय्वाधारान्पिशाचकान् ।  
द्यावापृथ्व्योः रोदसी द्वे धेक्ष्यत्पपात शाम्भवे ॥1.168.३० ॥
कैलासे च बदर्यां चाऽनलान्प्रावर्तयद्बहून् ।  
देव्या दृष्ट्वा च वारुण्याऽनलास्त्रध्वंसकृत्तदा ॥३१ ॥
प्रहितं शीतशैलास्त्रं शीतवृष्टिशिलामयम् ।  
हिमवृष्टिः शीतवृष्टिस्तेन पेतुः शिलोच्चयाः ॥३ २॥
शान्तं चाऽग्न्यस्त्रमेवापि हिमप्रस्तरवृष्टिभिः ।  
सुवर्णाद्रिस्तदारभ्य हिमाद्रिः समभून्महान् ॥३३ ॥
अथैतासां विनाशाय निरोधास्त्रं मुमोच सः ।  
वायव्या च तदा देव्या श्वासरोधविनाशकृत् ॥३४॥
वाय्वस्त्रं प्रहितं द्राक्च निरोधास्त्रं ननाश ह ।  
अथ राक्षसमन्त्रैश्च होमं चकार दैत्यराट् ॥३५॥
राक्षसाः पर्वतप्रायाः समुत्पन्नास्तु कोटिशः ।  
देवी सैन्योपरि व्योम्नः पेतुः शस्त्रास्त्रपाणयः ॥३६॥
वर्षर्तावभ्रसङ्घातैरिवैभिर्व्याम संस्तृतम् ।  
वनं वृष्टिभिरेवैतद् देवीनां सैन्यमर्दितम् ॥३७॥
दृष्ट्वा देव्यो नैऋतान्यः ससृजुर्निर्ऋतास्त्रकम् ।  
नैर्ऋतास्तत उत्पन्ना भक्षयन्ति स्म राक्षसान् ॥३८ ॥
यथा तिमीन् तिमीङ्गिला भक्षयन्ति स्म ताँस्तथा ।  
अथ शुम्भः ससर्जाऽन्यत् प्रेतास्त्रं क्षुधितं बहु ॥३९ ॥
कोटिशः प्रेतसैन्यानि समुत्पन्नानि तत्क्षणे ।  
याम्या देव्यः ससृजुश्च यमास्त्रं यमदूतकृत् ॥1.168.४० ॥
विकराला यमदूताः प्रेतानभक्षयँस्तदा ।  
अवीच्याख्यं स्थलं याम्यदूतानां कल्पितं ततः ॥४ १ ॥
नारकाँश्च ज्वरान् शुम्भो जनयामास कोटिशः ।  
वैष्णव्या च तदा देव्या ज्वराश्च वैष्णवाः कृताः ॥४२॥
वैष्णवैनरिकास्तापा ह्यवीचिं द्राविता ययुः ।  
ब्रह्मास्त्रं प्रहितं देवीसैन्येषु दानवेन यत् ॥४३ ॥
महातेजांसि घोषाश्च शरा वज्राणि निर्ययुः ।  
महाकालाग्नयस्तस्मादुत्पेतुः सृष्टिभस्मकाः ॥४४॥
त्रिलोकास्त्रासितास्तेभ्यो देव्यो दग्धा विदुद्रुवुः ।  
हाहाकारो महानासीत् तदा देव्यो विमूर्छिताः ॥४५॥
ब्रह्माण्या सत्वरं तत्र ब्राह्मास्त्रं प्रतियोजितम् ।  
द्वयोर्युद्धं महाव्योम्नि सूर्यमार्गे ह्यजायत ॥४६॥
चान्द्र्या देव्या चन्द्रकान्तमहामन्त्रेण कौमुदी ।  
मूर्छादूरकरी तासु तदा संयोजिताऽमृता ॥४७॥
अत्युष्णताकृता मूर्छा विनष्टाऽमृतवृष्टिभिः ।  
तावद्व्योम्नः समाकृष्टे ब्रह्मास्त्रे द्वे तु वेधसा ॥४८ ॥
शुम्भो रिक्तस्तदा जातः शस्त्रास्त्रैर्हीन एव सः ।  
तदा काल्या महाकाल्या यमदण्डाभिमन्त्रितः ॥४९॥
प्रेषितस्तद्विनाशाय शुम्भो मायां चकार वै ।  
नैककोटिगणाः शुम्भाः प्रादुर्भूवास्तमोऽन्तरे ॥1.168.५० ॥
गाढान्धकारे मायायाः शुम्भो जग्राह चण्डिकाम् ।  
करवालस्तदा शुम्भे चण्ड्या यावन्निपातितः ॥५१॥
तावच्छुम्भो न चैवास्ति मिथ्याशुम्भस्तु सोऽभवत् ।  
शस्त्राघातो वृथा जातः शुम्भो जग्राह कालिकाम् ॥५२॥
काल्या तदा महाखड्गो दैत्यमूर्ध्नि निपातितः ।  
तदा दैत्यो नचैवास्ति खड्गघातो वृथागतः ॥५३॥
यावत्स कौशिकी धृत्वा सुरूपां च पलायितः ।  
तावच्चामुण्डया मूर्ध्नि खट्वाङ्गेन निपातितः ॥५४॥
कौशिकी दृश्यते तत्र शुम्भः पतन्न दृश्यते ।  
मिथ्यारूपैः स देवीनां धर्षणं प्रकरोति वै ॥५५।  
कात्यायनीं च कामेन धर्षणाय स्तनेऽस्पृशत् ।  
रौद्र्या तीक्ष्णं त्रिशूलं तन्मूर्ध्नि कण्ठे प्रपातितम् ॥५६॥
तावत्तत्रापि शुम्भोऽयं तिरोभूद् दूरतः स्थितः ।  
रुद्राणी प्राह शर्वाणीं शिवदूतीं विहस्य च ॥५७॥
मृषारूपो ह्यजित्वा मां कात्यायनीं स्तनेऽस्पृशत् ।  
तस्मादधर्मनष्टोऽयं नाशमेत्वचिराद् ध्रुवम् ॥५६८॥
एवं शापे प्रदत्ते तत्सामर्थ्यं लीनताङ्गतम् ।  
नपुंसक इव तत्र पतितो धरणितले ॥१९॥
तावत्कोटिस्वरूपा ये मृषा युद्धे प्रवर्तिताः ।  
मृषा शुम्भा निपेतुस्ते पृथ्व्यां नपुंसका इव ॥1.168.६ ० ॥
विचित्तं मूर्छितं श्रान्तं तवाऽस्मीति च वादिनम् ।  
पिबन्तं मेहयन्तं चाऽशस्त्रं युद्धे न घातयेत् ॥६ १॥
अतो न घातितः शुम्भो देव्या प्राप्ते क्षणेऽपि च ।  
मिथ्याशुम्भास्ततो लीना लीनं मायातमोऽपि तत् ॥६२॥
मूर्छितश्च तदा शुम्भो दृश्यते पतितो भुवि ।  
कात्यायन्या तदा सर्वाः स्वसृष्टा देव्य एव ताः ॥६३॥
स्वस्तने लीनतां नीता देवपत्नीर्विनाऽमरीः ।  
तावत्सञ्ज्ञामवाप्याऽयं शुम्भो जगर्ज तां प्रति ॥६४॥
पुनर्मायामयीं वातवृष्टिरात्रिं चकार सः ।  
कात्यायनीं महादेवीं प्रधर्षयितुमाययौ ॥६५ ॥
सः स्पर्शं कृतवान् दैत्यो हृदये स्तनमण्डले ।  
तावत्तं चापि सा देवी तलेनोरस्यताडयत् ॥६६ ॥
क्रुद्धश्चोत्पत्य सङ्गृह्य देवीं गगनमाश्रितः ।  
हस्तिनं स्वकमारुह्य पलायनपरोऽभवत् ॥६७ ॥
तावच्चोत्प्लुत्य गगने देव्या केशेषु सन्धृतः ।  
उन्नीय भ्रामयामास चिक्षेपैनं तु सा क्षितौ ॥६८ ॥
पपातोपरि सा देवी शूलमादाय तत्क्षणम् ।  
तद्वक्षो दारयामास भेदयामास तद्गलम् ॥६९ ॥
मुहुश्चिक्षेप दैत्येन्द्रः करपादौ तदा भुवि ।  
पवर्तप्रायरूपोऽभूत् कम्पयन् सकलां महीम् ॥1.168.७ ० ॥
उत्तानः पतितश्चोर्व्यां करपादौ प्रसार्य च ।  
विक्षिप्य बहुधा धूल्यां विरराम ममार च ॥७ १ ॥
गगनं निर्मलं जातं वातवृष्टिः शमं ययौ ।  
देवा देव्यस्तदा कात्यायनीं हर्षितमानसाः ॥७२॥
जयाशीर्भिमुदा संवर्धयामासुरथाऽर्हणाम् ।  
चक्रुर्नैकोपदाभिश्च गन्धर्वा ललितं जगुः ॥७ ३ ॥
ननृतुश्चाप्सरोगणा वादित्राणि ह्यवादयन् ।  
वाता ववुश्च सुखदाः सूर्यस्तेपे प्रभान्वितः ॥७४॥
अग्नयो जज्वलुः शान्तास्त्रैलोक्यं सुखभागभूत् ।  
राज्यभागास्तदाऽजेन यथायोग्यं समर्पिताः ॥७५॥
यावद्भ्यस्तत्र देवेभ्यश्चोपदा अर्पितास्तदा ।  
देवीभ्यो युद्धकर्त्रीभ्यो ब्रह्मणा विष्णुना तथा ॥७६ ॥
शम्भुना चार्पिता हारा ललन्तिकाश्च मुद्रिताः ।  
विजयाख्यविभूषाश्च तन्तिकाश्च सुमुद्रिकाः ॥७७॥
मुकुटकटकझञ्झ्रीवङ्गदारशनास्तथा ।  
कल्ग्यः शेखरश्चैरिण्यः कर्णपूराश्च कञ्चुकीः ॥७८ ॥
घर्घरीशाटिकास्वर्णमयी रत्नमयीबृसीः ।  
रत्नहीरकसौवर्णविजयाख्यप्रपत्रिकाः ॥७९ ॥
भोजनानि च पानानि यानानि वाहनानि च ।  
दैत्यगृहस्थितान्यन्यरत्नानि विविधानि च ॥1.168.८ ० ॥
उपदायां पारितोषिकाख्यं हार्दं धनं बहु ।  
यथायोग्यं यथाकार्यं प्रदत्तं तत्र पर्षति ॥८ १ ॥
देव्यो मौक्तिकहाराढ्याः सकल्गिमुकुटावहाः ।  
प्रसन्नाश्च तदा प्राहुर्देवान् यद्धृदयङ्गमम् ॥८२॥
देवा वा मानुषा वाथ तिर्यञ्चोऽथ सुराऽसुराः ।  
गृहदेवीर्गृहपत्नीः स्वसॄः पुत्रीः स्नुषास्तथा ॥८३॥
मातॄश्च प्रमदा दासीन्नयिष्यन्ति भावतः ।  
तदिष्टैः सुखयिष्यन्ति पूयिष्यन्ति वस्तुभिः ॥८४॥
खानपानाम्बरभूषाशृङ्गारद्रव्यसानैः ।  
हार्दिकस्नेहवृत्त्या प्रसन्नयिष्यन्ति सर्वदा ॥८५॥
तेषां गृहे वयं देव्यो निवत्स्यामऽबलासु वै ।  
सुखयिष्याम ऐश्वर्यैर्धनपुत्रमृद्धिभिः ॥८६॥
रक्षिष्यामश्च तान्सर्वान् देवानिव जनान्स्वकान् ।  
भोग्यभोगाविहारादीन् दापयिष्याम एव तान् ॥८७॥
सुखिनः सन्तु ते सर्वे यत्र नारीजनः सुखी ।  
असुखाः सन्तु ते सर्वे यत्र नारीजनोऽसुखः ॥८८॥
एवं सर्वाग्र्यदेवीभिर्देवैश्चाशीः प्रयुञ्जितः ।  
कात्यानी महादेवी पूजिता बहुधा तत ॥८९॥
अथ देवाः स्तुतिं चक्रे समाजे विजये तत् ।  
कात्यायनि! नमस्तुभ्यं कौशिकि! ते नमोनमः॥1.168.९०॥
कालिके कालि तेऽजस्रं चामुण्डे ते नमोनमः।  
महामारि नमस्तुभ्यं ते ब्रह्माणि नमोनमः ॥९ १॥
चान्द्रि च वारुणि कुण्डलिनि तुभ्यं नमोनमः ।  
त्रिशूलिनि नमस्तुभ्यं कौमारि शक्तिनि! नमः ॥९२।  
नारसिंहि शिवदूति! वैष्णवि! ते नमोनमः ।  
वाराहि चण्डिके चण्डे चर्ममुण्डे च ते नमः ॥९३॥
रौद्रि सिंहि यमदासि याम्ये देवि च ते नमः ।  
ईशानि दिक्प्रपाले ते नैर्ऋतानि च ते नमः ॥९४॥
ऐन्द्रि च वायवि भद्रे भगवत्यस्तु ते नमः ।  
नमोऽस्त्वनन्तरूपे ते नमस्ते राज्यदायिनि! ॥९५॥
नमस्ते दैत्यदर्पघ्नि नमोऽष्टादशबाहवि ।  
नमो नारायणि ब्राह्मि चक्रधारिणि ते नमः ॥९६॥
नमो वज्रधरे हस्तिध्वजे तेऽस्तु नमोनमः ।  
मयूरवाहिनि तेऽस्तु नमस्ते हंसवाहिनि ॥९७॥
मुण्डमाले नमस्तेऽस्तु सुकेशिनि नमोऽस्तु ते ।  
त्रिनेत्रे वरदे देवि नमस्तेऽस्तु प्रसीद च ॥९८॥
प्रपन्नाऽऽर्तिहरे देवि मातः प्रसीद पाहि च ।  
महीरूपे सदाधारे जलरूपे च तृप्तिदे ॥९९॥
बीजरूपे मोहरूपे मुक्तिरूपे नमोऽस्तु ते ।  
विद्यारूपे समस्तस्त्रीस्वरूपे ते नमोनमः ॥1.168.१०० ॥
स्वर्गमोक्षप्रदे देवि नारायणि नमोऽस्तु ते ।  
कालरूपे तत्त्वरूपे कार्यकारणरूपिणि ॥१० १॥
त्रिगुणे निर्गुणे देवि महामाये हृदिस्थिते ।  
सर्वाऽन्तर्यामिणि देवि नारायणि नमोऽस्तु ते ॥१ ०२॥
ब्रह्माणि हंसयानस्थे शिवानि वृषभस्थिते ।  
वैष्णवि गरुडस्थे ते नारायणि नमोऽस्तु ते ॥१ ०३॥
मातृरूपे स्तन्ययुक्ते पत्नीरूपे सगर्भिके ।  
रतिरूपे जीवशान्ते नारायणि नमोऽस्तु ते ॥१ ०४॥
युगे युगे महासुरोपद्रवनाशनं कुरु ।  
देवानां रक्षणं चैव नारायणि नमोऽस्तु ते ॥१०५॥
शरण्यानां सदा बाधाघातनं कुरु सर्वथा ।  
त्रिशूलं सर्वदा भीतेः पातु देवि नमोऽस्तु ते ॥१ ०६॥
घण्टा पातु च पापेभ्य खड्गः सुखं करोतु च ।  
पाशाद्यास्ते सदा पान्तु नश्च देवि नमोऽस्तु ते ॥१ ०७॥
सृष्टौ सदा त्वया कार्यमेवमेव तु रक्षणम् ।  
रक्षणाय सदा देवि प्रसन्नाऽस्तु नमोऽस्तु ते ॥१ ०८॥
इति स्तुत्वा ततो देवैः कुसुमाञ्जलिरर्पितः ।  
नमस्कृता प्रसन्ना च प्राह देवान् विहस्य सा ॥१०९॥
भवतां वै प्रसादात्तु प्राप्तोऽयं विजयो मया ।  
पुनर्भवत्प्रसादाच्च हनिष्याम्येव दानवान् ॥1.168.११ ०॥
गृध्रासुरं तथा गर्जासुरं हर्जासुरं तथा ।  
जठ्रासुरं तथा मग्नासुरं च सुरवैरिणः ॥१११ ॥
वैप्रचितान् हनिष्यामि रक्तदन्तिकरूपया ।  
शताक्षी च भविष्यामि पुनः शाकम्भरी ततः ॥१ १२॥
श्तवार्षिकदुर्भिक्षे दास्ये शाकं जनाँस्तदा ।  
शतैर्नेत्रैर्निरीक्ष्येऽहं शताक्षी कीर्त्यते तदा ॥१ १३॥
भीमरूपेण भीमाऽहं रक्षोभ्यो मुनिपुङ्गवान् ।  
हिमाद्रौ रक्षयिष्ये च भीमा देवी भवाम्यहम् ॥१ १४॥
अरुणाक्षविनाशाय भ्रामरं रूपमास्थिता ।  
भ्रामरीति भविष्यामि रक्षयिष्ये जनाँस्तदा ॥१ १५॥
यदा यदा च मद्योग्यं कार्यं चोपस्थितं तदा ।  
भविष्यामि तथारूपा नान्तो मे नामरूपयोः ॥१ १६॥
कालस्य च तथा सृष्टेर्नान्तोऽस्ति मम कर्मणाम्!  
आसुराणां च नान्तोऽस्ति ममाप्यन्तो न विद्यते ॥१ १७॥
मत्स्तोत्रैर्मां प्रत्यहं यः स्तोष्यति श्रद्धयाऽन्वितः ।  
तस्य पीडां नाशयिष्ये त्रिविधां नात्र संशयः ॥१ १८॥
मधुकैटभमहिषशुम्भनिशुम्भनाशनम् ।  
श्रोष्यन्ति चरितं मे ये गास्यन्ति च समाहिताः ॥११९ ॥
अष्टम्यां च चतुर्दश्यां नवम्यां चैक चेतसः ।  
दारिद्र्यापत्तिदुष्कर्माऽनिष्टशस्त्रभयादिकम् ॥1.168.१२०॥
शत्रुदस्युनृपदंष्ट्रितोयाऽनलभयादिकम् ।  
नाशयिष्ये करिष्ये च तेषां स्वस्त्ययनं ध्रुवम् ॥१२१॥
उपसर्गमहामारीरोगोत्पातार्तिबन्धनम् ।  
नाशयिष्ये करिष्ये च सौभाग्यपुष्टिवर्धनम् ॥१ २२॥
मद्गृहे बलिनैवेद्ये पूजायां हवनोत्सवे ।  
नवरात्रे चरित्रं मे पाठ्यं श्राव्यं च भावतः ॥१२३॥
दास्ये पराक्रमं तस्मै कल्याणं भीतिशून्यताम् ।  
धनधान्यसुवर्णादिस्त्रीपुत्रपौत्रसम्पदः ॥१२४॥
शान्तिकर्मणि दुःस्वप्ने ग्रहदुःखेऽर्भकग्रहे ।  
गृहक्लेशे मित्रकलौ दुर्वृत्ते भूतपीडने ॥१२५॥
रोगे दैत्यादिजे दुःखे युद्धे वैरिणि प्रान्तरे ।  
दावानले तथाऽरण्ये देशभङ्गेऽरिनिग्रहे ॥१ २६॥
स्तेनाऽऽवृतं गजव्याघ्रसिंहावृते वनभ्रमे ।  
बन्धने वातवेगे च पोते महाजले रणे ॥१२७॥
निगडे शस्त्रसम्पाते वेदनायां हृदन्तरे ।  
दस्युवैरिसमाक्रान्ते पठेद्वा शृणुयात्तथा ॥१२८॥
श्रावयेच्चापि मे भक्त्या चरितं विविधं मम ।  
महापूजा कारयेच्च भोजयेद्भूसुरान्बहून् ॥१ २९॥
तत्र तत्र स्थले काले बाधायां कर्मणि स्थितौ ।  
रक्षयिष्ये जनं भक्तं सर्वविधप्रसङ्कटात् ॥1.168.१३ ०॥
इत्याशीर्भिर्वर्धयित्वा सभाजयित्वा तान्सुरान् ।  
तेषां च पश्यतां कात्यायनी त्वन्तरधीयत ॥१३ १॥
देवाः स्वर्ग ययू राज्ये निरातङ्का व्यवस्थिताः ।  
असुराः शेषभावाश्च जग्मुः पातालमेव ते ॥१ ३२॥
शृणु लक्ष्मि! सैव तुष्टा लक्ष्मीवृद्धिकरो गृहे ।  
रुष्टा यदा तदा सैवाऽलक्ष्मीर्विनाशकारिणी ॥१ ३३॥
सैव स्तुताऽर्चिता दद्याद्धनधान्यसुतादिकम् ।  
श्रुता च कीर्तिता दद्यात्सुखसम्पद्गृहादिकम् ॥१ ३४॥
ध्याता च संश्रिता दद्यादैश्वर्याऽऽत्मबलादिकम् ।  
आराधिता च सा दद्यात् ज्ञानमुक्तिपदादिकम् ॥१३५॥
प्रसादिता च सा दद्यात् स्वां च नारायणादिकम् ।  
तस्यै चिदचिद्व्याप्तायै नारायण्यै नमोनमः ॥१ ३६॥
इति ते कथितं देवीसामर्थ्यं दैत्यनाशकम् ।  
कथयिष्ये प्रसङ्गेऽन्यत् किं भूयः श्रोतुमिच्छसि! ॥१ ३७॥
इति श्रीलक्ष्मीनारायणीयसंहितायां प्रथमे कृतयुगसन्तानेऽनेकविधदेवीनामनेकविधासुराणां च सैन्ययोः कालकवलमन्त्रितशस्त्रास्त्रादिभिर्भूव्योमयुद्धं, ब्रह्मास्त्रप्रयोगः शुम्भस्य मृषमाया, शुम्भनाशः, देवीस्तुत्युपदास्तोत्रफलादिनिरूपणनामाऽष्टषष्ट्यधिकशततमोऽध्यायः ॥१६८॥
    
