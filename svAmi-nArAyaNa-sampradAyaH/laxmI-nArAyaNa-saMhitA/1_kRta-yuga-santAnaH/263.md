+++
title = "२६३"

+++
श्रीलक्ष्मीरुवाच-  
कृच्छ्रे कष्टमिति प्रोक्तं सुखं त्वय्यर्पितं तु तत् ।  
सुखदं पुण्यदं कृच्छ्रव्रतं तत्ते प्रसङ्गतः ॥१ ॥
व्रतं पुण्यं तथा पेयं भक्ष्यं सर्वं त्वमेव हि ।  
त्वां विना निष्फलं सर्वं यतो नास्ति ध्रुव हि तत् ॥२ ॥
ब्रूहि मे भगवन् मासे पुरुषोत्तमसञ्ज्ञके ।  
एकादशी कृष्णपक्षे किन्नाम्नी किं फलं व्रते ॥३ ॥
को विधिः पूजनं कीदृक् को देवश्चात्र पूज्यते ।  
किं दानं के च नियमाः सर्वं ब्रूहि सुविस्तरम् ॥४ ॥
कथं स्नानं च किं जाप्यं किं भोज्यं तूत्तमं मतम् ।  
किं त्याज्यं चात्र मासेऽपि तन्मे ब्रूहि जनार्दन ॥५ ॥
श्रीनारायण उवाच-  
एकादश्यधिके मासि कमला नाम नामतः ।  
पुरुषोत्तम इत्युक्तः पूजनीयश्च तत्पतिः ॥६ ॥
लक्ष्मीयुतः सुवर्णस्य मूर्तिरूपो हरिः प्रभुः ।  
ध्येयौ वैकुण्ठतस्थानौ श्रीलक्ष्मीपुरुषोत्तमौ ॥७ ॥
कमलाया व्रतेनात्र कमलाऽभिमुखी भवेत् ।  
दशम्यामेकभुक्तः स्याद् रात्रौ भूशयनो भवेत् ॥८ ॥
ब्रह्मचारी भवेच्चैव क्रोधाद्यं तु परित्यजेत् ।  
ब्राह्मे मुहूर्ते चोत्थाय संस्मृत्य पुरुषोत्तमम् ॥९ ॥
स्नात्वा चापि विधानेन नियमं गृहणीयाद् व्रती ।  
पुरुषोत्तममासे वा प्रातश्च प्रतिपद्दिने ॥1.263.१० ॥
गृह्णीयान्नियमान्पाल्यान्पावनान् देहिनां खलु ।  
नित्यं नाम्नां सहस्रं वा लक्षं वा नियमो जपे ॥११ ॥
गृहे त्वेकगुणं जाप्यं नद्यां तु द्विगुणं स्मृतम् ।  
सहस्रं गोस्थले वह्निशालायां तत्तु लक्षकम् ॥१२॥
देवक्षेत्रेषु तीर्थेषु साधूनां सन्निधौ तथा ।  
दशलक्षगुणं कोटिगुणं तुलसीसन्निधौ ॥१३॥
विष्णोस्तु सन्निधौ जाप्यमनन्तं भवति ध्रुवम् ।  
मालिकावर्तनं संसाराऽऽवर्तध्वंसकं स्मृतम् ॥१४॥
चातुर्मास्ये तु नियमा मासि ते पुरुषोत्तमे ।  
ग्राह्या ऐवोभयत्रापि भुक्तिमुक्तिफलप्रदाः ॥१५॥
ग्राह्या माससमारम्भे हरेर्मूर्तेस्तु सन्निधौ ।  
गूडस्य वर्जनं कार्यं तथा तैलस्य वर्जनम् ॥१६॥
घृतस्य वर्जनं तैलादेस्त्यागः कटुवर्जनम् ।  
सुगन्धतैलसन्त्यागः पुष्पभोगविवर्जनम् ॥१७॥
कट्वम्ब्लमधुरक्षारतिक्तकषायवर्जनम् ।  
ताम्बूलवर्जनं मिष्टफलादेश्चापि वर्जनम् ॥१८॥
पालाशपत्रे त्वशनं पादाभ्यङ्गविवर्जनम् ।  
शिरोऽभ्यङ्गपरित्यागो दधिदुग्धविवर्जनम् ॥१९॥
कज्जलादेः परित्यागो द्विर्भोजनविवर्जनम् ।  
मौनं ग्राह्म कथा कार्या ग्राम्यवार्ताविवर्जनम् ॥1.263.२० ॥
स्थालीपाकपरित्यागः शाकमात्रविवर्जनम् ।  
अन्नमात्रपरित्यागः फलान्यतमवर्जनम् ॥२१ ॥
शिलोपरि प्राशनं च कदलीपत्रभोजनम् ।  
पुष्करस्नानकरर्ण गृहस्नानविवर्जनम् ॥२२॥
गुरोः पादाम्बुजस्पर्शो विष्णोः पादाभिवन्दम् ।  
एकभक्ताशनं नक्ताशनं निरशनं च वा ॥२३॥
हरेर्गृहे लेपनं मार्जनं प्रक्षालनादिकम् ।  
प्रदक्षिणं शतमष्टोत्तरशतं च वाऽधिकम् ॥२४॥
गीतवादित्रसन्नृत्यं पञ्चगव्याशनं च वा ।  
शास्त्रकथाप्रबोधश्च व्यासाख्यानप्रबोधनम् ॥२५॥
तुलसीदलपूजा च प्रोक्षणं विष्णुमन्दिरे ।  
पत्रेषु भोजनं चैव द्विदलादिविवर्जनम् ॥२६॥
प्रसादमात्रग्रहणं ताम्रपात्राद्यभोजनम् ।  
कांस्यपात्राऽभोजनं च रन्धितान्नाऽप्रभोजनम् ॥२७॥
जलपक्वकणमात्रादनं पक्वकणादनम् ।  
मृत्तिकापात्रभोजित्वमञ्जलिजलपानकम् ॥२८।  
करपात्राऽदनं चापि पृथिव्यामुपवेशनम् ।  
कपिलागोप्रदानं च पद्मपत्रप्रभोजनम् ॥२९॥
भिक्षान्नं त्वमृतकल्पं व्रतं मोक्षकरं शुभम् ।  
स्वर्णदानं रूप्यदानं वस्त्रदानं गृहार्पणम् ॥1.263.३० ॥
नित्यं यथाबलं दानमन्नादीनां सुपुण्यकृत् ।  
यथा विष्णुस्तथा साधुर्द्वावेतौ पुरुषोत्तमौ ॥३१ ॥
तेषां पूजा प्रकर्तव्या प्रत्यहं सेवनं तथा ।  
शूद्रो वाऽप्यथ शूद्री वा सेवां कुर्याद् गुरोर्हरेः ॥२२ ॥
गुरुर्वै विष्णुरूपोऽस्ति गुरुर्देवत्रयात्मकः ।  
देहेन सेवा कर्तव्या यथा तुष्टो भवेद्गुरुः ॥३३ ॥
पाञ्चभौतिकमेतद्धि त्वनर्थकमुदाहृतम् ।  
सेवयित्वा गुरुं तेन फलानन्त्यमवाप्नुयात् ॥३४॥
धर्मोऽयं दुर्लभो लोके धर्मकामार्थमोक्षदः ।  
अयाचितं व्रतं पाल्यं द्रोहहिंसादिवर्जम् ॥३५ ॥
दानं दया दम इति कार्यं वै महतामपि ।  
गुरवे ये प्रयच्छन्ति देहदैहिकसम्पदः ॥३६ ॥
ते नु दानप्रभावेण विष्णोर्वल्लभतां गताः ।  
मधु त्याज्यं घृतं त्याज्यं त्याज्यं दुग्धादिकं तथा ॥३७॥
दाडिमं मातुलिङ्गं च नालिकेरं च वर्जयेत् ।  
व्रीहित्यागो यवत्यागो गोधूमानां विवर्जनम् ॥३८ ॥
पदं श्लोकं ऋचां स्तोत्रमध्यायं कीर्तनं तथा ।  
कार्यं गेयं हरेरग्रे विष्णोर्धामप्रदं व्रतम् ॥३९ ॥
रतेस्त्यागो मैथुनस्य कर्मत्यागो व्रतं महत्॥
दधिं दुग्धं तथा तक्रं गूडं शाकं च वर्जयेत् ॥1.263.४० ॥
स्नानमामलकैः कार्यं तिलैः कर्तव्यमेव वा ।  
धात्रीफलं सदा पापहरं वै पावनास्तिलाः ॥४१ ॥
सन्ध्यामौनं व्रतं रक्ष्यं रात्रावग्न्यप्रबोधनम् ।  
मौनभोजित्वमेवापि व्रतं शुद्धिकरं शुभम् ॥४२॥
उपवाससमं ज्ञेयं फलदं मौनभोजनम् ।  
मिथ्याक्रोधश्च पैशून्यं राजसं तामसं तथा ॥४३ ॥
वर्तनं सर्वथा त्याज्यं मासि वै पुरुषोत्तमे ।  
पुण्यकार्यं शुभं कार्यं त्यक्तव्यं पापकर्म च ॥४४॥
ध्येयः पूज्यस्तोषणीयः स्मर्तव्यः पुरुषोत्तमः ।  
कृच्छ्राण्यपि प्रकार्याणि मासे वै पुरुषोत्तमे ॥४५॥
कमलाया व्रतकर्तुः कमला जायते गृहे ।  
कमलायास्तथा लक्ष्म्याः श्रीपुरुषोत्तमस्य च ॥४६॥
एकादश्यां प्रगे ध्यानं कृत्वा स्नात्वा विधानतः ।  
नैत्यकं पूजनं कुर्यात् सर्वतोभद्रमण्डले ॥४७॥
घटान् द्वादशसङ्ख्याकान् जलरत्नदलान्वितान् ।  
अक्षतफलवस्त्राद्यैः संयुतान्पूजयेत्ततः ॥४८ ॥
मध्ये घटं सुवर्णे वा ताम्रजं स्थापयेद् व्रती ।  
सुवारिफलरत्नाद्यैः सहितं पूजयेत् ततः ॥४९॥
घण्टां शङ्खं कलशं च पूजयेद्वस्तुभिस्तथा ।  
घटोपरि तिलस्थाल्यां विन्यस्य पुरुषोत्तमम् ॥1.263.५०॥
पूजयेद् विधिना सर्ववस्तुभिर्व्रतकारकः ।  
आवाहनादिकं कुर्यात् पञ्चामृतविलेपनम् ॥५१॥
तीर्थजलेन च स्नानं कारयेद् वर्ष्म मार्जयेत् ।  
वस्त्रालङ्कारभूषादि चन्दनादि समर्पयेत् ॥५२॥
कज्जलाऽगुरुकस्तूरीसुगन्धि तैलमर्पयेत् ।  
हारशृङ्गारशोभादि धूपदीपादि चार्पयेत्॥५३॥
नैवेद्ये विविधं भोज्यं फलं वारि च चूर्णकम् ।  
ताम्बूलं सुभगं दत्वा ततो नीराजयेत्प्रभुम् ॥९४॥
शङ्खोदकं भ्रामयेच्च दण्डवच्च प्रदक्षिणम् ।  
स्तुतिं नमः क्षमायाञ्चां कृत्वा शय्यादि कारयेत् ॥५५॥
पादसंवाहनं कुर्यात् तदानन्दं विकासयेत् ।  
दद्याद् दानानि भूरीणि मध्याह्नेऽपि तथाऽऽचरेत् ॥५६॥
भोजयेद्विविधान्नानि पूजयेच्चातिभावतः ।  
सायमारार्त्रिकं कुर्यात् स्तुत्वा सम्भोजयेत्तथा ॥५७॥
रात्रौ तु जागरं कुर्यान्नृत्यगीतपुरःसरम् ।  
द्वादश्यां तु प्रगे स्नात्वा पूजयित्वा हरिं तथा ॥५८॥
भोजयित्वा गुरोः पूजां कृत्वाऽन्यान् भोजयेद् बहु ।  
ततः स्वः पारणां कुर्याद् दद्याद् दानानि भावतः ॥५९॥
एवं व्रतं प्रकुर्याद्वै भुक्तिमुक्तिप्रदायकम् ।  
नियमानां तथा कुर्यादुद्यापनं फलप्रदम् ॥1.263.६० ॥
मण्डपं कारयेद्रम्यं सप्तधान्यैस्तु मण्डलम् ।  
स्वस्तिकान् कारयेच्चापि शय्यादानानि दापयेत् ॥६ १ ॥
श्रीहरिं च रमां तत्र पूजयेद् विधिना व्रती ।  
गदिनं च गवार्चां च साधुभ्यो भोजनं तथा ॥६२॥
दद्याच्च गुरवेऽपेक्ष्यं वस्त्रान्नाभूषणादिकम् ।  
षोडशवस्तुभिर्देवमहापूजोत्तरं ततः ॥६६॥
दानानि खलु दद्याद् वै विविधानि स्वयं व्रती ।  
उद्यापने तु दानानि देयानि व्रतपूर्तये ॥६४॥
उद्यापने कृते सर्वं सम्पूर्णं भवति ध्रुवम् ।  
व्रतं कृत्वा महालक्ष्मि! यदि नोद्यापनं चरेत्॥६५॥
व्रतवैकल्यमासाद्य न सम्यक् फलभाग्भवेत् ।  
व्रते यन्नियमः स्वेन धृतस्तत्प्रतिरूपकम् ॥६६॥
उद्यापने त्ववश्यं सन्दद्याद्दानं व्रती स्वयम् ।  
तैलत्यागे घृतं दद्याद् घृतत्यागे पयः स्मृतम् ॥६७॥
मौने तिलादयो देयाः सहिरण्यास्तु शार्ङ्गिणे ।  
भोजने भोजनं दद्याद् दध्योदनसमन्वितम् ॥६८॥
अन्नं मिष्टं सुवर्णाढ्यं दद्याद्वै बहुभावतः ।  
पालाशपात्रभोजी तु दद्यान्मिष्टं घृतादिकम् ॥६९॥
नक्तभोजी प्रदद्याद्वै भोजनं षड्रसान्वितम् ।  
अयाचिते त्वनड्वाहं सोपस्करं समर्पयेत् ॥1.263.७०॥
माषत्यागी प्रदद्यात्तु सवत्सां गां सुलक्षणाम् ।  
धात्रीस्नाने व्रती दद्यात् सुवर्णं माषमात्रकम् ॥७ १ ॥
फलानां नियमे दद्यात् फलानि विविधानि वै ।  
धान्यानां नियमे दद्यात् धान्यानि शालिगोधूमान् ॥७२॥
दद्याद्भूशयने शय्यां सतूलां गेन्दुकान्विताम् ।  
ब्रह्मचर्यकृते दद्याद् दम्पत्योर्भोजनानि वै ॥७३॥
शाकत्यागे तु शाकानि नैर्लावण्ये रसादिकम् ।  
नित्यस्नाने च निःस्नेहे दद्याद् घृतं च सक्तुकान् ॥७४॥
नखकेशव्रते दद्यादादर्शं व्यजनादिकम् ।  
उपानहोः परित्यागे दद्यादुपानहौ मुदा ॥७५॥
दुग्धादिसम्परित्यागे दद्याद्वै कपिलां तु गाम् ।  
दीपव्रते प्रदद्याद्वै सौवर्ण दीपपात्रकम् ॥७६॥
मैथुनानां तु नियमे रौप्यं दद्याद् धनादिकम् ।  
एवं यद्यद् व्रतं स्वेष्टं कृतं च नियमो धृतः ॥७७॥
तत्तद् दत्वा नियमस्य प्रपूर्तिं परिकल्पयेत् ।  
गोदानं शर्करादानं गृहदानं धनार्पणम् ॥७८॥
भूदानं कन्यकादानं ब्रह्मसूत्रप्रदानकम् ।  
विद्यादानं मोक्षदानं स्वसर्वार्पणमित्यपि ॥७९॥
स्वर्गदं मोक्षदं चापि भवत्येव न संशयः ।  
किं बहुनाऽत्र चोक्तेन यद्यदिष्टतमं भवेत् ॥1.263.८० ॥
पुनः प्राप्त्यर्थमेवाऽस्य दानं कुर्यादसंशयः ।  
स्वस्य स्वीयस्य सर्वस्य हरये दानमुत्तमम् ॥८ १ ॥
गुरवे मोक्षदात्रे वा दद्यात् सर्वस्वमेव वै ।  
अध्रुवेण ध्रुवं मोक्षं साधयेत् कुशलो जनः ॥८२॥
कमलाया व्रतकर्तुर्गृहे तु कमलाऽऽगमः ।  
शृणु लक्ष्मि! कथयामि प्राग्वृत्तं तु कथानकम् ॥८३॥
हरिद्वारेऽभवत् कश्चित् शाकटायनभूसुरः ।  
स्वल्पं वै शकटं तस्य गृहमासनमाश्रयम् ॥८४॥
भिक्षाहारस्तृणतूलः कटगेन्दुक एव सः ।  
वर्तते देवगङ्गाया निकटे करपात्रकः ॥८५॥
एकदा स गतो भिक्षायाचनाय दिगन्तरे ।  
वृष्ट्याऽऽकस्मिकया तस्य हृतं वै शकटं प्रिये ॥८६॥
अस्वो दृष्ट्वा हृतं स्वस्य शकटं स ययौ ततः ।  
पद्भ्यां प्रयागराजाख्यं तीर्थं तीर्थाय चैकलः ॥८७॥
क्षुत्क्षामो दीनवदनस्त्रिवेण्यां स्नानमाचरत् ।  
मुनीनामाश्रमाँस्तत्र गवेषयन् क्षुधार्दितः ॥८८॥
भारद्वाजाश्रमं तत्र ददर्श दिव्यमद्भुतम् ।  
पुरुषोत्तममासे वै जनानां संसद् तथा ॥८९॥
तत्राश्रमे तु सुलभां कथां कल्मषनाशिनीम् ।  
भारद्वाजमुखाद् रम्यां शुश्राव कमलामयीम् ॥1.263.९०॥
एकादश्याः कथां श्रुत्वा भुक्तिमुक्तिप्रदायिनीम् ।  
लक्ष्मीनारायणसंहितायां प्रोक्तां धनप्रदाम् ॥९ १॥
शाकटायनविप्रोऽसौ श्रुत्वा तां कमलाकथाम् ।  
व्रतं तैः कृतवान् सार्धं स्थित्वा मुन्याश्रमे तदा ॥९२॥
रात्रं जागरणं चक्रे कृष्णं कृष्णं स्मरन् हृदि ।  
ब्राह्मेमुहूर्ते द्वादश्यां लक्ष्मीस्तत्र समागता ॥९३॥
दिव्याङ्गा दिव्यतेजस्का दिव्याभरणभूषिता ।  
प्राह वरं ददाम्यत्र प्रसन्नाऽस्मि व्रतान्मम ॥९४॥
शाकटायनविप्रोऽपि पप्रच्छाश्चर्यसम्भृतः ।  
का त्वं कस्यासि रम्भोरु प्रसन्नापि कथं मम ॥९५॥
लक्ष्मीः प्राह प्रसन्नाऽहं जाता व्रतप्रभावतः ।  
प्रेरिता देवदेवेन वैकुण्ठादहमागता ॥९६ ॥
पुरुषोत्तममासस्य कमलाया व्रतात्तु ते ।  
कमलां विपुलां लक्ष्मीं दातुमत्र समागता ॥९७॥
ममव्रतं त्वया चीर्णं प्रयागे ऋषियोगतः ।  
आशिषो व्रतवशगा ददे त्वां 'धनवान् भव' ॥९८॥
रवावेकादशी यत्र मध्यादौ द्वादशी तथा ।  
त्रयोदशी निशाशेषे व्रतानामुत्तमं व्रतम् ॥९९॥
तत्र क्रतुशनं पुण्यं त्रयोदश्यां तु पारणे ।  
एतद्व्रतं त्वया चीर्णं प्रसन्नाऽस्मि महामुने ॥1.263.१० ०॥
गृहाणेमं मणिं दिव्यं यस्मात्स्वर्णं प्रपद्यते ।  
इत्युक्त्वा कमला तस्मै मणिं दत्वा तिरोदधे ॥१०१ ॥
शाकटायनविप्रोऽपि मणिं नीत्वा गृहं गतः ।  
नित्यं स्वर्णशतं प्रातर्ददात्येषो मणिर्महान् ॥१ ०२॥
शाकटायनविप्रोऽपि दत्ते दानं त्वहर्निशम् ।  
एवं स ऋषिवर्योऽपि शाकटायनभूसुरः ॥१० ३॥
इन्द्रादप्यधिकां स्मृद्धिं लब्धवान् कमलाव्रतात् ।  
याचकाय प्रदातव्यं यद्यद् वाञ्छति मद्गृहात् ॥१ ०४॥
एवं प्रकाशितं शाकटायनेन भुवस्तले ।  
अथैकदा पुलस्त्यो वै ब्राह्मणो ब्रह्मणः सुतः ॥१ ०५॥
श्रुत्वैवं दानकीर्तिं च मणेर्भिक्षेच्छया स्वयम् ।  
शाकटायनभवनं त्वाजगाम विचार्य च ॥१०६॥
ययाचे तन्मणेर्भिक्षां निस्पृहोऽपि मुनिर्ददौ ।  
पुलस्त्योऽपि मणिं नीत्वा ययौ द्वीपं तु सिंहलम् ॥१ ०७॥
तत्र स्वर्णमयं सर्वं चक्रे पुरवनादिकम् ।  
तेनाऽर्पितः कुबेराय धनाधिपतये मणिः ॥१ ०८॥
रावणस्तं जहाराऽथ स्वर्णलङ्कां चकार सः ।  
एवं वै कमला देवी व्रतेन यदि तुष्यति ॥१ ०९॥
सर्वं ददाति भक्ताय व्रतं यत् तोषकारकम् ।  
शृणुयाद्वा पठेद्वापि कमलायाः फलं भवेत् ॥1.263.११० ॥
इति श्रीलक्ष्मीनारायणीयसंहितायां प्रथमे कृतयुगसन्ताने पुरुषोत्तममासस्य कृष्णपक्षकमलैकादशीमाहात्म्यं नियमाः, उद्यापनम्, शाकटायनस्य व्रतेन मणिप्राप्तिर्लक्ष्मीप्राप्तिस्ततो पुलस्त्यकुबेररावण-  
सुवर्णलाभादिश्चेतिकथननामा त्रिषष्ट्यधिकद्विशततमोऽध्यायः ॥२६३ ॥
    
