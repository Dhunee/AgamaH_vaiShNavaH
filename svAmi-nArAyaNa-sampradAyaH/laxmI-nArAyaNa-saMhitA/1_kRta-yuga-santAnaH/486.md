+++
title = "४८६"

+++
श्रीनारायण उवाच-  
आनर्तदेशे सौराष्ट्रे चमत्कारपुरान्तिके ।  
नदी नागमतीनाम्ना वर्तते पूर्वतः शुभा ॥१ ॥
यस्यां स्नानाद् विमुच्यन्ते मुक्ता भवन्ति मानवाः ।  
तत्र लक्ष्मि! मृगी काचित् व्याधबाणप्रपीडिता ॥२ ॥
अवाततार सलिले प्राणाँस्तत्याज वारिषु ।  
चैत्रशुक्लतृतीयायां मध्याह्नेऽर्यमदैवते ॥३ ॥
सूर्यवारे च तत्पुण्यान्मेनका नाम साऽभवत् ।  
अप्सरास्त्रिदशेन्द्रस्य सुरूपा पतिधर्मिणी ॥४ ॥
एकदा तत्र मुनिराड् विश्वामित्रः समाययौ ।  
तीर्थार्थं नागनद्यां स सस्नौ नगरपूर्वतः ॥५ ॥
यत्र सा मेनका नित्यमायाति स्नानकामुकी ।  
स्नान्तं सुरूपं दिव्यं च पुष्टं मुनिं विलोक्य सा ॥६ ॥
यौवनस्थं पतिं कर्तुमीयेष कामपीडिता ।  
सानन्दा सुरतार्थाय समीपं समुपागमत् ॥७ ॥
ननाम चरणे वाक्यैस्तुष्टाव सुमनोहरैः ।  
सधैर्यः स मुनिस्तां वै मेने नागरिकीं स्त्रियम् ॥८ ॥
आशीर्वादान् प्रदायैव प्रहृष्टेनाऽन्तरात्मना ।  
उवाच देवीं तां पृच्छन् स्त्रीधर्मांश्च विशेषतः ॥९ ॥
शुभलाभोऽस्तु ते कच्चिन्मनसा कर्मणा गिरा ।  
भक्तिः संवर्तते कृष्णनारायणे च शाश्वती ॥1.486.१० ॥
कच्चित्त्वं वर्तसे बाले पतिम्पादपरायणा ।  
चारित्रविनयोपेता सदा मधुरभाषिणी ॥११ ॥
कच्चित्त्वं सर्वदाऽभीष्टा पत्युर्दानैस्तथाऽर्चसि ।  
बन्धून् स्वमित्रवर्गं च तत्पुरः पृष्ठतोऽपि वा ॥१२॥
कच्चिद् भर्तरि संसुप्ते त्वं निद्रावशमेष्यसि ।  
उत्थानमप्रबुद्धेन करोषि ब्राह्मकालिके ॥१३॥
कच्चित् प्रातः समुत्थाय करोषि पतिसेवनम् ।  
ततो गृहं मार्जयित्वा करोषि मण्डनादिकम् ॥१४॥
कच्चित् स्नात्वा स्नापयित्वा पतिं सम्पूज्य भावतः ।  
बालापत्यानि सम्भाल्य वर्तसे भक्तियोगिनी ॥१५॥
कच्चिद्देवान्नमस्कृत्य गुरुं गां च पतिं तथा ।  
करोषि त्वं प्राणयात्रां दत्त्वाऽन्नं शक्तितो जलम् ॥१६॥
कच्चिन्मध्याह्नवेलायामतिथीन् सेवसेऽन्नकैः ।  
कच्चिद् गृहागतनिराश्रितायान्नं ददासि वै ॥१७॥
कच्चिदस्तं गते सूर्ये नाऽन्नमश्नासि भामिनि! ।  
अदत्त्वा निजभृत्येभ्यः साधुभ्यश्च विशेषतः ॥१८॥
कच्चित् पिबसि पानीयं वस्त्रपूतं सुराऽर्पितम् ।  
कच्चिद् दयावती भूत्वा गात्रक्लेशकरानपि ॥१९  
यूकामत्कुणदंशादीन् पुत्रवत्परिरक्षसि ।  
कच्चित् साधुजनान्नित्यं कृष्णधर्मं सुभक्तितः ॥1.486.२ ०॥
शृणोषि भक्तितो भद्रे भक्तिं करोषि सादराम् ।  
कच्चिछ्रुत्वा दिनं पुण्यं प्रकरोषि व्रतादिकम् ॥२१ ॥
गुरुमाचार्यमीशं वाऽऽगतं करोषि पूजितम् ।  
शास्त्रस्य वाचकस्यापि व्याख्यातुश्च विशेषत ॥२२ ॥
कञ्चिच्छास्त्राणि रम्याणि साधुभ्यः सम्प्रयच्छसि ।  
श्रुत्वा कथां निष्क्रयं च वाचकाय प्रयच्छसि ॥२३ ॥
कच्चित् कृष्णालये नृत्यं गीतं वाद्यं सुकीर्तनम् ।  
बलिपूजोपहाराँश्च त्व करोषि स्वशक्तितः ॥२४॥
कच्चित्प्रावरणं वस्त्रं साधुभ्यः सम्प्रयच्छसि ।  
वृथा पर्यटनं नान्यगृहे करोषि भामिनि ॥२५॥
कच्चिन्नाऽश्नासि पूर्वं त्वं स्वभर्तरिबुभुक्षिते ।  
आज्ञाभङ्गं कदाचिच्च भर्तुः करोषि नैव तु ॥२६॥
कच्चित् प्रकुपिते कान्ते कोपं न यासि सद्व्रते ।  
कच्चित् त्वं कुपिता भर्त्रे नोत्तराणि प्रयच्छसि ॥२७॥
अथाऽपराधशान्त्यर्थं प्रियं हृद्यं प्रजल्पसि ।  
कच्चित्त्वं प्रोषिते कान्ते मलिनाम्बरधारिणी ॥२८॥
दीना विवर्णवदना कच्चिद् भवसि वा कृशा ।  
कच्चिन्मन्दिरमालिन्यं दूरीकरोषि सेवया ॥२९॥
कच्चिद्भिन्नं तथोच्छिष्टं पात्रं धत्से न वै गृहे ।  
कच्चिद् व्रजसि रात्र्यादौ नोत्सवेषु स्थलान्तरे ॥1.486.३ ०॥
कच्चिन्न कुरुषे मैत्रीं पुंश्चलीभिः कदाचन ।  
कच्चिद् दधासि सौभाग्यचिह्नानि पतिरञ्जनी ॥३ १ ॥
कच्चित्ते पातिव्रत्ये वै विघ्नो नायाति कश्चन ।  
पतिपुत्रवती साध्वी कच्चिद् भवसि भामिनि ॥३२॥
इत्युक्ता सा ऋषिं प्राह पातिव्रत्योपदेशकम् ।  
अन्यास्ता योषितो विप्र यासां धर्मास्त्वयोदिताः ॥३३ ॥
वयं स्वर्गस्याऽप्सरसः स्वेच्छाचारिण्य एव वै ।  
अपतिकाः स्वतन्त्राश्च मुनिमानसमोहिकाः ॥३४॥
अक्षताः सर्वदा शुद्धाः प्रेमसेवापरायणाः ।  
नवरूपधराः कन्याः सेवारसपरायणाः ॥३४६॥
कामधर्मेण सत्सेवां कुर्मो यतितपस्विनाम् ।  
साधूनां वा गृहस्थानामस्मत्सत्कारवेदिनाम् ॥३६ ॥
रञ्जयित्वा सुबहुधा तदाशीर्वादमाप्नुमः ।  
तेन पुण्येन वै स्वर्गं नित्यमस्मत्कृतेऽस्ति हि ॥३७॥
कामसेवासमं पुण्यं नान्यन्मन्यामहे वयम् ।  
कामभङ्गसमं पापं नान्यच्छापप्रदं भुवि ॥३८॥
सुखभङ्गो महत्पापं सर्वस्वदाहकं ऋषे ।  
सुखदानं महादानं भोजनसेवनाम्बरैः ॥३९॥
अङ्गानां मर्दनैः पादसंवाहनादिभिः सदा ।  
नर्तनैः कीर्तनैः प्रशंसनैः पुण्यमवाप्यते ॥1.486.४०॥
यैः परे रञ्जितास्तेषां परे लोकाः सुखप्रदाः ।  
यैः परे दुःखितास्तेषां परे लोकास्तु दुःखदाः ॥४१ ॥
परलोकस्य सौख्यार्थं सेवयामो वयं जनान् ।  
परोपकारं कुर्मो वै यथेष्टसर्वदानकैः ॥४२॥
धनं वस्त्रं भूषणं च भोजनं देहमित्यपि ।  
सर्वं दद्मः प्रसौख्यार्थं यत्फलं पुनराप्नुमः ॥४३॥
भोजनं जिह्वया त्वात्मतृप्त्यर्थं दीयते जनैः ।  
स्पर्शनं तु त्वचा त्वात्मतृप्त्यर्थं दीयते तथा ॥४४॥
श्रवणं गीतिकानां तु दीयते कर्णतृप्तिकृत् ।  
दर्शनं रूपशृङ्गारादीनां चक्षुसुखप्रदम् ॥४५॥
एवमन्येन्द्रियैश्चापि त्वात्मतृप्त्यर्थमुत्तमम् ।  
दानं सन्दीयतेऽस्माभिः पुण्यार्थं हरितोषणम् ॥४६॥
आत्मतोषे हरेस्तोषस्तेन चात्मनिवेदिता ।  
पाल्यते सर्वदाऽस्माभिः फलं कृष्णार्पितं महत् ॥४७॥
विधात्रा त्रिविधाः सृष्टा नार्यः संसारसेविकाः ।  
विवाहिताश्च सामान्या ब्रह्मचर्यपरास्तथा ॥४८॥
विवाहितानां धर्मास्तु पतिसेवापरायणाः ।  
ये त्वयोक्तास्तु सत्प्रश्नमिषेण युग्मवाहकाः ॥४९॥
द्वितीया यास्तु सामान्या अप्सरसश्च ता वयम् ।  
अस्मद्धर्मास्ततो भिन्नाः सर्वसेवापरायणाः ॥1.486.५ ० ॥
तृतीयास्तु ब्रह्मचर्यपराः साध्व्यो भवन्ति ताः ।  
कामधर्मपरित्यक्ताः साधुशीलपरायणाः ॥५१ ॥
स्वधर्मस्था दिवं यान्ति परधर्मा भयावहाः ।  
वयं सेवापरा भृत्याः किङ्कर्यः सर्वदा स्मृताः ॥५२॥
दास्यो वा ह्युपपत्न्यश्च देव्यो दिव्या यतो वयम् ।  
त्वादृशासामृषीणां सेवया कृतार्थभावनाः ॥५३॥
वद त्वं क्षत्रियवरस्तापसो हृदयङ्गमः ।  
मम मानसतोषार्थं तव धर्मोऽस्ति चेन्मुने ॥५४॥
भजस्व मां समायातां नारायणपरायणाम् ।  
त्वां तु नारायणं मत्वा सेवयिष्ये न दूषणम् ॥५५॥
विश्वामित्रस्तदा प्राह हितं तापसधार्मिकम् ।  
अहं व्रतधरः सुभ्रु ब्रह्मचर्यपरायणः ॥५६ ॥
सर्वेषां व्रतिनां मूलं ब्रह्मचर्यमुदाहृतम् ।  
आस्तां दूरं तव सङ्गः संस्पर्शो भाषणं तथा ॥५७॥
गच्छ दूरं स्वर्गदेवि न मे त्वया प्रयोजनम् ।  
व्रतिनां प्रमदाग्राहः पापदः पुण्यनाशकः ॥५८॥
संसारभ्रमणं नारी विवाहमण्डपे गताः ।  
वह्नेर्भ्रमणव्याजेन पतिं दर्शयति ध्रुवम् ॥५९॥
तस्मात् स्त्रीभिः समे सङ्गं स्पर्शं योगं च वर्जयेत् ।  
अङ्गारसदृशी नारी घृतकुम्भसमः पुमान् ॥1.486.६० ॥
अस्पर्शाद् दृढतामेति तत्सम्पर्काद् विलीयते ।  
स्त्रियो मूलमनर्थानां निरोधः स्वर्गगामिनाम् ॥६ १ ॥
    
कुलीना वीरवत्यश्च नाथवत्योऽपि योषितः ।  
एकस्मिन्नेव भर्तरि सन्तुष्टाः स्वर्गगास्तु ताः ॥६२॥
स्त्रीणां सङ्गं समासाद्य संसारे भ्रमते नरः ।  
नृणां सङ्गं समासाद्य संसारे भ्रमतेऽबला ॥६३॥
मया त्यक्तौ हि संसारस्तद्बीजं त्वमुपस्थितम् ।  
ममापि यमलोकानां दुःखं तेऽपि त्वया भवेत् ॥६४॥
तस्मान्मया न वै ग्राह्या गच्छाऽन्यत्र प्रिया भव ।  
इत्युक्ता मेनका प्राह विश्वामित्रवचः शृणु ॥६५॥
हिमाचले प्रतपतो नरनारायणस्य वै ।  
तपश्चोग्रं परं ज्ञात्वा महेन्द्रस्त्वप्सरोगणैः ॥६६॥
कामवसन्तबाणैश्च सहितः संययौ द्रुतम् ।  
तपोभङ्गविधानाय प्रारम्भन्नृत्यगीतिकाम् ॥६७॥
नारायणो नरं प्राह चूतपुष्पाणि चानय ।  
सक्थ्नि सम्मर्दय समुत्पादय त्वप्सरोवराम् ॥६८॥
नरः सम्मृद्य पुष्पाण्युत्पादयामास चोर्वशीम् ।  
अतिरूपवतीं यस्या अग्रे सर्वास्तमस्त्वचः ॥६ ९॥
अदृश्यन्ताऽत्सरसस्ता महेन्द्रस्य तदेन्द्रकः ।  
साश्चर्यं समुवाचेदं शृण्वतां तु दिवौकसाम् ॥1.486.७०॥
शतशो मेऽप्सरसश्च मया कान्त्याऽन्धकी कृताः ।  
तस्याः प्रभुं कथं शक्तः पातयितुं भवाम्यहम् ॥७१ ॥
इति गर्वं विहायैव पतितः पादयोर्हरेः ।  
ययाचे तूर्वशीं नारायणान्नारायणो ददौ ॥७२॥
तदा नरस्य पुत्री सा प्रार्थयामास माधवम् ।  
भगवन् कन्यका चाहं नरनारायणस्य वै ॥७३ ॥
अयोनिजा सती साध्वी ब्रह्मचर्यपरायणा ।  
तापसी भगवत्पुत्री कथं यामि दिवं प्रभो ॥७४॥
सामान्याऽहं कथं भूत्वा वर्तिष्ये तान्सुरान्प्रति ।  
अप्सरसां तु के धर्मास्तान्मे श्रावय तत्त्वतः ॥७५॥
इत्युक्तः श्रीहरिस्तस्यै श्रावयामास तद्वृषान् ।  
दासीवत् सर्वदा स्थेयं सुरान्प्रति दिविस्थितान् ॥७६॥
नृत्यं गीतं सेवनं च कर्तव्यं देवयोषिता ।  
सर्वे देवाः समाः सेव्याः पतिरूपेण वै दिवि ॥७७॥
मानवा वा मुनयोऽपि तापसाः पतिरूपिणः ।  
सेवनीया भविष्यन्ति गच्छ तिष्ठ यथासुखम् ॥७८॥
ऊर्वशी प्रसमाकर्ण्य पितरं प्राह सद्व्रता ।  
परपुंसां प्रसङ्गेन नरकं यातनामयम् ॥७९॥
प्रभोक्तव्यं भवेत् तस्मान्मया स्वर्गं न चेष्यते ।  
नारायणस्तदा प्राह स्वर्गस्याऽप्सरसां कृते ॥1.486.८०॥
तव कृते तथा पुत्रि नास्ति वै यमयातनाः ।  
अप्सरसो देवपुण्यात् ससृजे विश्वसृट् स्वयम् ॥८१ ॥
तासां पापं न चैवास्तीत्याह ब्रह्मा तथा पुरा ।  
तवापि पुत्रि देवानामसङ्ख्यानां प्रसेवया ॥८२॥
कामधर्मेण युक्ताया अपि पापं न वै भवेत् ।  
इत्यपापं पुरा प्राह ब्रह्मा नारायणस्तथा ॥८३ ॥
अस्माकं सर्वथा देवकिङ्करीणां हि योषिताम् ।  
तस्माद् भजस्व मां विश्वामित्र हठं परित्यज ॥८४॥
पण्यस्त्रियो वयं यावद् वाचां बन्धनमस्ति वै ।  
तावत्पतिव्रताः स्मश्च पतिर्भव सदा मम ॥८५॥
इत्युक्त्वा संस्थिता तत्र निकटे सन्मुखे हठात् ।  
विश्वामित्रः स्थलं त्यक्त्वाऽन्यत्र ययौ तदा तु सा ॥८६॥
शशाप तं मुनिश्रेष्ठं कामखण्डनपीडिता ।  
अद्यैव भव दुर्बुद्धे वलीपलितजर्जरः ॥८७॥
एवमुक्तोऽभवत् तादृक् शापने जरया युतः ।  
मुनिः प्राह न ते पापं मम पापं तु सम्भवेत्॥८८॥
तस्माद् विहाय चान्यत्र प्रयामि तेन रोचते ।  
तस्माद् भव त्वमप्याशु जराजर्जरिताङ्गका ॥८९॥
सापि तद्वचनात् सद्यस्तादृग्रूऽपा व्यजायत ।  
ततः क्रोधस्य शान्त्यर्थं नागवत्यां तु सा सती ॥1.486.९०॥
सस्नौ तावत्पूर्वरूपा यथावद् युवती प्रिया ।  
समभवत् ततो विश्वामित्रः सस्नौ नदीजले ॥९१ ॥
सोऽपि पूर्वरूपोऽभूत् शापौ नष्टौ परस्परम् ।  
एतादृशं महत्तीर्थं नागनद्यां प्रवर्तते ॥९२।  
यत्र स्नात्वा नरा नार्यो भवन्ति यौवनान्विताः ।  
स्वर्गदेवीसमा नार्यो नराः स्वर्गसुरा इव ॥९३॥
ततः सा मेनका मुनिं नत्वा स्वर्गं ययौ स्वतः ।  
ऋषिस्तपः परं चक्रे नारायणपरायणः ॥९४॥
इति ते कथितं लक्ष्मि गूढधर्मप्रवर्तनम् ।  
यद्विज्ञानेन व्रतिनो लभन्ते स्वर्गमोक्षणे ॥९५॥
शृणु लक्ष्मि! प्रवक्ष्यामि महेन्द्रगर्वभञ्जनम् ।  
चमत्कारपुरे जातं निशामय मतिप्रदम् ॥९६ ॥
पुरा शतमखो दर्पात् कृत्वा शतमखान् मुदा ।  
बभूव सर्वदेवानामध्यक्षः सम्पदा युतः ॥९७॥
दिने दिने तदैश्वर्यं वर्धते तपसां फलात् ।  
ददौ मन्त्रं सिद्धिदं वै बृहस्पतिस्तु पुष्करे ॥९८॥
स जजाप नमो राधेश्वराय ओं नमो नमः ।  
शतसवत्सरं जप्त्वा जातः पूर्णमनोरथः ॥९९॥
ब्रह्मस्वरूपां प्रकृतिं सम्पन्मूढो न मन्यते ।  
प्रकृतिर्जडदिव्या च तं शशाप ततः परम् ॥1.486.१० ०॥
गुरुं दृष्ट्वा समुत्थाय न ननाम मुदान्वितः ।  
गुरुः शशाप तं कोपाद् यातु सम्पद्धरेरिति ॥१०१ ॥
एवं भ्रष्टमतिरिन्द्रस्त्वहल्यां परिपश्य च ।  
चकमे गौतमरूपं धृत्वा रेमे तया सह ॥१ ०२॥
ददर्श गौतमस्तं च धिक्कृत्य तं शशाप ह ।  
योनीनां तु सहस्रं वै तव गात्रे भवत्विह ॥१० ३॥
पूर्णवर्षं च सततं योनिगन्धं त्वमाप्नुहि ।  
ततः सूर्यं समाराध्य सहस्राक्षो भविष्यसि ॥१०४ ॥
मम शापाद् गुरोः शापद् भ्रष्टश्रीर्भव साम्प्रतम् ।  
अथेन्द्रः प्रययौ तीर्थं पुष्करं तपसे ततः ॥१ ०५॥
निष्कृतिं संविधायाऽथ गृहं ययौ ततः पुनः ।  
इन्द्रस्त्यक्तगुरुर्दैवाद्ब्रह्माणं शरणं ययौ ॥१ ०६॥
तदाज्ञया विश्वरूपं प्रचकार पुरोहितम् ।  
दैत्यदौहित्रमेवैनं ज्ञात्वा दैत्याभिपक्षिणम् ॥१ ०७॥
यज्ञे दैत्येभ्य एवैनं ददतं हव्यमुत्तमम् ।  
प्रचिच्छेद शिरस्तस्य तीक्ष्णबाणेन वै ततः ॥१ ०८॥
विश्वरूपपिता त्वष्टा श्रुत्वा सद्यश्चुकोप ह ।  
इन्द्रशत्रो विवर्धस्वेत्युक्त्वा चक्रे क्रतुं परम् ॥१ ०९॥
यज्ञकुण्डात् समुत्तस्थौ वृत्रो नाम महासुरः ।  
इन्द्रो जघान वज्रेण वृत्रं वै देवकण्टकम् ॥1.486.११ ०॥
ब्रह्महत्या रक्तवस्त्रा सप्तनालोच्छ्रया तथा ।  
ईषाप्रमाणदशना खड्गहस्ता बभूव ह ॥१११ ॥
धावन्तं धावमाना सा महेन्द्रं तं जगाम ह ।  
दुद्रावेन्द्रः संविवेश मानसाख्यसरोवरे ॥१ १२॥
मृणालसूक्ष्मसूत्रे वै सापि वटे तटे स्थिता ।  
नहुषस्त्वभवत्त्विन्द्रो ययाचे कामतः शचीम् ॥१ १३॥
शची गुरोर्हि शरणं याता ररक्ष तां गुरुः ।  
बृहस्पतिस्ततो यातो मानसाख्यसरः स्वयम् ॥११४ ॥
रक्षणाय स्वशिष्यस्य चाजुहाव शचीपतिम् ।  
स्वरं वृहस्पतेर्ज्ञात्वा बहिः समाययौ गुरुम् ॥१ १५१॥
नत्वा तुष्टाव च गुरुं पादयोः पतितस्तदा ।  
क्षमस्व भगवन् दोषं कृपां कुरु कृपानिधे ॥१ १६॥
भृत्यापराधं सततं न गृह्णाति सदीश्वरः ।  
स्वभार्यासु स्वशिष्येषु स्वभृत्येषु सुतेषु च ॥१ १७॥
इति श्रुत्वा गुरुः प्राह गच्छ राज्यं दिवः कुरु ।  
हतशत्रुर्मत्प्रसादाद् गत्वा पश्य सतीं शचीम् ॥१ १८॥
संसारविजयं वर्म गृहाणेदं ततः परम् ।  
ब्रह्महत्यां भस्मसाच्च कुरु गच्छ मया सह ॥११ ९॥
एवं कृत्वा महेन्द्रस्तु ययौ स्वर्गं तदा पुनः ।  
दैत्यैर्विनाशितां स्वस्य राजधानीं पुनर्नवाम् ॥1.486.१२० ॥
कारयामास रचितां नाम्नाऽमरावतीपुरीम् ।  
विश्वकर्मकृतां वीक्ष्य न तुतोष सुरेश्वरः ॥१२१ ॥
विश्वकर्मा गृहं गन्तुं न शशाक विनाऽऽज्ञया ।  
विश्वकर्मा हरिं कृष्णं सस्मार कमलापतिम् ॥१२२॥
नारायणो विप्ररूपं धृत्वाऽऽजगाम तां पुरीम् ।  
अतिखर्वो वैष्णवश्च युयुजे शक्रमाशिषम् ॥१२३॥
मधुपर्कादिकं दत्वा शक्रः सत्कारमाचरत् ।  
पप्रच्छाऽऽगमनं कस्माद् वदेति विप्रबालकम् ॥१२४ ॥
विप्रबटुस्तु तं प्राह नूतनां नगरीं तव ।  
समाद्रष्टुमागतोऽस्मि प्रष्टुं वचनमीप्सितम् ॥१ २५॥
चित्रं नगरनिर्माणं समाकर्ण्याऽद्भुतं तव ।  
कतिवर्षाणि निर्माणे भवान् सङ्कल्पितो यथा ॥१ २६॥
कतिचित् तां विश्वकर्मा निर्माणं वा करिष्यति ।  
एवम्भूतं विनिर्माणं न केनेन्द्रेण निर्मितम् ॥१२७॥
नैवंविधं सुनिर्माणे विश्वकर्मा परः क्षमः ।  
बालकस्य वचः श्रुत्वा जहास स सुरेन्द्रकः ॥१ २८॥
सम्पन्मदातिमत्तश्च पुनः पप्रच्छ बालकम् ।  
कतीन्द्राणां समूहश्च त्वया दृष्टः श्रुतोऽथवा ॥१ २९॥
विश्वकर्मा कतिविधस्तं ये ब्रूहि शिशोऽधुना ।  
शक्रस्य वचनं श्रुत्वा विप्रबटुरुवाच तम् ॥1.486.१ ३०॥
जानामि कश्यपं तव तात प्रजापतिं तथा ।  
मुनिं मरीचिं जानामि तत्तातं वेधसं तथा ॥१३१ ॥
कल्पं च प्रलयं कतिविधं जानामि सर्वथा ।  
ब्रह्मजनकं वैराजं तत्पितरं हिरण्मयम् ॥१ ३२॥
जानाम्यण्डं कतिविधं ब्रह्मविष्णुमहेश्वरान् ।  
ब्रह्माण्डेषु कतिविधानिद्रान् जानामि सर्वशः ॥१३३॥
यदि सङ्ख्याऽस्ति रेणूनां धरायां तु सुरेश्वर ।  
तथापि सङ्ख्या शक्राणां नास्त्येव किं वदामि ते ॥१३४ ॥
शक्रस्याऽऽयुश्चाधिकारो युगानामेकसप्ततिः ।  
अष्टाविंशतिशक्राणां पतनेऽहर्निशं विधेः ॥१ ३५॥
विधेरष्टोत्तरशतमायुरेव प्रमाणतः ।  
सुरेन्द्राणां तु का सङ्ख्या नास्ति सङ्ख्या विधेरपि ॥१३६॥
महाविष्णोर्लोमकूपे वैराजाः सन्त्यनेकशः ।  
वैराजस्य रोमकूपे ब्रह्माद्याः सन्त्यनेकशः ॥१ ३७॥
एवं लोम्नः प्रमाणेन ब्रह्माण्डाः सन्त्यसङ्ख्यकाः ।  
ब्रह्माण्डे च कतिविधाः सुराः सन्त्येव त्वत्समाः ॥१ ३८॥
विप्रबटौ वदत्येवं पार्श्वतो निर्गतं तदा ।  
पिपीलिकासमूहं च व्यायतं धनुषां शतम् ॥१ ३९॥
क्रमशस्तान् सन्निरीक्ष्य जहासोच्चैर्द्विजार्भकः ।  
नोवाच किञ्चिन्मौनी च गम्भीरः सगणो यथा ॥1.486.१४०॥
इन्द्रः प्राह कथं विप्रवटो हससि मे वद ।  
विप्रबटुरुवाचेन्द्रं दृष्टाः पिपीलिकास्त्वया ॥१४१ ॥
सृष्टः पिपीलिकासङ्घ एकैकः क्रमशो मया ।  
सर्वे ते क्रमशस्त्वासन्निन्द्राः पूर्वात्प्रपूर्वजाः ॥१४२॥
इदानीं ते तु सम्प्राप्ता भूतजातिं पिपीलिकाम् ।  
कर्मणा क्रमशो यान्ति जीवाः कीटनृदेवताः ॥१४३॥
कर्मणा द्रुमतां यान्ति यक्षतां नागतां तथा ।  
पक्षित्वं च पशुत्वं च नारीत्वं नरतां तथा ॥१४४॥
प्रेतत्वं च सुरत्वं च ऋषित्वं कर्मणा तथा ।  
ब्रह्मत्वं सुरराजत्वं कर्मणा प्राप्यतेऽपि तु ॥१४५॥
मृत्युस्तु मस्तकस्थायी सर्वेषां विद्यते सदा ।  
जलबुद्वुदवत्सर्वं शक्र नश्यति नित्यशः ॥१४६॥
मूढा मुह्यन्ति लोकेऽत्र मुह्यन्ति नैव पण्डिताः ।  
इत्युक्त्वा स विप्रबटुस्ततत्र तस्थौ च सस्मितः ॥१४७॥
विस्मितस्त्रिदशाध्यक्षो गर्वहीनो बभूव ह ।  
एतस्मिन्नन्तरे तत्राऽऽजगाम तापसो जनः ॥१४८॥
अतिवृद्धो महायोगी जटाधारी मृगाजिनी ।  
सर्वं वक्षःस्थलं तस्य रोमचक्राभिसम्भृतम् ॥१४९॥
मध्ये किञ्चिद्रोमहीनं समुत्पाटितलोमकम् ।  
मस्तके च वर्तुलं सन्दधन् कटं समायतम् ॥1.486.१५०॥
आगत्य मध्ये तस्थौ स विप्रपुत्रमहेन्द्रयोः ।  
महेन्द्रो वृद्धरूपं तं मधुपर्कादिकं ददौ ॥१५१ ॥
प्रणनामाऽथ पप्रच्छ कुत आगम्यते त्वया ।  
किन्नामा त्वं गृहं कुत्र कथमागमनं तव ॥१५२॥
करं कथं मस्तके ते लोमचक्रं च वक्षसि ।  
मध्यदेशे रिक्तभागो लोमोत्पाटनजः कथम् ॥१५३॥
वृद्धः प्राह च वैकुण्ठादद्य त्वागम्यते मया ।  
लोमशोऽहं ऋषिर्नाम्ना तीर्थार्थं गमनं मम ॥१५४॥
अल्पायुषा मया चेन्द्र कुत्रापि न कृतं गृहम् ।  
न विवाहश्चोपजीव्यं भिक्षोपजीविनाऽधुना ॥१५५॥
वर्षणाऽऽतपशान्त्यर्थं मस्तकस्थं कटं मम ।  
वक्षोरोमाणि यावन्ति तावत्कल्पायुरस्म्यहम् ॥१५६॥
कल्पैकेऽपगते चेन्द्र लोमैकोत्पाटनं मम ।  
उत्पाटितरोमसङ्ख्याः कल्पा नष्टा ममाग्रतः ॥१५७॥
जातं त्वङ्गुलमात्रं तद् वर्तुलं रोमहीनकम् ।  
वक्षोलोमानि यावन्ति प्रतिकल्पैकरोमकम् ॥१५८॥
भविष्यन्त्युत्पाटितानि तदा मे मरणं भवेत् ।  
दशाधिकशते याते ब्रह्माऽब्दानां मृतिर्मम ॥१५९॥
असङ्ख्यविधयः सृष्टौ मरिष्यन्ति मृता अपि ।  
कलत्रेण च पुत्रेण गृहेण किं प्रयोजनम् ॥1.486.१६०॥
वैराजपतने चक्षुर्निमेषस्तु हरेर्भवेत् ।  
श्रीहरेश्चरणं नित्यं चिन्तयामि स्थले स्थले ॥१६१ ॥
दुर्लभं श्रीहरेर्दास्यं भक्तिर्मुक्तेर्गरीयसी ।  
स्वप्नवत् सर्वमैश्वर्यं तद्भक्तिव्यवधायकम् ॥१६२॥
एवमुक्त्वा वृद्धविप्रश्चान्तर्धानं जगाम ह ।  
शिशुविप्रस्ततश्चेन्द्रं कृत्वा गर्वविहीनकम् ॥१६३॥
अदृश्यतां गतस्तूर्णमिन्द्रो वैराग्यमाप्तवान् ।  
सर्वं विन्यस्य पुत्रे तु त्यक्त्वा राज्यश्रियं शचीम् ॥१६४॥
उत्सुकोऽभूदरण्यं वै हरेर्भक्त्यर्थमादरात् ।  
बृहस्पतिः स्वकं शिष्यं बोधयामास वै तदा ॥१६५॥
'ओं नमः श्रीकृष्णनारायणाय स्वामिने नमः' ।  
इति नित्यं जपं ध्यानसहितं कुरु शार्ङ्गिणः ॥१६६॥
तेन मुक्तिश्च ते भाव्या मा याहि वनमन्यथा ।  
इत्युक्तो भजमानः स भूत्वा च वैष्णवो महान् ॥१६७॥
चकार राज्यं धर्मिष्ठश्चान्ते मुक्तिं जगाम ह ।  
पठनाच्छ्रवणाच्चास्य ज्ञानवान् जायते जनः ॥१६८॥
श्रद्धा सुवर्धते भक्तो भक्तौ गर्वो नश्यति सर्वथा ।  
वृथा मानं याति दूरं याति त्वन्ते हरेः पदम् ॥१६९॥
इति ते कथितं लक्ष्मि! भुक्तिमुक्तिप्रदं शुभम् ।  
विज्ञानं गर्वनाशार्थं भक्तेर्वृद्ध्यर्थमेव च ॥1.486.१७० ॥
इति श्रीलक्ष्मीनारायणीयसंहितायां प्रथमे कृतयुगसन्ताने मेनकां प्रति विश्वामित्रपृष्टपातिव्रत्यप्रश्रेऽप्सरसामन्यधर्मपरत्वे परस्परशापेन जरा, नागमतीनद्यां स्नानेन शापनिवारणं चेत्यादि । तथा इन्द्रस्य गर्वनाशार्थं प्रकृतेः शापः, गुरोः शापः, गौतमशापश्च, गुरोरपमानाच्छापेन सम्पन्नाशः, वृत्रनाशः, ब्रह्महत्या, गुरोः कृपया ब्रह्महत्यानाशः, नवीनप्रासादनिर्माणं, विश्वकर्मनिरोधः, नारायणस्य विप्रबटुरूपेणाऽऽगमनं पिपीलिकासमूहदर्शनं, लोमशस्यागमनं, तदायुर्लोमक्षरणे निश्चित्येन्द्रस्य वैराग्यं विश्वकर्मणो निर्बन्धतेन्द्रगर्वनाशश्चेतिनिरूपणनामा षडशीत्यधिकचतुश्शततमोऽध्यायः ॥४८६ ॥
    
