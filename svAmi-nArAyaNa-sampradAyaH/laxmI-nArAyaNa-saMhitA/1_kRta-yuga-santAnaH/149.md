+++
title = "१४९"

+++
श्रीनारायण उवाच-  
शृणु लक्ष्मि! रैवतस्थतीर्थानि कथयाम्यहम् ।  
यात्राफलसुयुक्तानि भुक्तिमुक्तिप्रदानि च ॥१ ॥
वस्त्रापथस्य तीर्थानि यानि येन कृतानि च ।  
तान्यपि ते कथयिष्ये स्वर्गमोक्षप्रदानि च ॥२ ॥
पूर्वे कृतयुगे कान्यकुब्जे भोजनृपोऽभवत् ।  
तस्मै वनात् समभ्येत्य वनपालब्रवीदिदम् ॥३ ॥
आश्चर्यं भ्रमता राजन् मया दृष्टं वनेधुना ।  
मृगयूथगता नारी मया दृष्टा मृगानना ॥४ ॥
ततस्तु भोजराजः सः सेनाध्यक्षमुवाच ह ।  
इदानीमेव गन्तव्यं यत्र सा युवती स्थिता ॥५ ॥
साऽश्वाश्च पत्तयो यान्तु वेष्टयन्तु वनं गिरिम् ।  
स्त्रीवेषधारिणी नारी वशं नेया मृगी हि सा ॥६ ॥
गिरिं संवेष्टयामास भोजः सैन्यपदातिभिः ।  
प्लवमाना तु सैन्येन विधृता हरिणानना ॥७ ॥
नारीदेहां समानिन्ये कान्यकुब्जे मृगीं नृपः ।  
दृष्ट्वाऽऽश्चर्यं तु सर्वेषां जायते नृपमन्दिरे ॥८ ॥
राजा तां स्नापयामास दिव्यगन्धानुलेपनैः ।  
एकान्ते निर्जने राजा बभाषे समलङ्कृताम् ॥९ ॥
का त्वं कस्य सुता केन हेतुना च मृगानना ।  
इति पृष्ठापि नोवाच न भुङ्क्ते न पपौ तथा ॥1.149.१० ॥
तदा भोजस्तु दैवज्ञान् मन्त्रज्ञान् भिषजस्तथा ।  
तान्त्रिकान् सुनमस्कृत्य बभाषे पश्यत द्विजाः! ॥११ ॥
नारीदेहा कथं न्वेषा कथं च हरिणाऽऽनना! ।  
मनुष्यवाणीवदना कथमेषा भविष्यति ॥१२ ॥
विप्राः प्राहुः कुरुक्षेत्रे सारस्वताख्यभूसुरः ।  
जानाति स च वृत्तान्तं यथातथं स वक्ष्यति ॥१३ ॥
भोजो जगाम तं विप्रं तपन्तं तप इत्यमुम् ।  
नमस्कृत्योपविष्टं तं भोजं प्राह स भूसुरः ॥१ ४॥
गच्छामो यत्र सा नारी वक्ष्यति स्वयमेव तत् ।  
इत्यागता यत्र नारी ततः सारस्वतो द्विजः ॥१९॥
उपलिप्य च भूभागं स्वस्तिकं सन्निवेश्य च ।  
सजलं कलशं न्यस्य चाग्निकार्यं निधाय च ॥१६ ॥
इन्द्रं देवांश्च दिक्पालान् कलशे सन्निवेश्य च ।  
हुत्वाऽग्निं च चरुं कृत्वा ग्रहपूजामकारयत् ॥१७॥
अभिषेकं स्वयं चक्रे तां नारीं चाभिषेचयत् ।  
तावता दिव्यदृष्ट्या सा बभाषे प्राग्भवान् बहून् ॥१८ ॥
भोज! त्वं सप्तमे पूर्वे जन्मनि भ्वां मया सह ।  
कलिङ्गदेशनृपतिरहं पत्नी च बङ्गजा ॥१९ ॥
दुष्टात्मा त्वमनाचारो दयाधर्मविवर्जितः ।  
गोभूविप्रगुरुवेददेवशास्त्रविनाशकृत् ॥1.149.२ ० ॥
मिलित्वा च प्रजाभिस्त्वं हतो लोकविरोधकः ।  
मृतं कान्त गृहीत्वाऽग्नौ प्रविष्टाऽहं मृता सह ॥२१ ॥
मृतं कान्तं समादाय भार्याऽग्नौ प्रविशेद् यदि ।  
महीयेते ह्युभौ स्वर्गे यावदाभूतसम्प्लवम् ॥२२ ॥
ततस्तु मालवे देशे विप्रस्त्वं नास्तिकोऽभवः ।  
अहं तु ब्राह्मणी भक्तिमती भार्याऽभवं तव ॥२३ ॥
त्वयाऽर्जितं धनं स्वर्णं त्यक्त्वाऽऽप्तं मरणं यदा ।  
सहाऽहं न मृता लोभात् किन्तु कालान्तरे मृता ॥२४॥
श्वेतसर्पोऽभवस्त्वं वै विप्रकन्याऽभवं त्वहम् ।  
परिणीताऽन्यविप्रेण विप्रं त्वमदशश्च तम् ॥२५ ॥
अहन्तु विधवा जाता सर्पस्त्वं मारितो जनैः ।  
वैधव्यं मम दत्वा तु द्विजसर्पावुभौ मृतौ ॥२६ ॥
त्वं मृत्वा मकरो जातो गोदावर्यां तदाऽप्यहम् ।  
तीर्थं भीमेश्वरं द्रष्टुं समायाता जनैः सह ॥२७॥
यावत् स्नातुं प्रविष्टाऽहमाकृष्टा मकरेण वै ।  
लोकैः कुन्तादिघातेन मकरो विनिपातितः ॥२८॥
अहं मकरदंष्ट्राभिस्तदानीं च मृतिं गता ।  
त्वं ततो लुब्धको जातोऽहं शबर्यभबद्वने ॥२९ ॥
अग्नेर्जलाच्च सर्पाच्च गजात् सिंहाद्धयादपि ।  
रोषाद्विस्फोटकान्मृत्युर्येषां ते नरकङ्गमाः ॥1.149.३ ०॥
आत्महा भ्रूणहा स्त्रीघ्नो ब्रह्मघ्नः कूटसाक्षिणः ।  
कन्याविक्रयकर्ता च मिथ्यापवाददायकः ॥३१ ॥
विक्रीणाति क्रतुं यस्तु मद्यं पाति द्विजस्तु यः ।  
राजद्रोही स्वर्णचौरो ब्रह्मवृत्तिविलोपकः ॥३२॥
गोघ्नश्च निक्षेपहरो ग्रामसीमहरस्तु यः ।  
सर्वे ते नरकं यान्ति या च स्त्री पतिवञ्चकी ॥३३ ॥
शबर्यहं मृता रोगात् क्रौञ्ची जाता वने तदा ।  
क्वचित् क्रौञ्चेन कामेन क्रीडितुमुद्यताऽभवम् ॥३४॥
तावद्व्याधेन स क्रौञ्चो बाणेन विनिपातितः ।  
क्रौञ्चेन च तदा शप्तः क्रूरो भव महावने ॥३५॥
स्त्रीहीनः शार्दूलरूपो दुःखी भव पुनः पुनः ।  
ततस्त्वं शार्दूलरूपो रैवते च गिराबभूः ॥३६॥
मृता दैववशात् क्रौञ्ची मृग्यभूद् रैवते गिरौ ।  
भवेश्वरात्पश्चिमे तु स्वर्णरक्षानदीजलम् ॥३७॥
पातुं चाहं समायाता दृष्टा केसरिणा तदा ।  
उत्प्लुता तद्भयाच्चाहं पतिता चाऽपरं तटम् ॥३८॥
तावत् सिंहः समुत्प्लुत्य मदग्रे पतितो बलात् ।  
अहं यावत्परावृत्योत्प्लवितुमुपचक्रमे ॥३९॥
पार्श्वस्थकीचकस्तम्बे जलस्थे मम मस्तकम् ।  
द्वयोः कीचकयोर्मध्ये प्लवने पाशवत् ह्यभूत् ॥1.149.४०॥
शरीरं जलमध्ये मे मस्तकं वंशमध्यगम् ।  
सिंहेन सन्धृतं कण्ठाद्दंष्ट्राभिश्च वियोजितम् ॥४१॥
यावत् सिंहोऽपि मे वर्ष्म जलमध्याद् विकर्षति ।  
तावत् सैबलयोगेन पद्भ्यां सृप्त्वा जलेऽपतत् ॥४२॥
अगाधाच्च जलात् शैवालबाहुल्यात्समन्ततः ।  
न निर्गन्तुं शशाकाऽसौ मृतिमापत् स केसरी ॥४३॥
स्वर्णरक्षाजले सिंहो मृतो भोजोऽभवन्नृपः ।  
तस्य तीर्थप्रभावेण नृपत्वं समजायत ॥४४॥
इदं हि सप्तमं जन्म राजाभोजेति विश्रुतम् ।  
लम्बते मे शिरो वंशे शरीरं जलमध्यगम् ॥४५॥
स्वर्णरेखाजले तत्र विशीर्णं मम तद्वपुः  
न तु वक्त्रं निपतितं त्वङ्मांसं शिरसि स्थितम् ॥४६॥
ततोऽहं हरिणीगर्भे जाता मानुषरूपिणी ।  
जातं वक्त्रं मृगीणां मे यस्मान्न पतितं जले ॥४७॥
नाऽहं हरिणकन्याऽस्ति किन्तूद्दालकसन्मुनेः ।  
कन्याऽस्मि चैकदा स्वर्णरक्षायां स्नातुमागतः ॥४८॥
स तदानीं च तत्रैव योगिन्यः स्नातुमागताः ।  
योगिनीभिस्तदा तत्र मुनिः परीक्षितो मुहुः ॥४९॥
कीदृशोऽयं ब्रह्मचारी दृढो वाऽदृढ इत्यमुम् ।  
गृहीत्वा कण्ठपाशैश्च समाश्लिष्य मुहुर्मुहुः ॥1.149.५० ॥
क्रीडयन्ति बहुरीत्या ऋषिर्न विकृतिं गतः ।  
अथैका योगिनी नाम्ना कामदाहाऽभिधा तदा ॥५१ ॥
उद्दालकस्य देहेऽन्तःप्रविष्टा योगसद्बलात् ।  
तावत्कामोऽभवद्भीतो विदुद्राव ऋषेस्तनोः ॥५२॥
अन्यथा दग्धतां कुर्याद् योगिनी साऽऽन्तरस्थिता ।  
कामदेवस्य विद्रावाद् योगिन्या उष्णतावशात् ॥५३॥
यौवनोद्भेदवेगाच्च सहक्रीडनकादिकात् ।  
स्तम्भितोऽपि तदा धातुर्वेगाच्च पतितो जले ॥५४॥
प्रवाहेण सह धातुर्नारायणह्रदे गतः ।  
तत्रैका हरिणी वारि पपौ तद्धातुमिश्रितम् ॥५५॥
तद्गर्भे मम वासोऽभूत् पूर्वकर्मानुसारतः ।  
अहमुद्दालकऋषेः पुत्री जाता मृगानना ॥५६॥
योगिनीभिर्वर्धिताऽस्मि योगिनीनां सुता यतः ।  
योगिन्यस्मि मृगीमुखा दिव्याऽपि मानुषी तथा ॥५७॥
राजँस्तव तथा मेऽपि सप्तमं जन्म विद्यते ।  
जानात्ययमृषिः सारस्वतो योगबलाद्धि तत् ॥५८  
प्रविश्याऽग्नौ मृता पूर्वे त्वया सार्धं तु सप्तमे ।  
त्वां विना मे पतिर्मा भून्मरणे याचितं मया ॥५९॥
तदाऽन्तरीक्षे राजेन्द्र वागुवाचाऽशरीरिणी ।  
राजाऽसौ दुष्टकर्माऽस्ति हिंस्रः क्रूरोऽतिलुब्धकः ॥1.149.६ ०॥
न वेदशास्त्रकुशलो दयाधर्मविवर्जितः ।  
कामी मानी महाक्रोधी सत्याचारविवर्जितः ॥६१॥
न देवं न गुरुं विप्रान्न जानाति दुराशयः ।  
न साधून्न च साध्वींश्च पूजयत्यतिमानवान् ॥६२॥
असत्यवादी दुष्टात्मा यज्ञधर्मविनाशकः ।  
पललाशी च वै विष्णोर्निन्दको वृत्तिहारकः ॥६३॥
वेश्यागामी स्नानदानधर्मकर्मविवर्जितः ।  
चण्डालतामयं प्राप्तस्तस्य पापं कियद्गुणम् ॥६४॥
गणयितुं न शक्येत तादृशः पापवानयम् ।  
यद्यपि त्वं सती नारी दग्धा भवसि तेन वै ॥६५ ॥
ततस्त्वं सप्तजन्मानि सहयुक्ता भविष्यसि ।  
किन्तु चाऽस्य महापापैः स्वर्गं नाऽस्य भविष्यति ॥६६ ॥
आदौ पापफलं भुक्त्वा पश्चाद् राज्यं भविष्यति ।  
अष्टमं चास्य सज्जन्म देवजन्म भविष्यति ॥६७॥
तदा त्वं मानुषी भूत्वा पश्चात्स्वर्गं गमिष्यसि ।  
इत्युक्त्वा सा विरराम सर्वं स्मरामि योगतः ॥६८ ॥
अपि मे मस्तकस्यास्ति खर्परं वंशसंस्थितम् ।  
यदि वस्त्रापथे गत्वा शिरः कश्चिद् विमुञ्चति ॥६९ ॥
स्वर्णरक्षाजले राजन् मानुषं स्यान्मुखं मम ।  
अस्म्यहं मानुषवक्त्रा दृश्यतेऽन्यैर्मृगानना ॥1.149.७० ॥
पापच्छायावृतं चैतन्मृगाकृतिमुखं मम ।  
श्रुत्वैतद्भोजराजेन प्रतीहारस्तु तत्स्थलम् ॥७ १ ॥
प्रेषितस्तेन दृष्टं तत् स्वर्णरेखाजलोपरि ।  
वर्तते तन्मृगशिरो वंशप्रोतं महावने ॥७२ ॥
गृहीत्वा पातितं यावत् स्वर्णरेखाजले तदा ।  
भोजराजगृहे तस्या मुखं चन्द्रसमं शुभम् ॥७३ ॥
मानुष चाऽभवद् दिव्यं पद्मपत्रसुलोचनम् ।  
सुशोभनं दीर्घकेशं दीर्घकर्णं शुभद्विजम् ॥७४॥
कम्बुग्रीवं पद्मगन्धं सर्वलक्षणसंयुतम् ।  
न देवी न च गान्धर्वी नाऽऽसुरी न च किन्नरी ॥७५॥
यादृशी सा तदा जाता तीर्थभावेन सुन्दरी ।  
परिणीता तु सा तेन भोजराजेन सुन्दरी ॥७६ ॥
मृगाननेति विख्याता देवी सा भोजसुन्दरी ।  
कुताऽसौ पट्टमहिषी भोजराजेन धीमता ॥७७॥
देशानां प्रवरो देशो गिरीणां प्रवरो गिरिः ।  
क्षेत्राणामुत्तमं क्षेत्रं वनानामुत्तमं वनम् ॥७८ ॥
गङ्गासरस्वतीरेवाः स्वर्णरेखाजले स्थिताः ।  
ब्रह्मा विष्णुश्च सूर्यश्च सर्वे रुद्रादयः सुराः ॥७९ ॥
नागा यक्षाश्च गन्धर्वा अस्मिन् क्षेत्रे व्यवस्थिताः ।  
स्वर्णरक्षानदीवार्षु स्नात्वा नारायणे ह्रदे ॥1.149.८ ० ॥
मृगीतीर्थे तथा स्नात्वा कुण्डे दामोदराभिधे ।  
तथा च रेवतीकुण्डे स्नात्वा स्वर्मोक्षमाप्नुयात् ॥८ १ ॥
गङ्गा सरस्वती पुण्या यमुना स्वर्णरूपिणी ।  
नद्यामागत्य तिष्ठन्ति दृश्यन्ते स्वर्णपत्रिकाः ॥८२ ॥
सरस्वती स्वर्णरूपा गङ्गा रजतपत्रिकाः ।  
यमुना ताम्रपत्राणि नद्यप्सु प्रचकासति ॥८ ३ ॥
एवं सुवर्णरक्षाख्या स्वर्णरेखाभिरन्विता ।  
सरित् सा रैवते भूध्रे वर्तते मोक्षदायिनी ॥८४॥
ब्रह्मघ्नश्च सुरापश्च भ्रूणहा गुरुतल्पगः ।  
स्वर्णरेखाजले स्नात्वा मुच्यते सर्वपातकैः ॥८५॥
ये च कीटपतङ्गाद्याः स्वर्णरेखाजले मृताः ।  
वृक्षवल्लीतरुगुल्मास्तेऽपि यान्ति परां गतिम् ॥८६ ॥
भोजः सारस्वतं विप्रं स्तुत्वा वचनमब्रवीत् ।  
ब्रह्मा विष्णुर्हरः सूर्यं इन्द्रोऽग्निर्मरुतां गणाः ॥८७॥
ब्रह्मचर्येण तपसा त्वया सन्तोषिताः प्रभो ।  
त्वया सह मया चापि यात्रार्थं रैवते गिरौ ॥८८॥
कृपा चेत् तर्हि गन्तव्यं कृतार्थश्च भवाम्यहम् ।  
किं ग्राह्यं किं च भोक्तव्यं किं देयं किं न दीयते ॥८९॥
तीर्थोपवासः स्नानं च सन्ध्यास्नानविधिक्रमः ।  
पूजा निद्रा जपो रात्रौ सर्वं सङ्क्षेपतो वद ॥1.149.९० ॥
इति सारस्वतः पृष्ठो भूभृता प्राह तद्विधिम् ।  
दानादिकं फलं सर्वं प्राह विप्रो यथातथम् ॥९ १ ॥
इति श्रीलक्ष्मीनारायणीयसंहितायां प्रथमे कृतयुगसन्ताने पूर्वकृतयुगे भोजाख्यराज्ञस्तत्पत्न्याश्च मृगाननायाः सप्तजन्मवृत्तान्तमुखेन स्वर्णरक्षानद्या माहात्म्यवर्णननामोनपञ्चाशदधिकशततमोऽध्यायः ॥१४९॥
    
