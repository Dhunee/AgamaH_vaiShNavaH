+++
title = "०४२"

+++
श्रीनारायण उवाच  
अथ देवव्यवस्थां तु कथयामि समासतः ॥
ब्रह्मणो मानसा देवाः स्वर्गे सर्वे सुसंस्थिताः ॥१ ॥
शृणु लक्ष्मि! प्रवक्ष्यामि ततः किं किमभूदिति ।  
सत्तपोजनमहसां पितॄणां पुष्टिकारकाः ॥ २ ॥  
अपेक्षिताश्च राजानः प्रजानां परिपालकाः ॥
लोकानां पालकाश्चैव मनवोऽपि निरीक्षकाः ॥३ ॥
तेषां कृते निवासाश्च प्रकाशाः पुष्टिहेतवः ॥
विचार्येति स्वयं ब्रह्मा ह्यभिध्यानमकुर्वत ॥४ ॥
नारायणं परं स्मृत्वा कर्तव्यं प्रत्यपद्यत ॥
प्रथमं तु महत्तेजः पाकप्रकाशकारकम् ॥५॥
द्वितीयं तु महत्तेजः शक्ति पुष्टिकरं तथा ।  
प्रार्थयच्छ्रीहरेस्तस्मात् समाधौ प्राञ्जलिर्मुदा ॥६ ॥
तदा प्रागेव दक्षाद्वै नेत्रात्तु श्रीहरेस्ततः ।  
कणस्तु तेजसो जज्ञे ब्रह्माण्डानां प्रकाशकः ॥७ ॥
तस्मात्कणा ह्यसङ्ख्याता जाताश्चोग्रतमास्ततः ।  
तेऽपि तत्तद्विरञ्चीनां ब्रह्माण्डेषु प्रवेशिताः ॥ ८ ॥  
तत्र तत्र च सूर्यास्ते जातास्तेजोमया इति ।  
एवं सूर्यं समासाद्य वेधसा परमेष्ठिना ॥९ ॥
प्रकाशार्थं च लोकानां स्वर्गे संस्थापितो हि सः ॥
तस्मै चाज्ञापयामास ब्रह्मा लोकपितामहः ॥1.42.१०॥  
सर्वदा त्वं त्रिलोक्यां वै भास्करो भव तेजसा ।  
जीवानां नेत्रमात्राणि वस्तूनां ग्राहकाणि न ॥११॥  
यत्र नास्ति प्रकाशोऽत्र वस्तूनां ग्राह्यता कथम् ।  
तस्मात् तेजःसुयोगेन द्रष्टृत्वं वै भविष्यति ॥१२॥
तेन लोकस्य यात्रापि सर्वा दर्शनमूलिका ।  
सम्पत्स्यते तु वै तस्मात् त्वं दिवाकरतां व्रज ॥१३॥  
एवमाज्ञापितः सूर्यस्तेजोदानेन सर्वथा ।  
शङ्कमानः क्षयं स्वस्य ब्रह्माणं प्रत्यभाषत ॥१४॥  
देवदेव जगत्कर्तस्त्वदाज्ञां पालयाम्यहम् ॥
अपि वै मम देहस्य तेजोहासात् क्षयो भवेत् ॥१५॥  
विनाशं च गमिष्यामि शीघ्रं यद्रक्षको भव ।  
रक्षणोपायमत्र त्वं कुरु मे स्यामविक्षतः ॥१६॥  
ब्रह्मणा तत्समाश्रुत्य स्मृतः श्रीहरिरव्ययः ।  
सूर्यस्याऽऽपूरणार्थाय स्वयमापूरको भव ॥१७॥  
नारायणो हरिस्तस्य ब्रह्मणः प्रार्थनां तु ताम् ।  
अङ्गीकृत्याऽब्रवीद् देवं ब्रह्माणं पूर्तिदं यथा ॥१८॥  
ब्रह्मन् ददामि भद्रन्ते सूर्यस्य मम चक्षुषः ॥
यथा ह्यक्षय्यभावः स्यात्तथा रूपं प्रपूरकम् ॥१९॥  
इत्युच्चार्य हरिः साक्षात्तेजोराशिर्घनाद्धनः ॥
हिरण्मयाख्यः पुरुषो हिरण्यश्मश्रकस्तथा ॥1.42.२०॥  
हिरण्यकेश आनखात्सर्व एव सुवर्णकः ।  
बभूव षोडशवर्षः स्वर्णालङ्कारभूषणः ॥२१॥  
मुञ्चत्सहस्ररश्मींस्तु ललाटं यस्य केवलम् ॥
ऊर्ध्वं मुञ्चल्लक्षरश्मीन् मस्तकं यस्य केवलम् ॥२२॥  
कोटिरश्मीन्प्रमुञ्चद्वै शरीरं यस्य केवलम् ॥
रोम्णि रोम्णि स्वर्णमयस्तेजोराशिप्रपूरितः ॥२३॥  
रूपसौन्दर्यमाधुर्यकल्याणगुणसंश्रितः ।  
मुकुटी कुण्डली स्रग्वी स्वर्णप्रावरणान्वितः ॥२४॥  
अक्षय्यतेजस राशिः सूर्यतेजःप्रकाशकः ॥
भगवानीदृशो भूत्वा विवेशाऽर्कस्य मण्डलम् ॥२५॥  
पूरयन् सर्वतेजांसि स्वीयतेजःप्रवाहकैः ॥
रविणा ब्रह्मणा चान्यैर्महर्लोकादिवासिभिः ॥२६॥  
पूजितो वन्दितो देवः षोडशात्मोपचारकैः ।  
सूर्यनारायणस्तस्य स्वर्णपुंस उपासनम् ॥२७॥  
करोत्यविरतं लोकचक्षुर्दातृत्वहेतवे ॥
वक्ति स्तोत्रं प्रार्थनायामिदं तेजःप्रपूर्तये ॥२८॥  
ॐ नमः तेजःप्रसवित्रे बृहतेऽव्ययतेजसे ।  
तेजस्विभ्योऽव्ययतेजःप्रदात्रे ब्रह्मणे नमः ॥२९॥  
यस्य गावो भूरिशृङ्गा अयासो भान्ति वर्षणे ॥
ईशनीषु तदीशेषु यस्य भ्राज्योऽन्वयं ययुः ॥1.42.३०॥  
नमो भ्राजिष्णवे तस्मै गोमते गोप्रसारिणे ।  
हृत्तमोद्राविणे दिव्यासाय देवाय ते नमः ॥३१॥  
प्रकाशयितृसम्राजे स्वप्रकाशकृणे नमः ॥
नमो भावित्तिविप्राय ज्ञानप्रबोधसूरिणे ॥३२॥  
नमः श्राणविधातस्ते नम आत्मसदात्मने ।  
नमो राजिष्णवे दीव्यन् सप्तभाजनुदायिने ॥३३॥  
नमो भौमाय रक्ताय नमो दिव्याय विद्युते ।  
नमः सूर्याय चोग्राय नमो हिरण्मयाय ते ॥३४॥  
नमः खानेयसद्धेम्ने नम उदर्यतेजसे ।  
नम उडुपभावाय नमो यावत्प्रभात्मने ॥३५॥  
नमः कार्यस्वरूपाय नमः कारणरूपिणे ।  
हिरण्मयाय देवाय ब्रह्मणे परमात्मने ॥३६॥  
त्वं सृष्टा त्वं पोषयिता संहर्ताऽपि त्वमेव वै ।  
त्वमेव परमं तेजस्तेजस्विनां दृगग्रजम् ॥३७॥  
सदा तेजःप्रदानेन रक्ष मां परमेश्वर ॥
चक्षुष्मन्तश्च यावन्तो भजिष्यन्ति प्रभाप्रभुम् ॥३८॥  
त्वमेव भगवान् भावान् प्रभावॉश्च प्रभास्वरः ।  
त्वमेव नेत्रवान् त्राताऽऽमत्राता चाऽविनश्वरः ॥३९॥  
महर्चक्षुः स्वर्गचक्षुर्भुवर्चक्षुस्त्वमेव हि ।  
भौमचक्षुः सर्वचक्षुश्चक्षुषां चक्षुषे नमः ॥1.42.४०॥
ॐ ॐ ॐ भूर्भुवः स्वस्तत् ॐ तत्सवितुर्वरेण्यम् ।  
भर्गो देवस्य धीमहि धियो यो नः प्रचोदयात् ॥४१॥  
इति मन्त्रं तु यः कोऽपि जपेद्ध्यायेदतन्द्रितः ।  
हिरण्मयः परो देवः साक्षाद्याति तदग्रतः ॥४२॥  
अयुतं जपनात्तस्य स्वयं सूर्यो महान्प्रभुः ॥
वरदो भवते तस्य भगवत्वं ददाति च ॥४३॥  
दिव्यं करोति तच्चक्षुरुद्घाटयति चान्तरम् ।  
उत्तेजयति चात्मानं सम्पादयति ब्रह्म तत् ॥४४॥  
तस्माद्धयानपरो भूत्वा जपेत् स्वश्रेयसे सदा ।  
स्तोत्रं सूर्यकृतं स्वोपास्त्यर्थं हिरण्मयस्य वै ॥४५॥  
ततो वै ब्रह्मणा सूर्यो हिरण्मय पुमन्वितः ॥
सर्वमध्यान्तराले वै सर्वतेजःप्रदो भवेत् ॥४६॥  
तथा संस्थापितः स्वर्गे जगच्चक्षुः स एव हि ।  
चक्षुष्मन्तस्तदभावे ह्यचक्षुष्का भवन्ति वै ॥४७॥  
सूक्ष्माणुरूपभाभिस्तु चक्षुर्देवो भवत्यपि ।  
चक्षुषां स्वकतेजोऽणुपूरकः स प्रवर्तते ॥४८॥ \|  
रात्रौ दिवा च यत्किञ्चित्प्राणिमात्रं भवेद्धि तत् ॥
स्वल्पं वा बहुलं वापि सूर्यतेजस्विनेत्रकम् ॥४९॥ \|  
दिवा घनं भवेत्तेजो रात्रौ तु विरलं भवेत् ॥
तच्चापि सूर्यसम्भूतं तदाप्ताऽऽप्तप्रभामयम् ॥1.42.५०॥  
सूर्याय तु जलं देयं पत्रं पुष्पं फलं तथा ॥
नमस्काराः सदा देया जगन्नारायणो हि सः ॥५१॥  
हिरण्मयस्तु पुरुषो लक्ष्मीं हिरण्मयीं तनुम् ॥
सह स्वेन रवेस्तत्र मण्डलेऽरक्षयत्सदा ॥५२॥ \|  
कल्पान्ते च यदा स्वर्गविनाशो जायते तदा ॥
सूर्यो हिरण्मयो लक्ष्मीर्देव्यः सूर्याण्य इत्यपि ॥५३॥  
ब्रह्मलोकं तु गच्छन्ति परमाक्षरमव्ययम् ।  
ततस्तत्र निवासाय श्रीहरिणा स्वयं कृतम् ॥५४॥  
हिरण्याख्यं स्वकं धाम दिव्यमक्षरधामनि ।  
तत्र हिरण्यया लक्ष्म्या साकं हिरण्मयः पुमान् ॥५५॥  
कोट्यर्बुद हिरण्याऽऽभदासीदासप्रसेवितः।  
राजते सर्वदा राजाधिराजः परमेश्वरः ॥५६॥  
तत्तु दिव्यं परन्धाम सूर्येऽत्र स्थूलमुच्यते ।  
मूलं ब्रह्मगतं धाम तच्छायं सूर्यमण्डलम् ॥५७॥
पुरुषः स परब्रह्म स्वर्णः सूर्यश्च चाक्षुषः ।  
ध्यानाऽक्षिविद्यया सोऽयं लभ्यते मोक्षकाङ्क्षिभिः ॥५८॥  
इतिश्रीलक्ष्मीनारायणीयसंहितायां प्रथमे कृतयुगसन्ताने मानससूर्योत्पत्तितत्स्तोत्रहिरण्मयपुरुषादिनिरूपणनामा द्विचत्वारिंशोऽध्यायः ॥४२॥  
    
