+++
title = "३६४"

+++
श्रीलक्ष्मीरुवाच-  
पूर्वं श्रुतं मया कृष्ण! भवदाननपङ्कजात् ।  
पतिव्रता त्वया सृष्टिप्रारम्भे स्वात् प्रकाशिता ॥१ ॥
सा तु भूमौ च पाताले स्वर्गे सत्ये तथाऽऽवृतौ ।  
वैराजे चाथ वैकुण्ठे चेश्वराणां विभूतिषु ॥२ ॥
जीवसृष्टावीशसृष्टौ सर्वत्र संस्थिताऽस्ति वै ।  
व्यापिनी सा महाशक्तिस्तव सामर्थ्यरूपिणी ॥३ ॥
आदौ सा कम्भरानाम्नी महालक्ष्मीरजायत ।  
भवान् साक्षात्परब्रहा गोपालः समजायत ॥४ ॥
पत्नीव्रताभिधो विप्रः कृष्णनारायणो हरिः ।  
स्वयं जातो महाराजः सर्वधर्मप्रवर्तकः ॥५ ॥
तत्पत्नी कम्भरालक्ष्मीर्यद्गृहे मानसः सुतः ।  
लक्ष्मीनारायणो जज्ञे कृष्णनारायणः स्वयम् ॥६ ॥
साऽह लक्ष्मीः स त्वं कृष्णः कृपया ते स्मरामि तत् ।  
पतिव्रतात्मको धर्मः सतीधर्मो हि मोक्षदः ॥७ ॥
सुखदः स्वर्गदश्चापि सर्वकामप्रपूरकः ।  
त्वदात्मको मदात्मकः कथं न तारयेज्जनान् ॥८ ॥
सतां सेवात्मको धर्मः सर्वोपरि प्रवर्तते ।  
सत्यः पतिव्रताः साध्व्यस्तरन्ति साधुसेवया ॥९ ॥
साधुरूपो भवानस्ति सतीरूपोऽस्ति वै भवान् ।  
सतीधर्मः साधुधर्मः खड्गधाराऽतिदुस्तरः ॥1.364.१० ॥
सतीं रूपवतीं श्रुत्वा जनकस्य तु भामिनीम् ।  
सतीबलं विशेषेण श्रोतुकामाऽस्मि संवृता ॥११ ॥
नार्यो भोग्याः कामधर्माः सतीसामर्थ्यसंश्रवात् ।  
तरिष्यन्ति भवाम्भोधिं श्रुत्वा पतिव्रताबलम् ॥१२॥
तस्माच्छ्रावय मे विष्णो! कृष्णनारायण! प्रभो! ।  
पतिव्रतानामैश्वर्यचमत्कारान् सुखप्रदान् ॥१३ ॥
भूतान्मध्यान्भूयमानान् श्रोतुमिच्छामि केशव! ।  
भवच्छक्तिस्वरूपाणां सतीनां चरितानि वै ॥१४ ॥
श्रीनारायण उवाच-  
श्रूयतां च त्वया लक्ष्मि! परं जिज्ञासितं शुभम् ।  
कल्याणं योषितां कर्तुं मे विभासि दयावती ॥१५॥
कथयामि चमत्कारान् सतीनां योषितां बहून् ।  
कुमारीणां लग्नितानां नैष्ठिकीनां च योषिताम् ॥१६ ॥
सधवानामधवानां त्यागिनीनां सुयोषिताम् ।  
योगिनीनां भागवतीस्थितिकानां सुरश्रियः ॥१७॥
आर्षीणां देवपत्नीनां ब्राह्मीणां कृष्णयोषिताम् ।  
कथयिष्ये चमत्कारान् शृणु मद्वाङ्मना भव ॥१८ ॥
गोलोके राधिका याऽस्ति सावित्री या तदंशिका ।  
निर्मिता वेधसोऽर्थं वै कृष्णनारायणेन सा ॥१९ ॥
सृष्ट्यारम्भे कृते त्वाद्ये श्वेतद्वीपे स्थिताऽभवत् ।  
तस्मिन्नेवाऽन्ववसरे बदरिकाश्रमे नृपः ॥1.364.२० ॥
प्रियव्रतस्तपस्तेपे तत्रोपेयात्तु नारदः ।  
राजा व्योम्नि ऋषिं वीक्ष्य समुत्तस्थौ सुहर्षितः ॥२१ ॥
तस्याऽऽसनं च पाद्यं च दत्वा पप्रच्छ सादरम् ।  
भगवन्! किञ्चिदाश्चर्यमेतस्मिन् कृतसञ्ज्ञिते ॥२२ ॥
युगे दृष्टं श्रुतं वापि तन्मे कथय नारद! ।  
नारदस्तु यथादृष्टमेकमाश्चर्यमाह तम् ॥२३ ॥
ह्यस्तनेऽहनि राजेन्द्र! श्वेतद्वीपं गतस्त्वहम् ।  
तत्र सन्दृष्टवान् दिव्यं सरः पङ्कजशोभितम् ॥२४।!  
सरसस्तस्य तीरे तु कुमारीं पृथुलोचनाम् ।  
दृष्ट्वाऽहं विस्मयापन्नस्तां कन्यामायतेक्षणाम् ॥२५ ॥
पृष्टवानस्मि राजेन्द्र! तां वै मधुरभाषिणीम् ।  
काऽसि भद्रे! कथं वाऽसि किं वा कार्यमिह त्वया ॥२६ ॥
कर्तव्यं चारुसर्वाङ्गि! तन्ममाऽऽचक्ष्व शोभने! ।  
एवमुक्ता मया सा हि मां दृष्ट्वाऽनिमिषेक्षणा ॥२७॥
स्मृत्वा तूष्णीं स्थिता यावत्तावन्मे ज्ञानमुत्तमम् ।  
विस्मृतं सर्ववेदाश्च संहिताश्च फलादिकम् ॥२८॥
सर्वं दृष्ट्वैव मे राजन् कुमार्याऽपहृतं क्षणात् ।  
ततोऽहं विस्मयाविष्टश्चिन्ताशोकजडोऽभवम् ॥२९॥
तामेव शरणं गत्वा यावत्पश्यामि तां पुनः ।  
तावद् दिव्यः पुमाँस्तस्याः शरीरे समदृश्यत ॥1.364.३ ०॥
तस्यापि पुंसो हृद्ये त्वपरस्तस्य चोरसि ।  
अन्यो रक्तेक्षणः श्रीमान् द्वादशादित्यसन्निभः ॥३ १ ॥
एवं दृष्टाः पुमांसोऽत्र त्रयः कन्याशरीरगाः ।  
क्षणेन ते त्रयो लीनाः कन्यां पश्यामि चैकलाम् ॥३२॥
ततः पृष्टा मया देवी सा कुमारी कथं मम ।  
वेदा नष्टा ममाचक्ष्व भद्रे तन्नाशकारणम् ॥३ ३ ॥
कन्योवाच तु वेदानां सावित्रीं मातरं तु माम् ।  
नैव जानासि येन त्वं ततो वेदा हतास्तव ॥३४॥
इति श्रुत्वा नारदेन पृष्टा के पुरुषा इति ।  
कन्योवाच हृदि मेऽयं ऋग्वेदो यो नरायणः ॥३५॥
विष्णुरूपोऽनलो नामोच्चारणात्पापदाहकः ।  
तस्य हृदि द्वितीयस्तु यजुर्वेदः पितामहः ॥३६ ॥
तस्य हृदि तृतीयस्तु सामवेदो हि शङ्करः ।  
एतावादित्यवत्पापान्याशु दहत आस्मृतौ ॥३७॥
एते त्रयो महावेदा ऋषे! देवास्त्रयस्तु ते ।  
गृहाण विप्र! गायत्रीं वैदिकीं जप वैष्णवीम् ॥३८॥
ततो गृहाण वेदांश्च सर्वज्ञत्वं च नारद! ।  
एतस्मिन् वेदसरसि स्नानं कुरु च पुत्रक! ॥३९॥
कृते स्नानेऽन्यजन्मीयं येन स्मरसि पुत्रक! ।  
अहं स्नात्वा लब्धवाँस्तज्ज्ञानं वर्षसहस्रजम् ॥1.364.४०॥
पुष्करपत्तनस्याऽऽसं पुरा सारस्वतो द्विजः ।  
सोऽहं वै वेधसः पुत्रो मानसोऽस्मि पुरस्तव ॥४१ ॥
सावित्री सा मम माता तिरोभावं गता ततः ।  
मया सा दिव्यदृष्ट्या तु सत्यलोके विलोकिता ॥४२॥
वेधसो धर्मपत्नीति प्रतापाढ्या पतिव्रता ।  
ब्रह्मा भूतानि संसृष्ट्वा तत्याज स्ववपुर्मुहुः ॥४३ ॥
सावित्री तच्छवात् पातिव्रत्यप्रतापतो मुहुः ।  
ब्रह्माणं स्वकरस्पर्शात् सर्जयामास वै तदा ॥४४॥
बहुवारं मृतं चाऽजं बहुवारं ससर्ज सा ।  
सृष्टिर्यथेष्टं सञ्जाता न्यवर्तत तदा मृतेः ॥४५॥
ब्रह्माणं तं पतिं प्राप्य शाश्वतं सा पतिव्रता ।  
पातिव्रत्यप्रभावेण वर्तिष्यते च वर्तते ॥४६ ॥
मृत्युं त्वामन्त्र्य दत्वा च ब्रह्माणं मृत्यवे मुहुः ।  
पतिं सा जीवयामास पातिव्रत्यप्रभावतः ॥४७॥
वेदांस्त्रिपुरुषान् हुत्वा पुनर्दत्तवती तु सा ।  
पातिव्रत्यप्रभावेण सावित्री जननी मम ॥४८॥
अहं राजन् कृतस्नानस्त्वां दिदृक्षुरिहाऽऽगतः ।  
सत्यं गच्छामि सम्पूज्य नरनारायणं प्रभुम् ॥४९॥
इत्युक्त्वा च हरिं नत्वा सत्ये ययौ तु नारदः ।  
इति ते कथितं लक्ष्मि! पातिव्रत्यबलं महत् ॥1.364.५०॥
इति श्रीलक्ष्मीनारायणीयसंहितायां प्रथमे कृतयुगसन्ताने पतिव्रतामाहात्म्ये सावित्र्यां नारदस्य त्रिवेदात्मकत्रिदेवदर्शनं, वेधसः सावित्रीपातिव्रत्यबलेन मुहुः शरीरवत्त्वमित्यादिनिरूपणनामा चतुःषष्ट्यधिकत्रिशततमोऽध्यायः ॥३६ ४॥
    
