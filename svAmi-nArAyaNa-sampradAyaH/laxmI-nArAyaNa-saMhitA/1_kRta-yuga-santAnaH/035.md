+++
title = "०३५"

+++
श्रीनारायण उवाच-  
पत्नीव्रतस्य शब्दस्य सम्यगर्थो मयोदितः ।  
तव पत्न्याः कृते किं किं कार्यं तद्वक्ष्यते मया ॥१ ॥
प्रथमं ब्रह्मचारित्वं पश्चाद्गार्हस्थ्यमेव च ।  
ब्रह्मचारी पुरा भूत्वा पत्न्या सह ततो वसेत् ॥२ ॥
ब्रह्मचर्यं गृहाण त्वं यज्ञोपवीतमित्यपि ।  
वेदार्थांश्च निबोध त्वं पश्चात् पत्नीयुतो भव ॥२ ॥
इत्याज्ञप्य स्वकं पुत्रं ब्राह्मणं यौवनोन्मुखम् ।  
मुहूर्तं शुभमास्थाय प्रवृत्तो ह्युपनायने ॥४ ॥
तथोपनीतिं पुत्रस्य कर्तुमुत्सुकमानसः ।  
सर्वान् सम्पादयामास सम्भारानुरुविक्रमः ॥५ ॥
तदा मङ्गलवाद्यानि ह्यवाद्यन्त मुहुर्मुहुः ।  
लक्ष्म्यादयो जगुस्तत्र गीतान्यानन्दतस्तदा ॥६ ॥
कृच्छ्रत्रयनिमित्तेन धेनुत्रयप्रदानकम् ।  
कामचाराऽशनाऽशुद्धिशान्तये कृतमुत्तमम् ॥७ ॥
त्र्यहं प्रातस्त्र्यहं सायं त्र्यहमद्यादयाचितम् ।  
त्र्यहं परं च नाश्नीयाच्छुद्धं कृच्छ्रमुदीरितम् ॥८ ॥
मातृकापूजनं चैव नान्दीश्राद्धं तथैव च ।  
स्वस्तिवाचो गृहशान्तिं द्विजभोजनमित्यपि ॥१ ॥
स्थण्डिले तु समुद्भववह्निस्थापनमित्यथ ।  
पूजनादि तथा तस्य चकार श्रीहरिः स्वयम् ॥1.35.१० ॥
स्नातं भुक्त कृतकेशवापं च समलङ्कृतम् ।  
दक्षभागे स्थितं संस्कारयामास सुतं तु सः ॥१ १ ॥
कौपीनं कटिसूत्रं च नवं यज्ञोपवीतकम् ।  
त्रिगुणं स्म ददात्याज्यहोमं कृत्वाऽवदत्प्रभुः ॥१२॥
सामाख्यस्ते भवेद् वेदो गोत्रं श्रीब्रह्म विद्यते ।  
प्रवरास्ते त्रयो नारायणः कृष्णो हरिस्तथा ॥१३॥
शाखा पत्नीव्रताख्या ते नाम्ना भविष्यति ह्यनु ।  
इदानीं त्वं ब्रह्मचारी भवसीति निबोधय ॥१४॥
शृणु धर्मांस्तव योग्यान्कथयामि समासतः ।  
जुहुध्यग्निं प्रातरादावपोशान तथा कुरु ॥१५॥
गुरोः सेवां कुरु नित्यं ब्रह्मपाठं तथा कुरु ।  
गृहाणेमं च गायत्रीमन्त्रं जपं सदा कुरु ॥१६ ॥
ॐ नारायणायविद्महे वासुदेवाय धीमहि ।  
तन्नो विष्णुः प्रचोदयादित्यावर्त्तय मालिकाम् ॥१७॥
ब्रह्मदण्डं गृहाणेममैणाऽजीनमिदं तथा ।  
सन्ध्योपास्तिं विधेहि त्वं क्रोधाऽनृते तु वर्जय ॥१८॥
ब्रह्मचर्यं तथा रक्ष विकृतिं माऽऽविश क्वचित् ।  
अशुद्धं भक्षणं पानं माऽऽतिष्ठ हननं क्वचित् ॥१ ९॥
व्यसनं मा कुरु ब्रह्मन् निन्दनं मा कुरु क्वचित् ।  
स्नानं सन्ध्यां जपं होमं स्वाध्यायं पितृतर्पणम् ॥1.35.२० ॥
आत्मज्ञानं हरेः पूजामष्टौ नित्यं समाचरेः ।  
ओमित्यादाय तद्वाक्यमुपतस्थे रविं तथा ॥२१ ॥
अग्नेः प्रदक्षिणां चक्रे भिक्षां जग्राह मातृतः ।  
श्रीहरिर्गाः स्वर्णमुद्रा वासांस्याभरणानि च ॥२२॥
ईश्वरेभ्यो ददाति स्म ये ते तत्र समागताः ।  
भोजनानि दक्षिणाश्च दत्वा सन्तर्पिताश्च ते ॥२३ ॥
पुत्रं ज्ञानस्तवात्मानं वेदमध्यापयद्धरिः ।  
जटाकमण्डलूदण्डचर्मवल्कलधारिणः ॥२४॥
पत्नीव्रताख्यपुत्रस्य विवाहार्थं व्यचिन्तयत् ।  
पतिव्रताख्यया सार्धं रूपयौवनपूरया ॥२५॥
कन्यया तद्विवाहं च नारायणो ह्यकारयत् ।  
द्वयोर्जन्माऽक्षरे दृष्ट्वा लग्नार्थं निश्चिकाय सः ॥२६॥
मुहूर्तं च बलं दृष्ट्वा लग्नपत्रं लिलेख च ।  
गीतिं माङ्गलिकीं स्वस्तिवाचनिकां विधाप्य वै ॥२७ ॥
मुखं मिष्टं तथा कृत्वा वरस्याऽक्षतबिन्दुकम् ।  
पिष्टचूर्णैर्वरस्थाङ्गं मर्दयित्वा ह्यपूजयत्॥२८ ॥
मण्डपारोपणं कृत्वा माणेकस्तम्भरोपणम् ।  
गणेशस्थापनं कृत्वा मातृकापूजनं तथा ॥२९ ॥
कलशस्थापनं कृत्वा यज्ञकुण्डमकारयत् ।  
करे कामफलं ( मीण्ढोलकं) बध्वा वरं मण्डपमानयत ॥1.35.३० ॥
कन्यां तत्र समानीय वरमालामधारयत् ।  
गार्हपत्यं च कुण्डेऽग्निं प्रतिष्ठाप्य ह्यजूहवत् ॥३१ ॥
हस्तयोर्मेलनं कृत्वा मुखे मिष्टमदापयत् ।  
वस्त्रग्रन्थिं समाबध्य प्रदक्षिणा ह्यकारयत् ॥३ २ ॥
वेदवाद्यध्वनिं कृत्वा मगलादीन्यगापयत् ।  
मुद्रादिभी रामयित्वा हस्तद्रव्याणि चार्पयत् ॥२३ ॥
सह धर्मं चरेत्युक्त्वा लग्नकर्माऽसमापयत् ।  
विघ्नान् शिरस उत्तार्य ह्याशीर्भिः समयोजयत् ॥३४॥
ब्राह्मेण विधिना दत्त्वा वरकन्ये ह्यवाहयत् ।  
अथ नारायणस्तत्र दम्पतिभ्यामशिक्षयत् ॥२५॥
पतिभिन्ना न वै पत्नी पत्नीभिन्नो न वै पतिः ।  
द्वयोः प्रेम्णोरभिन्नत्वाद्द्वयोरैक्यं स्वभावजम् ॥३६॥
पत्युर्गुप्तं महावीर्यं पत्नी गर्भे दधाति हि ।  
अङ्गयोश्च तयोरैक्याद्दम्पत्योरैक्यमङ्गजम् ॥३७॥
पितुर्भागः स्थितो गर्भे पत्नीभागेन पुष्यते ।  
द्वयोर्बालो भवेदेकस्ततो ह्यैक्यं द्वयोरपि ॥३८॥
एकस्याऽनिष्टताप्राप्तौ द्वयोर्दुःखं समं भवेत् ।  
एकस्य सुखसम्पत्तौ द्वयोः सौख्यं समं भवेत् ॥३९॥
हानिर्लाभः सुखं दुखं समं द्वाभ्यां नु वेद्यते ।  
आत्माऽऽत्मनि द्वयोः सक्तस्तस्मादैक्यं द्वयोरपि ॥1.35.४०॥
एकेनाप्यर्जिते द्रव्येऽन्यस्य स्वत्वं प्रवर्तते ।  
एके न कृतपुण्यस्य द्वितीयो भजते फलम् ॥४१॥
एकेन तु कृते कार्ये विश्वसित्यपरो यतः ।  
एकेनोपार्जितं भोज्यं भुङ्क्ते तु द्वयमेव वै ॥४२॥
दिवा रात्रौ सहैकत्वं देहयोर्मनसोरपि ।  
ममाऽहन्ते न वै भिन्ने तस्मादैक्यं द्वयोरपि ॥४३॥
रोदने रुदनं याति हर्षणे हर्षणं तथा ।  
मूर्छने मूर्छनं याति चिन्तने चिन्तनं भवेत् ॥४४॥
द्वयोरैक्यादिदं सर्वं भिन्नयोर्नहि जायते ।  
तस्मात्तु सर्वथा बोध्यं दम्पत्योरैक्यमुत्तमम् ॥४५॥
इत्येवमैक्यसामर्थ्यात्पुण्येऽप्यैक्यं भवत्यपि ।  
शत्रुदण्डे राजदण्डे सहनैक्यं भवत्यपि ॥४६॥
तीर्थे दाने चोपकारे शुभे पुण्ये च धर्मणि ।  
पतिपत्न्योः समो भागः स्मृद्धौ चाऽत्र परत्र च ॥४७॥
तस्मादर्धं शरीरस्य स्वस्याऽन्यस्य परार्धकम् ।  
पुंसोऽर्धं वाम पत्न्येव पत्न्यर्धं दक्षिणं पतिः ॥४८॥
पत्न्यां पतिः सदा ह्यास्ते कान्ते पत्नी च वर्तते ।  
तस्मादर्धाङ्गना पत्नी पतिश्चाऽर्धाङ्गनो मतः ॥४९॥
ततः स्वार्थं परित्यज्य द्वयोरर्थं विबुध्य च ।  
द्वाभ्यामाजीवनं चार्थे स्थातव्यं तु परस्परम् ॥1.35.५०॥
परस्परं स्वकं ज्ञात्वा प्रतिबिम्बं सहायकृत् ।  
प्रसोढ्वापि द्वयोमर्दं कर्तव्यं कार्यमन्वहम् ॥५१॥
पत्न्या यथा पतिः सेव्यो मान्यः पूज्यश्च देववत् ।  
पत्या तथा सद्वा पत्नी सेव्या मान्येव देविका ॥५२।  
भोजनाच्छादनाऽऽलापविहारोत्सवखेलने ।  
शृङ्गारहाससम्मानाऽऽसनयानाऽधिरोहणे ॥५३॥
वर्तने वार्तने स्वत्वे पूजने सत्कृतेऽर्हणे ।  
पत्नी तु सर्वथा ह्यग्रे गणनीया नरेण हि ॥५४॥
रमण्यो यत्र पूज्यन्ते वसन्ति तत्र देवताः ।  
रमण्यो यत्र तुष्यन्ति तत्र वसन्ति सम्पद्ः ॥५५॥
रमण्यो यत्र मोदन्ते वर्धन्ते स्मृद्धयोऽत्र वै ।  
रमण्यो यत्र तृप्यन्ति तत्राऽऽकृष्यन्त ऋद्धयः ॥५६॥
नार्यो ह्यानन्दयन्त्यत्र तत्राऽऽगच्छन्ति सिद्धयः ।  
नोद्वेज्या नैव ताड्याश्च नार्यो वंशधरा यतः ॥५७॥
जनकं तु परित्यज्य याऽऽगता पतिवेशने ।  
पत्यधीना पतिभाग्या कस्तामुद्वेजयेद् बुधः ॥५८॥
दासीवाऽऽजीवनं या वै भूजिष्येव नु वर्तते ।  
दीनेव कृपणा भूत्वा पतिं चैवाऽनुवर्तते ॥५९॥
गोवत् वा वह्यते यत्र दीना वहति तत्र वै ।  
छाया त्विव शरीरस्य कस्तां बुद्धो नु दुःखयेत् ॥1.35.६०॥
दत्तं भुक्तं परं वृङ्क्ते चाऽभियुक्तेऽवशेषजम् ।  
पराधीना पतिं धत्ते कस्तां न रक्षयेद् बुधः ॥६१॥
क्षुधां तृषां प्रसोढ्वापि गृहकार्यं करोति या ।  
कष्टं कालं सहित्वाऽपि पतिकार्यं करोति या ॥६२॥
त्यक्त्वा निद्रां तथाऽऽलस्यं विगणय्य मनः स्वकम् ।  
पत्युः कामप्रवृत्त्यर्थमुपतिष्ठत्यधो भुवि ॥६ ३॥
ताडने भर्त्सने क्रोशेऽधिक्षेपे त्यजनेऽपि या ।  
निर्बला सहते सर्वं कस्तां दुःखं प्रदापयेत् ॥६४॥
एतादृश्यां सुशीलायां पत्न्यां लक्ष्मीः प्रतिष्ठति ।  
राधा रमा जया पद्मा शारदा च सरस्वती ॥६५॥
एकादशी रतिः सन्ध्या मोहिनी च जयन्त्यपि ।  
एताश्चान्या महादेव्यस्तत्र पत्न्यां वसन्ति हि ॥६६॥
अन्धा रुग्णा दरिद्रा वा कुरूपा कुभगाऽपि वा ।  
कुस्तनी कुमुखी कुब्जा स्थूला शैथिल्यमध्यमा ॥६७॥
कुश्वासा कुपदी कुष्ठा कुप्रिया कुस्वभाविनी ।  
अपि दुष्टा दुराचारा पत्नी सेव्येव पद्मजा ॥६८॥
न क्वापि दुःखिन्नीं कुर्यात् स्वस्य श्रेयो ह्यभीप्सता ।  
तस्या निःश्वासमात्रेण सर्वं दह्यति तत्क्षणात् ॥६९॥
तस्या दुःखकृतोच्छ्वासान् निर्वंशो जायते नरः ।  
पुण्यं पूर्वकृतं नश्येत् तस्याः कल्पान्तवह्निना ॥1.35.७०॥
तस्मात्पुत्र सदा पत्नीं पूजय त्वं यथोचितम् ।  
स्वस्माद् दशगुणं पत्न्यै देहि सर्वं त्वयाऽर्जितम् ॥७१॥
तेन गृह्यसुखं लब्ध्वा सह स्वर्गं विगाह्य च ।  
अन्ते ब्राह्मं पदं दिव्यं प्रयास्यथोऽपुनर्भवम् ॥७२॥
इतिश्रीलक्ष्मीनारायणीयसंहितायां प्रथमे कृतयुगसन्ताने पत्नीव्रताख्यपुरुषस्यब्रह्मचर्यगार्हस्थ्यदम्पतीत्वधर्ममाहात्म्यादिनिरूपणनामा पञ्चत्रिंशोऽध्यायः ॥३५॥
    
