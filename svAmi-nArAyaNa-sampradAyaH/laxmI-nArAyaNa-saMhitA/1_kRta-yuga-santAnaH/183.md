+++
title = "१८३"

+++
श्रीलक्ष्मीरुवाच-  
कीदृशाँश्च चमत्काराँश्चक्रे वै शङ्करस्तदा ।  
सतीं विना तपः कुर्वन् विचरँश्च क्षितौ सुखम् ॥१ ॥
श्रीनारायण उवाच-  
चमत्कारा महाभागवतस्य शङ्करस्य मे ।  
भक्तस्याऽऽसन् बहवोऽपि द्वित्राँस्ते कथयामि वै ॥२ ॥
सतीदाहोत्तरे काले पार्वत्युद्वाहपूर्वके ।  
एकदा शङ्करः सतीविरहाग्निप्रतापितः ॥३ ॥
कैलासे मौनमास्थाय प्रियाविरहकातरः ।  
सस्मार स्वप्रियां पत्नीं गुणाँश्च प्रेमवर्धनान् ॥४ ॥
वर्णयामास बहुधा दर्शयन् लौकिकीं गतिम् ।  
वैराग्यवेगेन गार्हस्थ्यस्य रीतिं विहाय च ॥'९ ॥
दिगम्बरः सुबभ्राम स्थले वने ह्यरण्यके ।  
क्वापि शान्तिं न च लेभे सतीविरहदुःखितः ॥६ ॥
मनो नियम्य कैलासे समाधिं कृतवान् हरः ।  
समाधौ बहुवर्षाणि व्यतीयुश्च पुनस्तदा ॥७ ॥
ब्रह्माग्निना ब्रह्मरन्ध्रं ललाटं चातपत् बहु ।  
तपोयोगोष्मणा भाले चाऽभवत् स्वेदबिन्दुकः ॥८ ॥
स्थूलो भूत्वाऽपतत् पृथ्व्यां तपोधातुविमिश्रितः ।  
तस्य बभूव पृथ्व्यां वै बालो रक्तप्रवर्णकः ॥९ ॥
चतुर्भुजोऽरुणो रम्योऽलौकिकद्युतिमान् शुभः ।  
स च रुरोद तस्यैव तदा शम्भोस्तु सन्निधौ ॥1.183.१ ०॥
शम्भुः समाधिमग्नोऽस्ति ज्ञात्वा देवी वसुन्धरा ।  
आविर्बभूव तत्रैव धृत्वा सुस्त्रीतनुं नवाम् ॥१ १॥
भूमिर्बालं निधायांऽके स्तन्यं साऽपाययत् सुतम् ।  
चुचुम्ब तन्मुखं स्नेहात् समक्रीडयदात्मजम् ॥१२।  
शम्भुरन्तःस्थितो देवो ज्ञात्वा सर्वं समाधिना ।  
उत्थितः सहसा तत्र समाधेश्च विहस्य ताम् ॥१३॥
भूमिं प्राह प्रसन्नः सन् धन्यासि धरणे प्रिये! ।  
प्रीत्यैनं रक्षितवती त्वयि जातं सुतं मम ॥१४॥
मम स्वेदोद्भूतबिन्दुजन्योऽयं बालकस्तव ।  
नाम्ना ख्यातो भवेल्लोके भूमिदातृगुणादिमान् ॥१५॥
भौमोऽयं मङ्गलकरो मङ्गलः सम्भविष्यति ।  
ममापि सुखदाताऽयं गृहाणैनं सुतं तव ॥१६॥
भूमिर्जग्राह तं बालं शिवं सम्पूज्य वै ततः ।  
आशीर्वचनमादाय स्वस्थानं ससुता ययौ ॥१७॥
रूपान्तरेण सा भूमिः सुतमादाय सर्वदा ।  
काश्यां वासं कृतवती सुतोऽभूद् यौवनाऽन्वितः ॥१८॥
स च जानाति पितरं देवं शम्भुं सदा स्मरन् ।  
काश्यां मूर्तौ महादेवे सिषेवे शङ्करं सदा ॥१९॥
युवानं च सुतं दृष्ट्वा पिता प्राहाऽद्य सेवया ।  
प्रसन्नोऽस्मि वृणु किञ्चित् दास्ये त्वदभिवाञ्च्छितम् ॥1.183.२०॥
पुत्रः प्राह मया लब्धं सर्वं लब्धा प्रसन्नता ।  
पितृप्रसन्नतातुल्यं नहि किञ्चिद् भवेदिति ॥२ १॥
सर्वलब्धव्यभोग्येषु श्रेष्ठा पितृप्रसन्नता ।  
सा यद्यधिगता पुत्रैः सर्वं चाधिगतं भवेत् ॥२२॥
पितृसेवाफलं स्वर्गं मोक्षश्चाऽपुनरावृतः ।  
सर्वविघ्नविनाशश्च सर्वसम्पत्करः स्मृतः ॥२३॥
सूर्यचन्द्रादिराज्यानि भौमान्यतलजानि वा ।  
पारमेष्ठ्यपदान्यथो पितृप्रसन्नताफलम् ॥२४॥
तव सेवा सदा कार्या न मेऽस्त्यन्यमनोरथः ।  
इत्युक्त्वा हृद्गदभावात् पतितो हरपादयोः ॥२५॥
शम्भुः करौ भौममूर्ध्नि कृत्वा प्राह सुपुत्रकम् ।  
स्थापये त्वां गृहमध्ये मङ्गलाख्यो ग्रहो भव ॥२६॥
यावत् द्यौः स्थास्यति सृष्टौ तावत् त्वं वै भविष्यसि ।  
इत्याशिषं च सम्प्राप्य नत्वा शम्भुं वसुन्धराम् ॥२७॥
दिव्यं लोकं जगामाऽशु शुक्रलोकात्परं वरम् ।  
तत्र राज्यं महल्लेभे भौमगोलकनामकम् ॥२८॥
इति ते कथितं लक्ष्मि भौमस्योत्पत्तिलक्षणम् ।  
शङ्करस्य चरितं वै सतीविरहकालिकम् ॥२९॥
इतिश्रीलक्ष्मीनारायणीयसंहितायां प्रथमे कृतयुगसन्ताने शङ्करस्य ललाटस्वेदबिन्दोर्मङ्गलग्रहस्योत्पत्तिरितिनिरूपणनामा त्र्यशीत्यधिकशत-  
तमोऽध्यायः ॥१८३॥
    
