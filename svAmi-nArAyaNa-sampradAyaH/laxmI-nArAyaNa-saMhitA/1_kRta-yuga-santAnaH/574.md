+++
title = "५७४"

+++
श्रीनारायण उवाच--  
शृणु लक्ष्मि! ततो गच्छेत्तीर्थं देवमयं शुभम् ।  
सतीं शम्भुर्जगादैवं नार्मदे चोद्भवे स्थितः ॥१ ॥
सहस्रयज्ञं तीर्थं च जनार्दनाधिवासितम् ।  
कृत्वा याम्यां च नगरीं नैव पश्येत् कदाचन ॥२ ॥
शुक्लतीर्थं ततो गच्छेत् सर्वतीर्थमयं परम् ।  
तेन शुक्लीकृता देवा ब्रह्मविष्णुमहेश्वराः ॥३ ॥
तीर्थानां कोटयस्तत्र शुक्लतीर्थे वसन्ति वै ।  
इन्द्रः शम्भुं स्नापयित्वा बिल्वपत्रैः समार्चयत् ॥४ ॥
दिक्पालैः श्रीकृष्णनारायणस्तत्रैव पूजितः ।  
कश्यपस्याऽऽश्रमं पुण्यं यत्रायुतर्षिमण्डलम् ॥५ ॥
मुनीनां कोटयश्चापि शुक्लेश्वरमुपासते ।  
सर्वतीर्थमयं तीर्थं सर्वदेवमयं हि तत् ॥६ ॥
पितामहेन यत्रेष्टो यज्ञे यज्ञेश्वरः पुरा ।  
सर्वपापानि नश्यन्ति तस्या भूमेर्निषेवणात् ॥७ ॥
अगत्या तु मृतानां तन्मुक्तिदं शुक्लतीर्थकम् ।  
ययातिर्नाम धर्मात्मा चक्रवर्त्यभवन्नृपः ॥८ ॥
इयाज स महायज्ञैः रेवामधुमतीयुजौ ।  
यत्र मध्येश्वरं लिङ्गं माधवोऽहं नरायणः ॥९ ॥
तत्र स्नाता दिवं मोक्षं यान्ति ते न पुनर्भवाः ।  
ययातिना ब्राह्मणैश्चैकदा यज्ञः प्रवर्तितः ॥1.574.१ ०॥
यत्र नास्ति हरेः स्थानं शम्भोः स्थानं न वै तथा ।  
जटासुरस्तदा दैत्यश्छिद्रं दृष्ट्वा ह्युपाययौ ॥११ ॥
असुरैर्ध्वंसितो यज्ञो यूपाश्च विनिपातिताः ।  
भुक्तो हुतपुरोडाशः सोमपानं च तैः कृतम् ॥१ २॥
अष्टोत्तरशतं देवा मृगरूपेण निर्गताः ।  
राजाऽस्त्रं प्रतिजग्राह स्मृत्वा हरिं हरं तदा ॥१३ ॥
जघान दानवान् युद्धे आहूताश्च पुनः सुराः ।  
पुनः प्रवर्तितो यज्ञो हरविष्णुप्रसादतः ॥१४॥
हरिणा शम्भुना तत्र प्रत्यक्षेण स्वतेजसा ।  
शुक्लीकृतं जगत्सर्वं यथा गोलोकमक्षरम् ॥१५॥
ययातिना वरेणापि छन्दितौ तु हरो हरिः ।  
तिष्ठतं नित्यमत्रैव दिव्यरूपेण चेश्वरौ ॥१६॥
तावदारभ्य तौ श्वेतौ दीप्यमानौ हरो हरिः ।  
वर्तेते भक्तकल्याणकरौ तीर्थे हि शुक्लके ॥१७॥
यज्ञदानादिकं सर्वमक्षयं तत्र जायते ।  
ये केऽपि देहिनस्तत्र जलं पास्यन्ति वा क्वचित् ॥१८॥
ते सर्वे धाम यास्यन्ति शुक्लतीर्थप्रभावतः ।  
कामयन्ते तु यान् कामान् ताँस्तान् प्राप्स्यन्ति मानवाः॥१ ९॥
ययातिस्तु गृहं तत्र कारयित्वा सुमन्दिरम् ।  
तत्र देवौ प्रतिष्ठाप्य निजराज्यमुपागतः ॥1.574.२०॥
ओं नमः श्रीकृष्णनारायणाय स्वामिने स्वाहा ।  
जपन् धाम ययौ चान्ते श्रोता वक्ताऽपि मोक्षगः ॥२१ ॥
द्वीपेश्वरं तथा तीर्थं नर्मदायास्तटे स्थितम् ।  
ततो गच्छेत्तु कार्तिक्यां वैष्णवं तीर्थमुत्तमम् ॥२२॥
नाभागेन स्तुतो विष्णुर्यत्र प्रत्यक्षतां गतः ।  
ततो गच्छेन्मेघनादाभिधं श्रीशङ्करं प्रिये! ॥२३॥
पुरा वै रावणो रक्षः पर्यटन् पृथिवीमिमाम् ।  
ययौ देवगिरौ यत्र मयो नामाऽस्ति दानवः ॥२४॥
पौलस्त्यस्तं मयं प्राह केयं कन्याऽस्ति कस्य च ।  
किन्नामधेया तपति तप उग्रं तवाऽऽश्रमे ॥२५॥
मयः प्राह मम पत्न्यां तेजोवत्यां सुपुत्रिका ।  
जन्म प्राप च पत्यर्थं तपते दारुणं तपः ॥२६॥
नाम्ना मन्दोदरीं विद्धि गृहाण स्वागतं शुभम् ।  
रावणस्तु तदा प्राह राजाऽहं देहि मेऽत्र ताम् ॥२७॥
मयो ददौ सुतां तस्मै विधिना रावणस्ततः ।  
ययौ स्वं सिंहलं द्वीपं यत्र सा सुषुवे सुतम् ॥२८॥
जातमात्रेण बालेन रवः कण्ठात् प्रकाशितः ।  
मेघवत् तेन नाम्नाऽसौ मेघनाद इतिकृतः ॥२९॥
मेघनादः शङ्करस्य भक्तोऽभवद् यथा पिता ।  
भावयामास देवेशं पार्वत्या सह शङ्करम् ॥1.574.३०॥
तपोभिश्चोपवासाद्यैः क्लिश्यते तत्कलेवरम् ।  
मेघनादस्त्वेकदा वै ययौ कैलासपर्वतम् ॥३१ ॥
लिङ्गं पाषाणकं नीत्वा प्रययौ नार्मदं तटम् ।  
मेघनादेन सलिले स्थापितं पूजितं तथा ॥३२॥
मेघारवाख्यो ग्रामश्च गर्जनाख्यस्तथाऽपरः ।  
मेघनादसमाख्यातं क्षेत्रं तच्चाऽभवत्ततः ॥३३॥
शङ्करस्तपसा तस्य तत्र प्रत्यक्षतां गतः ।  
ततो मुक्तिं गतः कालान्तरेण विष्णुघातितः ॥३४॥
अथ दारुवनं तीर्थं वर्तते पुण्यदायकम् ।  
मातलिश्च महेन्द्रस्य दारुकाख्यः पुराऽभवत् ॥३५॥
स चागत्य जले तत्र रेवायां सुतपोऽतपत् ।  
अभजत्परया भक्त्या शङ्करं दारुकेश्वरम् ॥३६॥
शम्भुस्तुतोष प्रददौ वरं मन्त्रं च वैष्णवम् ।  
ओं नमः श्रीकृष्णनारायणाय स्वामिने स्वाहा ॥३७॥
अंशाऽवतरणे विष्णोः सारथिस्त्वं भविष्यसि ।  
तोषयित्वा जगन्नाथं ततो यास्यसि सद्गतिम् ॥३८॥
ततः शम्भुस्तिरोधानं ययौ दिवं च मातलिः ।  
वासुदेवसुतः कालान्तरेऽभवत्स मातलिः ॥२९॥
कृष्णयोगेन वै मुक्तिं गतो गोलोकधामनि ।  
अथाऽन्यद् वर्तते तीर्थं करञ्जेश्वरमुत्तमम् ॥1.574.४०॥
कश्यपात्तु दनोः पुत्रः करञ्जस्त्वभवत्पुरा ।  
तपश्चचार यत्राऽयं करञ्जेश्वरमेव तत् ॥४१ ॥
महादेवः प्रसन्नोऽभूद् ददौ तस्मै वरं शुभम् ।  
अत्र करञ्जशम्भुर्वै निवत्स्यामि सुतीर्थके ॥४२॥
ततो ययौ दिवं सोऽपि करञ्जः शम्भ्वनुग्रहात् ।  
अथ वै पिप्पलेशस्य तीर्थं मुक्तिप्रदं शुभम् ॥४३॥
पिप्पलादकृतं चास्ते गन्तव्यं तत्र वै ततः ।  
गुह्यतीर्थं ततो गच्छेद् बालहत्याविनाशनम् ॥४४॥
गोविन्दाख्योऽभवद्विप्रस्तस्य भार्या पतिव्रता ।  
तस्यां स जनयामास पुत्रमेकं सुसुन्दरम् ॥४५॥
कदाचिद् ब्राह्मणः सोऽपि काष्ठान्यानेतुमुत्सुकः ।  
वनं यातस्ततो नीत्वा काष्ठभारं गृहागतः ॥४६॥
गृहे तमसि बालस्तु सुप्तोऽभूद् यत्र पार्श्वके ।  
काष्ठभारं निचिक्षेप विप्रश्चाऽज्ञात एव सः ॥४७॥
बालो ममार भारेण द्विजो जानाति नैव तत् ।  
ब्राह्मण्यपि क्षणादूर्ध्वं ज्ञातवती तथापि तम् ॥४८॥
न शशंस भयात्तस्य सोऽपि पुनर्वनं गतः ।  
ततः सा विललापाऽथ गोविन्दे त्वागते पुनः ॥४९॥
मौनमास्थाय च ददौ भोजनं शयनं ददौ ।  
रात्रौ स्वपन्तं कान्तं सा कृमिव्याप्तं ददर्श ह ॥1.574.५०॥
बालहत्यात्मकाः सर्वे कृमयस्तं ववल्गिरे ।  
ब्राह्मणी स्वपतिं रात्रौ पापकृमिसमावृतम् ॥५१ ॥
शुशोच वीक्ष्य मनसा बहिर्नैवाऽप्रकाशयत् ।  
अथ प्रातर्ब्राह्मणोऽपि शीघ्रमुत्थाय नर्मदाम् ॥५२॥
प्रत्यरण्यं ययौ काष्ठान्यानेतुं तृषितोऽभवत् ।  
जलं पीत्वा वनदारुण्यादाय निशिथे गृहम् ॥५३॥
आययौ भोजनं जग्ध्वा शयने निद्रितोऽभवत् ।  
पुनर्विप्रा कृमिशून्यं दृष्ट्वा देहं स्वस्वामिनः ॥५४॥
कथनीयं स्वामिने मे सुतस्य मरणं प्रगे ।  
विचार्येत्थं च सुष्वाप प्रातश्चाह पतिं ततः ॥५५॥
पुत्रोऽयं घातितः काष्ठभारैर्नाथ त्वया तु तत् ।  
गतेह्नि पातकं घोरं कृमिरूपं तनौ तव ॥५६॥
लोकितं पूर्वनिशिथे नात्र रात्रौ क्व तद्गतम् ।  
वद पुण्यं कृतं किञ्चित् किं वा जातं शुभं प्रभो ॥५७॥
विप्रः प्राह मया पीतं जलं नार्मदमत्र यत् ।  
तदा मयाऽपि ते दृष्टाः कीटा देहाद्विनिःसृताः ॥५८॥
किमिदं किमिदं चैतन्मत्वा चाहं मुमोह च ।  
किन्तु नात्यवधार्यं तन्मत्वा तुभ्यं न वोदितम् ॥५९॥
ईश्वरेच्छा सुखदुःखप्रवाहे कारणं प्रिये! ।  
एहि पुत्रं निधायैव गच्छावो नर्मदातटम् ॥1.574.६०॥
स्नापयित्वा करिष्यावः संस्कारं जलवाहनम् ।  
इति निर्णीय तौ पुत्रशवमादाय मौनतः ॥६ १ ॥
ययतुर्नर्मदातीरं स्नापयामासतुः शवम् ।  
सस्नतुश्च तदा तौ द्वौ तावत्पुत्रः सचेतनः ॥६२॥
सप्राणस्त्वभवच्छीघ्रं ब्रह्महत्याऽपि भूसुरान् ।  
विनिर्गत्य द्रुतं नष्टा जज्वाल वह्निना तदा ॥६३॥
इत्याश्चर्यं परं दृष्ट्वा तुतुषतुर्द्विजौ सुतम् ।  
गृहीत्वा स्वगृहं तुष्टौ ययतुर्नार्मदाद् बलात् ॥६४॥
जीवनाख्यं परं तीर्थं बालहत्याप्रणाशनम् ।  
तत्र स्नात्वा परां सिद्धिं लभेन्नात्र विचारणा ॥६५॥
अथ तीर्थं विश्वरूपानर्मदासङ्गमात्मकम् ।  
तत्र पूर्वं महेन्द्रस्य शापादप्सरसां वरा ॥६६ ॥
विश्वरूपा सारिका चाऽभवच्चूतनिवासिनी ।  
शङ्करं सा समुपास्य प्रत्यक्षं प्राकरोद्धरम् ॥६७॥
यत्र प्रादुर्भूत ईशस्तत्र सा मोक्षणं गता ।  
सारिकारूपमुत्सृज्याऽप्सरो रूपवती शुभा ॥६८॥
जाता तत्र नदी चापि विश्वरूपाऽभिधानिका ।  
शङ्करस्य प्रसादेन सञ्जाता नर्मदाङ्गता ॥६९॥
तत्तीर्थे शापनाशार्थं स्नातव्यमृद्धिमिच्छता ।  
शापस्य कारणं चित्राङ्गदं गन्धर्वमुत्तमम् ॥1.574.७० ॥
नर्तने देवसदसि कामयामास वै हृदा ।  
नृत्यं क्षतिं तदा प्रापत् तेन दोषेण शापिता ॥७१ ॥
सा च स्वर्गं पुनर्गत्वा ययौ कैलासमित्यपि ।  
अथ राजा धर्मसेनः सारिकातीर्थमाययौ ॥७२॥
कैलासाधिपतिर्भक्तो वैष्णवो वाजिराजितः ।  
नर्मदायां जले स्वाश्वं समाप्लाव्य जलं पपौ ॥7७३ ॥
तावदश्वोऽभवत्तत्र चतुर्भुजो मनोहरः ।  
दिव्ययानसमारूढो ययौ वैकुण्ठमेव सः ॥७४॥
विष्णुदूतो नृपं प्राह राजँस्ते पृष्ठमागता ।  
शुनी चेयं जलं पीत्वा स्नात्वा चायाति पश्य ताम् ॥७५॥
इत्युक्तो नृपतिर्यावच्छुनीं पश्यति तावता ।  
श्वदेहं सा परित्यज्याऽप्सरोवरा बभूव ह ॥७६॥
विमाने तत्र संरुह्य ययौ वैकुण्ठमेव सा ।  
व्योमवाणी च राजानं तदोवाच धृतिं वह ॥७७॥
शरीरजेन कष्टेन तपःसाध्या विभूतयः ।  
पादचारी हि गच्छ त्वं परपादैः समागतः ॥७८॥
पादचारी समायाद् यस्तस्य मुक्तिर्ध्रुवाऽत्र भो ।  
भूयो यात्रां प्रकुरुषे पद्भ्यां स्वनगरान्नृप ॥७९॥
तदा मुक्तिस्तु ते स्याद्वै पुण्यमादाय याहि भो ।  
श्रुत्वा राजा धर्मसेनो ययौ ततः पुनर्गृहम् ॥1.574.८०॥
त्रयोदश्यां पादचारी नर्मदायामुपागमत् ।  
चतुर्दश्यां प्रगे स्नात्वा सारिकेशं ददर्श ह ॥८ १ ॥
विष्णुं नारायणं कृष्णं साक्षात् कृत्वा स्मरन् हरिम् ।  
ययौ विमानमारुह्य वैकुण्ठं पारमेश्वरम् ॥८२॥
अथ तीर्थं चन्द्रमत्या नर्मदायां समागमम् ।  
चन्द्रेश्वरः सदाशम्भुर्विराजतेऽत्र सर्वदा ॥८३ ॥
अथ तीर्थं हारिणं च लुब्धकेन मृगः पुरा ।  
हतो मध्यन्दिने श्रेष्ठः कुरङ्गो नर्मदातटे ॥८४॥
पतितो गतजीवश्च दिव्यदेहधरोऽभवत् ।  
विमानेन तु दिव्येन ब्रह्मलोकं जगाम सः ॥८५॥
दृष्ट्वा वैराग्यमापन्नो लुब्धको मरणाय ह ।  
निर्णयं कृतवाँस्तत्र सलिले निममज्ज ह ॥८६ ॥
तत्क्षणाद् दिव्यदेहोऽसौ गन्धर्वपुरमाययौ ।  
हरिणेश्वरमेवैतल्लिङ्गं लुब्धेश्वरं तथा ॥८७॥
तीर्थं बाणेश्वरं चापि धनुरीश्वरमित्यपि ।  
रमेश्वरं पञ्चमं च तीर्थं मुक्तिप्रदं हि तत्॥८८॥
तत्र देवाय भावेन प्रदद्यादष्टपुष्पकम् ।  
वारिजं सौम्यमाग्नेयं वायव्यं पार्थिवं तथा ॥८९॥
वानस्पत्यं प्राजापत्यं शिवपुष्पं तथाऽष्टमम् ।  
वारिजं सलिलं ज्ञेयं सौम्यं मधुयुतं पयः ॥1.574.९०॥
आग्नेयं धूपदीपादि वायव्यं चन्दनादिकम् ।  
पार्थिवं कन्दमूलादि वानस्पत्यं फलादिकम् ॥९१ ॥
प्राजापत्यं शुभाऽन्नादि शिवपुष्पमुपासनम् ।  
अहिंसा प्रथमं पुष्पं द्वितीयमिन्द्रियग्रहः ॥९२॥
तृतीयं तु दयापुष्पं चतुर्थं स्मरणं हरेः ।  
पञ्चमं सद्गुरोः सेवा षष्ठं वै पितृपूजनम् ॥९३॥
सप्तमं स्वामिनः सेवाऽष्टमं नारायणाश्रयः ।  
एभिर्वै प्राप्यतेऽनादिकृष्णनारायणः प्रभुः ॥९४॥
राधा वै प्रथमं पुष्पं लक्ष्मीः पुष्पं द्वितीयकम् ।  
तृतीयं पार्वती पुष्पं प्रभा पुष्पं चतुर्थकम् ॥९५॥
पञ्चमं माणिकी पुष्पं जया पुष्पं च षष्ठकम् ।  
ललिता सप्तमं पुष्पं मञ्जुला पुष्पमष्टमम् ॥९६॥
एता मे पुष्परूपा वै सन्ति पुष्पेषु संस्थिताः ।  
विना ता नैव गृह्णामि पुष्पाणि पद्मजे क्वचित् ॥९७॥
हंसा पुष्पं च सगुणा पुष्पं चम्पा सुपुष्पकम् ।  
दया पुष्पं देविका सम्पुष्पं मुक्ता सुपुष्पकम् ॥९८॥
षोडशेषूपचारेषु सहस्राण्यपि षोडश ।  
कला मे सम्प्रविष्टा हि सन्ति गृह्णामि तांस्तदा ॥९९॥
वस्तुना मत्स्वरूपेण पूजां गृह्णामि नित्यदा ।  
एवं विष्णुमयो भूत्वा पूजयेत् स गतिं लभेत् ॥1.574.१ ००॥
कृत्वा वै हरिणं तीर्थं ततो यायात्तु भार्गवम् ।  
तीर्थोत्तमं परं तीर्थं यत्र कैलासवासिनः ॥१०१ ॥
अन्धकासुरमाहत्य शङ्करेण समं सुराः ।  
नर्मदायां यदा स्नातुं तीर्थार्थं समुपाययुः ॥१ ०२॥
उत्तरं दक्षिणं कूलमवगाह्य प्रयत्नतः ।  
गत्वा तु दक्षिणे कूले पर्वतं भृगुसञ्ज्ञितम् ॥१ ०३॥
हरो बिभेद शूलेन तेन भिन्नं रसातलम् ।  
पातालान्निःसृता गङ्गा नाम्ना भोगवती हि सा ॥१ ०४॥
तत्र तीर्थं समुत्पन्नं शूलभेदाभिधं तथा ।  
तत्र ब्रह्मा स्वयं विष्णुः शिवस्तिष्ठन्ति सर्वदा ॥१०५॥
यत्र गङ्गा च यमुना नर्मदा च सरस्वती ।  
सङ्गता दिव्यरूपेण शूलभेदे व्यवस्थिताः ॥१ ०६॥
चक्रतीर्थं परं तीर्थं तत्र वै वर्तते सदा ।  
सर्वतीर्थमयं तीर्थं सर्वतीर्थाधिकं परम् ॥१ ०७॥
सर्वपुण्याधिकं पुण्यं सर्वदुःखघ्नमुत्तमम् ।  
भृगुतीर्थं परं श्रेष्ठं यत्र लक्ष्मीर्हि भार्गवी ॥१ ०८॥
विष्णवे भृगुणा दत्ता विवाहविधिना पुरा ।  
वैकुण्ठसदृशं तीर्थं भृगुतीर्थं तदुच्यते ॥१ ०९॥
कन्यादानं पूजनं श्रीहरेः कार्यं हि तत्स्थले ।  
श्रवणात्पठनाच्चास्य दानपूजाफलं लभेत् ॥1.574.११० ॥
इति श्रीलक्ष्मीनारायणीयसंहितायां प्रथमे कृतयुगसन्ताने सहस्रयज्ञतीर्थशुक्लतीर्थद्वीपेश्वरतीर्थमेघनादतीर्थदारुवनतीर्थकरञ्जेश्वरतीर्थजीवनतीर्थविश्वरूपारेवासङ्गमचन्द्रावतीनर्मदासङ्गमहरिणेश्वरादिशूलभेदभृगु-  
क्षेत्रादितीर्थनिरूपण नामा चतुःसप्तत्यधिकपञ्चशततमोऽध्यायः ॥५७४ ॥
    
