+++
title = "०२१"

+++
श्रीलक्ष्मीरुवाच-  
गीताभ्यस्तु व्यतिरिक्ताः सन्ति साध्व्योऽपरा न वा? ।  
लोककल्याणकाराय ब्रूहि देव जगद्गुरो! ॥१ ॥
श्रीनारायण उवाच-  
गीताभ्यः खलु साध्वीभ्योऽप्यतिश्रेष्ठा अतिप्रियाः ।  
उपनिषदः साध्व्यः सन्त्याश्रयेण प्रमुक्तिदाः ॥२ ॥
यासां संसेवनान्मूर्तौ हरेर्लीना भवन्त्यरम् ।  
ब्रह्मरूपप्रदा ब्रह्माऽभिन्नताप्रापिकाश्च ताः ॥३ ॥
अक्षरब्रह्मधामस्थश्रीहरिणा स्वयं पुनः ।  
स्वात्मतत्त्वपरानन्दरसरूपाद् विभाविताः ॥४ ॥
मुक्तान्यो ब्रह्मसाधर्म्यावच्छिन्ना दिव्यमूर्तयः ।  
हिरण्यकेशा हिरण्यभ्रूकुटिनेत्रगोलकाः ॥५ ॥
कुन्ददत्यः स्थलपद्मच्छदरक्तोष्ठकान्तयः ।  
रक्तोत्पलान्तरराजद्गण्डोत्तमकपोलकाः ॥६ ॥
स्वर्णवर्णाननकान्तिसौम्यहास्यमनोहराः ।  
स्वल्पजम्बीरसंस्थानस्तनवक्षःसुशोभनाः ॥७ ॥
वरदानाऽभयदानान्वितरक्तसुहस्तकाः ।  
सूक्ष्मकट्यः स्वल्पमध्याः शुण्ढसक्थ्न्यः सुपत्कजाः ॥८ ॥
नित्यं ता ब्रह्मचारिण्यो विवाहवर्जिताऽक्षताः ।  
उपनिषत्समाख्याता ज्ञानवारिधयोऽव्ययाः ॥९ ॥
ईश्वराश्च तथा जीवा ये के चाध्यात्मसञ्चराः ।  
मुक्तिं यान्ति परां ब्राह्मीमुपनिषत्समाश्रयात् ॥1.21.१० ॥
अप्राप्तयौवनोद्भेदा ब्रह्मचारिण्य आत्मदाः ।  
साध्वीरूपैस्तु लोकेषु विचरन्ति दयालयाः ॥११ ॥
असङ्ख्याः सन्ति ताः साध्वीरूपा ज्ञानात्मिकास्तथा ।  
ज्ञात्वा ताः शरणापन्ना नार्यो यान्ति परां गतिम् ॥१२ ॥
ईश्वरिण्यश्च देवान्यो मानव्यस्तलजाश्च याः ।  
अपि भ्रष्टाश्च पापाश्च मुक्तिं यान्ति तदाश्रयात् ॥१३ ॥
स्मृतमात्राद्ब्रह्मलोकं प्रापयन्ति महाबलाः ।  
सर्वा उपनिषत्साध्व्यः श्रयणीया मुमुक्षुभिः ॥१४॥
आत्मज्ञानप्रदानेन ब्रह्ममन्त्रार्पणेन च ।  
शरणागतिदानेन तारयन्त्यात्मनोऽनिशम् ॥१५ ॥
तृष्णाक्षयविधानेन वासनाविलयेन च ।  
आत्मतृप्तिप्रदानेन तारयन्त्यात्मनोऽनिशम् ॥१६ ॥
कर्माशयविनाशेन हेतूनां दहनेन च ।  
तमोविध्वंसनेनैव तारयन्त्यात्मनोऽनिशम् ॥१७॥
स्वात्माऽपरोक्षलाभेन ब्रह्मात्मयोजनेन च ।  
ब्रह्मत्वाऽऽपादनेनैव तारयन्त्यात्मनोऽनिशम् ॥१८ ॥
नित्यानन्दविधानेन नित्यतृप्त्याहितेन च ।  
सर्वपूर्णरसाप्त्या वै सुखयन्त्यात्मनोऽनिशम् ॥१ ९॥
सर्वज्ञत्वप्रदानेन पूर्णकामभवेन च ।  
सर्वात्मत्वप्रकाशेन ह्लादयन्त्यात्मनोऽनिशम् ॥1.21.२० ॥
हरेः सालोक्यटानेन सर्ष्टिरापादनेन च ।  
सारूप्यासादनेनैवाऽऽनन्दयन्त्यात्मनोऽनिशम् ॥२१ ॥
सायुज्यसङ्ग्रहेणैवाऽप्येकत्वापादनेन च ॥
ब्रह्मामृतत्वलाभेनाऽऽस्वादयन्त्यात्मनोऽनिशम् ॥२२॥
यावद्ब्रह्मात्मबोधेन ब्रह्मदृष्ट्यागमेन च ।  
अपरोक्षानुभूत्या च मोक्षयन्त्यात्मनोऽनिशम् ॥२३ ॥
साध्व्यः परोपकरणशीला मुक्तिप्रदाश्च ताः ।  
सर्वथा च मया सेव्यास्त्वया चापि मुहुर्मुहुः ॥२४॥
मुक्ता वै सर्वधामस्था ईश्वरा ईशसृष्टयः ।  
जीवा जीवाण्डमध्यस्था सन्त्युपनिषदाश्रिताः ॥२५॥
तथोपनिषदा दास्यः कुमार्यो ब्रह्मसम्भवाः ।  
श्रुतयो विविधाकाराः साध्व्यो दिव्या असङ्ख्यकाः ॥२६॥
परब्रह्मस्तवकर्यः परब्रह्मनिरूपिकाः ।  
परब्रह्मार्थसर्वस्वाः परब्रह्माप्तिसम्प्रदाः ॥२७॥
सर्वा दिव्याः सुरूपाश्च ह्युपनिषत्समप्रभाः ।  
सर्वा द्वादशवार्षिक्यः सर्वसृष्टिसुसञ्चराः ॥२८ ॥
श्रीहरेर्दिव्यरूपस्य प्रत्येकांऽगसमुद्भवाः ।  
अपाराः श्रुतयो देव्यो धारणान्मुक्तिदा मताः ॥२९ ॥
नैकार्था नैकरूपास्ताः साकाराऽऽकारवर्जिताः ।  
हिरण्यवर्णा हरिण्यः स्वर्णकनककान्तयः ॥1.21.३० ॥
श्वेतपाण्डुररक्ताश्च कमलच्छदकोमलाः ।  
पेशलाः पापनाशिन्यः श्रयणाच्छ्रवणात्तथा ॥३१ ॥
गीतास्तथोपनिषदः श्रुतयश्चाऽक्षरे परे ।  
धाम्नि स्वीयकृताऽऽवासा मुक्तरूपाः सदा तु ताः ॥३ २॥
अथापि वेधसा चात्र प्रार्थिता धामतः खलु ।  
समागत्य परे सत्ये लोके वसन्ति नित्यशः ॥३३ ॥
तासां सृष्टिरनन्ता वै ह्यसङ्ख्या भवनादयः ।  
अमूल्याः स्मृद्धयस्तासां परमेष्ठिसमूर्ध्धयः ॥३४॥
सदा दिव्याः सदा कन्याः कुमार्यश्च सदा हि ताः ।  
ध्येयाः पूज्या विचिन्त्याश्च सेव्या देव्योऽन्वहं च ताः ॥३५॥
इति श्रीलक्ष्मीनारायणीयसंहितायां प्रथमे कृतयुगसन्ताने उपनिषच्छ्रुत्यात्मकसाध्वीमाहात्म्यकथननामा एकविंशोऽध्यायः ॥२ १ ॥
    
