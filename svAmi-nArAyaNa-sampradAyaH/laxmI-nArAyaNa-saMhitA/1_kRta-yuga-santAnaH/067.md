+++
title = "०६७"

+++
श्रीनारायण उवाच---  
नरकाणां महाकष्टमनुभूय तु नारकाः ।  
स्वकर्मशेषभागेन प्राप्नुवन्ति च वै तनुम् ॥१ ॥
दैविकीं पैतृकीं योनिं मानुषीं वाथ नारकीम् ।  
प्राप्य धर्मस्य वचनान्मुक्तिर्भवति वा ततः ॥२ ॥
यथा यथा कृतं कर्म तां तां योनिं व्रजेन्नरः ।  
तत्तथैव हि भुञ्जानो विचरेत्सर्वयोनिषु ॥३ ॥
येन कर्मविपाकेन यथा निरयभाग्भवेत् ।  
यथा तदुत्तर जन्म तत्तन्मे शृणु पद्मजे! ॥४ ॥
यातनाऽन्ते विमुक्तास्ते ह्यनेकां जीवसन्ततिम् ।  
गत्वा मानुषयोनौ तु पापचिह्ना भवन्ति ते ॥५ ॥
तत्राऽनृतप्रवाही तु गलत्कण्ठोऽर्धजिह्वकः ।  
यद्वा मूको भवेदेव देवादीनां विनिन्दकः ॥ ६ ॥
जीवहा तु क्षयी कुष्ठी श्यावदन्तस्तु मद्यपः ।  
स्वर्णहारी कुनखी दुश्चर्मा स्त्रीभोगकृद् बलात् ॥७ ॥
मात्सर्यादपि जात्यन्धो जन्मान्धोऽन्याक्षिसंहरन् ।  
फलहर्ता वानरः स्यात् काकश्चौर्याऽन्नभोजनात् ॥ ८ ॥  
अन्यवंशं विनिन्दन्वै वंशहीनोऽनपत्यकः ।  
द्रव्यहर्ता भवेद् गोधा गरदः सर्पजन्मवान् ॥९ ॥
प्रसह्य तु बलात्कारी जायतेऽत्र पिशाचकः ।  
चातको जलहर्ता स्याद् धान्यहर्ता तु मूषकः ॥1.67.१०॥  
जलप्रस्रवणभेत्ता जले मत्स्यो भवेदिति ।  
वञ्चनाकर्मकृत्प्राणी ह्युलूको जायते मुहुः ॥११॥  
अन्यादाच्छिद्य भुञ्जानः सारमेयोऽभिजायते ।  
प्रतिश्रुत्याऽददन्प्राणी जम्बूको जायते वने ॥१२॥  
चौर्यं कृत्वा सदा भुञ्जन् विड्वराहः प्रजायते ।  
पूज्यानां त्ववमानाद्वै लभते काच्छपी तनुम् ॥१३॥  
सर्वेषां तु तिरस्कर्ता चाण्डालो जायतेऽत्र वै ।  
स्यादन्यस्य ऋणग्राही वृषोऽश्वो गर्दभश्च वा ॥१४॥
रतिविघ्नकरः षण्ढो मार्जारः परमांसभुक् ।  
पारक्यस्य प्रहर्ता वै तित्तिरो जायते वने ॥१५॥
प्रसह्य वशकर्तारो नारीजन्म ह्यवाप्नुयुः ।  
प्रसह्य रतिकर्तारो भगलिङ्गादिरोगिणः ॥१६॥
गृहावासादिहर्तारो जायन्तेऽरण्यजन्तवः ।  
पशूनां घातकाश्चात्र जायन्ते घात्यजन्तवः ॥१७॥  
स्वामिद्रव्यापहर्तारो द्ररिद्राः सम्भवन्त्यपि ।  
विद्वन्निन्दाप्रकर्तारो मूर्खा भवन्ति बालिशाः ॥१८॥  
विश्वासयित्वा जन्तूनां बन्धका घातका जनाः ।  
पञ्जरीयपशुपक्षिजन्मानः सम्भवन्ति हि ॥१९॥
मनुष्याणां तिरस्कर्ता विचित्तो जायतेऽत्र वै ।  
शाठ्यकापट्यनैर्घृण्यपोष्टा कितवतां व्रजेत् ॥1.67.२०॥
मनुष्यहा जायतेऽत्र पाशधृक् पारधिश्च वै ।  
पशुहा घातकी भूत्वा शतजन्मा ह्यजो भवेत् ॥२१॥
मत्स्यादो मत्स्यजन्मा स्यात् सर्वादो झष एव च ।  
अन्यान्नवस्त्रगेहादेर्हर्ता वृक्षोमरुस्थले ॥२२॥  
गन्धचन्दनसंहर्ता नासाहीनः प्रजायते ।  
गुरुपितृपूज्यनिन्दाश्रोता स्याद् बधिरोऽत्र वै ॥२३॥  
पादहर्ता भवेत् पङ्गुर्हस्तघ्नो वृक्ण एव च ।  
नारीणां दुःखकृत्कुम्भकारस्य गर्दभो भवेत् ॥२४॥  
पत्युर्दुःखकरी नारी गर्दभी सम्भवेत्तथा ।  
कर्मचारिद्रव्यछेत्ता दरिद्रो वानरो भवेत् ॥२५॥  
जन्तुजां नाशको भित्तिजन्त्वदा गोधकी भवेत् ।  
मलिनो मक्षिकाजन्म क्रोधी सर्पत्वमाप्नुयात् ॥२६॥
द्वेषी ग्राम्यशुनः पिपीलिकानां जन्म चाप्नुयात् ।  
अन्यायकामी वृषणोच्छेत्ता स्यात् षण्ढगोवृषः ॥२७॥  
धर्मान्नद्रव्यवस्वादेहर्ता स्यादार्तिकुक्कुरः ।  
पारक्यान्नादिभोक्तारः कुक्कुटीं योनिमाप्नुयुः ॥२८॥  
कार्यहन्ता तु घूकः स्यात् कार्यरोद्धा शृगालकः ।  
परिवेषितपात्राणां हर्ता स्याद्वृक्षवागुली ॥२९॥  
नारीहर्ता राक्षसः स्यात् मान्त्रिकः स्यात् पिशाचकः ।  
वासनिकस्तु भूतः स्यात् क्रूरदृष्टिस्तु शाकिनी ॥1.67.३०॥
समात्सर्या डाकिनी स्यात् पिशाचिन्यभिचारिका ।  
गर्भहन्त्री गणिका स्यात् कुलटा पत्यकामना ॥३१॥
पराऽपत्याऽसहाऽप्यत्राऽपत्यहीना भवत्यपि ।  
ऋतुदानाऽग्राहिका तु षण्ढा भवति सर्वथा ॥३२॥  
परोच्छेदकरी स्वीयोच्छेदकर्त्री भवेत्पुनः ।  
सुप्तनाशप्रकर्तारो हन्यन्ते घातकीगृहे ॥३३॥  
परसस्य प्रलोप्तारो भवन्त्यक्षेत्रवृत्तयः ।  
परकर्मविलोप्तारो जायन्तेऽकर्मयोनिषु ॥३४  
तैलहारी तैलपायी पूतिवक्त्रस्तु सूचकः ।  
धान्यहार्यतिरिक्ताङ्गः पिशुनः पूतिनासिकः ॥३५॥  
ब्रह्महा श्वाः स्वरोष्टः स्यान्मूकश्चान्ते भवत्यपि ।  
द्रव्यचौरः कृमिः कीटस्तृणादो गुरुनाशकः ॥३६॥  
क्षयरोगी श्यावदन्तः कुनखी स्वणचौर्यकृत् ।  
पक्वहर्ता त्वनाहारी मूको रागाऽपहारकः ॥३७॥  
तुलकूटप्रमाकर्ता वटवागुलिका भवेत् ।  
विक्रेयकूटसाङ्कर्यकर्ता श्वासार्तिको भवेत् ॥३८॥  
अन्येषां प्राणरोद्धा वै क्षयरोगार्तिको भवेत् ।  
क्रयविक्रयकौटिल्यकर्ताऽर्षरोगवान्भवेत्।  
उच्छिष्टजलपाता स्यान्मूत्रकृच्छ्रादिरोगवान् ।  
अन्यवृत्तिहरो लोके भिक्षुकः सतिरस्कृतः ॥1.67.४०॥
अन्योन्याऽत्यसहो दुष्टश्चाण्डालो वाघ्घरिर्भवेत् ।  
छलछद्मप्रकर्ता स्याद् धीवरः शबरोऽपि च ॥४१॥  
वस्त्रविक्रयकापट्यतन्तुवायो भवत्यपि ।  
रथ्याचतुष्कमालिन्यकर्ता मलहरोऽन्त्यजः ॥४२॥  
स्नानशुद्धिनिषेद्धा स्याद् रजको वस्त्रशोधकः ।  
अन्याऽनिष्टेच्छुकचौरो मार्जारो जायते रुदन् ॥४३॥  
कूटौषधप्रदाता स्यान्नकूलो निर्जने वने ।  
कूटवस्तुप्रकर्ता स्यात् कूटस्त्रीपुत्रकोऽत्र वै ॥४४॥
स्वर्णरूप्यादिसाङ्कर्ये कापट्येन करोति यः ।  
वर्णसङ्करजन्मा स्याद् गलत्कुष्ठो भवेत्तथा ॥४५॥
कौमार्यदुषकाश्च स्युराजीवनं विधूरकाः ।  
स्वामिन्यसत्प्रवक्ता स्यान्नापितः क्षुरकर्मकृत् ॥४६॥  
आयुधानां तु निर्माता जलौका सम्प्रजायते ।  
पशुपक्षिगवाजादिमांसादाः गृध्रविड्भुजः ॥४७॥  
सिंहा व्याघ्रा वृका दीपा जायन्ते मांसभोजिनः ।  
कन्याविक्रयकर्तारो जायन्ते योनिकीटकाः ।  
रससाङ्कर्यकर्तारो जायन्ते मलकीटकाः ॥४८॥  
निराधारप्रदोग्धारो भवन्ति मास्तिकीयूकाः ।  
पङ्क्तिभेत्तोदरम्भरो जायते चान्त्ररोगवान् ॥४९॥  
दम्पतीक्लेशकर्तारो भाण्डा भवन्ति नर्तकाः ।  
कामासक्तवियोक्तारो वृन्दलाः सम्भवन्ति हि ॥1.67.५०॥  
कामसुखप्रभङ्क्तारोऽरण्ये शून्यरन्तिमृगाः ।  
मण्डुकाश्चैव जायन्ते रतिमात्सर्यवन्नराः ॥५१॥  
साधुसाध्वीद्रोहकर्ता स्यान्मूको बधिरो जनेः ॥
पोष्याऽपोषणकर्तॄणां मलमूषकता भवेत् ॥५२॥  
दुग्धदप्राणिहन्तॄणां जन्म निर्जलभूफणम् ।  
वाग्बाणमर्मभेत्तॄणां कङ्किटकृकलासजम् ॥५३॥  
पिष्टचौर्यप्रकर्तॄणां जन्म भल्लुकरूक्षजम् ।  
महच्चौर्यप्रकर्तॄणां जन्म त्वन्धसरीसृपे ॥५४॥
देवतीर्थगुरुद्रोही धर्माणां निन्दकस्तथा ।  
कुटुम्बक्लेशकर्ता स्यादरण्ये काकदीपकः ॥५५॥  
मदिरामांससञ्जीवी सिंहोऽरण्ये नृपो भवेत् ।  
जालतर्कटपाशाऽशी बहुश्रृङ्गो मृगो भवेत् ॥५६॥  
स्नानालसस्तु खड्गाख्यमृगो गेन्डो भवेदिति ।  
भल्लुकः स्यात् पिष्टहर्ता वागुली गुप्तभोजिनी ॥५७॥  
चित्रपिच्छा छलकर्त्री शिलकी स्यात् स्वतन्त्रिणी ।  
गुप्तपिबा गृहगोधा गवयो गुप्तभोजनः ॥५८॥  
यथा वा वासनायोगाज्जायन्ते चित्रदेहिनः ।  
चतुरशीतिखन्यन्ताश्चित्रकर्मकरा मुहुः ॥५९॥  
जायन्ते तामसाः कीटा वृक्षाद्या वा तृणौकसः ।  
वृद्धापमानकर्तारो जायन्ते माहिषा वृषाः ॥1.67.६०॥  
दाम्पत्यभङ्गकर्तारो विधुरा जन्मजन्मसु ।  
मलेन्द्रियातिलुब्धास्तु कीटा मलगताः सदा ॥६१॥  
गुप्तघातास्तु झल्लादाः पाशिनः श्वपचादयः ।  
इन्द्रियहा भवेदिन्द्रियेण हीनः क्षतिश्रितः ॥६२॥  
आततायिजना यान्ति भुग्नदेहान् सदार्तिदान् ।  
तामसाः सम्प्रजायन्ते यवना दैत्यराक्षसाः ॥६३॥  
पत्युर्हन्त्र्यः प्रजायन्ते विधवा जन्मजन्मसु ।  
श्वश्रूदुःखप्रदा नारी गर्दभी जायते कृशा ॥६४॥  
वधूद्वेष्ट्री भवेन्मार्जारिका कुष्ठादिरोगिणी ।  
सापत्न्यद्वेषकर्त्री स्याच्छुनी खर्जनरोगिणी ॥६५॥  
पक्षपातकरी यायाद् दरिद्रे पाशवीं दशाम् ।  
कार्यहन्त्री भवेद् घूकी क्लेषदा काबरी भवेत् ॥६६॥  
अनैवेद्यरसास्वादा भवेद् गृध्रा च गर्जुकी ।  
श्येना बकी भवेत् सा या गृहे कापट्यवर्तिनी ॥६७॥  
धूर्ता काकी भवेत् कृष्णा शृगाली नापिती तथा ।  
जाङ्गुलिकी भवेद् द्विष्टा सन्ताने द्वेषचारिणी ॥६८॥  
षण्ढा स्यात् लिङ्गपातात्माऽभिचारादिप्रयोगिणी ।  
मन्त्राभिचारकर्त्री स्याद् भूती पिशाचिका तथा ॥६९॥  
बालहा गर्भहा बीजहन्त्री तु राक्षसी भवेत् ।  
अन्तर्दाहकरी दुःखप्रदा स्याद् यवनी खसी ॥1.67.७०॥
इत्येवं बहुजन्मानो भवन्ति नारका जनाः ।  
पुनः कर्म पुनर्जन्म लक्षयोनिषु जायते ॥७१॥  
इतिश्रीलक्ष्मीनारायणीयसंहितायां प्रथमे कृतयुगसन्ताने नारकाणां पुनर्जन्मचिह्नपरिचयादिकथननामा सप्तषष्टितमोऽध्यायः ॥६७॥  
    
