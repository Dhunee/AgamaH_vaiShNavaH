+++
title = "०९८"

+++
श्रीनारायण उवाच--  
शिवः प्राह तदा देवान् कुमारोऽयं प्रतापवान् ।  
जातमात्रो युवा दिव्यो देवानां कार्यकृन्मतः ॥ १ ॥  
तद् भवद्भिः सन्नियोज्यो यथेष्टं बलवान् कृती ॥
देवाः प्राहुस्तदा शम्भुं सर्वेषां सुखहेतवे ॥२ ॥
तारकाद्भयमस्त्येव सर्वेषां जगतां विभो ॥
तस्मात् सेनापतित्वेऽभिषेचनीयः सुतस्त्वयम् ॥३ ॥
इत्येवं सम्मतौ तत्र शङ्करः सुमुहूर्तके ॥
सैनापत्यप्रदानाय लिलेखोत्सवपत्रिकाः ॥ ४ ॥  
गणा मङ्गलपत्राणि ययुर्नीत्वा चतुर्दश ॥
चतुर्दशसु लोकेषु ऋषिपितृद्युवासिनाम् ॥५॥
यक्षराक्षसगन्धर्वभूतप्रेतपलाशिनाम् ॥
मानवासुरसर्पाणां किन्नरोरगभूभुजाम् ॥ ६ ॥  
प्रतिगृहं प्रददुस्ताः पत्रिकाश्च शिवाज्ञया ॥
आययुः ऋषयः सत्यलोकात्तु ब्रह्मणा सह ॥ ७ ॥  
पितरश्च तपोलोकादग्निष्वात्तादयस्तथा ।  
बर्हिषदा आज्यपाश्च सोमपा वत्सरादयः ॥८ ॥  
पावना वह्नयः सर्वे यमप्रेता दिगीश्वराः ।  
समीयुश्च स्थले तत्र मनवो मरुतस्तथा ॥ ९ ॥  
इन्द्रः कुबेरो वरुणो यमो यमगणास्तथा ।  
बालखिल्यास्तथा सर्वे सप्तर्षयश्च नैर्ऋताः ॥1.98.१०॥  
अधर्मधर्मसन्तानाः सुमेधाः स्तनयित्नवः ।  
वसन्ताद्या ऋतवश्च कामो बाणादिनाऽन्वितः ॥११॥  
विष्णुर्लक्ष्मीपतिर्लक्ष्म्या पार्षदैः सह चागमत् ॥
देव्यः साध्व्यश्चतुर्दशलोकगार्हस्थ्यशोभनाः ॥१२॥  
विलासिन्यश्च नर्तक्यः सेविकाश्च पतिव्रताः ॥
समाजग्मुश्च भूदेवा नदा नद्यश्च पर्वताः ॥१३॥  
अरण्यानि च तीर्थानि पुर्यों धामानि मूर्तयः ॥
भूतानि प्राणिनस्तत्र सूतमागधबन्दिनः ॥१४॥  
मानवा नागसर्पाश्च वृक्षा वल्ल्यश्च पक्षिणः ॥
गगनस्था जलचर्याः स्थलस्थाः स्थास्नुजङ्गमाः ॥१५॥  
दिव्यदेहाः समाजग्मुः सैनापत्यमहोत्सवे ।  
गायका नर्तका नर्मकारिणो नाटकंविदः ॥१६॥
वादकाः सेवकाश्चान्ये ये देवाऽदेवजातयः ।  
सर्वे तत्र समाहूता आगताः प्रोत्सवार्थिनः ॥१७॥  
सैनापत्यस्थानयोग्यं बालकं द्रष्टुमुत्सुकाः ।  
विधिं द्रष्टुं समाजग्मुः प्रायो द्रष्टुं स्वरक्षकम् ॥१८॥  
समाजं च तथा द्रष्टुं प्रायः सर्वे समागताः ॥
शङ्करेण तदा स्वस्य कैलासः सुपरिष्कृतः ॥१९॥  
मण्डपो हि महान् स्वर्णरत्नवस्त्रादिभिः कृतः ॥
कदलीस्तम्भकलशतोरणोल्लेचशोभितः ॥ 1.98.२०॥  
पटमण्डपलक्षाणि कोटिशः पर्णशालिकाः ॥
सभास्थानानि रम्याणि विहारोद्यानगोपुराः ॥२१॥  
भक्ष्यभोज्यान्यनन्तानि लेह्यचोष्याणि कोटिशः ।  
पेयानि स्वादुमिष्टानि सौगन्धीन्यपि लक्षशः ॥२२॥  
दृश्यानि च मनोरञ्जनकान्यगणितानि वै ।  
अमृतानि विविधानि स्वादुफलान्यनेकशः ॥२३॥  
पक्वान्नानि सुदिव्यानि सितासुधाज्यवन्ति वै ॥
अतितृप्तिप्रदान्येवं ताम्बूलादीनि चाऽभवन् ॥२४॥  
स्थानोपवेशनबृस्यो रत्नसिंहासनानि च ।  
जवनिकासुसौधानि विमानानि ह्यनेकशः ॥२५॥  
वाहनानि जलव्योमभूगामीनि च कोटिशः ।  
भाजनानि च भोग्यानि दर्पणाः केशदन्तुराः ॥२६॥  
पुष्पाणि तैलसौगन्ध्यचन्दनानि च भूरिशः ॥
कुङ्कुमानि च धूपाश्च दीपा वाद्यानि भूरिशः ॥२७॥  
स्थले स्थले पृतनाधिपत्यसूचकसुध्वजाः ॥
प्रस्फुरन्ति स्मान्तरीक्षे गीयन्ते जयगीतिकाः ॥२८॥  
मुहूर्तेऽभिजिति प्राप्ते स्वस्तिवाचनपूर्वकम् ।  
वेदघोषान् प्रचक्रुर्वै भूदेवाः ऋषयस्तथा ॥२९॥  
यज्ञोपवीतं रक्षायाः सूत्रं जयमणिं तदा ॥
धारयामास तं स्कन्दं बृहस्पतिरुदारधीः ॥1.98.३०॥  
तिलकं साक्षतश्चन्द्रः कौङ्कुमश्च कृतः शुभः ॥
गुरुणा गाङ्गतोयैश्च प्रोक्षणं च कृतं शुभम् ॥३१॥  
मन्त्रा बलप्रदास्तत्र योजिता दक्षकर्णके ।  
दर्भः कर्णोपरि न्यस्तो मङ्गलं मस्तके तथा ॥३२॥  
द्रव्यं तु प्रोक्षितं मूर्ध्नि मुकुटो ब्रह्मणाऽर्पितः ॥
कर्णयोः कुण्डले दत्ते कुबेरेण तदा शुभे ॥३३॥  
समुद्रेण तदा रत्नहारास्तस्य गलेऽर्पिताः ॥
हिमालयेन स्वर्णानां भूषणान्यर्पितानि वै ॥३४॥  
दिक्पालैस्तत्तत्प्रदेशोद्भवद्वस्तु समर्पितम् ॥
वरुणेनार्पितं छत्रं श्वेतं चन्द्रसमं तदा ॥३५॥  
गङ्गया रमया तत्र चामरे करयोर्धृते ।  
इन्द्रेण कवचं दत्तं सैनापत्यस्य रक्षकम् ॥३६॥  
सैनापत्यस्य वेषश्च दत्तो वै विष्णुना स्वयम् ।  
आदित्येन रथो दत्तो रणाऽक्षतदृढाङ्गकः ॥३७॥  
खड्गं चर्म प्रदत्ते वै दृढे तु विश्वकर्मणा ॥
शम्भुना तु धनुर्दत्तमिषुध्यक्षय्यसायकौ ॥३८॥  
चक्रं तु हरिणा दत्तं गदादण्डौ यमेन वै!  
वज्रं तदाऽग्निना दत्तं शक्तिश्च वायुनाऽर्पिता ॥३९॥  
मयूराऽश्वगजा दत्ताः पर्वतैर्व्योमगामिनः ॥
अस्त्रशस्त्रायुधहेतिपाशर्ष्टितोमरादयः ॥1.98.४०॥  
प्रदत्ता विविधैर्देवैः तदुत्सवसमागतैः ।  
देवीभिर्विविधास्तस्मै प्रदत्ताः शक्तयोऽक्षयाः ॥४१॥  
पार्वत्याऽऽशीर्वचो दत्तं सर्वदा विजयी भव ।  
सेनाभोग्यः परिकरो मुनिभिश्चार्पितस्तदा ॥४२॥  
न्यूनं सर्वं पूरितं च तदा दक्षादिराजकैः ॥
ततो विजयघोषोऽभूत्कार्तिकस्य महात्मनः ॥४३॥  
अवाद्यन्त च वाद्यानि बभूवुर्जयघोषणाः ॥
आसन्नुग्राः सुरपक्षाः सेनापतिकृतावनाः ॥४४॥  
मङ्गलानि विविधानि जातानि सुरयोषिताम् ।  
समाजस्तत्र लोकेभ्यश्चतुर्दशभ्य आगतः ॥४५॥  
भोज्यैर्मिष्टैर्मिष्टपानैः सुवास्यैश्च सुतर्पितः ।  
पुरुषाः प्रमदाश्चैव वर्धयन्ति स्म शाङ्करम् ॥४६॥  
सेनापतिं महाशक्तं दुर्धर्षं सर्वतोऽधिकम् ॥
सैन्यान्यपि सुक्लृप्तानि लोकपालैस्तदा ततः ॥४७॥  
तदन्येभ्यस्तु सन्दत्वा पाथेयान्युपदास्तथा ॥
शम्भुना प्रेषिताः सर्वे स्वस्वधामानि ते ययुः ॥४८॥  
अथ सम्मिलिता देवाः ब्रह्मविष्णुपुरोगमाः ॥
मन्त्रयाञ्चक्रुरद्यैव दिवानिशि महासुरः ॥४९॥  
दिविषदां तारकाख्यस्त्रासयते महाबलः ॥
अयं स्कन्दो महासत्वो हनिष्यति तु तारकम् ॥1.98.५०॥  
दिनानि सप्तजातानि जन्मतोऽस्य तथापि वै ॥
महासेनापतिर्जातो देवदत्तबलैर्बली ॥५१॥  
तस्मादद्यैव यास्यामस्तारकं हन्तुमुद्यताः ॥
मत्वा तथेति सहसा निर्जग्मुस्तारकासुरम् ॥५२॥  
तदा भेर्यो मृदङ्गाश्च पटहाऽऽनकगोमुखाः ।  
अवाद्यन्त च वाद्यानि तूर्याणि विविधानि च ॥५३॥  
इतिश्रीलक्ष्मीनारायणीयसंहितायां प्रथमे कृतयुगसन्ताने कार्तिकेयस्य सेनापतित्वधिकारतदङ्गायुधादिवर्णननामाऽष्टनवतितमोऽध्यायः ॥९८॥  
    
