+++
title = "३१७"

+++
    
श्रीनारायण उवाच-  
शृणु लक्ष्मि! विकुण्ठा या गोलोके राधिकासुता ।  
सङ्कल्पमात्रजा कन्या तस्या वृत्तं व्रतान्वितम् ॥ १ ॥  
अधिमासस्य देवोऽभूद् भगवान् पुरुषोत्तमः ।  
राधया सहितः कृष्णो रासं चक्रे तदुत्सवे ॥ २ ॥  
तत्राऽऽयाता गोपगोप्यः कन्याः कोट्यर्बुदार्बुदाः ।  
कुटुम्बिनीः सकन्याश्च रूपलावण्यसम्पदः ॥ ३ ॥  
गोपीर्वीक्ष्य स्वयं राधा त्वपुत्रीयेषु पुत्रिकाम् ।  
गोपीनां कन्यका दिव्या आह्वयन्ति स्वमातृकाः ॥ ४ ॥  
माँ अम्बे जननि चैवं ह्यानन्दयन्ति मातृकाः ।  
पुत्रीहीना पतियुक्ता न पूर्णा सुखिनी हि सा ॥ ५ ॥  
पुत्री मातृस्वरूपाऽस्ति मातुर्वै कार्यदासिका ।  
सर्वथा साहचर्येण सेवते मातरं सुता ॥ ६ ॥  
भोजने चोत्सवे याने रहस्याप्लवने गृहे ।  
शयने वा प्रवासे वा साहाय्ये सेविका सुता ॥ ७ ॥  
नारीवर्गस्य नार्यैव शारीरसहसेविका ।  
तत्रापि स्वसुता तुल्या न स्नुषा नापि भृत्यका ॥ ८ ॥  
न वा कुटुम्बिनी तद्वद् यथा पुत्री तु सेविका ।  
तस्मात् सुतां बिना नारी त्वर्धसौभाग्यशालिनी ॥ ९ ॥  
प्रातः पुत्रीमुखं दृष्ट्वा स्वर्गादप्यधिकं सुखम् ।  
जननी विन्दति लोके न तथा पुत्रदर्शनात् ॥ १ ०॥  
पितुः पुत्रे यथा स्नेहो मातुः पुत्र्यां ततोऽधिकः ।  
अबला गोसमा पुत्री कुमारी मातृसेविका ॥ ११ ॥  
पश्चात् पतिपरा सा स्यात्तस्मान्मातुर्विशेषतः ।  
पूर्णायुष्यसुखं पुत्र्याः कौमार्ये लभ्यमेव ह ॥ १२॥  
अतः पुत्री दशगुणा प्रेष्ठा भवति सर्वथा ।  
मातुः कलासुकौशल्यं गृहकार्यादिशिक्षणम् ॥ १३॥  
पुत्र्यात्मके निजपात्रे वसत्येव सदा चिरम् ।  
सत्पुत्र्या जायते माता यशस्विनी कुलद्वये ॥ १४॥  
पुत्री कीर्तिर्यशः पुत्री पुत्री पिण्डस्तु मातृजः ।  
स्वात्मिकां पुत्रिकां दृष्ट्वा स्पृष्ट्वा हृष्यन्ति मातरः ॥ १५॥  
पुत्रः पितृस्वरूपोऽस्ति पुत्री मातुस्वरूपिणी ।  
सुपुत्री जननी पुत्रीमत्सु मान्या भवत्यपि ॥ १६॥  
अपुत्री तु समाजादौ म्लानेव दृश्यते खलु ।  
पुत्रीमण्डलमध्यस्था माता तत्र प्रकाशते ॥ १७॥  
अपुत्री तु यथा निद्रोत्थिता तद्वद्धि दृश्यते ।  
बह्वयः सुपुत्रिका यस्याः सा धनाढ्यासु पूज्यते ॥ १८॥  
पुत्र्यात्मकं धनं तस्याः सर्वश्रीभ्यो विशिष्यते ।  
जामातारोऽपि बहवो बहुपुत्र्या धनं महत् ॥ १९॥  
पुत्रीपुत्राश्च तत्पुत्रा धनं विस्तृतमेव तत्।  
बहुशाखश्च वृक्षस्य छायां श्रयन्ति लक्षशः ॥२०॥  
अशाखस्य न वै छाया नाश्रिता नहि मान्यता ।  
परोपकारो नाप्यस्ति तथाऽपुत्री विगण्यते ॥२ १॥  
पुत्रीसुखं परं दृष्ट्वा माता तोषं प्रयाति वै ।  
न मे पुत्री न वा पुत्रः कथं राधा सुखाश्रया ॥ २२॥  
सपत्नीदुःखमापन्ना यदि पुत्रीमती भवेत् ।  
तदा सापत्न्यदुःखं वै पुत्रीं दृष्ट्वा निवर्तते ॥२३ ॥  
विरजा रुक्मिणी लक्ष्मीः रमा श्रीः पार्वती प्रभा ।  
जया च विजया भामा मङ्गला माणिकी यमी ॥२४॥  
अन्याश्चाऽसङ्ख्यकोट्यश्च सपत्न्यः सान्ति मे सदा ।  
सपुत्र्यस्ताः सदा दृश्या मया पुत्रीविहीनया ॥ २५॥  
तस्मात् पुत्री मया प्रार्थ्या कृष्णाछ्रीपुरुषोत्तमात् ।  
यया पुत्रीमतीनां मौर्धन्यं मम यथा भवेत् ॥२६॥  
इति सञ्चिन्त्य राधा सा महोत्सवोत्तरं निजम् ।  
भावं प्रकाशयामास रहः श्रीकृष्णसन्निधौ ॥२७॥  
पुत्री मे दयितां नाथ विना पुत्रीं मृतिर्वरा ।  
पुत्रीमतीषु सर्वासु न शोभेऽहं समुत्सवे ॥२८॥  
अपत्यानि विना नारी शोभते नैव चैकला ।  
कदली शोभते नैव पार्श्वापत्यानि यत्र न ॥२९॥  
विरुल्लता न शोभन्ते क्वचिच्छाखालतामृते ।  
हरिणी शोभते नैव बालापत्यानि वै विना ॥ ३०॥  
विद्युत्तु शोभते तत्र यत्र वृष्टिः प्रवर्तते ।  
कुल्या विना महत्त्वं न नद्याः क्वापि प्रसिद्ध्यति ॥३ १॥  
विनाऽङ्गुलीः फणा नैव शोभते शोभिताऽपि वै ।  
शान्तिं विना न वा विद्या शोभते सा महत्यपि ॥३२॥  
मुक्तिं विना पराविद्या शोभते न पराऽपि सा ।  
तृप्तिं विना यथा भुक्तिर्निष्फलेव प्रजायते ॥३३॥  
पत्नीं विना यथा शय्या यौवनोद्वेगदायिनी ।  
पुत्रीं विना तथा माता वार्धक्ये दुःखदर्शिनी ॥३४॥  
तस्मात् पुत्रीं समिच्छामि सर्वसद्गुणशालिनीम् ।  
मात्राज्ञापालयित्रीं च कुलधर्मानुयायिनीम् ॥ ३५॥  
मातृसेवाकरीं दिव्यां गृहकार्यसहायिनीम् ।  
अन्नवारिसमित्पत्रशाकपुष्पादिरक्षिणीम् ॥३६॥  
मार्जनं मञ्जनं वस्तुरक्षणं क्षालनं तथा ।  
पाचनं संस्करणं च जलाहरणप्रभृति ॥३७ ॥  
कुर्यात् स्निग्धा सुता या स्यान्मातृवात्सल्यशोभिता ।  
तस्मान्मया सुपुत्र्यत्र कृष्ण कान्त गुणालया ॥३८॥  
सर्वश्रेष्ठा च विख्याता मातापितृसहायिनी ।  
दृष्ट्वा स्मृत्वा च यां शान्तिर्भवेत् समिष्यते हरे ॥३९॥  
यद्यहं ते प्रिया पत्नी मयि तुष्टो भवान् यदि ।  
यद्यहं ते प्रिया दासी प्रियः कान्तोऽसि मे यदि ॥४०॥  
तदा राधा वृणुतेऽत्र कृष्णात्पुत्रीं सुलक्षणाम् ।  
सर्वपुत्रीमतीपुत्रीर्विस्मारयेत्तु या नु माम् ॥४ १ ॥  
इत्यभ्यर्थ्य प्रिया राधा कृष्णनारायणं प्रभुम् ।  
कृत्वा वक्षसि संश्लिष्टं सेवयामास भावतः ॥४२॥  
कृष्णस्त्वानन्दयित्वा तां ददौ तस्यै सुपुत्रिकाम् ।  
दिव्यां राधासमाकारां राधारूपातिरूपिणीम् ॥४३ ॥  
सङ्कल्पमात्रजन्यां च जातमात्रा सुयौवनाम् ।  
दिव्यां दिव्यसहस्राब्जगोपीरूपाऽतिरूपिणीम् ॥४४॥  
यथा राधा तथा सास्ति यथा सा राधिका तथा ।  
आन्तरं नैव सर्वात्मतुल्यतया विभासते ॥४५॥  
मुमुहुर्गोपिकाः सर्वाः कृष्णपत्न्यश्च मोहिताः ।  
स्तब्धाश्च चित्रिता यद्वत् तदानीमभवन् क्षणम् ॥४६ ॥  
एतादृशी दर्शनार्हा वृत्तीनां कुण्ठिता परा ।  
तत्रैव पुत्र्यां सर्वासां सर्वेषां चाऽभवत्तदा ॥४७॥  
कृष्णोऽपि रूपसम्पन्नां सुतां दृष्ट्वा जहर्ष वै ।  
वृत्तीनां कुण्ठितो भावो जातं स्थैर्यं यतोऽत्र वै ॥४८॥  
पित्रा कृष्णेन वात्सल्याद् विकुण्ठेति समादरात् ।  
समाहूता सुता तद्वत् समाहूता हि राधया ॥ ४९ ॥  
विकुण्ठाख्या च सा कार्ष्णी राधेयीनामतोऽभवत् ।  
गोलोकवसतिः सर्वा द्रष्टुं कन्यां समाययौ ॥५ ० ॥  
प्रशंसन्ति स्त्रियस्तां ता अहो राधा महोदया ।  
अहो पुत्री दिव्यराधारूपाऽतिरूपभाजना ॥५ १ ॥  
अहो भाग्येन कस्यापि जातेयं सुमनोहरा ।  
कृष्णादप्युत्तमं भाग्यं तस्य स्याद् यस्य सा भवेत् ॥५२॥  
विवाहविधिना भार्या भवेद्यस्य तु कन्यका ।  
स वै कृष्णोत्तमः कृष्णो भवेद्वै पुरुषोत्तमः ॥५३ ॥  
इत्युक्त्वाऽऽशिष आयुज्य जग्मुः स्वस्वालयं जनाः ।  
राधा तां पाययामास स्तन्यं तत्कालसम्भवम् ॥५४॥  
कृष्णः संस्कारयामास विधिना भोजनं ददौ ।  
रमयामास माता तां लालनैः पालनादिभिः ॥५५ ॥  
अथ सा राधिकासेवां करोति स्माऽतिभावतः ।  
गृहकार्याणि सर्वाणि निर्वर्तयति शिक्षिता ॥५६॥  
एवं विवर्तमाना सा वरारोहाऽतियौवना ।  
नित्यं पित्रा समं याति द्रष्टुं श्रीपुरुषोत्तमम् ॥५७॥  
अक्षराधिपतिं ब्रह्मपरं श्रीपरमेश्वरम् ।  
अनन्तकृष्णसंसेव्यं नारायणाब्जवन्दितम् ॥ ५८ ॥  
यत्कान्त्या लेशमात्रेण कान्ताः कृष्णादयो मताः ।  
तमनादिब्रह्मयुक्तैः सेवितं पुरुषोत्तमम् ॥५९॥  
प्रातः कृष्णः सदा याति परं पूजयितुं प्रभुम् ।  
श्वेतदिव्यमहायुक्तसपक्षहस्तिसंस्थितः ॥६ ० ॥  
उपायनादिकं नीत्वा भगवान् राधिकापतिः ।  
निवर्तते तु सम्पूज्य तद्वा कृष्णसुता तु सा ॥ ६१ ॥  
चकमे राधिकापुत्री दृष्ट्वा श्रीपुरुषोत्तमम् ।  
तस्या मनः समाकृष्य स्वस्मिन् स्थापयति प्रभुः ॥६२॥  
विकुण्ठा ध्यायति दृष्टं कृष्णनारायणं हरिम् ।  
सर्वक्रियासु चानादिकृष्णानारायणं प्रभुम् ॥६३ ॥  
गायति स्मरति पश्यत्यपि श्रीषुरुषोत्तमम् ।  
एवं नित्यं तया सार्धं समायाति च पूजनम् ॥६ ४॥
कृत्वा कृष्णः स्वकं धाम गच्छति नित्यमेव ह ।  
विकुण्ठाऽपि तन्मयाऽभूत् सर्वक्रियासु सर्वदा ॥६५॥
पुरुषोत्तमपत्नीत्वं प्राप्तुं ध्यायत्यहर्निशम् ।  
तावत्तत्र तदाऽवादीद् दुन्दुभिः श्रीहरेर्महान् ॥ ६६॥  
अद्याऽस्ति दशमी रम्या पुण्यदाऽधिकमासिकी ।  
परे पक्षेऽत्र व्रतकृल्लभते स्वेष्टवस्तुकम् ॥६७॥
अपि कन्या च वा नारी नरो वा दीनमानवः ।  
अद्य व्रतेन वै स्वेष्टं प्राप्स्यत्येव न संशयः ॥६८ ॥
अक्षराधिपत्यनादिश्रीकृष्णपुरुषोत्तमः ।  
यद्यदिच्छति तत्सर्वं प्रदास्ये वै व्रतार्थिने ॥६९ ॥
मा सङ्कोचं प्रकुर्वन्तु प्रार्थनाकरणे जनाः ।  
गोप्यं रक्ष्यं चाऽनिवेद्यं दास्ये सङ्कल्पितं खलु ॥७० ॥
इत्याश्रुत्य विकुण्ठा सा चक्रे वै दशमीव्रतम् ।  
पुरुषोत्तमलब्ध्यर्थं सजागरं दिवानिशम् ॥७ १ ॥
प्रातस्तया कृता पूजा शुभा षोडशवस्तुभिः ।  
पुरुषोत्तममूर्तेश्च भोजनारार्त्रिकादिकम् ॥७२॥
खानपानसुनैवेद्यफलपुष्पजलादिकम् ।  
प्रातर्मध्ये तथा सायं रात्रौ चकार पूजनम् ॥७३ ॥
कृष्णचन्द्रशीतरश्मितेजोमयेऽतिसूज्ज्वले ।  
विरामाख्ये निशावाच्ये समये पुरुषोत्तमः ॥७४॥  
समायात् तत्र मूर्त्याख्ये स्वरूपेऽक्षरधामतः ।  
कोटिकृष्णसमः कान्तो विकुण्ठाभाग्यनिश्चितः ॥७५ ॥  
प्रहसन् तां प्रभुः प्राहाऽऽगतोऽस्मि व्रतपुण्यदः ।  
तव भक्त्या प्रसन्नोऽस्मि वृणु कृष्णसुतेऽनघे ॥ ७६ ॥  
अदेयं नास्ति ते किञ्चित् स्मृतवत्यै सदा तु माम् ।  
अनन्यायै भक्तिमत्यै कार्ष्ण्यै देयं यथेप्सितम् ॥७७॥  
तदा प्राह विकुण्ठा तं प्रसन्ना लज्जिता तथा ।  
हृदये प्राणनाथ त्वं वर्तसेऽविदितं न ते ॥७८ ॥  
तथापि भक्तवात्सल्याज्जिज्ञासां त्वं करोषि वै ।  
भगवन्मम नाथ त्वं भव प्राणपतिः प्रभुः ॥७९॥  
इयं समर्प्यते स्वामिन् वरमालाऽऽदिश प्रभो ।  
तथास्त्विति हरिः प्राह तथा प्राहाऽधिकं हरिः ॥८ ० ॥  
शृणु नैकस्वरूपोऽहं वसामि विविधाश्रयः ।  
वसाम्यहं सदा धाम्न्यक्षरे श्रीपुरुषोत्तमः ॥८ १ ॥  
द्वितीयोऽहं वसाम्येव महावैकुण्ठधामनि ।  
तथा जलावरणान्तवैकुण्ठेऽहं तृतीयकः ॥८२ ॥  
श्वेतद्वीपाख्यवैकुण्ठे चतुर्थोऽहं वसाम्यपि ।  
क्षीरान्तःस्थे तु वैकुण्ठे वसामि पञ्चमोऽप्यहम् ॥८३ ॥  
तस्मात् त्वयापि सर्वत्र वस्तव्यं दिव्यरूपया ।  
नैकेन वै स्वरूपेण स्थातुं सर्वत्र पार्यते ॥८४॥  
ततोऽनेकस्वरूपत्वं कर्तव्यं भवति ध्रुवम् ।  
किञ्च मात्रा तव राधिकया सेवार्थमित्यपि ॥८५॥  
निर्मिता त्वं ततो तां वै त्यक्तुं नार्हसि सुन्दरि! ।  
राधासेवार्थमेवापि स्थातव्यं सर्वदा त्वया ॥८६ ॥  
इति रूपाणि षट् कृत्वा स्थातव्यं सर्वथा त्वया ।  
कृपया मम तस्मात्ते रूपाणि षड् भवन्तु वै ॥८७॥  
इत्युक्ता सा षट्स्वरूपाऽभवत्तस्य कृपाकणात् ।  
तत्रैकं त्वक्षरधामवासार्ह सर्वतोऽधिकम् ॥८८ ॥  
पुरुषोत्तमयोग्यं सबभूव नित्यमुक्तिकम् ।  
पत्नीत्वेन विकुण्ठा तां जग्राह पुरुषोत्तमः ॥८९ ॥  
द्वितीयं राधिकासेवायोग्यं पुत्रीस्वरूपकम् ।  
गोलोके तां कुमारीं वै स्थापयामास केशवः ॥ ९० ॥  
विकुण्ठा कन्यका पूर्वं यथा तत्रैव तिष्ठति ।  
तृतीयं तु विकुण्ठाया व्यापकं मूर्तिमत्तथा ॥ ९१ ॥  
रूपं द्वेधाऽभवत्तत्र व्यापकं तत्तु सर्वथा ।  
वैकुण्ठाख्यं धामरूपमधिदैवं बभूव तत् ॥ ९२ ॥  
महावैकुण्ठसञ्ज्ञं तद् व्यापकं धाम चोच्यते ।  
तत्र नारायणपत्नी महालक्ष्मीर्बभूव सा ॥ ९२ ॥  
चतुर्थं तु विकुण्ठाया रूपं द्वेधाऽभवत्तथा ।  
जलावरणवैकुण्ठं तेजोमयाधिदैवतम् ॥ ९४॥  
व्यापकं सम्बभूवैकं लक्ष्मीरूपं द्वितीयकम् ।  
विकुण्ठा सा विष्णुपत्नी सेवते विष्णुमादरात् ॥ ९५॥  
पञ्चमं तु विकुण्ठाया रूपं द्वेधाऽभवत्तदा ।  
श्वेतद्वीपाख्यवैकुण्ठं तेजोमयाधिदैवतम् ॥ ९६॥  
व्यापकं सम्बभूवैकं लक्ष्मीरूपं द्वितीयकम् ।  
विकुण्ठा सा विष्णुपत्नी सेवते विष्णुमादरात् ॥ ९७॥  
षष्ठं चापि विकुण्ठाया रूपं द्वेधाऽभवत्तदा ।  
क्षीरवैकुण्ठसञ्ज्ञं तत्तेजोमयाधिदैवतम् ॥९८॥  
व्यापकं सम्बभूवैकं लक्ष्मीरूपं द्वितीयकम् ।  
विकुण्ठा सा विष्णुपत्नी सेवते विष्णुमादरात् ॥ ९९॥  
एवं षण्मूर्तयस्तस्याः सुरूपा दिव्ययोषितः ।  
षट्स्थलेषु हि वर्तन्ते विकुण्ठा भगवत्स्त्रियः ॥ १० ०॥  
वैकुण्ठानि तु चत्वारि धामानि दिव्यभूमयः ।  
बभूवुस्तदधिष्ठात्रीदेवतास्ता हरीच्छया ॥ १० १॥  
चतस्रो व्यापिका देव्यो मिलित्वा दश ताः सदा ।  
पृथग्रूपा बभूवुर्वै व्रतेन हरितोषणात् ॥ १० २॥  
कृष्णनारायणस्वामिपुरुषोत्तमसत्कृपा ।  
किं किं न कुरुते लक्ष्मि! सा विकुण्ठा भवत्यपि ॥ १०२ ॥  
स्वात्मानं त्वं विजानीहि स चाऽह पुरुषोत्तमः ।  
इत्यपि त्वं विजानीहि पतिं ते पुरुषोत्तमम् ॥ १ ०४॥  
ज्ञात्वा मां भजसे तत्र सर्वत्रात्र च मत्प्रिये ।  
अहं जानामि तत्सर्वं नित्यप्रत्यक्षवत्तया ॥ १ ०५॥  
त्वं न वेत्सि तथा सर्वं मदिच्छा तत्र कारणम् ।  
इति ते कथितं लक्ष्मि वृत्तं दशमिकाव्रतात् ॥ १० ६॥  
विकुण्ठायास्तव रूपाण्यभवन् दशधा फलम् ।  
मदिच्छया तथा जातं ममानुग्रहकारणम् ॥ १ ०७॥  
पठेद्वा शृणुयाद्वापि फलं तस्यापि तादृशम् ।  
ददामीष्टं पूरयामि कृपया पुरुषोत्तमः ॥ १०८॥  
इतिश्रीलक्ष्मीनारायणीयसंहितायां प्रथमे कृतयुगसन्ताने पुरुषोत्तममासमाहात्म्ये श्रीकृष्णेन दत्ताया मानस्या राधिका- पुत्र्या विकुण्ठानाम्न्या दशमीव्रतेन सन्तुष्टपुरुषोत्तम-कृपया षट्लक्ष्मीरूपाणि चत्वारि वैकुण्ठधामाधिदेवता-रूपाणि चेत्यादिनिरूपणनामा सप्तदशाधिक-त्रिशततमोऽध्यायः ॥१.३१७॥  
    
    
    
