+++
title = "३०२"

+++
    
श्रीनारायण उवाच-  
अथापि ते कथां लक्ष्मि! कथयामि सुरञ्जनीम् ।  
अधिमासे हरेश्चानुग्रहाऽन्तो नैव विद्यते ॥ १ ॥  
नवम्यां तु निशि पृष्टं दुन्दुभये तु शार्ङ्गिणा ।  
उद्धोष्यते नु सर्वत्र किं वा क्वचित्क्वचित्स्थले ॥ २ ॥  
दुन्दुभिः प्राह सर्वत्र यां दिशामभिलक्ष्य तु ।  
प्रातःकालाद् घोषयामि सायङ्कालावधिं प्रभो ॥ ३ ॥  
बहवः खलु कुर्वन्ति देहिनो व्रतमत्र वै ।  
कृपालाभं च गृह्णन्ति भुक्तिं मुक्तिं मनाक् कृतात् ॥ ४ ॥  
तावत् तत्र समायाता पृथ्वी सम्प्रार्थनाय वै ।  
भगवन् देवदेवेश वैकुण्ठनाथ माधव ॥ ५ ॥  
असङ्ख्यप्राणिनां मोक्षोऽधिमासे साम्प्रतं त्वया ।  
विधीयतेऽतिकृपया ततोऽहं सुखिनी भृशम् ॥ ६ ॥  
ममापि देवदेवस्य व्रतं कार्यं समादरात् ।  
पुरुषोत्तममासस्य व्रतिनां सम्प्रमोक्षणम् ॥ ७ ॥  
स्वर्गयोगस्तव योगो धनधान्यादिसम्पदः ।  
पुत्रपौत्रयशोलाभा यद्यदिष्टं भवेच्च तत् ॥ ८ ॥  
कृपया दीयतं सर्वे गतं वैकुण्ठतुल्यताम् ।  
अहं तु धन्यभाग्याऽस्मि दुन्दुभिस्तव यन्मयि ॥ ९ ॥  
मुक्तकण्ठेन सर्वेभ्यो विज्ञापयत्युदारताम् ।  
अधिमासे कृपा या च कृता त्वया दयालुना ॥ १० ॥  
मयि सैव कृपा जाता जीवा यत्पुण्यभागिनः ।  
पापहीनाः पवित्राश्च भविष्यन्ति सदा मयि ॥ ११ ॥  
पापभारेण भगवन् कदापि पीडिता नहि ।  
भविष्यामि भवद्भक्तबाहुल्यात्पुण्यशालिनी ॥ १२॥  
सार्धद्वयाऽब्दाधिमासेऽप्येकाऽहं च व्रतं तव ।  
करिष्यन्ति जना ये ये ते सर्वे धूतपापकाः ॥ १ ३ ॥  
अन्योद्धारसमर्थाश्च भविष्यन्ति सदा मयि ।  
इत्यहं बहु तुष्टाऽस्मि भाविस्वास्थ्यप्रलाभतः ॥ १४॥  
असज्जनानां भारेण भवामि पीडिता प्रभो ।  
असन्तश्च जनाः काले प्रभविष्यन्ति भाविनि ॥ १५ ॥  
ब्राह्मणा वेदहीनाश्च वेदमातृविहीनकाः ।  
वैदिकैः कर्मभिर्हीना भाररूपा मयि प्रभो ॥ १६ ॥  
शौचसन्तोषहीनाश्च तपोभिर्वर्जितास्तथा ।  
स्वाध्यायेशप्रणिधानैर्हीना भारात्मका मयि ॥ १७॥  
अहिंसाव्रतहीनाश्च पिशुनाः सत्यवर्जिताः ।  
अस्तेयव्रतहीनाश्च व्यवायाभिरतास्तथा ॥ १८॥  
तृष्णाऽऽवृता परस्वापहरा भारात्मका मयि ।  
दयाहीनाः शीलहीनाः परावनतिचिन्तकाः ॥ १ ९॥  
मिथ्याकलङ्कवक्तारो निन्दका द्वेषिणस्तथा ।  
श्रैष्ठ्यौन्नत्यासहा ये ते भाररूपाः सदा मयि ॥ २० ॥  
परात्मदुःखकर्तारो गुणे दोषाऽभिधायकाः ।  
स्वार्थमात्रपरा विप्रा भाररूपा मयि स्थिताः ॥ २ १ ॥  
स्नानसन्ध्याविहीनाश्च देवपूजादिवञ्चिताः ।  
आत्मनिष्ठादिरहिता जडा भारात्मका मयि ॥२२॥  
यज्ञविघ्नप्रकर्तारो वैश्वदेवविनाशकाः ।  
संस्कारभावनाहीना विप्रा भारात्मका मयि ॥ २३॥  
सूतकानतिमन्तारो हेतुवादाश्च नास्तिकाः ।  
ब्रह्मोपासनया हीना विप्रा भारात्मका मयि ॥२४॥  
भक्तिभावविहीनाश्च शून्या अध्यात्मविद्यया ।  
पितृतर्पणशून्याश्च विप्रा भारात्मका मयि ॥२५॥  
परोपकारहीनाश्च दानपुण्यविवर्जिताः ।  
जिह्वाशिश्नकृताऽधर्मा विप्रा भारात्मका मयि ॥२६॥  
परकष्टप्रदातारः परकार्यप्रभञ्जकाः ।  
परापराधकर्तारो विप्रा भारात्मका मयि ॥२७॥  
अयोग्ये बीजदातारो ह्ययोग्यक्षेत्रकर्षुकाः ।  
छलधर्मातिघाताश्च विप्रा भारात्मका मयि ॥२८॥  
प्रसह्य भोगिनः क्रूराः पराक्रन्दनहेतवः ।  
कूटचाराः क्ष्वेडगुप्ता मधुवाचः प्रतारकाः ॥ २९॥  
वार्तया विषसेक्तारो भाररूपाः सदा मयि ।  
विश्वासघातका ये च कृतघ्ना बालघातकाः ॥३ ०॥  
अज्ञप्रघातका ये च शरणागतघातकाः ।  
कुटुम्बघातका मातापितृनारीप्रघातकाः ॥३१॥  
धर्मघ्ना मोक्षघाताश्च भाररूपा मयि प्रभो ।  
अभक्ष्यभक्षका जातिभ्रंशसङ्करकारकाः ॥३२॥  
स्त्र्यपत्यनाशका वृत्तिधनप्राणापहारकाः ।  
आततायिक्रियादुष्टा अग्निदा गरदास्तथा ॥३३॥  
मारणोच्चाटनकृत्या गर्भघातादिकारिणः ।  
अस्थानताडने क्रूरकर्माढ्या भारका मयि ॥३४॥  
अब्राह्मणा ब्राह्मणत्वे स्वकर्तव्यविहीनकाः ।  
परसौख्यविहन्तारः सदा भारात्मका मयि ॥३५॥  
अनुद्योगाः सदालस्या परभाग्योपजीविनः ।  
दृप्ताश्चैवाऽनधिकारे सदा भारात्मका मयि ॥ ३६॥  
अमार्गगा मृदूनां स्वबलेनाऽर्दनकारकाः ।  
अदण्ड्ये दण्डकर्तारः सदा भारात्मका मयि ॥३७॥  
पाल्यानां पालका ये न पूज्यानां पूजकाश्च न ।  
मान्यानां मानकर्तारो न ये ते भारका मयि ॥३८॥  
पशूनां दुःखकर्तारश्चाश्रितानामरक्षकाः ।  
दासानां दुःखकर्तारो भाररूपा सदा मयि ॥३९॥  
शिष्यप्रतारकाः शिक्षकाश्च शिष्या विवर्तिनः ।  
भृत्यप्रतारका आढ्या आढ्यघ्नाः कर्मचारिणः ॥४०॥  
शिष्याश्च गुरवश्चापि स्वस्वकर्तव्यवर्जिताः ।  
प्रतारकास्तथाऽन्योन्यं सर्वे भारात्मका मयि ॥ ४१॥  
सेवकाः स्वामिहन्तारः स्वामिनः सेवकार्दनाः ।  
दासा दासत्वहीनाश्च सर्वे भारात्मका मयि ॥४२॥  
राजा न रक्षको यत्र न प्रजा पुण्यकारिणी ।  
शठाः प्रजासु ये राज्ञि सर्वे भारात्मका मयि ॥४३।  
अत्राता क्षत्रियोऽदाता वैश्यः शूद्रोऽप्यसेवकः ।  
स्वस्वधर्महनः सर्वे भाररूपा मयि प्रभो ॥४४॥  
जनन्याज्ञाकरी या न पुत्री स्नुषापि तादृशी ।  
माता या हितकर्त्री न श्वश्रूश्चापि च तादृशी ॥४५॥  
दम्पत्योर्यत्र नैक्यं च कलहश्च द्वयोः सदा ।  
पतिसेवाघृणा पत्नी पत्नीदुःखकरः पतिः ॥४६॥  
पुत्राः पितृनिदेशे न पिता पुत्रविनिन्दकः ।  
सेव्यसेवकताहीनास्ते सर्वे भारका मयि ॥४७॥  
ब्रह्मचारी ब्रह्मचर्ये यो न तिष्ठति रागतः ।  
गृहस्थस्त्यागधर्माश्च पुरस्कृत्य प्रवर्तते ॥४८॥  
वानप्रस्थोऽपि सतृष्णः सन्न्यासो न्यासवर्जितः ।  
अन्यधर्मग्रहीतारस्ते सर्वे भाररूपिणः ॥४९॥  
दधिदुग्धघृततैलरससाङ्कर्यकारकाः ।  
अन्नपत्रकणशाकपुष्पसाङ्कर्यकारकाः ॥५०॥  
खाद्यपेयसुसन्धार्यभोग्यसाङ्कर्यकारकाः ।  
जीवघातकरा वैद्याः सर्वे ते भाररूपिणः ॥५१ ॥  
मद्यमांसाशना मर्त्याः परपिण्डोपजीविनः ।  
वस्त्रभूषादिसाङ्कर्यकरा वै भाररूपिणः ॥५२॥  
कूटपण्याः कूटमानाः कूटतुलाप्रमापिनः ।  
कूटसङ्ख्याकरा दैवज्ञा अपि भाररूपिणः ॥५३॥  
व्यापाराऽऽदेयदेयादो प्रतारणकराः खलाः ।  
प्रसह्य लुञ्चका मर्त्याः सदा भारात्मका मयि ॥५४॥  
अकर्मठा व्यसनिनः शनिग्रहसमा भुवि ।  
राहुग्राससमा ये च सर्पदंशसमास्तथा ॥५५॥  
चिपीटकासमा ये च बद्रीकण्टकरूपिणः ।  
मीनश्येनसमा ये च बकमार्जारकर्मका ॥५६॥  
बहिः शुक्ला हृत्सु रक्ताश्चात्मनि कृष्णकज्जलाः ।  
मर्त्या देवा दानवा वा स्वर्ग्याः पातालवासिनः ॥५७॥  
सर्वे ते भाररूपा वै पापकर्माण एव ते ।  
पीडयेयुश्च मां काले येषां माहात्म्यमेव न ॥५८॥  
नाऽधिमासव्रतं येषां न येषां पुरुषोत्तमः ।  
न भक्तिश्चास्तिकभावस्ते स्युर्भारात्मका भुवि ॥५ ९॥  
तस्मान्मया हरे कृष्ण काले काले च तादृशाम् ।  
भाविनां भारनाशाय प्रार्थ्यते परमेश्वरः ॥६० ॥  
किं कर्तव्यं मया तेषां भारनाशाय केशव ।  
यच्छ्रेयस्तत्समब्रूहि भाविमच्छ्रेयइच्छया ॥६१॥  
इत्यर्थयन्त्यां क्ष्मायां तां दुन्दुभिः प्राह मेदिनीम् ।  
किं त्वया न श्रुतं पृथ्वि मयोद्धोषितमिष्टदम् ॥६२॥  
अधिमासे व्रतं कार्यं पुण्यं वै शाश्वतं भवेत् ।  
विधास्यत्यवनं ते च भगवान्पुरुषोत्तमः ॥६३॥  
इदानीं श्रीहरिः कृष्णनारायणः परप्रभुः ।  
प्रसन्नः फलदश्चास्ते दशम्यास्त्वं व्रतं कुरु ॥६४॥  
व्रतान्ते भगवान् कृष्णः स्वयं दास्यति दर्शनम् ।  
करिष्यत्यवनं ते च सर्वकालेषु भारतः ॥६५॥  
इदानीं याहि देवेशि सत्यलोके स्थितिं कुरु ।  
व्रतं दशम्यास्तत्रैवाधिमासस्याऽधिवर्तय ॥६६॥  
व्रतान्ते यदि देवस्ते दर्शन न ददाति चेत् ।  
श्वः सायं वै त्वया त्वत्राऽऽगन्तव्यं चार्थनाय वै ॥६७॥  
इत्युक्ता दुन्दुभिनैव नत्वा देवं प्रभुं तथा ।  
दुन्दुभिं च नमस्कृत्य सत्यलोकं समाययौ ॥६८॥  
स्वनिवासे पृथिव्या च दशम्याश्च व्रतं कृतम् ।  
प्रातः स्नात्वा हरिं ध्यात्वा कृत्वा मूर्तिं तु कानकीम् ॥६९॥  
पञ्चामृतैर्हरिं प्रार्च्य स्नपयित्वा जलैः शुभैः ।  
सुगन्धचन्दनाद्यैश्च चर्चयित्वाऽतिभावतः ॥७०॥  
वस्त्रैः स्वर्णैर्विभूषाभिः कुङ्कुमाऽक्षतसद्दलैः ।  
तुलसीमञ्जरीभिश्च कमलैर्धूपदीपकैः ॥७१ ॥  
पूजयित्वा सुनैवेद्यं मिष्टान्नं हरये ददौ ।  
जलं ताम्बूलमिष्टेष्टं फलं चार्घ्यं ददौ ततः ॥७२॥  
नीराजयित्वा कुसुमाञ्जलिं नमः स्तुतिं तथा ।  
प्रदक्षिणं दक्षिणां चार्पयित्वा च ततः क्षितिः ॥७३॥  
ववन्दे परमात्मानं व्रतं वै दशमीकृतम् ।  
अधिमासस्य सम्पूर्णे सनक्तं भवतान्मम ॥७४॥  
प्रातरेवं पूजयित्वा पुपूज प्रहरद्वये ।  
भोजयित्वा यथापेक्षं त्वर्पयित्वाऽथ शार्ङ्गिणे ॥७५॥  
सायमेवं षोडशोपसुवस्तुभिः समपूजयत्॥  
आरार्त्रिकं च नैवेद्यं जलं ताम्बूलकं फलम् ॥७६॥  
ददौ कृष्णाय कुसुमाञ्जलिं सत्पायसं ददौ ।  
ततश्च पाययामास ववन्दे करुणाकरम् ॥७७॥  
सजागरं नर्तनं च गीतं चक्रेऽर्धरात्रिकम् ।  
मध्यरात्रौ हरिश्चाऽऽयात् साक्षाच्छ्रीपुरुषोत्तमः ॥७८॥  
वद पृथ्वि किमिष्टं ते व्रतात् तुष्टोऽस्मि संवृणु ।  
अधिमासे व्रतिनस्तु सर्वमिष्टं करोमि वै ॥७९॥  
इति मेऽस्ति व्रतं तस्मात् सुलभं दुर्लभं तथा ।  
यत्किञ्चित् तत् सर्वथाऽहं पूरयिष्ये वदाऽत्र माम् ॥८०॥  
इत्युक्ता सा मही तत्र प्रोवाच परमेश्वरम् ।  
भगवन् यदि तुष्टोऽसि सत्यवाक्यकरोऽसि च ॥८ १ ॥  
सर्वं ददासि चेन्मह्यं सर्वो मे पुरुषोत्तमः ।  
विना नेच्छामि चान्यद्वै त्रातारं पुरुषोत्तमम् ।८२ ॥  
अहं सदा तु ते नाथ सेवायां संवसामि वै ।  
तादृशं मे दिव्यरूपं देहि भूत्राणकृत् प्रभो ॥८३ ॥  
अन्यच्च भाररूपाणां विनाशाय महाप्रभो! ।  
अधर्माऽगुणनाशाय मल्लोके विहर प्रभो ॥८४।  
अधिमासं विनाऽन्येषु मासेषु प्रजया कृतम् ।  
पापं प्रज्वालयितुं त्वं मयि वासं प्ररोचय ॥८५॥  
येन मे सर्वदा देव रक्षणं स्याज्जनार्दन ।  
आगच्छ दिव्यरूपेण भौतिकेन च वा प्रभो ॥८६ ॥  
भौतिकं यदि ते वर्ष्म क्वचित् स्विष्टं सुसम्भवेत् ।  
तदा माता भविष्यामि पालयिष्यामि मत्सुतम् ॥८७॥  
लालयिष्यामि गोविन्द भोजयिष्यामि भावतः ।  
करिष्यामि च ते सेवां यथेष्टं देहि चार्थितम् ॥८८ ॥  
इत्युक्त्वा विररामेयं ननाम पुरुषोत्तमम् ।  
कृष्णनारायणः श्रुत्वा पृथिव्या हृदयोद्भवम् ॥८९॥  
दिव्यं रूपं ददौ चास्यै वैकुण्ठे सेवनार्हणम् ।  
दिव्या सती सुरूपा च चतुर्हस्ता रमासमा ॥९० ॥  
भूत्वा वसुमती पृथ्वी दीव्यति स्माऽथ माधवः ।  
निनाय तां वसुमतीं वैकुण्ठे सलिलोपरि ॥ ९१॥  
तत्र तिष्ठति नित्या सा दासी भूत्वाऽतिवैष्णवी ।  
अथ द्वितीयं तद्रूपं पृथिव्यावरणे स्तरे ॥ ९२ ॥  
पृथिव्या भवने नित्यं वासार्हं विद्यते सदा ।  
सा देवी सर्वभूतानामधिष्ठात्री तु भूर्मता ॥ ९३ ॥  
नारायणेन सा नित्यं सत्यलोकोपरि ध्रुवा।  
पृथिव्यावरणे स्थातुमाज्ञप्ता तत्र वर्तते ॥ ९४ ।  
तृतीयं कार्यरूपं यत् पार्थिवं प्रस्तरादिकम् ।  
स्थल्यात्मकमिदं सर्वं ब्रह्माण्डं ब्रह्मणा कृतम् ॥९५ ॥  
तत्र पृथ्व्यां यथाऽपेक्षं भारं हर्तुं भुवो ननु।  
हरिणा तु समागन्तुं प्रतिश्रुतं तु वै मृहुः ॥ ९६  
हरिः प्राह शृणु क्ष्मे! त्वं प्रथमे युगपर्यये।  
व्यतीते भाररूपा वै भविष्यन्ति प्रजा मुहुः ।९७॥  
प्रथमेऽपि युगे देवकार्यार्थं त्वयि साम्प्रतम् ।  
आगमिष्यामि ते भक्त्या वरदानेन वै मुहुः ।९८॥  
अवतारान् ग्रहीष्यामि रक्षयिष्यामि मा शुचः।  
दशम्यामधिमासस्य व्रतेन तोषितोऽस्म्यहम् ॥९९॥  
अतो युगचतुष्के वै तत्तत्कार्यार्थमेव ह ।  
अवतारान् ग्रहीष्यामि दश मुख्याँस्ततोऽपि च ॥ १०० ॥  
गौणानन्यान यथापेक्षं बहून् वै दिव्यविग्रहान् ।  
तेन तेन स्वरूपेण करिष्यामि तवाऽवनम् ॥ १०१ ॥  
संहरिष्याम्यदेवाँश्च नाशयिष्यामि दानवान् ।  
दैत्यान् विपोथयिष्यामि करिष्यामि सुखं तव ॥ १० २ ॥  
एवं भारं हरिष्यामि गच्छ देवि यथासुखम् ।  
इत्याभाष्य हरिस्तत्र क्षणादन्तरधीयत ॥ १०३ ॥  
पृथ्वी तुष्टाऽभवच्चापि ददौ पुष्पाञ्जलिं पुनः ।  
व्रतं समाप्य सा देवी ततो नत्वा तु दुन्दुभिम् ॥ १ ०४॥  
जगाम स्वालयं पृथ्व्यावरणे स्वीयमन्दिरम् ।  
एवं लक्ष्मि दशम्याः सा कृत्वाऽधिमासिकं व्रतम् ॥ १० ५॥  
नाम्ना वसुमती दासी जाता वैकुण्ठवासिनी ।  
युगे युगे दिने चाह्नि ममाऽविर्भाववत्यपि ॥ १०६ ॥  
मया प्रतिज्ञया सर्वाधिलाभगामिनी कृता ।  
अन्यायै न मयैतादृक् लाभोऽर्पितः कदाचन ॥ १ ०७॥  
यद्यद् वाञ्छति यः कोऽपि स्वल्पेनाऽपि व्रतेन मे ।  
तत्तत्तस्मै प्रददामि नकारस्तत्र नाऽस्ति हि ॥ १०८ ॥  
यः श्रोष्यति वसुमतीकथां यश्च पठिष्यति ।  
प्राप्स्यति व्रतपुण्यं स दशम्या नात्र संशयः ॥ १०९ ॥  
इतिश्रीलक्ष्मीनारायणीयसंहितायां प्रथमे कृतयुगसन्ताने पुरुषोत्तममासमाहात्म्ये वैकुण्ठे भगवन्तं पृथिव्याः प्रार्थना, भाररूपाणां परिचयः, दशमीव्रतेन पृथिवी वसुमती भूत्वा वैकुण्ठवासिनी जाता, स्वस्यां प्रतियुगे भगवदवताराणां प्राकट्यार्थं भगवत्प्रतिज्ञेत्यादिनिरूपणनामा द्व्यधिकत्रिशततमोऽध्यायः ॥ १.३०२ ॥  
    
