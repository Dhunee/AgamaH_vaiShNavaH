+++
title = "०१३"

+++
श्रीनारायण उवाच-  
एतद्ब्रह्माण्डमानं तु पञ्चाशत्कोटियोजनम् ।  
भूम्यावरणमित्येतत् कटाहं प्रथमं मतम् ॥१. ॥
अथोत्पन्नेष्वसङ्ख्येषु ब्रह्माण्डेषु च तेषु वै ।  
मध्योत्पन्नोष्मणा भौमं कटाहं शीर्णतोन्मुखम् ॥२ ॥
दृष्ट्वा तु ब्रह्मणा तत्तच्छान्त्यर्थं चापरं ततः ।  
तादृग्गुणं कटाहं तु सलिलावरणात्मकम् ॥३ ॥
आहितं तत्समावृत्तं पञ्चाऽब्जयोजनावृतम् ।  
जलातिशैत्यनियमकृते तैजसमावृतम् ॥४ ॥
तृतीयं जलतस्तद्वै दशोत्तरगुणं मतम् ।  
तन्नियमकृते वायोस्ततोऽपि दशपुष्टिकम् ॥५ ॥
तस्याकाशं ततस्तस्याऽहङ्कारस्तस्य वै महान् ।  
महतः प्रकृतिः प्रोक्ता चाऽष्टमाऽवरणात्मिकी ॥६ ॥
एतान्यष्टकटाहानि ब्रह्माण्डाऽवरणानि वै ।  
प्रत्येकं तत्र लग्नानि तेषां दार्ढ्यकराणि हि ॥७ ॥
ब्रह्माण्डानां च सृष्टीनां वैराजादेश्च कृत्स्नशः ।  
आयुष्यनियमार्थं तु परब्रह्म स्वयं हरिः ॥८ ॥
महाकालं स्वमूर्तेस्तु प्रकटीकृतवाँस्ततः ।  
महाकालस्य रूपं वै समयः परिकथ्यते ॥९ ॥
कालः कलयते लोकान् कालः संहरते प्रजाः ।  
क्षणादारभ्य च महाप्रलयाऽवधिकार्यकृत् ॥1.13.१० ॥
स एवाऽऽयुष्यसङ्क्षेप्ता हरिणा परिकल्पितः ।  
क्षणः स्याद् या परमाण्वोर्विभागजनिका क्रिया ॥११ ॥
क्रियाविशिष्टकालः सः क्षणाख्यां लभते ततः ।  
विभागेनाऽप्यभिव्याप्तः कालः क्षणो द्वितीयकः ॥१ २॥
पूर्वसंयोगनाशाढ्यः कालः क्षणस्तृतीयकः ।  
उत्तरदेशसंयोगव्याप्तः क्षणश्चतुर्थकः ॥१ ३॥
चतुर्भिश्च क्षणैः कालः कूट इत्यभिधीयते ।  
त्रिभिः कूटैस्त्रुटिः प्रोक्ता तिस्रस्त्रुटयो लवो मतः ॥१४॥
लवत्रयं निमेषः स्यान्निमेषा दश पञ्च च ।  
काष्ठा प्रोक्ता तथा पञ्चदशकाष्ठास्तु नाडिका ॥१५॥
ते द्वे मुहूर्तः सम्प्रोक्तः प्रहरः षण्मुहूर्तकाः ।  
प्रहराः सप्त यामः स्यात्, दिवा यामचतुष्टयम् ॥१६॥
तथा यामाश्च चत्वारो निशा, रात्र्यहनी ह्युभे ।  
पञ्चदश भवेत्पक्षः, द्वौ पक्षौ मास उच्यते ॥१७॥
मासोऽयन्तु मनुष्याणां पितॄणां तदहर्निशम् ।  
द्वौ तावृतुः षडयनं दक्षिणं चोत्तरं मतम् ॥१८॥
दक्षिणन्तु निशा प्रोक्तोत्तरं तु दिवसो दिवि ।  
अयने द्वे तु मासानां द्वादश, वत्सरोऽपि सः ॥१९॥
दिव्यवर्षप्रमाणेन युगाः समनुकीर्तिताः ।  
कृतं त्रेता द्वापरं च कलिश्चेति युगाः स्मृताः ॥1.13.२०॥
चत्वारि त्रीणि द्वे चैकं वर्षाणां तु यथाक्रमम् ।  
तत्तद्युगानां समयो वर्षदशसहस्रकम् ॥२ १ ॥
तथा सन्ध्यंशयोस्तेषां समयो द्विसहस्रकम् ।  
अष्ट षडथ चत्वारि द्वे वर्षाणि यथाक्रमम् ॥२२॥
तादृशं युगसाहस्रं ब्रह्मणो दिनमुच्यते ।  
तावत्येव निशा तस्य यत्र त्रिलोकि नश्यति ॥२३॥
प्रातः पुनः समुदेति, सायं नाशो यथाक्रमम् ।  
ब्रह्मणस्तु दिने यान्ति मनवो वै चतुर्दश ॥२४॥
मनुः स्वं समयं भुङ्क्ते चतुष्कीमेकसप्ततिम् ।  
इन्द्रोऽपि समयं भुङ्क्ते स्वचतुष्क्येकसप्ततिम् ॥२५॥
ब्रह्मणोऽपि स्वदिवसैः परमायुर्वयःशतम् ।  
पञ्चाशद्वर्षमानन्तु पूर्वार्धमिति तन्मतम् ॥२६॥
एवमेव परार्धं तत्पञ्चाशद्वर्षमानकम् ।  
ब्रह्मणो यद्भवेद्वर्षं वैराजस्य दिवा हि सः ॥२७॥
वैराजस्य च यद्वर्षं महाविष्णोर्दिवा तु सः ।  
महाविष्णोस्तु यद्वर्षं प्रधानपुरुषस्य सः ॥२८॥
दिवसोऽथाऽस्य यद्वर्षं प्रकृतिपूरुषस्य सः ।  
दिवसस्तत्प्रमाणेन वर्षाणां शतमित्ययम् ॥२९॥
सृष्टिमयः समयः स उन्मेषोऽक्षरब्रह्मणः ।  
तस्य प्रतिनिमेषस्तु महाप्रलय उच्यते ॥1.13.३ ० ॥
निमेषोन्मेषयोस्तस्य सृष्टयोऽनन्तरीतयः ।  
विलीयन्ते च जायन्ते तत्प्रवाहस्य नाऽदिता ॥३ १॥
अथवा कालमानं तु सूक्ष्मं क्षणचतुष्टयम् ।  
षष्टिः क्षणचतुष्काणां विपलः परिकीर्तितः ३२॥
विपलानां तु या षष्टिः पलः स समयो मतः ।  
पलानां तु च या षष्टिः सा घटिकेति सम्मता ॥३३॥
सार्धद्वयघटिकानां घण्टाकालः प्रकीर्तितः ।  
चतुर्विशतिघण्टानां रात्रिदिनं तु मानुषम् ॥३४॥
वर्षन्त्वह्नां च रात्रीणां पञ्चषष्टिः शतत्रयम् ।  
एवं कालः सदा सर्वान् स्वायत्तीकृत्य वर्तते ॥३५॥
पक्षो यो मानुषश्चात्र चान्द्रः स दिवसो मतः ।  
रात्रिश्च तादृशी लम्बा मासो रात्रिदिवं ततः ॥३६॥
चान्द्रं बोध्यं तथा सौर्यं रात्रिशून्यं तु मण्डलम् ।  
ध्रुवेऽति दिवसो नित्यो यतः सृष्टर्विभिन्नगा ॥३७॥
इतिश्रीलक्ष्मीनारायणीयसंहितायां प्रथमे कृतयुगसन्ताने आयुःप्रमापकसमयव्यवच्छेदादिनिरूपनामा त्रयोदशोऽध्यायः ॥१ ३।  
    
