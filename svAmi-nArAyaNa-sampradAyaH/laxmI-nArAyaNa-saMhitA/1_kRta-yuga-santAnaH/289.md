+++
title = "२८९"

+++
श्रीनारायण उवाच-  
अथ लक्ष्मि! दशम्यां कार्तिके धर्माङ्गदः प्रगे ।  
पटहं वादयित्वा वारणोपरि प्रघोषयन् ॥१ ॥
मा भोक्तव्यं जनैः कैश्चिदेकादश्यां हरेर्दिने ।  
सैन्यं प्रजाश्च नीत्वा स ययौ रैवततीर्थके ॥२ ॥
कर्तुं प्रदक्षिणं रैवताद्रेः सन्धावलीयुतः ।  
एकादशीं समारभ्य पूर्णिमावधिपञ्चके ॥३ ॥
कर्तुं प्रदक्षिणं तत्राऽऽयान्ति तीर्थानि देवताः ।  
प्रबोधिन्यां रैवताद्रौ ब्रह्मविष्णुमहेश्वराः ॥४ ॥
ऋषयो वसवः साध्या मरुतो मुनयस्तथा ।  
पितरो निधयः काष्ठा ग्रहा रुद्राश्च सिद्धयः ॥५ ॥
कृत्तिकाश्चन्द्रनक्षत्रमण्डलं सुरकोटयः ।  
यक्षराक्षसपैशाचा भूतप्रेतविनायकाः ॥६ ॥
कूष्माण्डाश्चापि वेताला गणेशाश्च गणादयः ।  
हनूमन्तो महालक्ष्म्यः पर्यो योगिन्य इत्यपि ॥७ ॥
दुर्गाश्चण्ड्यो मानवाश्च देवा नद्यः सरांसि च ।  
समुद्राः पर्वताः स्थल्यो द्वीपाः क्षेत्राणि खेटकाः ॥८ ॥
पुर्योऽरण्यानि दिवसा निशा दिवा व्रतान्यपि ।  
एवमन्ये व्योमसंस्थाः पातालस्था भुजङ्गमाः ॥९ ॥
सत्यः साध्व्यश्च भक्तान्यो न्यासिन्यश्च कुमारिकाः ।  
देहकृष्णार्पणपरा नरा नार्यः प्रयान्ति च ॥1.289.१० ॥
चारण्यश्चापि किन्नर्यो गान्धर्व्यो दासिकास्तथा ।  
वैष्णवाः शाङ्कराः सौरा गाणपत्याश्च शक्तिगाः ॥११ ॥
चार्वाका बीजमार्गाश्च नारसिंहाश्च रामिणः ।  
दात्तात्रेयाः कापिलाश्चार्हता बौद्धाः शिवाश्रिताः ॥१२॥
महान्तो गुरवो धर्माचार्याश्चतुःपुमर्थकाः ।  
आभीरा ऊरणवारा गोपाला वाममार्गिणः ॥१३ ॥
महाभागवाता मेरा नर्तका नटजातयः ।  
अघोरपथलम्बाश्च गारुडा भैरवाश्रिताः ॥१४॥
हंसाः परमहंसाश्च सदण्डाः कुलदेविनः ।  
विद्याधराश्च गणिका बहुरूपाश्च नाटिकाः ॥१ ५॥
गोरक्षाः कारवः साम्बाश्चातुर्वर्ण्याश्रमानुगाः ।  
प्रदक्षिणार्थमायान्ति रैवताद्रौ तु कार्तिके ॥१६॥
जलान्नवस्त्रदेहाद्यर्पका यत्र त्वसङ्ख्यकाः ।  
आयान्ति पुण्यमोक्षार्थं गुर्वर्पणविधायिनः ॥१७॥
श्रीकृष्णः श्रीहरिर्नारायणाविर्भावमूर्तयः ।  
आयान्ति जनमोक्षार्थ प्रदक्षिणसवोत्सुकाः ॥१८॥
सौराष्ट्रमण्डलं तस्य तीर्थक्षेत्रसमं तथा ।  
कृष्णनारायणः साक्षाल्लक्ष्मीयुगत्र पर्वते ॥१९ ॥
मूर्ध्नि संराजते दिव्यः सहगोलोकमण्डलः ।  
एका प्रदक्षिणा येन कृता तेन ततः खलु ॥1.289.२० ॥
जीवेशब्रह्मलोकानां कृता स्यात्सा प्रदक्षिणा ।  
यत्फलं लभ्यते ब्रह्मधाम्नः प्रद्क्षिणाभवम् ॥२१ ॥
तदत्र लभ्यते पुण्यं संसारभववारकम् ।  
इति मत्वा राजपुत्रो धर्माङ्गदः प्रदक्षिणाम् ॥२२॥
कर्तुं दशम्यां त्वायातो योगिनीपर्वताग्रतः ।  
माहीषपर्वतपार्श्वे स्वर्णरेखानदीतटे ॥२३ ॥
महोद्याने त्वाम्रवणे निशां व्यगमयत् ततः ।  
प्रातर्दामोदरं दृष्ट्वा स्नात्वा कुण्डे भवेश्वरम् ॥२४॥
नृसिंहं च तथा दृष्ट्वा मृगीकुण्डं व्यलोकयत्॥
धर्माङ्गदो जनगाथां श्रुतवाँस्तत्र शोभनाम् ॥२५ ॥
राजा रुक्माङ्गदश्चात्र मोहिन्या सह राजते ।  
ब्रह्मपुत्र्या प्रसेवितो धर्माङ्गदपिताऽस्ति यः ॥२६ ॥
सः स्वपटहघोषेण न भुङ्क्ते हरिवासरे ।  
निरोधयति तं नारी भोक्तव्यं हरिवासरे ॥२७॥
कीदृशी सा ब्रह्मपुत्री पृथ्व्यां राज्ञा वधूकृता ।  
तपोऽर्थं निर्गतश्चापि वधूं कृत्वा च यां पुनः ॥२८ ॥
सेवते खलु रुक्माङ्गो हरेर्दिनं जहाति न ।  
द्रष्टव्या सा देवपुत्री त्वितिकृत्वा जना ययुः ॥२९॥
धर्मागदोऽपि सैन्येन स्वमात्रा सहितो ययौ ।  
सुवर्णरक्षासरितश्चोत्तरे सरसस्तटे ॥1.289.३० ॥
यत्र दिव्यो महान् सौधो वैराजस्येव राजते ।  
ग्रामो दिव्यः स्वःपतीनां विमानमिव राजते ॥३१ ॥
ब्रह्मणा विष्णुना शम्भुना प्रदत्तं स्वलोङ्कजम् ।  
दिव्योपकरणं सर्वं सत्यलोकीयवस्तुजम् ॥३ २॥
दासदास्यस्तथा दिव्याः सर्वं दिव्यं विराजते ।  
चर्मचक्षुर्जनैः सर्वमदृश्यं यद्धि वर्तते ॥३३ ॥
धर्माङ्गदेन तत्सर्वं लोकितं पित्रनुग्रहात् ।  
महदाश्चर्यमापन्नो ववन्दे चरणौ पितुः ॥३४॥
सन्ध्यावल्याऽपि स्वपत्युश्चरणौ वन्दितौ मुदा ।  
ब्रह्मपुत्री ववन्दे तां ज्येष्ठा स्वसारमित्यथ ॥३५ ॥
स्वस्रा त्वाशीर्वादमुख्यैर्मोहिनी चाभिवर्धिता ।  
वृत्तान्तं कुशलं चापि ज्ञात्वा परस्परं ततः ॥३६ ॥
प्रेममग्नाश्च ते सर्वे प्रदक्षिणार्थं निर्ययुः ।  
मोहिनी तु हठात् प्रदक्षिणार्थं न ययौ तदा ॥३७ ॥
अथ धर्मागदेनाऽस्याश्चरणौ वन्दितौ मुदा ।  
हेतुर्जिज्ञासितो मनोभग्नतायास्तदग्रतः ॥३८ ॥
रुक्माङ्गदेन तत्सर्वं विज्ञापितं व्रतात्मकम् ।  
व्रतनिरोधयित्र्यास्तच्छ्रत्वाऽऽश्चर्यं ययुर्जनाः ॥३९ ॥
रुक्माङ्गदस्तदा प्राह त्वनुनीय शुभं वचः ।  
मोहिनि! कुरु यात्रां त्वं रैवताद्रेः प्रदक्षिणम् ॥1.289.४० ॥
व्रतं हरेर्दिनस्यापि प्रबोधिन्याः परात्परम् ।  
एकादश्यां न भोक्तव्यं पक्षयोरुभयोरपि ॥४१ ॥
अकार्यकरणेजन्तोर्गोसहस्रवधः स्मृतः ।  
जानन्नपि कथं देवि! भोक्ष्येऽहं हरिवासरे ॥४२॥
पुरोडाशोऽपि वेधोजे! सम्प्राप्ते भगवद्दिने ।  
अभक्ष्येण समं प्रोक्तः किं पुनश्चान्नभक्षणम् ॥४३॥
क्षीणानां फलमूलादि पयआदि प्रभोजनम् ।  
प्रकीर्तितं व्रते देवि! सशक्तानां नहि क्वचित् ॥४४॥
सशक्तानां व्रतेऽदनं नरकायैव केवलम् ।  
माऽऽग्रहं कुरु सत्यस्थे! व्रतभङ्गो भवेन्मम ॥४५॥
यदन्यद् रोचते तुभ्यं तत्कर्त्ताऽस्मि न संशयः ।  
मोहिन्युवाच शृण्वत्सु राज्ञीधर्माङ्गदादिषु ॥८६॥
ऋषिमुनिसुरपितृजङ्गमस्थावरादिषु ।  
न त्वन्यद् रोचते राजन् विना वै भोजनं तव ॥४७॥
जीवितस्यापि दानेन न मे किञ्चित्प्रयोजनम् ।  
न च वेदेषु दृष्टोऽयमुपवासो हरेर्दिने ॥४८॥
वेदबाह्यं कथं धर्मं भवाँश्चरितुमिच्छति ।  
शृण्वन्तु ब्राह्मणाः सर्वे वेदान् कृत्वाऽयमग्रतः ॥४९॥
सत्यं वदति राजा किं नाऽहं भोक्ष्ये हरेर्दिने ।  
सर्वं वै स्थावरं यद्वा जङ्गमं त्वन्नजीवनम् ॥1.289.५० ॥
मृता अपि दिविषदः प्रीयन्तेऽन्नैर्जलैरपि ।  
पिपीलिकादयश्चान्नं मुखेनादाय कष्टतः ॥५ १॥
चातुर्मास्यार्थमेवैते शीतर्तुक्षपणाय च ।  
प्रविशन्ति बिले तत्र सञ्चिन्वन्त्यदनाहर्णम् ॥५२॥
अन्ने वै प्राणिनां प्राणा अन्नं कस्य न रोचते ।  
राजा खादति नाऽन्नादि सम्प्राप्ते हरिवासरे ॥९३॥
तपस्विनां तु साधूनां युज्यतेऽन्नविवर्जनम् ।  
उपवासादिकरणं भूभुजां किं नु वैदिकम् ॥५४॥
परधर्मो न चाऽऽचर्यो दुःखदश्च भयावहः ।  
सोऽयमद्य महीपालो यतेर्धर्मे व्यवस्थितः ॥५५॥
अन्नात्प्रभवति प्राणः प्राणाद्देहबलादिकम् ।  
बलेन नृपधर्माश्च तद्धीनः परिभूयते ॥५६॥
एवं ज्ञात्वा मया राजा बोध्यमानो न बुद्ध्यति ।  
अत्रार्थे ब्राह्मणाः सर्वे प्रमाणं न तु भामिनी ॥५७॥
याथातथ्यं वदन्त्वत्र वैदिकं तत् करोम्यहम् ।  
पत्नीव्रतवशिष्ठाद्या ब्राह्मणा नृपमब्रुवन् ॥५८॥
एकादश्यां न भोक्तव्यमिति यः शपथस्तव ।  
न कृतो वेददृष्ट्या वै स्वबुद्ध्यैव प्रकल्पितः ॥५९॥
साग्नीनां प्राशनं प्रोक्तं हव्यस्य सन्ध्ययोः किल ।  
प्रत्यहं होमशिष्टस्य भोक्तृत्वं वेदसम्मतम् ॥1.289.६० ॥
विशेषेण नृपाणां तु नित्ययज्ञप्रकारिणाम् ।  
वदात्र भूमिपालानां कथमुक्तमुपोषणम् ॥६१ ॥
वैदिकोऽवैदिका वापि यस्त्वया शपथः कृतः ।  
परिपूर्णो भवत्वद्य वाक्येनैव द्विजन्मनाम् ॥६२ ॥
व्रतभङ्गो न तेऽस्तीह भुङ्क्ष्व विप्रादिभिः सह ।  
परितापो न ते कार्यो विप्रवाक्यं महत्तमम् ॥६ ३ ॥
वयं हि वेदद्रष्टारो ब्रह्मवाक्यं जनार्दनः ।  
योऽन्यथा मनुते विप्राद् राक्षसीं योनिमाप्नुयात् ॥६४॥
श्रुत्वैतद् ब्राह्मणानां तु वैदिकानां वचस्ततः ।  
रुवमाङ्गदः प्रणिपत्य वेदद्रष्टॄनुवाच ह ॥६५॥
यूयं वेदप्रदष्टारो वैदिकं वदथ ध्रुवम् ।  
अनादृत्य परं वेदमुपदेशो न वः क्वचित् ॥६६ ॥
नारदर्षिस्तथा कात्यायनो वशिष्ठ इत्यपि ।  
ब्रह्माचाथ महादेवो ये त्वन्येऽत्र समागताः ॥६७॥
शृणुतैषां तु वाक्यानि हरेर्दिने व्रतकृते ।  
नारदस्य वचस्तत्र प्रथमं शृणुत द्विजाः ॥६८॥
नित्यं भक्तिसमायुक्तैर्नरैर्विष्णुपरायणैः ।  
पक्षे पक्षे च कर्तव्यमेकादश्यामुपोषणम् ॥६९ ॥
एकादश्यां तु यो भुङ्क्ते नरोऽन्नं स तु पातकी ।  
विण्मूत्रपूयवाहिन्यां पतत्येव न संशयः ॥1.289.७ ० ॥
अनुकल्पो नृणां प्रोक्तः क्षीणानां वरवर्णिनि ।  
मूलं फलं पयस्तोयमुपभोग्यं भवेच्छुभे ॥७ १ ॥
नत्वेव भोजनं कैश्चिदेकादश्यां बुधैर्मतम् ।  
शयने च मदुत्थाने मत्पार्श्वपरिवर्तने ॥७२ ॥
नरो मूलफलाहारी हृदि शल्यं ममाऽर्पयेत् ।  
दशम्यादि महीपाल । त्रिदिनानि विवर्जयेत् ॥७३ ॥
गन्धताम्बूलपुष्पादि स्त्रीसम्भोगं दिवानिशम् ।  
जागरं विष्णुपूजां च विना त्वर्धफलं व्रतम् ॥७४॥
अतस्ताभ्यां युतोपोष्या वैष्णवेन हरेस्तिथिः ।  
व्रतानि विष्णुभक्तानां नित्यानीमानि सञ्जगुः ॥७५ ॥
एकादश्योऽखिलाः शुद्धा द्वादशी वामनस्य तु ।  
श्रीरामादित्यसज्जन्मनवमी दिव्यसिद्धिदा ॥७६॥
कृष्णजन्माष्टमी चाथ नृसिंहस्य चतुर्दशी ।  
शिवरात्रिश्चेतिमुख्यव्रतान्युक्तानि तत्त्वतः ॥७७ ॥
इति नारदवाक्यानि ह्यथ कात्यायनस्य च ।  
सर्वे शृण्वन्तु मुनयो भवन्तो वेददृष्टयः ॥७८ ॥
एकादश्यामहोरात्रं भुक्त्वा चान्द्रायणं चरेत् ।  
एकादश्यामुपवसेत् पक्षयोरुभयोरपि ॥७९॥
उपवासः स विज्ञेयः सर्वभोगविवर्जितः ।  
वशिष्ठस्यापि वाक्यं वै शृण्वन्तु वेददृष्टयः ॥1.289.८ ० ॥
उपोष्यैकादशीं राजन् द्वादशीदिवसे तथा ।  
तज्जप्यजपनध्यानतत्कथाश्रवणादयः ॥८ १ ॥
उपवासकृतामेते गुणाश्चान्ये दयादयः ।  
वेधोवाक्यं तु शृण्वन्तु ऋषयो वेददृष्टयः ॥८ २॥
अश्वमेधसहस्राणि राजसूयशतानि च ।  
एकेनैवोपवासेन प्रबोधिन्यां लभेन्नरः ॥८ २ ॥
प्रबोधवासरे विष्णोर्विधिवत् समुपोषयेत् ।  
तामुपोष्य हरेर्भक्त्या दुर्लभं न भवेत् क्वचित् ॥८४॥
शिववाक्यं च शृण्वन्तु भवन्तो वेददृष्टयः ।  
न शैवो न च सौरोऽसौ न शाक्तो गणसेवकः ॥८५॥
यो भुङ्क्ते वासरे विष्णोर्ज्ञेयः पश्वधिको हि सः ।  
विप्रियं च कृतं तेन दुष्टेनैव तु पापिना ॥८६ ॥
मद्भक्तिबलमाश्रित्य यो भुङ्क्ते वै हरेर्दिने ।  
इति भवन्तो वक्तारो निषेद्धारोऽपि ते पुनः ॥८७॥
कथं तत्र सुविश्वासो मया कार्यो व्रतार्दने ।  
सर्वेषामेव भूतानां भवन्तो मार्गदर्शिनः ॥८८ ॥
विपरीता यदि स्युस्ते जगदान्ध्यं समाप्नुयात् ।  
अकार्यकरणं कृत्वा किं जीवेच्छरदां शतम् ॥८९॥
युष्माकं तानि वाक्यानि ब्रूत चाऽवैदिकानि किम् ।  
सोऽहं कथं करोम्यत्र त्वभक्ष्याऽन्नस्य भक्षणम् ॥1.289.९० ॥
कथं चापि व्रतं त्यक्ष्ये विमार्गस्थजनोक्तितः ।  
भवद्भिर्नोचितं वक्तुं प्रतिकूलं व्रतापहम् ॥९१ ॥
देवा वा दानवा दैत्या गान्धर्वा राक्षसाश्च वा ।  
सिद्धा वा ब्राह्मणा वापि पिता मे जननी च मे ॥९ २॥
हरिर्वापि हरो विष्णुर्मोहिनीजनकोऽपि वा ।  
ऋषयोऽपि वदेयुश्चेन्नो भोक्ष्ये हरिवासरे ॥९३ ॥
यो हि रुक्माङ्गदो राजा विख्यातो हरिभक्तिमान् ।  
व्रतप्रतिज्ञां विफलां न कदाचित् करिष्यति ॥९४॥
सूर्यस्तु कृष्णतां गच्छेन्मेरुः स्थानाच्चलेद् यदि ।  
समुद्रः शुष्कतां यायाद् वह्निः शैत्यान्वितो भवेत् ॥९५ ॥
विपरीता भवन्तः स्युर्मोहिनी म्रियतेऽपि वा ।  
तथापि न त्यजे विप्रा व्रतमेकादशीदिने ॥९६॥
आरट्यतै पटहेन प्रसिद्धिर्भुवनेषु मे ।  
दण्ड्यो वध्यो विवास्यश्च ह्यन्नादो हरिवासरे ॥९७॥
एवं ख्याते यदि भोक्ताऽन्नस्य स्यां हरिवासरे ।  
अमेध्यलिप्तः पटहो भवेद्धोषोऽनृतान्वितः ॥९८ ॥
कीर्तिः कलुषतां गच्छेद् याम्ये वासश्च मे भवेत् ।  
वृथा सूता जनित्री स्यान्निराशाः पितरः सुराः ॥९९ ॥
हर्षं गच्छेद् यमश्चापि व्रतभङ्गश्च मे भवेत् ।  
मोहिनी कृतकृत्या स्याद् वान्त्याशीव भवाम्यहम् ॥1.289.१०० ॥
राजा धर्मधरोऽहं सोऽधर्मपोष्टा कथं भवेत् ।  
न वेदा नापि सन्तस्ते मुनयः ऋषयोऽपि न ॥१०१ ॥
ये मण्डयन्ति कृष्णस्य वासरे भोजनक्रियाम् ।  
इत्यभिधाय नत्वा च विरराम नृपस्तदा ॥१०२ ॥
श्रुत्वैतद् ब्राह्मणा देवाः प्रशशंसुर्नृपं मुदा ।  
किन्तु कोपसुरक्ताक्षी मोहिनी ज्वलितान्तरा ॥१०३ ॥
शृण्वत्सु तेषु सर्वेषु भर्तारं समभाषत ।  
स्वकार्यसाधिनी विष्णुव्रतघ्नी च क्षुरान्तरा ॥१०४ ॥
इति श्रीलक्ष्मीनारायणीयसंहितायां प्रथमे कृतयुगसन्ताने पटहघोषं कुर्वतो धर्माङ्गदस्य कार्तिके रैवतप्रदक्षिणारम्भे स्वपितृरुक्माङ्गदसमागमे  
मोहिन्या एकादशीव्रतविनाशकहठेन ऋषीणां राज्ञा वाक्यसंवाद इति निरूपणनामैकोननवत्यधिकद्विशततमोऽध्यायः ॥२८९ ॥
    
