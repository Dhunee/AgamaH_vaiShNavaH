+++
title = "४००"

+++
श्रीनारायण उवाच-  
शृणु लक्ष्मि! श्रीनिवासो वेङ्कटाद्रौ निजां प्रियाम् ।  
श्रियं लक्ष्मीं तथाऽन्याश्च सखीराहूय चाऽवदत् ॥१ ॥
किं कार्यं वद मे लक्ष्मि! श्रि! सखीजन इत्यपि ।  
आज्ञापयस्व सर्वाश्च विवाहार्थं तु यद्भवेत् ॥२ ॥
कुर्वन्तु मिलिताः सर्वाः समुत्साहादिशोभनम् ।  
लक्ष्मीः कृष्णवचः श्रुत्वा सखीः सर्वाः स्वनोदयत् ॥३ ॥
प्रीतिः सखी श्रियाऽऽज्ञप्ता सुगन्धं तैलमाददौ ।  
श्रुतिः सखी समादाय क्षौमाम्बराणि चागता ॥४ ॥
स्मृतिः सखी विभूषाश्च समादाय स्थिता पुरः ।  
धृतिः सखी समादध्रे दिव्यादर्शं समुज्ज्वलम् ॥५ ॥
दध्रे शान्तिः सखी श्रेष्ठं सुगन्ध्यैणमद्ं तदा ।  
ह्रीः सखी संस्थिता चाग्रे गृहीत्वा यक्षकर्दमम् ॥६ ॥
कीर्तिः सखी स्वर्णपट्टं सरत्नं मुकुटं दधे ।  
इन्द्राणी तु दधे छत्रं सरस्वती तु चामरम् ॥७ ॥
गौरी दध्रे चामरं च व्यजने विजया जया ।  
श्रिया संस्नापितो देवस्ततः श्रीपरमेश्वरम् ॥८ ॥
सुगन्धं तैलमादाय देवमभ्यज्य कन्यकाः ।  
उद्वर्तितं गन्धचूर्णैर्देवाङ्गं परिमृज्य च ॥९ ॥
आनीतान् करिभिस्तोयकलशान् काञ्चनान् शतम् ।  
प्रत्येकं तं समादाय त्वभ्यषिञ्चन् रमादयः ॥1.400.१० ॥
केशान् सन्धूप्य धूपेन संसाध्य द्न्तकेन च ।  
वक्रान् चञ्चत्प्रान्तभागान् बबन्ध श्रीः सुशोभितान् ॥११ ॥
सुगन्धेनाऽनुलिप्याऽङ्गं पीतवर्णेन पिष्टिकाम् ।  
सम्प्रमृद्य पीतवस्त्रं ददौ कट्यां सुकाञ्चिकाम् ॥१ २॥
भूषयामास भूषाभिः पुष्पहारैस्तथेन्दिरा ।  
धृतिश्च दर्शयामासाऽऽदर्शं वै मङ्गलायनम् ॥१३ ॥
कृष्णनारायणो देवश्चोर्ध्वपुण्ड्रं स्वयं दधे ।  
एवं भूषाशोभमानो राजते भगवान् स्वयम् ॥१४॥
अथ कृष्णगृहे प्राघूर्णिका आययुरीश्वराः ।  
श्रीकृष्णः श्रीनारायणो विराट् सदाशिवः प्रभुः ॥१२ ॥
भूमा हिरण्यगर्भश्च वासुदेवादयस्तथा ।  
ब्रह्मा विष्णुर्महेशश्च लोकपालादयस्तथा ॥१६ ॥
पितरो मुनयो देवाः ऋषयो दिक्प्रपालकाः ।  
सूर्यादयो ग्रहाश्चापि वसवो निधयस्तथा ॥१६ ॥
दिशा रुद्रास्तथाऽऽदित्या मनवो वासवादयः ।  
नक्षत्राणि च तत्त्वानि गुणाश्च मरुतस्तथा ॥१८ ॥
वालखिल्याः कला नद्यो नदास्तीर्थानि पर्वताः ।  
समुद्राश्च तथाऽखाताश्चैत्या भ्वाद्या द्रुमादयः ॥१ ९ ॥
पातालाऽनलवाय्वस्था मेघा रात्र्यो दिनादयः ।  
जडाश्च चेतना व्याप्ता नारायणस्य लग्नके ॥1.400.२० ॥
वेङ्कटाद्रौ महीमानाः कोट्यर्बुदाः समाययुः ।  
सत्यो देत्यश्च मुक्तान्य ईशान्यः सुरपत्निकाः ।२१ ॥
मानुष्यः कश्यपाज्जाता नार्यस्त्रिलोकमातरः ।  
आगताः श्रीनिवासाद्रौ विमानहस्तिहंसकैः ॥२२ ॥
अश्वैः सिंहैस्तथा पक्षिवर्यैश्च योगकुम्भकैः ।  
सन्तश्च साधवो धीरा वैष्णवा वीतरागिणः ॥२३ ॥
सन्न्यासिनो ब्रह्मचारिवर्यास्त्यागिन आययुः ।  
एवं वियद्गृहे चापि चतुर्विंशतिसङ्ख्यकाः ॥२४ ॥
तत्त्वात्मकास्तु पुरुषाः पृथ्व्याद्या देविकास्तथा ।  
वल्ल्यो नद्यो महास्थल्यो भूमयो द्यौः सुमूर्तयः ॥२५ ॥
देवा देव्यः समायाताः सोत्सुका दर्शनातुराः ।  
तेषां भोजनसम्मानं वासपानसुखासनम् ॥२६ ॥
अपेक्षितार्हणदानं चक्रुश्चोभयपक्षिणः ।  
मङ्गलान्यभवँस्तत्र वेङ्कटाद्रौ वियद्गृहे ॥२७ ॥
आगछन्ति विवाहे श्रीपद्मिनीश्रीनिवासयोः ।  
आरुह्य गरुडं कृष्णः श्रीलक्ष्मीसहितो हरिः ॥२८॥
ब्रह्मेशवज्रिवरुणयमयक्षेशसेवितः ।  
वशिष्ठादिमुनीन्द्रैश्च सनकाद्यैश्च योगिभिः ॥२९॥
भक्तैर्भागवतैः सद्भिर्नारदसनकादिभिः ।  
कृष्णनारायणभूमहिरण्यगर्भवर्धितः ॥1.400.३ ० ॥
ईश्वरैः शोभितो विष्णुर्नारायणपुरीं ययौ ।  
गन्धर्वाश्च जगुः कीर्तिं ननृतुश्चाप्सरोगणाः ॥३ १ ॥
देवदुन्दुभयो नेदुश्चक्रुगीतिं सुराङ्गनाः ।  
आपुश्चमत्कृतिं नार्यो ददृशुर्वनदेवताः ॥३ २॥
वनान्यवाकिरन् पुष्पैः पक्षिणो विजयं जगुः ।  
जपन्तः स्वस्तिसूक्तानि मुनयस्ते समन्वगुः ॥३३ ॥
देवो देवगणैः शिष्यैर्विश्वक्सेनादिपार्षदैः ।  
सखीभिः स्यन्दनहस्तियानस्थाभिः समन्वितः ॥३४॥
महीमानैः समस्तैश्च कोट्यादिसङ्ख्यकैर्वरः ।  
वियद्राजस्य नगरं त्वाससाद् स्वलङ्कृतम् ॥३५॥
पत्तनस्य बहिर्वाट्यां बहुयोजनविस्तराम् ।  
व्योममार्गाभिसंव्याप्तां तस्थौ श्रीभगवान् क्षणम् ॥३६ ॥
तावता लोकरीत्यैव पुर्याः प्रदक्षिणाय सा ।  
पद्मिनी हस्तिसंरूढा गत्वा चागत्य गोपुरम् ॥३७॥
आभिमुख्येन देवस्य प्रतीक्षायुक्स्थिताऽभवत् ।  
अथ वाट्योद्यानतः श्रीनिवासो गोपुरं ययौ ॥३८॥
करे मालां समागृह्णन् गरुडारूढ ईश्वरः ।  
गजस्था पद्मिनी हस्ते मालां कृत्वाऽभ्यसञ्चरत् ॥३९॥
मुखोन्मुखं मिलित्वा तौ मालाद्वयं सुमूल्यकम् ।  
परस्परं ददतुश्च कण्ठयोस्तौ वधूवरौ ॥1.400.४०॥
आलोक्याऽऽकाशराजोऽपि जहर्ष सह बन्धुभिः ।  
विष्णुर्मालां स्वकण्ठस्थां मुमोच पद्मिनीगले ॥४१ ॥
पद्मिनीमल्लिकामालां विष्णोः कण्ठे समार्पयत् ।  
एवं त्रिवारं तौ कृत्वा ययतुर्मण्डपगृहम् ॥४२॥
स्थित्वा पीठे क्षणं पश्चाद् गृहं विविशतुः शुभम् ।  
विश्रान्तिं जलपानं च लौकिकाचारमित्यथ ॥४३ ॥
सत्कारं पूजनं साक्षतचन्द्रकविभूषणम् ।  
वरार्थे कारयित्वा च मण्डपे वेदिकान्तिकम् ॥४४॥
वरं राजाऽऽनयामास पूजनं प्रचकार सः ।  
ब्रह्मा तत्राऽभवन्मुख्यो विवाहविधिकारकः ॥४५॥
माङ्गल्यसूत्रबन्धादिसाङ्कुराऽर्पणमित्यपि ।  
प्रकोष्ठे च कामफलबन्धनं प्रचकार सः ॥४६ ॥
वह्निं प्रज्वालयामासाऽऽहवनीयं तु पद्मजः ।  
स्वस्तिवाचनमाङ्गल्यश्लोका गीयन्त एव च ॥४७॥
पद्मिनीं वरतो लब्धैर्वस्त्राभूषणहारकैः ।  
शृङ्गारयित्वा त्वनयन्मण्डपं वरसन्निधौ ॥४८॥
वरं नत्वा निषसाद मालां गले समर्प्य सा ।  
वामे स्थित्वा सह पत्या पूजाहोमौ चकार च ॥४९॥
वरमाला गुरुणा सा द्वयोः कण्ठे तदा कृता ।  
चतुःप्रदक्षिणीकृत्य वह्निं होमं प्रचक्रतुः ॥1.400.५०॥
परस्परं कृतवन्तौ कवलप्राशनं तदा ।  
रङ्गजले सुवर्णस्योर्मिकायाः खेलनं तथा ॥५१ ॥
पुष्पगुलालयोश्चापि क्षेपणं च परस्परम् ।  
प्रचक्रतुस्ततो मन्त्राः सहदाम्पत्यबोधकाः ॥५२॥
ब्राह्मणैरावृतास्तत्र सद्रागैर्वैदिकैः शुभाः ।  
विष्णोः करे करं दत्वा कन्यादानं नृपोऽकरोत् ॥५३॥
विष्णुः प्रियां नवां प्राप्य पुलकाञ्चितरोमवान् ।  
सद्योजातस्तदा कन्याप्रकोष्ठः स्वेदवानभूत् ॥५४॥
यौतकं तु तदा कन्यापक्षः कन्याकरे ददौ ।  
वरपक्षो वरहस्ते ददौ स्वर्णं धनं बहु ॥५५॥
रत्नानि च मणीन् हारान् मौक्तिकान् भूषणानि च ।  
अन्यान्यपि सुकौशेयान्यम्बराणि रसानपि ॥५६॥
ददुश्चान्ये यथाशक्तिर्देवर्षिमानवादयः ।  
स्वस्वप्रदेशरत्नानि यानवाहनपात्रकम् ॥५७॥
दिव्यवस्तु सुगन्धादि ब्रह्मवल्ल्यादिका ददुः ।  
एवं ब्रह्मा सबृहस्पतिकस्तत्राशिषो ददौ ॥५८॥
वैवाहिकं कारयित्वा लाजाहोमान्तमित्यथ ।  
व्रतादेशं समाज्ञाय शयाते पद्मिनीहरी ॥५९॥
चतुर्थे दिवसेऽसमापयत् सर्वं चतुर्मुखः ।  
वियद्राजा नवं नित्यं नवं पक्वान्नभोजनम् ॥1.400.६ ० ॥
कारयामास सद्भक्त्या वैष्णवान्प्राणतोऽधिकान् ।  
येषां येषां शरीराणां यद्यद् भोज्यं निसर्गजम् ॥६ १ ॥
तेभ्यस्तेभ्यस्तथा दत्वा परां तृतिमकारयत् ।  
विविधानि च पेयानि मधुराऽम्ब्लानि सन्ददौ ॥६२॥
ताम्बूलादिमुखशुद्धिसाधनानि ददौ तथा ।  
एवं सेवाप्रकारैश्च राज्ञा तु वियता हरिः ॥६३॥
हरयः कोटिसङ्ख्याश्च सुरर्षिमुनिमानवाः ।  
देवा देव्यो रञ्जिताश्च दासदासीप्रसेवकैः ॥६४॥
अथ ब्रह्मा वियद्राजमनुज्ञाप्य तथा धराम् ।  
श्रीलक्ष्मीपद्मिनीयुक्तमारोप्य गरुडे हरिम् ॥६५॥
गन्तुं प्रचक्रमे यावन्महीमानैर्युतस्तदा ।  
वियद्राजा धरणी च वसुदानश्च नेत्रयोः ॥६६ ॥
कन्यावियोगजवारियुक्ता जाताः क्षणं तथा ।  
पद्मिनी जननीपादौ स्पृष्ट्वा किञ्चिद् रुरोद ह ॥६७॥
आगन्तव्यमिति प्रोच्य समाश्लिष्य च वक्षसि ।  
ययौ पुनर्गरुडे सा तदाऽभूत्तु जयध्वनिः ॥६८॥
वाद्यशब्दो महानासीत् सूतमागधबन्दिनः ।  
जयशब्दान् प्रचक्रुश्च नेदुर्दुन्दुभयोऽम्बरे ॥६९॥
एवं वरातिका विष्णोर्ययौ श्रीवेङ्कटाचलम् ।  
गृहे विशश्रमुः सर्वे तर्पिता जलभोजनैः ॥1.400.७०॥
अथ गन्तुमनसस्ते तुष्टुवुः पुरुषोत्तमम् ।  
शुकादयो मुनिवृन्दा ब्रह्माद्या देवतागणाः ॥७१ ॥
वियद्राज्ञा प्रेषितं च स्वर्णसिहासनं वरम् ।  
पुत्रीविष्ण्वोः प्रियार्थं च स्वर्णकुसूलतण्डुलाः ॥७२॥
मुद्गपात्राण्यनेकानि घृतकुम्भाऽयुतानि च ।  
दिव्यानि चूतकदलीनालिकेरफलानि च ॥७३ ॥
धात्रीफलानि कूष्माण्डराजरम्भाफलानि च ।  
शर्करापेटिका मणिमुक्ता गाः कोटिशस्तथा ॥७४॥
हंसेन्दुशुक्लवाजिनश्चतुर्दन्तगजादयः ।  
अन्तःपुरचरा नार्यः सेविकाश्चाप्यनेकशः ॥७५॥
इद्ं सर्वं मण्डपे यत्कन्यादानोत्तरं हृदा ।  
सङ्कल्पितं च तत्सर्वं प्रेषितं तेन तत्क्षणम् ॥७६ ॥
हृदा स वरयामास प्रसन्नतां हरेः सदा ।  
सेवां चरणयोर्भक्तिं नान्यल्लोकसुखादिकम् ॥७७॥
कन्यापक्षाश्च ये प्राघूर्णिकास्ते भोजितार्चिताः ।  
वियद्राज्ञोऽनुमत्या च ययुर्लोकान् स्वकान् पुनः ॥७८॥
अथ श्रीवेङ्कटनाथः सुरादिकान् समर्च्य वै ।  
पूजयित्वा कृष्णनारायणभूम्नः परेश्वरान् ॥७९॥
विराडाद्यानृषीन्पितॄन्मानवान् जडचेतनान् ।  
स्वलोकगमनायैवमनुमेने ततश्च ते ॥1.400.८०॥
जग्मुर्नत्वा हरिं दासा दास्यः सर्वा हि सृष्टयः ।  
यशो जगुर्भगवतः पद्मिनीभाग्यमेव च ॥८ १ ॥
वेदवती तु या छाया सीतां प्रसेव्य सा खलु ।  
अपद्माऽप्यभवत्पद्मा कृष्णनारायणप्रिया ॥८२॥
या ये भक्तिं प्रकुर्वन्ति प्राणान् समर्प्य सा यथा ।  
तास्ते पद्मेव जायन्ते कृष्णभक्ता हि शाश्वताः ॥८३ ॥
गतेषु तेषु सर्वेषु पद्मिन्या च श्रिया युतः ।  
लक्ष्म्या च रमया युक्तो रेमे श्रीभगवान् सदा ॥८४॥
आस्ते च सर्वदा कृष्णः स्वामिपुष्करिणीतटे ।  
वेङ्कटाद्रौ क्वचित् साक्षाद् दिव्यालये भवत्यपि ॥८५॥
पद्मिनीसहितो नाथः क्वचिच्छ्रियान्वितः प्रभुः ।  
क्वचिल्लक्ष्म्या च सहितो रमया सहितः क्वचित् ॥८६ ॥
बकुलमालिकाद्याभिः क्वचिद् वेङ्कटपर्वते ।  
विहरत्येव भगवान् स्वामिनारायणो हरिः ॥८७॥
पतिव्रताश्च ताः सर्वा भगवत्यर्पिताः सदा ।  
पत्न्यः कृष्णं प्रसेवन्ते हृदा देहेन कर्मभिः ॥८८॥
पद्मिनी पद्मवासिन्याः पतिं त्वासाद्य सेवते ।  
प्रातः कृष्णं सदा पूर्वं समुत्थाय प्रसेवते ॥८९॥
पादसंवाहनं चाङ्गमर्दनं प्रकरोति च ।  
शयने श्रीनिवासं च तोषयत्येव सेवया ॥1.400.९०॥
आश्लेषं चूम्बनं कामं ददात्येव पतीष्टदम् ।  
अथोत्थाय शयनात् सः प्रक्षाल्य करमाननम् ॥९१ ॥
जलमुष्णं करोत्येव भगवत्स्नानशुद्धये ।  
स्नात्वा ददाति शुद्धापः कराननविशुद्धये ॥९२॥
दन्तधावनमार्द्रं च सरसं पायसं द्रवम् ।  
दत्वा सुगन्धचूर्णं च ददाति सजलं घटम् ॥९३॥
हरिः शौचादिकं कृत्वा प्रक्षाल्य च मृदा करौ ।  
गण्डूषान् स विनिर्वर्त्य स्नाति सुवर्णपट्टके ॥९४॥
पद्मिनी श्रीहरेरङ्गेष्वामृद्य गन्धचूर्णकम् ।  
तिलपिष्टं पुष्पसारं सुगन्धितैलप्रभृति ॥९५॥
दत्वाऽमृतैर्जलैर्देवं पतिं स्नापयति प्रिया ।  
मार्जयति जलं वस्त्रैर्धौत्रं ददाति सुन्दरम् ॥९६॥
उत्तरीयं ददात्येव यज्ञपट्टं च सूत्रकम् ।  
आसनं त्वाचमनार्थं जलं ददाति शार्ङ्गिणे ॥९७॥
ददाति कज्जलं नेत्रे भाले पुष्टं सचन्द्रकम् ।  
कर्णयोः कुण्डले बिन्दुं ददाति दण्डके तथा ॥९८॥
केशान्प्रसाध्य तैले च दत्वा कृत्वा सुचन्दनम् ।  
मुकुटं प्रददात्येव हारान् सुवर्णरत्नजान् ॥९९॥
कण्ठे ददाति कृष्णस्य बाह्वोः प्रकोष्ठयोस्तथा ।  
करयोः कटकौ हारौ शृङ्खले वलयौ तथा ॥1.400.१० ०॥
प्रददात्यूर्मिका अङ्गुलिषु कट्यां सुशृङ्खलाम् ।  
पादयोर्नूपुरे रम्ये किङ्किणीशब्दगर्जिते ॥१०१ ॥
वस्त्रोपानद्वरौ चरणयोर्ददाति पद्मिनी ।  
नक्तकं च करे यष्टिं कानकीं मालिकां शुभाम् ॥१ ०२॥
छत्रं च चामरं चैव तथा शृङ्गारवस्तुकम् ।  
ददाति व्यजनं चादर्शकं सिंहासनं तथा ॥१०३ ॥
धूपं दीपं त्वबीरं चाक्षतान् पुष्पाणि पत्रकम् ।  
दलं जलं फलं भोज्यं नैवेद्यं मधुरं बहु ॥१ ०४॥
यथारुचि पयो मिष्टं दधिं मधुं च शर्कराम् ।  
ताम्बूलं पेयमेवादिभक्ष्यं चूर्णादिकं शुभम् ॥१ ०५॥
पोलिकाः पूरिकाश्चापि संयावं घृतपूरकान् ।  
पर्पिकान् ग्रन्थकाँश्चापि पूपानपूपकाँस्तथा ॥१ ०६॥
भर्जकान् लड्डुकाँश्चापि सुखदां सक्तुकं तथा ।  
ओदनं चणकाँश्चापि मुद्गान् सूपं घृतादिकम् ॥१ ०७॥
आरनालाँस्तक्रदुग्धदधिफलरसाँस्तथा ।  
ददाति भोजनार्थं सा श्रीनिवासाय नित्यदा ॥१ ०८॥
जलं पानार्थमन्यच्च भक्ष्यं कन्दफलादिकम् ।  
ददाति वस्त्रशुद्ध्यादि करोति क्षालनादिकम् ॥१०९॥
आरार्त्रिकं प्रदक्षिणं दण्डवत् स्तवनादिकम् ।  
नमस्कारान् करोत्येव मध्याह्नेऽपि तथा निशि ॥1.400.११० ॥
एवं सदाऽनुवृत्त्या सा सेवते श्रीः रमा यथा ।  
यथा लक्ष्मीः सेवते च तथा सेवापरायणा ॥१११ ॥
नारायणं हरिं कृष्णं काम्भरेयं पुमुत्तमम् ।  
श्रीनिवासं वेङ्कटेशं पद्मिनीस्वामिनं प्रभुम् ॥११२॥
स्वयं प्रसेवते दासीशतेषु सत्स्वपि प्रिया ।  
एवं सा जन्मसाफल्यं लेभे पद्मेव पद्मिनी ॥११ ३॥
अथ कृष्णो बकुलायै वरदानमदात् खलु ।  
पद्मिनीवत् वरिष्ये त्वां तथा श्रीवेङ्कटाचले ॥१ १४॥
सखीमध्ये कारयित्वा वेदीं स्थित्वा च माधवः ।  
अग्नौ होमं स्वयं कृत्वा बकुलाकरमाददे ॥११५॥
पद्मिनीप्राप्तिसत्कार्यप्रतिलाभफलं ददौ ।  
पत्नीं चकार भगवान् सखीं बकुलमालिकाम् ॥१ १६॥
सापि पतिव्रता नित्यं दासी च किङ्करी प्रिया ।  
सेवते श्रीहरिं नित्यानन्दभोक्त्री बभूव ह ॥१ १७॥
इति ते कथितं लक्ष्मि! वेदवत्याः कथानकम् ।  
पातिव्रत्यपरं या वै पद्मिनी धरणीसुता ॥१ १८॥
भूत्वा त्ववाप देवेशं कृष्णं गोपालबालकम् ।  
एतदाख्यानकं श्रुत्वा श्रीकृष्णं सत्पतिं लभेत् ॥११ ९॥
सम्पत्पुत्रपतिप्राप्तिर्धनधान्याम्बरार्जनम् ।  
यशःसत्ताप्रतिष्ठादि श्रुत्वेदं प्राप्यते ध्रुवम् ॥1.400.१ २०॥
इति श्रीलक्ष्मीनारायणीयसंहितायां प्रथमे कृतयुगसन्ताने पतिव्रतामाहात्म्ये श्रीनिवासभगवत्कृतः पद्मिन्या सह विवाहः, विधिः, यौतकं, पातिव्रत्यादि चेति निरूपणनामा चतुःशततमोऽध्यायः ॥४० ०॥
    
