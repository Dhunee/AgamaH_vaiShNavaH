+++
title = "३१४"

+++
श्रीनारायण उवाच-  
शृणु लक्ष्मि! चमत्कारं सप्तम्यास्तु व्रतेन वै ।  
ब्रह्मपुत्र्यास्तु सन्ध्याया जातो यस्तं वदाम्यहम् ॥ १ ॥  
सृष्टिकर्ता स्वयं ब्रह्मा सृष्ट्यारम्भे तु मानसान् ।  
अत्रिं मरिचिं पुलहं पुलस्त्याङ्गिरसौ क्रतुम् ॥ २ ॥  
वशिष्ठं नारदं दक्षं भृगुं चेति महाप्रभून् ।  
प्रससर्ज जातमात्रान् सुरूपान् यौवनान्वितान् ॥ ३ ॥  
कार्यदक्षान्मनःक्षोभकरान् दिव्यान् यदा ततः ।  
तदाऽजमनसो जाता चारुरूपा वराङ्गना ॥ ४ ॥  
नाम्ना सन्ध्या दिवक्षान्ता सायं सन्ध्या जपन्तिका ।  
अतीव सुन्दरी सुभ्रूर्मुनिचेतोविमोहिनी ॥ ५ ॥  
मानस्यभूत्तदा सृष्टिर्न वै कामादिगर्भजा ।  
ततो दक्षादयो ध्याता वेधसा कामसारिणः ॥ ६ ॥  
कामस्तत्राऽऽविर्बभूव ब्रह्मणो मानसः सुतः ।  
काञ्चनीकृतजाताभो लोलश्चन्द्रनिभाननः ॥ ७ ॥  
आरक्तपाणिनयनाननपादकरादिकः ।  
प्रफुल्लपद्मपत्राक्षः पुष्पकोदण्डमण्डितः ॥ ८ ॥  
कान्तः कटाक्षपातेन भ्रामयन् नयनद्वयम् ।  
तं वीक्ष्य पुरुषं रम्यं सन्ध्या दक्षादिकास्तदा ॥ ९ ॥  
औत्सुक्यं परमं जग्मुश्चाञ्चल्यं राजसं तथा ।  
इन्द्रियानन्दभानं च प्रापुस्ते साऽऽप कामनाम् ॥ १० ॥  
हर्षणं रोचनं चापि मोहनं शोषणं तथा ।  
द्रावणं सुमनोऽस्त्राणि कामो जग्राह वै तदा ॥ १ १॥  
ब्रह्मा प्राह तदा कामं पुष्पबाणैस्तु पञ्चभिः ।  
मोहयन्पुरुषान्स्त्रींश्च कुरु सृष्टिसहायताम् ॥ १२॥  
अहं वा वासुदेवो वा स्थाणुर्वा पुरुषोत्तमः ।  
भविष्यामस्त्वद्वशेऽत्र किमन्ये प्राणधारकाः ॥१३॥  
प्रच्छन्नरूपो जन्तूनां प्रविशन् हृदयं सदा ।  
सुखहेतुः स्वयं भूत्वा सृष्टिं कुरु सनातनीम् ॥ १४॥  
आज्ञापयित्वा ब्रह्मा तं स्वासने निषसाद ह ।  
दक्षादयो निषेदुश्च सन्ध्या चोपाविवेश ह ॥ १५॥  
तावत् कामस्तुतान्सर्वान्परीक्षार्थं प्रयत्नतः ।  
आलीढस्थानमासाद्य धनुराकृष्य वै बलात् ॥ १६॥  
कामार्थे पुष्पजातैर्वै योजयामास मार्गणैः ।  
दक्षाद्या मोहिताः सर्वे विकारं प्रापुरादितः ॥ १७॥  
सन्ध्यां सर्वे निरीक्षन्तो विकृतिं बहुधा ययुः ।  
तदैव चोनपञ्चाशद्भावा जाताः शरीरतः ॥ १८॥  
सन्ध्यापि वीक्ष्यमाणा तैश्चक्रे भावान्कटाक्षगान् ।  
अथ भावयुतां सन्ध्यां दृष्ट्वाऽतिविकृतिं गताः ॥ १९॥  
सन्ध्या यूनश्च तान्दृष्ट्वा विशिष्टां विकृतिं गता ।  
मदनश्च निजे कार्ये श्रद्दधे फलभावनः ॥।  
२०॥  
यदिदं ब्रह्मणः कार्यं ममोद्दिष्टं मयापि तत् ।  
कर्तुं शक्यमिति त्वद्धा निश्चितं सफलं ननु ॥२१॥  
तदा तु विकृतान्दृष्ट्वा धर्मदेवः सुतः स्वयम् ।  
पितरं च तथा भ्रातॄन् सन्ध्यां प्राह विवेकतः ॥२२॥  
धर्मार्थं मदनो जातो नाऽधर्मार्थे कदाचन ।  
कुटुम्बं विकृतिं प्राप्तं त्वन्योन्यं मदनेन हि ॥२३॥  
नैतद्योग्यं प्रजानां हि क्षेमकृन्न भविष्यति ।  
यौवने जातमात्रे चेद् यदि कामप्रवेशनम् ॥२४॥  
तदा माता च भगिनी भ्रातृपत्नी तथा सुता ।  
पिता भ्राता पतिः पुत्र इत्याम्नायो विनङ्क्ष्यति ॥२५॥  
जातमात्रस्य तु कामो यौवनं न भवेद्यथा ।  
तथा कुरु विधातस्त्वं येन धर्मावनं भवेत् ॥२६॥  
धर्म प्राहापि कामं च कृतवाँस्त्वं हि वैशसम् ।  
अयोग्ये चाप्यकाले च ततो भस्मी भविष्यसि ॥२७॥  
धर्मः प्राह च दक्षादीन् यात बदरिकाश्रमम् ।  
गङ्गां स्नात्वा हरिं नत्वा तपस्तप्त्वा तु पावनाः ॥२८॥  
भवन्त्यथ ततः सृष्टिं कुर्वन्तु धर्मतः सदा ।  
धर्मः प्राह च पितरं यशं कुरु पितामह ॥२९॥  
ब्रह्मा सृष्टौ प्रथमं तु यज्ञं चकार वैदिकम् ।  
ततो जातास्तु पर्जन्यास्तृप्तिदा अन्नदाः सदा ॥३ ०॥  
धर्मः प्राह ततः सन्ध्यां विकारदोषयोगिनीम् ।  
श्वपचस्य भव पुत्री ततः शुद्धा भविष्यसि ॥ ३ १॥  
सन्ध्या प्राह तदा धर्मं यतिष्ये तपसा यथा ।  
जातमात्रस्य कामोऽयं न बाधेत तथा चिरम् ॥३२॥  
इतिवृत्तोत्तरं सर्वे यथोद्दिष्टं ययुस्ततः ।  
सन्ध्याऽप्यमर्षमापन्ना तदा ध्यानपराभवत् ॥३३॥  
इदं विममृशे योग्यं भविष्यत्सुखदं भवेत् ।  
उत्पन्नमात्रा चाहं सुयुवती काममोहिता ॥३४॥  
दक्षाद्याश्च तथा जाता मयि कामेन मोहिताः ।  
सर्वेषां मथितं चित्तं मदनेन कुटुम्बिना ॥३५॥  
प्राप्नुयां फलमेतस्य पापस्य त्वघरूपिणः ।  
करिष्याम्यस्य पापस्य प्रायश्चित्तमहं स्वयम् ॥३६॥  
तच्छोधनफलं शीघ्रमहमिच्छामि साधनम् ।  
निजां तपसि होष्यामि धर्ममार्गानुसारतः ॥३७॥  
किं त्वेकां स्थापयिष्यामि मर्यादामिह सर्वथा ।  
यथा नोत्पन्नमात्रा वै सकामाः स्युः शरीरिणः ॥३८॥  
एतदर्थमहं कृत्वा तपः परमदारुणम् ।  
मर्यादां स्थापयिष्यामि त्यक्ष्यामि दुष्टजीवितम् ॥३९॥  
मयाऽनेन शरीरेण कुटुम्बिस्वजनेषु वै ।  
उद्भावितः कामभावो न तत्सुकृतसाधनम् ॥४० ॥  
एवं विचार्य मनसा सन्ध्या योगसमाधिना ।  
तेनैव तु शरीरेण छायात्मकेन मानसी ॥४१ ॥  
सूक्ष्मीभूय दुरितस्य नाशाय श्वपचगृहे ।  
जातिस्मरा सुता जाता जातमात्रा सयौवना ॥४२॥  
राखालो जनकस्तस्या माता मातङ्गिनी तदा ।  
कर्मचाण्डालतां प्राप्तौ वसतः स्म हिमाचले ॥४३॥  
यत्र नाऽवग्रहः कश्चिन्नास्ति निष्फलवृक्षता ।  
नास्ति यत्र मरुदेशस्तादृश्यां वसतो भुवि ॥४४॥  
धर्मशापं पूर्वजन्म स्मृतवत्येव नित्यदा ।  
समयं क्षपयामास शुद्धिकृत्तपआदिना ॥४५॥  
पितरौ सेवयामास पापक्षालनशक्तिकौ ।  
प्रतीक्षमाणा तं कालं येन शुद्धिर्भवेद् यथा ॥४६॥  
तावद्भूमौ विचरन्तः पतितोद्धारकारकाः ।  
सप्तर्षयस्ततो व्योम्ना निर्जग्मुर्बदरीं प्रति ॥४७॥  
वने तत्र स्थले तां तु दृष्ट्वा ते योगचक्षुषा ।  
अवतेरुश्च ते भिक्षामिषेण श्वपचगृहम् ॥४८॥  
यद्यपि कर्मचाण्डालो ब्रह्मपुत्रो ह्ययं खलु ।  
फलाद्यर्थे भिक्षणीयो यत्र बाधो न विद्यते ॥४९॥  
अपक्वान्नेऽपि न दोषः कणेषु नास्ति सूतकम् ।  
ययाचिरे विचार्येत्थं भिक्षां श्वपचवृक्षतः ॥५०॥  
श्वपचस्तान् द्विजान् ज्ञात्वा कन्याऽभिज्ञाय सर्वथा ।  
सहर्षं प्रददौ भिक्षां वाणीबन्धनपूर्विकाम् ॥५१ ॥  
श्वपचः पादयोर्नत्वा पीत्वा पादामृतं जलम् ।  
प्रार्थयामास सप्तर्षीन् जगदुद्धारकारकान् ॥५२॥  
भिक्षां फलान्नकन्याढ्यां गृह्णन्तु मुनयोऽमलाः ।  
कन्यां चास्मानुद्धरन्तु कन्यां भिक्षां ददामि वः ॥५३॥  
ऋषीणामानुमत्येन वशिष्ठो वेधसोंऽशकः ।  
जग्राह भिक्षां कन्यां च नीत्वा ययुश्च बद्रिकाम् ॥५४॥  
तां कन्यां ते तु संस्नाप्य गङ्गायां बदरीवने ।  
कामधेनुशरीरान्तर्मुखात्प्रवेशनं तु ते ॥५५॥  
कारयित्वा प्रभावेण मूत्रद्वारेण तां तदा ।  
बहिर्निष्कासयामासुर्जन्मान्तरगताऽभवत् ॥५६॥  
बभूव पावनी सा तु ह्युपवीतेनसंस्कृता ।  
द्विजत्वं च तपोयोग्यं लब्धवती तु कन्यका ॥५७॥  
अथापि सा तपसाऽर्थे मर्यादां कामयौवनाम् ।  
स्थापयितुं वाच्छति स्म प्रोवाच ऋषये स्मिता ॥५८॥  
महर्षे लोकमर्यादा जातमात्रे तु यौवने ।  
रक्ष्यते नैव भूतानां तस्याः स्थापनहेतवे ॥५९॥  
तपः कर्तुं समिच्छामि चन्द्रभागानदीतटे ।  
यद्याज्ञा ब्रह्मदेवस्य वाच्छामि चरितुं तपः ॥६०॥  
ज्ञात्वा हार्दं तु गम्भीरं बह्विष्टं तु निजस्य वै ।  
ओमित्युवाच तां तत्र वसिष्ठस्तपसां निधिः ॥६१॥  
वीक्षाञ्चक्रे सरस्तत्र बृहल्लोहितसञ्ज्ञकम् ।  
चन्द्रभागानदीं तस्मात्प्राकाराद् दक्षिणाम्बुधिम् ॥६२॥  
यान्तीं ददर्श सा चैव तथा सानुगिरेर्महत् ।  
निर्भिद्य पश्चिमं सा तु चन्द्रभागगिरेर्नदी ॥६ ३॥  
पावयन्ती जनान्देशान् शनैर्गच्छति सागरम् ।  
तस्मिन् गिरौ चन्द्रभागे बृहल्लोहितसत्तटे ॥६४॥  
अवतीर्य व्योममार्गाद् वशिष्ठस्तामुवाच ह ।  
कुर्वत्रैव तपो देवि! रक्षासूत्रं गृहाण च ॥६५॥  
प्रकोष्ठे धार्यमेवैतद् रक्षणं ते भविष्यति ।  
इत्युक्त्वा ते ययुस्तस्माद् ऋषयः सत्यलोककम् ॥६६ ॥  
तत्राऽतपत्तपो घोरं स्वयं देवी त्वरुन्धती ।  
सौभाग्यकाङ्क्षमाणा सा गौरीपूजापरायणा ॥६७॥  
पापनाशनयत्ना च कामनियमतत्परा ।  
तपसा स्वल्पकालेन गौरी प्राविर्बभूव च ॥६८॥  
उवाच परमाऽऽराध्योरुन्धति! पुरुषोत्तमः ।  
तमेकं जगतामाद्यं भजस्व पुरुषोत्तमम् ॥६ ९ ॥  
ओन्नमः श्रीकृष्णनारायणाय ओनमोऽस्तु ते ।  
मन्त्रेणानेन सर्वेशं कृष्णं भज शुभानने ॥७० ॥  
तेन ते सकलाऽवाप्तिर्भविष्यति न संशयः ।  
स्नानं मौनेन कर्तव्यं मौनेन हरिपूजनम् ॥७१ ॥  
जलाहारं फलाहारं कन्दाहारमुपोषणम् ।  
वाय्वाहारं भोजनं वा षष्ठे काले समाचरेत् ॥७२॥  
कुरु त्वेवं तपस्यां त्वं सर्वाभीष्टमवाप्स्यसि ।  
मालानां तु सहस्रे द्वे सहस्रं वा जपोऽन्वहम् ॥७३॥  
उक्तमन्त्रेण कर्तव्यो मूर्तिं कृष्णस्य चिन्तयेः ।  
तामाभाष्य महागौरी तत्रैवाऽन्तर्दधे ततः ॥७४॥  
सन्ध्याऽपि च तपोरीतिं ज्ञात्वा मोदमवाप ह ।  
तपश्चर्तुं समारेभे बृहल्लोहिततीरगा ॥७५ ॥  
दिव्यज्ञानं दिव्यचक्षुर्दिव्यां वाचमवाप सा ।  
दिव्यकर्णौ प्राप्तवती तपश्चचार दारुणम् ॥७६ ॥  
पुरुषोत्तममासस्य सप्तम्यां परपक्षके ।  
शुश्राव दुन्दुभिं दिव्यं प्रातरेव त्वरुन्धती ॥७७॥  
शृण्वन्तु तापसाः सर्वे तापस्यश्च कृपामयम् ।  
पुरुषोत्तमवाद्योऽहं प्रवदाम्यत्यभीष्टदम् ॥७८॥  
अधिकमाससप्तम्यां निराहारं व्रतं चरेत् ।  
पूजयित्वा यथालब्धोपचारैर्भोजयेद्धरिम् ॥७९॥  
रात्रौ जागरणं कुर्यात्प्रातर्वै पारणां चरेत्।  
दानं दद्यात्फलादीनां जलेनार्घ्यं ददेत्ततः ॥८०॥  
विसर्जयेत् क्षमां प्रार्थ्य स यायात्सुखमुत्तमम् ।  
श्रुत्वा तया दुन्दुभेश्चार्चनं कृतं कृतं व्रतम् ॥८ १ ॥  
पत्रपुष्पफलैर्वार्भिः पूजितः पुरुषोत्तमः ।  
भोजितश्च फलैः पक्वैरर्थितो हृदयेन च ॥८२॥  
रात्रौ जागरणं कृत्वा प्रातर्ब्राह्मे मुहूर्तके ।  
ध्याने स्थिता क्षणं यावत्तावद्ददर्श तं हरिम् ॥८३॥  
प्रत्यक्षं वीक्ष्य सा कृष्णं तुष्टाव जगतां पतिम् ।  
स्थूल सूक्ष्मं यस्य वश्यं नौमि त्वां पुरुषोत्तमम् ॥८४॥  
नित्यानन्दं पावनानां पावनं त्वां नमाम्यहम् ।  
श्रीदं स्वेष्टप्रदं कृष्णनारायणं नमाम्यहम् ॥८५॥  
प्रधानपुरुषौ यस्य कायत्वेन व्यवस्थितौ ।  
तस्मै कृष्णाय हृद्याय वारं वारं नमोनमः ॥८६ ॥  
त्वं परः परमात्मा च परम्ब्रह्म पुमुत्तमः ।  
स्त्रिया मया कथं वर्ण्यो भूयो भूयो नमोऽस्तु ते ॥८७॥  
इत्याश्रुत्य वचस्तस्याः प्रसन्नः पुरुषोत्तमः ।  
अरुन्धत्याः शरीरं तु वल्कलाजिनशोभितम् ॥८८॥  
सजटं शान्तवदनं निरीक्ष्याऽऽह हरिः स्वयम् ।  
प्रीतोऽस्मि तपसा चैव व्रतेन च स्तवेन ते ॥८९ ॥  
येन ते विद्यते कार्यं वरं वरय साम्प्रतम् ।  
तत् करिष्ये तु भद्रं ते प्रसन्नोऽहं तव व्रतैः ॥९०॥  
इति श्रुत्वा सुप्रसन्ना सन्ध्योवाच प्रणम्य तम् ।  
यदि देयो वरः प्रीत्या वरयोग्याऽस्म्यहं यदि ॥९ १ ॥  
यदि. शुद्धाऽस्म्यहं जाता कामविकृतिपातकात् ।  
यदि कृष्ण प्रसन्नोऽसि व्रतेन मम साम्प्रतम् ॥९२॥  
वृत्तस्तदाऽयं प्रथमो वरो मम विधीयताम् ।  
उत्पन्नमात्रास्ते सृष्टौ सकामा मा भवन्त्विति ॥९ ३ ॥  
द्वितीयश्च वरो मेऽस्तु प्रथिता सर्वसृष्टिषु ।  
भविष्यामि यथाऽहं वै तथा माऽन्या भवेदिति ॥९४॥  
तृतीयश्च वरो मेऽस्तु सन्ध्यायां कामनावतः ।  
पौरुषं नाशमायातु प्रजा पिशाचतां व्रजेत् ॥९५॥  
चतुर्थस्तु वरो मेऽस्तु मम रूपचतुष्टयम् ।  
भवतु प्रथमं तत्र प्रातः सन्ध्यामयं शुभम् ॥९६ ॥  
द्वितीयं तु भवेत् सायं सन्ध्यारूपं सुपुण्यदम् ।  
तृतीयं तु वशिष्ठस्य पत्नी स्वर्गे भवामि वै ॥९७॥  
चतुर्थे तु तव दासीरूपं भवतु धामनि ।  
इति वरान् समभ्यर्थ्य मौनां तामाह माधवः ॥९८॥  
यद्यद् वृत्तं त्वया सन्ध्ये दत्तं तदखिलं मया ।  
व्रतेन तपसा सन्ध्ये त्वत्पापं भस्मतां गतम् ॥९९॥  
प्रथमं तु वरं तत्र शृणु कामस्य रोधताम् ।  
प्रथमं शैशवो भावः कौमाराख्यो द्वितीयकः ॥ १०० ॥  
तृतीयो यौवनो भावश्चतुर्थो वार्धकस्तथा ।  
तृतीये त्वथ सम्प्राप्ते यौवने कामना भवेत् ॥ १० १॥  
इति मर्यादया सृष्टौ इत आरभ्य कामना ।  
सम्पत्स्यते जातमात्राः सकामा स्युर्न देहिनः ॥ १ ०२॥  
द्वितीयं तु वरं ख्यातिं सतीभावेन यास्यसि ।  
त्रिषु लोकेषु नान्यस्यास्तथा कीर्तिर्भविष्यति ॥ १ ०३॥  
तृतीयं तु वरं सन्ध्याकाले त्वनङ्गसेविनः ।  
पिशाचाः सम्भविष्यन्ति बलपौरुषवर्जिताः ॥ १ ०४॥  
चतुर्थं तु वरं प्रातः सायं सन्ध्याद्वयं भव ।  
पतिर्यस्ते वशिष्ठोऽस्ति भवताच्छाश्वतः पतिः ॥ १०५॥  
सप्तकल्पान्तजीवी च तपोद्रव्यस्त्वया सह ।  
स्वर्गे तेन सह वासो यथेष्टं ते भवेदिति ॥ १ ०६॥  
अथ दिव्यस्वरूपेण ब्रह्मतन्वा मया सह ।  
कुरु वैकुण्ठवासं मे भव दास्यरुणाऽभिधा ॥ १ ०७॥  
इति ते ये वरा मत्तः प्रार्थितास्तेऽर्पिता मया ।  
अन्यच्च शृणु कार्येऽस्मिन् कायाकल्पं समाचर ॥ १ ०८॥  
एतच्छैलोपत्यकायां चन्द्रभागानदीतटे ।  
मेधातिथिः ऋषियज्ञं करोति तापसाश्रमे ॥ १०९॥  
तपसा तत्समो नास्ति न भूतो न भविष्यति ।  
तस्य ज्योतिष्टोमयज्ञे वह्नौ जनैरलक्षिता ॥ ११ ०॥  
सूक्ष्मरूपं समापन्ना कायापरिणतिं कुरु ।  
तदग्नौ शोधितां वर्ष्मचतुष्टयं गृहाण वै ॥ ११ १॥  
प्रातःसन्ध्या तथा सायंसन्ध्या भूत्वा स्थिरा भव ।  
पतिं वशिष्ठं मां ध्यात्वा श्रेष्ठं कन्याद्वयं भव ॥१ १ २॥  
एका मेधातिथेः पुत्री वशिष्ठस्य प्रिया भव ।  
द्वितीया मम दासी च अरुणाख्या प्रिया भव ॥ ११ ३॥  
अयं तु पर्वतस्ते वै नाम्ना स्यादरुणाचलः ।  
महत्तीर्थं पावनं वै लोकमान्य भविष्यति ॥ १ १४॥  
इत्यभिधाय भगवान् करौ दत्वा तु मस्तके ।  
प्रेम्णा निभाल्य तां तत्राऽन्तर्हितः सम्बभूव ह ॥ १ १५॥  
सन्ध्याऽप्यगच्छत्तत्रैव मेधातिथिमखस्थले ।  
स्मृत्वा कान्तं वशिष्ठं च तथा श्रीपुरुषोत्तमम् ॥ १ १६॥  
सा विवेश समिद्धेऽग्नौ न केनाऽप्युपलक्षिता ।  
शरीरं मलिनं तस्या वह्निना संस्कृतं तदा ॥ १ १७॥  
शोधितं दिव्यतां प्राप्तं देवार्हं ह्रासवर्जितम् ।  
शुद्धं प्रवेशयामास वह्निस्तत्सूर्यमण्डलम् ॥ १ १८॥  
सूर्यस्त्वर्धं विभज्यैतच्छरीरं तु तदा रथे ।  
स्वके संस्थापयामास प्रीतये पितृदेवयोः ॥ १ १९॥  
तदूर्ध्वभागोऽत्यरुणः प्रातःसन्ध्याऽभवच्छुभा ।  
अरुणोदयवेला सा देवानां प्रीतिकारिणी ॥ १२०॥  
तच्छेषभागस्तस्यास्तु सायंसन्ध्याऽस्तमे रवौ ।  
सूर्यास्तमनवेला सा पितॄणां मोदकारिणी ॥ १२१ ॥  
तस्याः प्राणास्तदा ध्याता हरिणा तत्तु शाश्वतम् ।  
ब्राह्मं वर्ष्म बभूवास्याः सा दिव्या कन्यकाऽभवत् ॥ १२२॥  
अरुणा सा ब्रह्मधामगता गरुडगामिनी ।  
अथ यज्ञावसाने तु मुनिना वह्निकुण्डतः ॥ १२३ ॥  
प्राप्ता पुत्री वह्निजन्या तप्तकाञ्चनसन्निभा ।  
अरुन्धतीति तस्यास्तु नाम चक्रे स वै मुनिः ॥ १२४॥  
न रुद्धणि यतो धर्मं सा कस्मादपि कारणात् ।  
अस्य विष्णोः सदा धर्मं रुणद्धीति ह्यरुधन्ती ॥ १२५ ॥  
अथ सा ववृधे कन्या गुणैर्वर्षैर्मुनेर्गृहे ।  
वशिष्ठेन विवाहं कारयामास पिता ततः ॥ १२६॥  
अस्या विवाहसत्कार्ये सुराश्च मुनयो ययुः ।  
ब्रह्मविष्णुमहेशाश्चाऽभवन्नाशीर्वचःपराः ॥ १ २७॥  
अरुन्धती महासाध्वी रेजे वशिष्ठसङ्गता ।  
इति सन्ध्याचरित्रं ते कथितं लक्ष्मि! पावनम् ॥ १२८॥  
धर्मदार्ढ्यकरं दिव्यं सर्वकामफलप्रदम् ।  
अधिमासस्य चान्तस्य सप्तम्यास्तु व्रतेन वै ॥ १२९ ॥  
तपसा च प्रसन्नः श्रीकृष्णनारायणः प्रभुः ।  
ददौ ययेष्टं रूपाणि त्वरुणायै पुमुत्तमः ॥ १३ ०॥  
येदं संशृणुयान्नारी नरो वा दृढमानसः ।  
सर्वान् कामानवाप्नोति पुरुषोत्तमतोषणात् ॥ १३ १॥  
इति श्रीलक्ष्मीनारायणीयसंहितायां प्रथमे कृतयुगसन्ताने पुरुषोत्तममासमाहात्म्ये सृष्ट्यारम्भे दक्षादीनां सन्ध्याया ब्रह्मणश्च कामेन पराभवे विकृतिभावोत्तरं धर्मदेववचनैः सन्ध्यायाः श्वपचपुत्रीत्वं, भिक्षामिषेण वशिष्ठादिसप्तर्षिभिः सन्ध्याया ग्रहणं, कामधेनुमुखे निक्षिप्य मूत्रद्वारेण निष्कासनं, तपोऽर्थे चन्द्रभागातीरेऽवस्थानं, गौरीप्राविर्भावः, सप्तमी- व्रतेन पुरुषोत्तमप्राविर्भावः, कामदेवस्य यौवने उत्पत्तिरिति नियमनं, प्रातःसायंसन्ध्याद्वयभवनं, मेधातिथिऋषिकृतयज्ञ- कुण्डेऽदृश्यतया प्रवेशनं, कायाशोधनं, दिव्याऽरुणायाः स्वरूपेण ब्रह्मधामगमनं, अरुन्धत्याख्याया वह्निकुण्डोत्पन्नसुता- त्मिकाया वशिष्ठेन विवाहोत्तरं स्वर्गगमनं, चेत्यादिनिरूपण-नामा चतुर्दशाधिकत्रिशततमोऽध्यायः ॥१.३१४॥  
    
    
