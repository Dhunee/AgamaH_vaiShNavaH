+++
title = "२४७"

+++
श्रीलक्ष्मीरुवाच-  
भगवन्तं विना नात्र लोके तूद्धारकः परः ।  
विना च सात्वतान् लोके न परः पावनोऽपरः ॥१ ॥
साधून् विना च जीवानां नाऽपरः पापनाशकः ।  
व्रतं विना तथा लोके नान्यद्भुक्तिप्रमुक्तिदम् ॥२ ॥
एकादशीं विना नान्यच्छापपापप्रणाशकम् ।  
स्वर्गदं सिद्धिदं द्रव्यपुत्रदं मोक्षदं तथा ॥३ ॥
भगवन् श्रोतुमिच्छामि कथयस्व ममाग्रतः ।  
चैत्रस्य शुक्लपक्षीया किन्नाम्न्येकादशी मता ॥४ ॥
श्रीनारायण उवाच-  
चैत्रस्य शुक्लपक्षे तु कामदा नाम नामतः ।  
एकादशी पुण्यतमा पापेन्धनदवानला ॥५ ॥
विमलाख्याऽपि सैवोक्ता सर्ववाञ्छितदायिनी ।  
रमया सहितो विष्णुरस्याः पतिर्हि पूज्यते ॥६ ॥
षोडशोपचारकैस्तु यथावित्तं यथाविधि ।  
फलं चार्घ्ये चिर्भटादि चूतपुष्पाणि पूजने ॥७ ॥
नैवेद्ये सक्तवो लड्डुकाश्च पक्वान्नमित्यपि ।  
अर्पणीयं विशेषेण व्रतिना फलसिद्धये ॥८ ॥
दशम्यामेकभक्तं वा व्रती नक्तं व्रतं चरेत् ।  
रात्रौ भूशयनं कुर्याद् रक्षयेद् ब्रह्मचारिताम् ॥९ ॥
प्रातस्त्वेकादशीकाले समुत्थाय हरिं स्मरेत् ।  
ध्यायेच्च श्रीहरेः रूपं स्नात्वा देवं प्रपूजयेत् ॥1.247.१० ॥
स्नापयेदमृतैः पञ्चभिर्जलैस्तीर्थसम्भवैः ।  
अर्पयेदतिमूल्यानि वस्त्राणि भूषणानि च ॥११ ॥
शृङ्गारयेद् वस्तुभिः श्राङ्गारिकैश्च सुगन्धिभिः ।  
पुष्पैर्हारैस्तथा धूपदीपनैवेद्यसत्फलैः ॥१२॥
जलपानमुखवासताम्बूलैलालवङ्गकैः ।  
आरार्त्रिकैः स्तुतिप्रदक्षिणाद्यैश्च प्रसादयेत् ॥१३॥
क्षमापयेत् त्ववरान् वै ततश्च स्तवनं चरेत् ।  
एकादश्या व्रतं कृष्ण करोमि फलसिद्धये ॥१४॥
कृपया तव तत्पूर्णं भवत्वविघ्नकं मम ।  
इत्यभ्यर्थ्य ततो धान्यैः सर्वतोभद्रमण्डलम् ॥१५॥
कृत्वा स्वर्णघटं तत्र यद्वा ताम्रघटं शुभम् ।  
पञ्चरत्नैर्नवपत्रैर्जलैर्वस्त्रेण चन्दनैः ॥१६॥
अक्षतैश्च फलैः पुष्पैः पूजनार्थं न्यधापयेत् ।  
तिलपात्रं घटे तत्र तत्र मूर्तिं हरेस्तथा ॥१७॥
रमायाः कामदायाश्च स्थापयेद् विधिना व्रती ।  
आवाहनादिमन्त्रैः सम्पूजयेत्स्नापयेज्जलैः ॥१८॥
पूजाद्रव्यैः पूजयेच्च वस्त्राभूषणहेतिभिः ।  
शृङ्गारयेद्धरिं विष्णुं रमां शाट्यादिभिस्तथा ॥१९॥
भूषाशृङ्गारकैर्द्रव्यैर्विविधैरभिभूषयेत् ।  
यथा विष्णुं तथा लक्ष्मीं भूषयेद् बहुभूषणैः ॥1.247.२०॥
केशान्प्रसाधयेत्तैलसुगन्धिद्रववस्तुभिः ।  
धम्मिलं रचयेत्तत्र भूषणं स्तबकं तथा ॥२१॥
चतुःसरं वा द्विसरं केशग्रन्थनमाचरेत् ।  
सूत्रं पुष्पाणि .चिपिटं स्वर्णशृङ्खलिकां तथा ॥२२॥
त्रिसरं ग्रन्थनं सर्वं कारयेत्तु चतुर्विधम् ।  
अग्रे कुर्यात्तु कबरीं सिन्दूरं दापयेच्छुभम् ॥२३ ॥
ललाटे केसरिचन्दनद्रवैस्तिलकं तथा ।  
मध्ये कुङ्कुमबिन्द्वीं च भाले कुर्यात् सुशोभिताम् ॥२४ ॥
यद्वा मध्ये तिलबिन्द्वीः पञ्च सूक्ष्माः समाचरेत् ।  
गण्डयोः पुण्ड्रपार्श्वे च पत्रिकाविरलाङ्कनाः ॥२५॥
मध्ये सूक्ष्मातिसूक्ष्माभिर्बिन्द्विकाभिः प्रपूरिताः ।  
रचयेद्रञ्जयेद्भालं लक्ष्मीवासमिवाऽपरम् ॥२६॥
नेत्रयोः कज्जलं दद्यात् सुवर्णस्य शलाकया ।  
पाण्डुरारक्तगन्धाढ्यचूर्णं दद्यान्मुखोपरि ॥२७॥
रूपलावण्यसमभिव्यञ्जनार्थं समस्तरम् ।  
कपोले टिबकी कुर्यात् रक्तवर्णं सुशोभिताम् ॥२८ ॥
चिबुकेऽपि तथा कुर्याद् बिन्द्वीं स्वल्पां सुरक्तकाम् ।  
ओष्ठयोः स्थलपद्मस्य रूपप्राकट्यहेतवे ॥२९ ॥
रङ्गं दद्यात्तथारूपं नासिकायां तु नत्थिकाम् ।  
कर्णयोः कर्णपूरादीन् कुण्डले शृङ्खलेऽर्पयेत् ॥1.247.३० ॥
सुवर्णजे त्वैरनेऽपि सद्रत्नाढ्ये समर्पयेत् ।  
कण्ठे हारान्स्वर्णपौष्पान् कौस्तुभादिसुहीरकान् ॥३१ ॥
भुजयोः कटके रत्नजडिते समधारयेत् ।  
प्रकोष्ठयोः शृङ्खले च बङ्गिनीश्च सुवर्णजाः ॥३२ ॥
दद्याच्चाङ्गुलिषु स्वर्णोर्मिका रत्नादियोजिताः ।  
हस्ततले रञ्जनार्हद्रव्येण रञ्जयेन्नखान् ॥३३ ॥
वक्षसि त्वर्पयेद्दिव्यं चन्दनं स्तनयोरपि ।  
स्वर्णहारान्पुष्पहारान् कञ्चुकीं स्तनबन्धनीम् ॥३४॥
कट्या समर्पयेत् रम्यां रशनां स्वर्णनिर्मिताम् ।  
शाटिकां बहुमूल्यां च प्रान्तस्वर्णसुतारकाम् ॥३५॥
त्रिरङ्गीं नेत्रसुखदां सुस्पर्शां धारयेत्तथा ।  
घर्घरीं सूक्ष्मवस्त्रीयां रङ्गरञ्जितचित्रिताम् ॥३६ ॥
प्रान्तरङ्गान्तरव्याप्तसुभङ्गीभिः सुदर्शनाम् ।  
दद्यात्तु धारणार्थं वै नक्तकं पेशलं करे ॥३७ ॥
कमलाकृति सौवर्णं पात्रं सद्व्यजनं तथा ।  
चामरे चापि सुभगे छत्रं चोपानहौ तथा ॥३८ ॥
पादप्रकोष्ठभूषाश्च शृङ्खलाः किङ्किणीयुताः ।  
कड्डलिकाः काम्बिकाश्चाङ्गुल्यर्थं करटाँस्तथा ॥३९ ॥
दत्वा सपूजयेल्लक्ष्मीं हरिं त्वेकादशीं रमाम् ।  
एकादश्यै तथा दद्याद् रमावच्चोपभूषणम् ॥1.247.४० ॥
यथा रमा तथा त्वेकादशी पत्नी हरेः प्रिया ।  
सर्वोपकरणं सर्वं श्राङ्गारिकं सुवस्तुकम् ॥४१ ॥
सर्वालङ्करणं चापि दद्यात्तस्यै फलाप्तये ।  
एवं तु पूजनं कृत्वा चन्दनादि सुगन्धकम् ॥४२॥
धूपदीपसुनैवेद्यजलताम्बूलपानकम्  
दद्याद् देवाय देव्यै च चरेन्नीराजनं ततः ॥४३॥
प्रदक्षिणं क्षमायाञ्चां स्तुतिं नमस्क्रियां ततः ।  
पुष्पाञ्जलिं ततो दद्यादेवं प्रातर्विधिं व्रती ॥४४॥
सर्वतोभद्रमध्यस्थहरिमूर्तौ विधाय च ।  
ततो गच्छेद् गृहं नैजं भजनार्थं जपं चरेत् ॥४५॥
मध्याह्नेपि तथा पूजां कृत्वा नैवेद्यमर्पयेत् ।  
जलं ताम्बूलमन्यच्च सर्वं दद्यात्तु पूर्ववत् ॥४६॥
सायं चापि तथा पूजां कुर्यादारार्त्रिकादिकम् ।  
सर्वं सोत्सवमग्र्यं च व्रतं कुर्यात् सुपुण्यदम् ॥४७॥
रात्रौ तु मण्डपं कुर्यात् कदलीस्तम्भशोभितम् ।  
पल्लवैस्तोरणं कुर्याद् दोलां वै बन्धयेत् द्रुमे ॥४८॥
आन्दोलयेद्धरिं विष्णुं विमलाकामदायुतम् ।  
नैवेद्यं जलपानादि दद्याद् देवाय स व्रती ॥४९॥
रात्रौ तु जागरं कुर्याद् नृत्यगीतमहोत्सवैः ।  
हरिं प्रसादयेत् सर्वार्पणेन विधिना व्रती ॥1.247.५०॥
प्रातः स्नात्वा हरिं ध्यात्वा पूजयित्वा जनार्दनम् ।  
दानं च विविधं दत्वा नीराजयित्वा माधवम् ॥५१॥
आर्द्रवस्त्रं भ्रामयित्वा शङ्खेनोत्तार्य वै जलम् ।  
तुलसीदलसंयुक्तं मिष्टान्नं व्यञ्जनादिकम् ॥५२॥
भोजयित्वा हरिं विप्रान् साधून् साध्वीश्च बालकान् ।  
विसर्जयित्वा कुर्याच्च व्रती वै पारणां ततः ॥५३॥
एवं कृतेन विधिना पुण्यं भवति शाश्वतम् ।  
ऐहिकं परलोकोत्थं यदिच्छेत् तद्भवेद् ध्रुवम् ॥५४॥
शृणु लक्ष्मि! कथां रम्यां गन्धर्वद्वयमुक्तिदाम् ।  
पुरा नागपुरे रम्ये हेमहर्म्यान्विते शुभे ॥५५॥
गन्धर्वाः पुण्डरीकाख्यज्ञातयः स्म वसन्ति हि ।  
मदोद्धता महाक्रूरा महामदबलान्विताः ॥५६॥
गन्धर्वाः किन्नरा यक्षा विद्याध्राः किञ्जनास्तथा ।  
सत्पर्योऽप्सरसो देव्यः कुमार्यः स्म वसन्ति च ॥५७॥
तस्मिन्पुरे नृपः पुण्डरीको राज्यं चकार ह ।  
नाम्ना पौण्ड्र इति ख्यातस्तेनोत्सवे सुयोजिते ॥५८॥
गन्धर्वाः किन्नराः सूता मागधा बन्दिनस्तथा ।  
किम्पुरुषा गायकाश्च व्याख्यातारोऽपि चारणाः ॥५९॥
श्रोत्रीयवर्गा विप्राश्च राजसा दैवयोनयः ।  
तत्रोत्सवे समायता गान्धर्ववेदपण्डिताः ॥1.247.६०॥
नृत्यं प्रवर्तते तत्र समाजे रङ्गमण्डपे ।  
गायन्ति स्म स्वरधना वादयन्ति च वादकाः ॥६ १॥
नृत्यन्ति नर्तकीजनाः पश्यन्ति चेतरे जनाः ।  
पातालान्नागलोकाच्च कामरूपा भुजङ्गमाः ॥६२॥
दैतेया दानवाश्चापि समाजग्मुस्तदुत्सवे ।  
तेऽपि देवसमा रूपे भूत्वोत्सवे व्यवस्थिताः ॥६ ३ ॥
अन्येषां गायकानां च नृत्ये गीते व्यवस्थिते ।  
नर्तकीनां तथा नृत्ये गीते निर्वर्तिते ततः ॥६४॥
पौण्ड्रस्य राज्ञो गन्धर्वेश्वरोऽतिकुशलाग्रणीः ।  
ललितो नाम गन्धर्वो रङ्गे ह्यवाततार ह ॥६५॥
ललिता नाम गन्धर्वपत्नी तु गृहकार्यतः ।  
नायाता तत्र रङ्गे वै ललितस्त्वेकलस्तदा ॥६६॥
गीतं गानं प्रकुरुते ललितो दयिता विना ।  
दयितायास्तदाऽनुपस्थित्या तु ललितः खलु ॥६७॥
पार्श्वहीनश्च साहाय्यरहितो मनसा तु ताम् ।  
स्मरन् गायति नृत्यँश्च वादयति यथाकलम् ॥६८॥
हृद्ये तस्य ललिता नित्यं वसति भामिनी ।  
प्रसङ्गे तु विशेषेण सुस्मृता सा भवत्यपि ॥६९॥
ललितायास्तु हृद्ये पतिर्वसति नित्यदा ।  
उभौ रागेण संरक्तौ दम्पती प्रेमबन्धनौ ॥1.247.७० ॥
रेमाते स्म गृहे यद्वत् तत् ललितेन संस्मृतम् ।  
रङ्गे पत्न्याः स्मरणेन व्यग्रमानसनर्तकः ॥७ १॥
पादबन्धः स्खलज्जिह्वो बभूव ललितां स्मरन् ।  
पादबन्धच्युतिर्जाता जातं स्वराऽवरोहणम् ॥७२॥
गन्धर्वाणां सभामध्ये हास्यपात्रं तु सोऽभवत् ।  
पौण्ड्रस्यापि यशोहानिस्तदा जाता हि तत्क्षतेः ॥७३॥
तदा पौण्ड्रः पुण्डरीको बभूव क्रोधपीडितः ।  
शशाप ललितं रङ्गे गायन्त च स्मरातुरम् ॥७४॥
राक्षसो भव दुर्बुद्धे क्रव्यादः पुरुषादनः ।  
यतः पत्नीं स्मरँश्चात्र गायमानो महोत्सवे ॥७५॥
समाजेऽनवधानात् त्वं कलायां क्षतिमाप्तवान् ।  
हास्यपात्रं त्वं तथाऽहं समाजेन कृतावुभौ ॥७६॥
तस्मात्त्वं राक्षसो भूत्वा दुःखं पश्य चिरं समाः ।  
इति पौण्ड्रस्य वचनाद् रक्षारूपो बभूव सः ॥७७॥
रौद्राननो विरूपाक्षो दृष्टमात्रो भयङ्करः ।  
बहुयोजनविस्तीर्णो मुखे कन्दरसन्निभः ॥७८॥
सूर्यद्वयनिभो नेत्रे ग्रीवायां पर्वतोपमः ।  
नासायां पर्वतमालानिभो रन्ध्रे गुहासमः ॥७९॥
ओष्ठयोर्गव्यूतिकल्प उच्छ्राये योजनद्वयम् ।  
ईदृशो राक्षसो भूत्वा भुञ्जानः कर्मणः फलम् ॥1.247.८० ॥
ययौ गृहं च ललिता स्वकान्तं विकृताकृतिम् ।  
आलोक्य चिन्तयामास पतिदुःखेन दुःखिता ॥८ १ ॥
किं करोमि क्व गच्छामि पतिः पापेन पीडितः ।  
ज्ञात्वा सर्वं तु वृत्तान्तं पतिसेवापरायणा ॥८२॥
चचार पतिना सार्धं ललिता गहने वने ।  
पूर्वं संस्मृत्य संस्मृत्य मनसा शर्म नाऽलभत् ॥८३॥
बभ्राम विपिने दुर्गे कामरूपधरापि सा ।  
कामरूपधरेणापि पतिना सह सर्वदा ॥८४॥
ललितो विपिने दुर्गे कामरूपी भवन्नपि ।  
निर्घृणः पापनिरतो विरूपः पुरुषादकः ॥८५॥
न सुखं लभते रात्रौ न दिवा पापपीडितः ।  
ललिता दुःखिताऽतीव पतिं दृष्ट्वातिदुःखिनम् ॥८६॥
बभ्राम तेन सार्धं सा क्षुत्तृषाद्यतिमर्दिताः ।  
पतिर्वै राक्षसरूपः पत्नी गन्धर्वरूपिणी ॥८७॥
विचित्रं तु तयोर्योगं दृष्ट्वा वै वनवासिनः ।  
आश्चर्यं परमं प्रापुर्भीताश्च दुद्रुवुः स्थलात्॥८८॥
अथ शातातपमुनेराश्रमं ताववापतुः ।  
शीघ्रं जगाम ललिता नमस्कृत्याऽग्रतः स्थिता ॥८९॥
दयालुः स मुनिः प्राह का त्वं कस्मादुपस्थिता ।  
ललितोवाच गान्धर्वी वीरधन्वसुताऽस्म्यहम् ॥1.247.९०॥
ललितानाम मे त्वस्ति पत्यर्थमिह चागता ।  
भर्ता मे ललितप्रख्यः पौण्ड्रशापेन राक्षसः ॥९ १॥
भूत्वा भ्रमत्यरण्येऽस्मिन् दृष्ट्वा तं नास्ति मे सुखम् ।  
येन पुण्येन मे स्वामी राक्षसत्वाद्विमुच्यते ॥९२॥
तादृशं पुण्यकृत्यं मे शाधि शातातप प्रभो ।  
श्रुत्वा शातातपः प्राह शापपापहरा शुभा ॥९३॥
कामदैकादशी चैत्रशुक्लस्य पुण्यसौख्यदा ।  
व्रतं तस्या विधानेन कुरु त्वं भामिनि ध्रुवम् ॥९४॥
भविष्यति फलं पुण्यं तत् स्वभर्त्रे प्रदीयताम् ।  
दत्ते पुण्ये क्षणात्तस्य शापदोषः प्रयास्यति ॥९५॥
शातातपमुनेर्वाक्यं श्रुत्वा सा हर्षिताऽभवत् ।  
तत्राश्रमेऽवसच्चैकादशीप्रतीक्षणाय सा ॥९६॥
पतिस्तस्या वने तत्राऽभितो वसति नित्यदा ।  
कामदैकादशी प्राप्ता निर्जला समुपोषिता ॥९७॥
जागरणं कृतं रात्रौ द्वादश्यां प्रातरेव च ।  
शातातपस्य निकटे हरेर्मूर्तेश्च सन्निधौ ॥९८॥
वाक्यमुवाच ललिता स्वपत्युस्तारणाय वै ।  
मया त्वेतद्व्रतं चीर्णं कामदाया उपोषणम् ॥९९॥
तस्य पुण्यप्रभावेण नश्यत्वस्य पिशाचता ।  
ललितावचनात्तस्मिन् क्षणे एव पिशाचता ॥1.247.१० ०॥
गता राक्षसता तस्य जाता गन्धर्वता पुनः ।  
गतपापः स ललितो दिव्यदेहो बभूव ह ॥१०१ ॥
स्वर्णरत्नसमाकीर्णो रेमे ललितया सह ।  
तौ विमानसमारूढौ पूर्वरूपाधिकौ शुभौ ॥१०२॥
दम्पती चान्यशोभेतां गतौ नागपुरं ह्युभौ ।  
कामदाया व्रतजन्यपुण्येनैवं पिशाचता ॥१ ०३॥
विनष्टा शापनाशश्च स्वस्वरूपसमागमः ।  
इति ज्ञात्वा महालक्ष्मि! कर्तव्यैषाऽतिभावतः ॥१०४॥
व्रह्महत्यादिपापघ्नी पिशाचत्वविनाशिनी ।  
पठनाछ्रवणाच्चापि वाजपेयफलप्रदा ॥१ ०५॥
इति श्रीलक्ष्मीनारायणीयसंहितायां प्रथमे कृतयुगसन्ताने चैत्रशुक्लकामदैकादशीव्रतमाहात्म्यं ललितललितागन्धर्वयोः पौण्ड्रस्य शापेन जातस्य पिशाचत्वस्य व्रतेन मुक्तिरित्यादिनिरूपणनामा सप्तचत्वारिंशदधिकद्विशततमोऽध्यायः ॥२४७॥
    
