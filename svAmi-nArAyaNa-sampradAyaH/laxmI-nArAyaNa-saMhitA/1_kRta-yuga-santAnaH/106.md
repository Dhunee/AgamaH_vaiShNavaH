+++
title = "१०६"

+++
श्रीलक्ष्मीरुवाच  
गणेशस्य शिरोनाशः कथं वै केन कर्मणा ।  
गजमस्तकसन्धानं कथं वै केन कर्मणा १ ॥ १॥  
परिपूर्णतमः श्रीमान्परमात्मा परात्परः ॥
गोलोकनाथः स्वांशेन पार्वतीपुत्रतामगात् ॥ २ ॥  
आश्चर्यं श्रीहरेस्तस्य मस्तकच्छेदनादिकम् ।  
विघ्नेशस्य कथं विघ्नं सम्भवेत्परमात्मनः ॥ ३ ॥  
श्रीनारायण उवाच--  
सावधाना शृणु लक्ष्मि! समैतिह्यं पुरातनम् ।  
एकदा शङ्करः सूर्यं जघान परमष्टधा ॥४ ॥
सुमालिमालिहन्तारं शूलेन च तदा रविः ॥
जहौ स्वचेतनां सद्यो रथाच्च निपपात ह ॥५॥  
    
ददर्श कश्यपः पुत्रं मृतवत्तूर्ध्वलोचनम् ।  
कृत्वा वक्षसि तं शोकाद्विललाप भशं मुहुः ॥६ ॥
अन्धीभूतं जगत्सर्वं बभूव भयकातरम् ।  
निष्प्रभं तनयं दृष्ट्वा चाऽशपत् कश्यपः शिवम् ॥७ ॥
मत्पुत्रस्य यथा तेजश्छिन्नं शूलेन वक्षसि ।  
त्वत्पुत्रस्य शिरश्छिन्नं भविष्यति सतैजसम् ॥८ ॥
शिवश्च गलितक्रोधो जीवयामास तं रविम् ।  
वक्षः सन्धानयामास पूरयामास तेजसा ॥९ ॥
सूर्यस्तु चेतनां प्राप्य समुत्तस्थौ पितुः पुरः ।  
सूर्यो ययौ निजाऽऽवासे ब्रह्मणा कृतमङ्गलः ॥१ ०॥
माली सुमाली दैत्यौ तु व्याधिग्रस्तो बभूवतुः ।  
श्वित्रौ गलितसर्वाङ्गौ शक्तिशून्यौ हतप्रभौ ॥१ १॥
सूर्यकोपेन मलिनौ ब्रह्मोवाच तदा तु तौ ।  
'ॐ ह्रीं नमो भगवते सूर्याय परमात्मने स्वाहा' ॥१२॥
इत्यनेन तु मन्त्रेण सावधानं दिवाकरम् ।  
भक्त्या सम्पूज्य सन्दत्त्वा तूपचाराँश्च षोडश ॥१३॥
एवं संवत्सरं यावद् ध्रुवं मुक्तौ भविष्यथः ।  
अथ सूर्यस्य कवचं बिभ्रतो व्याधयो नहि ॥१४॥
प्रजापतिः ऋषिश्छन्दो गायत्री देवता रविः ।  
व्याधिप्रणाशे सौन्दर्ये विनियोगः प्रकीर्तितः ॥१५॥
ॐ क्लीं ह्रीं श्रीं श्रीसूर्याय स्वाहा मे पातु मस्तकम् ।  
अष्टादशाक्षरो मन्त्रः कपालं मे सदाऽवतु ॥१६॥
वक्षः पातु रविः शश्वन्नाभिं सूर्यः सदाऽवतु ।  
कङ्कालं मे सदा पातु सर्वदेवनमस्कृतः ॥१७॥
करौ पातु सदा ब्रध्नः पातु पादौ प्रभाकरः ।  
विभाकरो मे सर्वाङ्गं पातु सन्ततमीश्वरः ॥१८॥
इत्येतत्कवचं धृत्वा नीरुजौ तु भविष्यथः ।  
स्तवनं सामवेदोक्तं सौर्यं व्याधिविनाशकम् ॥१९॥
सर्वपापहरं सारं धनारोग्यकरं परम् ।  
ततस्तौ राक्षसौ गत्वा पुष्करं तीर्थमुत्तमम् ॥२० ॥
धृत्वा वर्म रविं स्तोत्रमन्त्रेणाराध्य भावतः ।  
ततः सूर्याद् वरं प्राप्य निजरूपौ बभूवतुः ॥२१॥
गणेशमस्तकच्छेदविघ्नं शापोंऽशुमालिनः ।  
जातस्तु शङ्करायेति कारणं कथितं तव ॥२२।  
अथ हस्तिकथां वच्मि शिरःसम्बन्धबोधिनीम् ।  
स्थितेष्वन्येषु बहुषु जन्तुष्वपि गजस्य यत् ॥२३॥
मस्तकं योजितं तस्य कारणं शृणु पद्मजे ।  
एकदा देवराजो वै पुष्पभद्रानदीं ययौ ॥२४॥
तत्तीरेऽतिरहःस्थाने पुष्पोद्याने सुगन्धिनि ।  
ददर्श कामुकीं रम्भां चन्द्रलोकात्समागताम् ॥२५॥  
हावभावाऽनङ्गचेष्टास्वेदकटाक्षचञ्चलाम् ॥
आह्वयन्तीमिव रन्तुं प्रोवाचेन्द्रो गजे स्थितः ॥२६॥  
रम्भोरु! वामनाश्लिष्य न गन्तुमिष्यते मया ॥
रम्भोवाच न चाहं ते सन्तोषजननी मता ॥२७॥  
कृतकार्यजनानां तु धूर्तानां का नु मित्रता ॥
नारी स्वादुत्तमं याति मधु त्यक्त्वेव मक्षिका ॥२८॥  
कामुकी काकवल्लोला फलं भुक्त्वा प्रयाति वै ॥
युवानं रसिकं शान्तं सुवेषं सुन्दरं प्रियम् ॥२९॥  
गुणिनं धनिनं स्वच्छं कान्तमिच्छति कामिनी ।  
दुःशीलं रोगिणं वृद्धं रतिशक्तिविहीनकम् ॥1.106.३०॥
अदातारमविज्ञं च नैव वाञ्च्छन्ति योषितः ॥
तवाऽऽज्ञाकारिणीं दासीं गृहाणाऽत्र यथासुखम् ॥३१॥  
इत्युक्त्वाऽऽगत्य देवेन्द्रं कण्ठे लग्ना बभूव सा ॥
पुष्पभद्रातटे तत्र तयोः रतिसमागमे ॥३२॥  
एतस्मिन्नन्तरे तेन वर्त्मना शङ्करालयम् ।  
वैकुण्ठाद् याति दुर्वासा दृष्टश्चेन्द्रेण मानितः ॥३३॥  
पारिजातप्रसूनं तु दुर्वासा हरये ददौ ।  
पुष्पं यस्य गृहे चैतल्लक्ष्मीस्तं न जहाति वै ॥३४॥  
तस्माद्रक्ष सदैवैतदम्लानं स्मृद्धिवर्धनम् ।  
सर्वविघ्नहरं नारायणप्रसादलब्धिकम् ॥३५॥
मालया सहितं मूर्ध्नि यस्य तस्य जयः सदा ।  
पुरः पूजा च सर्वेषां देवानामग्रणीर्भवेत् ॥३६॥  
तच्छायेव महालक्ष्मीर्न जहाति कदापि तम् ।  
ज्ञानेन तेजसा बुद्ध्या विक्रमेण बलेन च ॥३७॥  
सर्वदेवाधिकः श्रीमान् विष्णुतुल्यपराक्रमः ॥
भक्त्या मूर्ध्नि न गृह्णाति योऽहङ्कारेण मानवः ॥३८॥  
नैवेद्यं च हरेरत्र स नष्टश्रीः स्वजातिभिः ।  
दुर्वासास्तु ततः स्थानादगच्छच्छाङ्करं गिरिम् ॥३९॥  
इन्द्रो रम्भान्तिके वेगी तत् तां चिक्षेप हस्तिनि ॥
कुम्भयोः पतितां पुष्पमालां हस्ती निजे पदे ॥1.106.४०॥  
शुण्ढेनाऽऽप्त्वा ममर्दाऽपि तद्दृष्ट्वा श्रीर्विनिर्गता ।  
तथा रम्भा दिवं याता गजोऽरण्यं विवेश च ॥४१॥  
पावनं मस्तकं तस्य मालापुष्पप्रसङ्गतः ।  
छित्वा नीत्वा हरिस्तद्वै योजयामास बालके ॥४२॥
एवं श्वेतगजस्यास्य गणेशस्थं शिरः सदा ॥
लक्ष्मि! प्रपूज्यतां यातं त्वैरावतस्य कं हि तत् ॥४३॥  
अथ कश्यपशापेन प्रेरितस्तु शनिश्चरः ॥
सञ्ज्ञासूर्यात्मजो वक्रदृष्टिमान् दुःखदायकः ॥४४॥  
तत्र व्योमपथाऽऽयातो ददर्श गणनायकम् ॥
गोपुरे स यदा देव्या रक्षार्थं स्थापितस्तदा ॥४५॥  
शङ्करेण सह तस्य गणेशस्याऽभवद्रणः ॥
सव्यलोचनकोणेन सन्ददर्श शिशोर्मुखम् ॥४६॥  
शनेस्तु दृष्टिमात्रेण चिच्छिदे मस्तकं हरः ।  
इत्येवं कारणं तत्र शनेर्दृष्टिः रवेः शपिः ॥४७॥  
गजकुम्भः पारिजातमाला लक्ष्मीरनन्तका ।  
त्रयं त्वेकस्य भाग्ये न देवानामपि दुर्लभम् ॥४८॥  
सर्वे स्वकर्मणा साध्वि! भुञ्जते विविधं फलम् ॥
कोटिकल्पैरप्यलुप्तं कर्म कर्तारमीयते ॥४९॥  
कर्मणा ब्रह्मरुद्राद्या मानवाः पशुपक्षिणः ॥
राजा भृत्याश्च वैकुण्ठवासिनोऽपि स्वकर्मभिः ॥1.106.५०॥  
व्याधिविषयसौन्दर्यधनदारिद्र्यशालिनः।  
सुदारापुत्रसुखवान् बन्धुकुटुम्बकण्टकः ॥५१॥  
अदारापुत्रदुःखाढ्या जायन्ते कर्मभिर्जनाः।  
विभिन्नकर्मणां तेषां मूर्तिः शनिश्चरः स्वयम् ॥५२॥  
तत्तत्कर्मानुसारेण वक्रदृष्ट्या स पश्यति ।  
शनिश्चरोऽपि दुःखेन जीवतीत्यपि कर्मणा ॥५३॥  
शनिश्चराय कन्यां स्वां ददौ चित्ररथस्ततः ॥
ऋतुस्नाता सुवेषं स्वं विधाय मन्मथाऽर्दिता ॥५४॥  
शनिं स्मरति दानार्थं शनिर्नैव स्मरत्यपि ।  
ऋतुनाशाद् रत्यलाभात् कोपतः सा शशाप तम् ॥५५॥  
न दृष्टाऽहं त्वया येन न कृतं ऋतुरक्षणम् ॥
तस्मात् सदैव ते दृष्टिः सुखदा नैव जायताम् ॥५६॥  
त्वया दृष्टं भवेद्वस्तु तत्सर्वं वै विनश्यतु ॥
इतिशापाच्छनिर्वक्रदृष्ट्या पश्यति यद् यदा ॥५७॥  
तद्वै नश्यति सर्वं द्राक् तत्तत्कर्मानुयोगतः ।  
शनिः प्रकृतिनम्रास्यो विना कर्म न पश्यति ॥५८॥  
कर्मणा प्रेरितो वै सः कर्तारमभिपश्यति ।  
इति ते कथितं सर्वं किमन्यच्छ्रोतुमिच्छसि ॥५९॥  
गजास्ययोजनायाश्च कारणं गहनं महत् ।  
यज्ज्ञात्वा सुखदुःखादौ शुभाऽशुभे न मुह्यति ॥1.106.६०॥
अंशेनात्मान्तरस्थस्य कृष्णस्यात्मान्तरकृतात् ॥
कर्मणो नैव लेप्यत्वं भुङ्क्ते त्वात्मान्तरः कृतम् ॥६१॥  
अवताराः सदा सर्वे निर्लेपाः सन्ति पद्मजे ॥
यत्रात्मन्यवतीर्णास्ते स आत्मा कर्मभोगभाक् ॥६२॥  
सखायौ सयुजौ द्वौ च सुपर्णौ कर्मद्रुस्थितौ ॥
तयोः कर्मकृदश्नात्यकर्मकृतो न तत्स्पृशिः ॥६३॥  
तस्मात् कृष्णस्य नैवास्ति कण्ठच्छेदकृतिव्यथा ।  
सा तु तत्रान्यभोक्तुः स्यादात्मान्तरं हि तन्मतम् ॥६४॥  
इतिश्रीलक्ष्मीनारायणीयसंहितायां प्रथमे कृतयुगसन्ताने गणेशोपरि शनिदृष्टिः शिवस्य सूर्यशापः इन्द्रस्य श्वेतकरिकृतं दुर्वासःप्रदत्तप्रसादिपुष्पमालामर्दनं तन्मालापुष्पस्पर्शजन्यकुम्भमस्तकपावनताप्रयोज्य गणेशमस्तकयोजनापूज्यता चेत्यादिनिरूपणनामा षडधिकशततमोऽध्यायः ॥१०६॥  
    
