+++
title = "४५३"

+++
श्रीनारायण उवाच-  
शृणु लक्ष्मि! प्रवक्ष्यामि भक्ताया वारयोषितः ।  
नारायणमनस्कायाश्चमत्कारमयीं कथाम् ॥१ ॥
नन्दिग्रामे पुरा त्वासीन्महानन्दाभिधा हरे ।  
भक्तिमती तु वनिता शृङ्गारललिताकृतिः ॥२ ॥
कुटुम्बरहिता स्वेच्छातन्त्रा शिवस्य किङ्करी ।  
यद्यपि वारवनिता किन्तु कृष्णमयी सती ॥३ ॥
नित्यं स्नाति हरे विष्णुं पूजयत्यतिभावतः ।  
नर्तनं गायनं चापि करोति देवसन्निधौ ॥४ ॥
नृत्यगायनतालादौ ये त्वायान्ति तु दर्शकाः ।  
तेभ्यः प्रासादिकं वारि फलं तुलसीमिश्रितम् ॥५ ॥
पावित्र्यार्थं ददात्येव कृष्णार्थसर्वसम्भवा ।  
नित्यं भजति गोविन्दं कृष्णभावनया नरम् ॥६ ॥
कृष्णार्पणं विधायैव देहकार्यं करोति सा ।  
छत्रं पूर्णेन्दुसङ्काशं यानं स्वर्णविराजितम् ॥७ ॥
चामराणि सुदण्डानि पादुके तु हिरण्मये ।  
अम्बराणि विचित्राणि पर्यङ्कश्च हिरण्मयः ॥८ ॥
चन्द्ररश्मिनिभां शय्यां कृष्णार्थं परिरक्षति ।  
गावो महिष्यो दोग्ध्र्यश्च दीपाङ्गदासदासिकाः ॥९ ॥
तस्या वचनविश्वस्ताः पूजयन्ति हरं हरिम् ।  
भूषणानि परार्ध्याणि नवरत्नोज्ज्वलानि च ॥1.453.१ ०॥
गन्धकुङ्कुमकस्तूरीकर्पूराऽगुरुलेपनम् ।  
चित्रमाल्यावतंसश्च यथेष्टं मृष्टभोजनम् ॥११ ॥
नानाचित्रवितानाख्यं नानाधान्यभृतं गृहम् ।  
बहुरत्नसहस्राढ्यं स्वर्णरूप्यादिकं धनम् ॥१२॥
सर्वं कृतं हरार्थं च हर्यर्थं च तया सदा ।  
एवं सविभवा वारवनिता सत्यधर्मिणी ॥१ ३॥
भक्तसेवापरा कृष्णशिवपूजापरायणा ।  
सदा शास्त्रकथाश्रोत्री नामजापपरायणा ॥१४॥
विनोदहेतोर्देवाग्रे नाट्यमण्डपमध्यतः ।  
रुद्राक्षैर्भूषयित्वैकं मर्कटं चैककुक्कुटम् ॥१५॥
करतालैश्च गीतैश्च सदा नर्तयति स्वयम् ।  
रुद्राक्षैः कृतकेयूरकर्णाभरणभूषणः ॥१६॥
मर्कटः शिक्षया तस्याः सदा नृत्यति बालवत् ।  
शिखायां बद्धरुद्राक्षः कुक्कुटः कपिना सह ॥१७॥
चिरं नृत्यति नृत्यज्ञः पश्यतां चित्रमावहन् ।  
एकदा भवनं तस्याः कश्चिद् वणिक् सभृत्यकः ॥१८॥
नृत्यस्य दर्शनार्थं सद्भक्तः सकरकङ्कणः ।  
तत्प्रकोष्ठस्थितं रत्नकङ्कणं वीक्ष्य चाह तम् ॥१ ९॥
महारत्नखचितोऽयं कङ्कणस्ते करस्थितः ।  
मनो हरति मे भक्त दिव्यस्त्रीभूषणोचितः ॥1.453.२० ॥
इति तां सस्पृहां वीक्ष्य वणिक् प्राह च तां तदा ।  
यदि ते रोचते चायं कङ्कणो मम भूषणम् ॥२१ ॥
भद्रमादत्स्व मद्भूषां मूल्यमस्य ददासि किम् ।  
तदा विहस्य सा वारवनिता स्फुटमाह तम् ॥२२॥
आगन्तुकस्य देहेन सेवाधर्मोऽस्ति मे सदा ।  
नारायणस्वरूपं त्वां मत्वा सेवां करोमि वै ॥२३ ॥
यद्येतद्रत्नखचितं ददासि करभूषणम् ।  
दिनत्रयमहोरात्रं तव पत्नी भवाम्यहम् ॥२४॥
नियतस्य न पत्नीत्वं सर्वदा वारयोषिताम् ।  
एकनियतपत्नीत्वं यथा नाऽप्सरसां दिवि ॥२५॥
तथास्त्विति वणिक् प्राह प्रमाणं शशिभास्करौ ।  
कृत्वा सत्यं त्रिवारं च स्पृष्ट्वाऽन्योन्यस्य वक्षसि ॥२६॥
दिनत्रयमहोरात्रं भूत्वाऽऽवां दम्पती ह्युभौ ।  
सहधर्मं चरावश्चेत्याहतुर्हदयस्पृशौ ॥२७॥
अथ तस्यै वणिक्श्रेष्ठी प्रददौ रत्नकङ्कणम् ।  
निन्यतुस्तौ सुखं रात्रिं कामधर्मेण दम्पती ॥२८॥
द्वितीयायामथ रात्रौ नाट्यमण्डपिकान्तरे ।  
अकस्मादुत्थितो वह्निर्दीपवर्त्तिप्रसङ्गतः ॥२९॥
मर्कटकुक्कुटौ मुक्तौ बन्धनान्निर्मतावुभौ ।  
अन्ये दासाश्च दास्यश्च गोमहिष्यादयोऽपि .च ॥1.453.३०॥
निर्बन्धना विनिर्गता तौ चापि निर्गतौ ततः ।  
शिवलिङ्गं हरिमूर्तिर्वह्नौ भस्माऽभवत् तदा ॥३ १ ॥
स्मृत्वा तद् दम्पती तौ च दुरन्तं दुःखमापतुः ।  
वणिक् प्राह मम योगे सर्वं ते ज्वलितं प्रिये ॥३२॥
शिवो विष्णुर्मूर्तिरूपो ज्वलितो मम चागमात् ।  
महत्पापं मया चात्राऽऽगत्याऽर्जितं दुरन्तकम् ॥३३ ॥
न वै शर्म लभे साध्वि! म्रिये दुःखाऽसहात् प्रिये ।  
इत्युक्त्वा प्राणमाहृत्य पपात धरणौ वणिक् ॥३४॥
युवती त्रिदिनं तस्य धर्मपत्नी ह्यभूद् यतः ।  
अतीव दुःखिता भूत्वा स्मृत्वा धर्मं सुसाक्षिकम् ॥२५॥
सर्वानाहूय सा तत्र बभाषे करुणं वचः ।  
रत्नकङ्कणमादाय साक्ष्ये च शशिसूर्ययोः ॥३६॥
दिनत्रयमहमस्य पत्नी जाताऽस्मि धर्मतः ।  
यया तस्य चितायां वै प्रवेष्टव्यं हि धर्मतः ॥३७॥
इति तस्या वचः श्रुत्वा वणिग्भृत्य उवाच ताम् ।  
मैवं मैवं वद सौम्ये पतिर्नाऽयं विवाहितः ॥३८॥
विवाहितेन पतिना वह्निना साक्षिणा च या ।  
गृहीता करग्राहा च सा पत्नीति प्रकीर्त्यते ॥३ ९॥
त्वं तु नैतादृशी पत्नी व्यभिचारपरायणा ।  
कङ्कणार्थं महालोभात् पत्नीनाम्ना प्रकत्थसे ॥1.453.४०॥
त्वया सहाऽस्य दहने नरकं जीवतो यथा ।  
व्यवायस्य गृहे नष्टो व्यवायिनीकरेण च ॥४१ ॥
व्यवायिन्या समं दाहः श्रेयसां न प्रदायकः ।  
गच्छ दूरं सदा धूर्ते पुंश्चलि सम्प्रतारिके! ॥४२॥
मम स्वामिशवस्याऽहं करिष्ये दहनं तथा ।  
प्रवेक्ष्ये स्वामिचितायां मरिष्ये भृत्यधर्मतः ॥४३॥
भृत्योऽहं बहुकालीनः सेवयामि निरन्तरम् ।  
विना वै स्वामिनं प्राणाः स्थातुं शक्ता न मेऽत्र वै ॥४४॥
अन्नदाता वृत्तिदाता रक्षको ज्ञानदायकः ।  
निषेकी मन्त्रदो विपन्नाशकः पितरः स्मृताः ॥४५॥
विना पितरं लोकेऽस्मिन् भृत्यो मृत इव स्मृतः ।  
स्वामिनं नाशयित्वाऽहं दर्शयिष्ये कथं मुखम् ॥४६ ॥
भृत्योऽहं पुत्रतुल्योऽहं पोष्योऽहं धर्मतः सदा ।  
दाहं दास्ये ह्यहं पश्चात्प्रवेक्ष्यामि हुताशनम् ॥४७॥
मम लोका भविष्यन्ति शाश्वताः स्वामिना सह ।  
इत्युक्त्वा स चितां चक्रे काष्ठान्यादाय सर्वथा ॥४८॥
वणिजस्तु धनं किञ्चित्तथाऽन्यच्छृङ्खलादिकम् ।  
ददौ दानं सुपात्रेभ्यः शवं न्यस्य चितानले ॥४९॥
प्रवेष्टुं याति यावद्धि तावत् सा वारकामिनी ।  
प्रधाव्य जगृहे हस्तं मा मा मेति जगाद तम् ॥1.453.५०॥
मैवं भृत्य त्वया कार्यं पुत्र जीव सदा भुवि ।  
इत्युक्तोऽपि जनैः सर्वैर्वारितोऽपि विवेश ह ॥५१ ॥
चितायां पतिते भृत्ये ततो निकटधर्मिणी ।  
सती त्वाह समाजस्य शृण्वतोऽस्य गृहिण्यहम् ॥५२॥
सधर्मचारिणी त्वस्य दिनत्रयं सुसम्मता ।  
मद्गेहे मम योगेन मृतोऽयं वै पतिः कृतः ॥५३॥
तस्मादहं प्रवेक्ष्यामि सहाऽनेन हुताशनम् ।  
सत्येन प्रीतिमायान्ति देवास्त्रिभुवनेश्वराः ॥५४॥
सत्यात्मा वै परो धर्मः सत्ये सर्वं प्रतिष्ठितम् ।  
सत्येन स्वर्गमोक्षौ च नाऽसत्येन परा गतिः ॥५५॥
तस्मात् सत्यं समाश्रित्य प्रवेक्ष्यामि हुताशनम् ।  
भक्तयोगेन पूताऽहं भविष्यामि च पावनी ॥५६॥
कृष्णनारायणविष्णो शिव मङ्गलकृद्भव ।  
ओन्नमः श्रीकृष्णनारायणाय स्वामिने नमः ॥५७॥
नमः शिवाय कृष्णाय श्रीराधापतये नमः ।  
इति श्रीकृष्णभजनं चक्रे दानं ददौ बहु ॥५८॥
सर्वस्वं साधुभक्तेभ्यो दत्वा ध्यात्वा हरं हरिम् ।  
नत्वा सर्वान् पतिं ध्यात्वा पत्युश्चिताऽनलं सती ॥५९॥
तद्भक्ता त्रिः परिक्रम्य प्रवेशाभिमुखी स्थिता ।  
तां पतन्तीं समिद्धाऽग्नौ स्वपदार्पितमानसाम् ॥1.453.६ ०॥
वारयामासतुर्देवौ प्रादुर्भूतौ शिवाऽच्युतौ ।  
वीक्ष्य सा तौ देवदेवौ कोटिसूर्याधिकप्रभौ ॥६ १ ॥
स्तब्धेव जायमाना सा भीतेव जडवत् स्थिता ।  
तामूचतुः समाश्वास्य भगवन्तौ कृपानिधी ॥६२॥
सत्यं धर्मं च ते धैर्यं भक्तिं नरात्मके प्रभौ ।  
शिवकृष्णप्रतिमायां द्रष्टुं शिवाच्युतावुभौ ॥६३॥
माययाऽग्निं समुत्पाद्य दग्धवन्तौ सुमण्डपम् ।  
दग्धं कृत्वोभप्रतिमे भृत्यः शिवः स्वयं मुदा ॥६४॥
भृत्यभक्तिं दर्शयितुं प्रविष्टोऽत्र हुताशनम् ।  
वणिग्रूपोऽप्यहं नारायणकृष्ण पतिस्तव ॥६५॥
परीक्षितुं समायातश्चान्तिमं सेवनं तव ।  
वेश्याः कैतवकारिण्यः स्वैरिण्यो जनवञ्चकाः ॥६६॥
सा त्वं सत्यमनुस्मृत्य प्रविष्टाऽग्निं सहाऽनुगा ।  
अतस्ते वाञ्च्छितं दास्ये वद श्रेष्ठोत्तमोत्तमम् ॥६७॥
श्रुत्वा साऽऽह न मे वाञ्छा भोगे त्वत्पादवर्जिते ।  
एते भृत्याश्च दास्यश्च ये त्वन्ये मम बान्धवाः ॥६८॥
सर्वे त्वदर्चनपरास्त्वयि सन्न्यस्तवृत्तयः ।  
सर्वानेतान् मया सार्धं नीत्वा तवाऽक्षरं पदम् ॥६९॥
शाश्वतानन्दसम्पूर्णसेवायां रक्ष सर्वदा ।  
तथेति तस्या वचनं प्रतिनन्द्य नरायणः ॥1.453.७०॥
तान् सर्वांश्च तया सार्धं निनाय पदमव्यम् ।  
कालेन निधनं प्राप्तौ यौ तु कुक्कुटमर्कटौ ॥७१ ॥
कुक्कुरः काश्मीरराज्यकुमारः पुण्यतोऽभवत् ।  
मर्कटस्तत्प्रधानस्य कुमारश्चाऽभवत् तदा ॥७२॥
शिवविष्णुमहाभक्तौ कृत्वा राज्यं चिरं च तौ ।  
देहान्ते चाऽक्षरं धाम ययतुर्यत्र सा सती ॥७३॥
इति ते कथितं लक्ष्मि! महापापाप्रमोक्षणम् ।  
पठनाच्छ्रवणात्त्वस्य पापप्रध्वंसनं भवेत् ॥७४॥
पापिन्यपि वारनारी श्रवणात् करणात्तथा ।  
साधुसंसेवनात् सद्यो मुक्ताऽन्या मुच्यते तथा ॥७५॥
इति श्रीलक्ष्मीनारायणीयसंहितायां प्रथमे कृतयुगसन्ताने वारवनितायाः सर्वस्वार्पणभक्त्या शिवाच्युतौ भृत्यवणिजौ भूत्वा पातिव्रत्याऽनलपरीक्षां चक्रतुर्मोक्षं प्रददतुश्चेत्यादिनिरूपणनामा त्रिपञ्चाशदधिकचतुश्शततमोऽध्यायः ॥४५३ ॥
    
