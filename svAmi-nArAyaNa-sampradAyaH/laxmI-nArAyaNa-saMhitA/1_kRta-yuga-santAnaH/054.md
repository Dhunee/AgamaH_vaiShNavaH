+++
title = "०५४"

+++
श्रीनारायण उवाच  
शृणु लक्ष्मि! प्रदेशः स विवरात्मा क्व विद्यते ।  
अब्रिक्ताख्यप्रदेशात्तु पूर्वं कच्छाच्च दक्षिणम् ॥१ ॥
नर्मदायाः पश्चिमं तत् सिंहारण्यत उत्तरम् ।  
प्रदेशः स सुरत्राता सुराष्ट्रः सम्भविष्यति ॥ २ ॥  
प्रतीच्यां मलयाद्रेश्च प्राच्यामब्रिक्तदेशतः ।  
आयतो विस्तृतो विश्वक् पञ्चसाहस्रयोजनः ॥३ ॥
सिंहारण्यमिति ख्यातो देशोऽविच्छिन्नभूमिकः ।  
सिंहारण्यादुदग्देशो देवदमनसञ्ज्ञकः ॥ ४ ॥  
देवदमनभूदेशात् शतगव्यूतिरुत्तरम् ।  
महाभूविवरं चास्ति तस्य वै पूरणाय च ॥५॥
श्रीहरिस्ते यथापेक्षं प्रदेशं स्वं प्रदास्यति ।  
समागच्छ मया साकं वैकुण्ठं प्रति चाऽनघ! ॥ ६ ॥  
देयं देशं तु सौराष्ट्रं नीत्वा त्वायाहि भूतले।  
विवरं तत्सम्प्रपूर्य दिव्यं तद्भूतलं कृथाः ॥ ७ ॥  
सुरत्रातरि तद्देशे सौराष्ट्रे त्वं स्थिरो भव ॥
तत्र देशे मणिस्वर्णमयो ब्रह्मगिरिर्महान् ॥ ८ ॥  
सोम-भद्रामध्यदेशे स्वनिवासाय कल्पय ।  
रैवतस्य निवासात्ते पर्वतोऽपि च रैवतः ॥९ ॥
रेवताचलसञ्ज्ञः स्याद् दिव्यो ब्रह्मगिरिर्महान् ॥
रेवतस्य स्वकन्याया रेवतीतिसमाह्वया ॥1.54.१०॥  
तत्र स्थास्यति तीर्थाख्या गोलोकस्थापि सर्वदा ।  
रैवतो भगवद्भक्तश्चिरं तत्र निवत्स्यति ॥११॥  
पञ्चमस्त्वं मनुर्भूत्वा पुनस्तत्र निवत्स्यसि ।  
रैवताचलतीर्थं तन्महत्तीर्थं भविष्यति ॥१२॥  
यत्र दामोदरः कृष्णः शम्भुर्यत्र भवेश्वरः ।  
ब्रह्मा यत्र स्वयम्भूश्च तत्र किं नाम मायिकम् ॥१३॥  
कृष्णयोगात्सदा दिव्या भूमिः कृष्णा रसान्विता ।  
वासनायाः कर्षणाच्च वैकुण्ठं नयनात्तथा ॥१४॥  
सौराष्ट्रः कृष्ण आख्यातो नाम्ना रूपेण चौजसा ।  
कृतस्मरो गिरिश्चापि रैवताचलपश्चिमे ॥१५॥  
तेन लग्नो महान् भावी कदाचिद्वडवानलम् ।  
नीत्वा सरस्वती देवी तन्मार्गेण गमिष्यति ॥१६॥
महासमुद्रे क्षेपार्थं तदा स्मरगिरिः स्वयम् ।  
उत्थाय तत्समीपे च निरोधं सङ्करिष्यति ॥१७॥
तदा क्रुद्धो वडवाग्निर्गिरिं भस्मीकरिष्यति ।  
तद्भस्मस्तरपाषाणा मृदुश्वेता भवन्त्यपि ॥१८॥  
शिल्पिभिस्तैः करिष्यन्ते प्रासादाः श्वेतभूमयः ।  
चूर्णं श्वेतं सौधद्रव्यं वह्निपाकात् ततो भवेत् ॥१९॥  
अथर्षयः पितृसिद्धा देवाः साध्व्यश्च साधवः ।  
योगिनो यतयो भक्ताः स्थास्यन्ति रैवते गिरौ ॥1.54.२०॥  
दशपर्वतप्राकारो लक्ष्म्यम्बासौधशोभितः ।  
कोटियात्रालुभक्तौघैः कार्तिक्यां कृत्प्रदक्षिणः ॥२१॥  
श्रोण्यां मेघसमाकीर्णः श्रृङ्गे देवर्षिसेवितः ।  
मूले कृष्णजनाकीर्णः पार्श्वे विमानसत्पथः ॥२२॥  
पूर्वे शत्रुञ्जिता वार्गा चतुर्योजनतः परम् ।  
तीर्थं कुङ्कुमवाप्याख्यं योजनत्रयतः परम् ॥२३॥  
यस्योत्तरे च भद्राख्या सरित् द्वियोजनात्परम् ।  
यस्याऽवाच्यां सोमतीर्थं चतुर्योजनतः परम् ॥२४॥  
यस्य प्रतीच्यां योगिनीपर्वतस्यैव छायया ।  
रक्षितोच्चभुवो देशस्त्वायतः क्रोशविस्तरः ॥२५॥  
तत्र त्वया स्वकं निर्मातव्यं वै रैवतं पुरम् ।  
ततस्तव सुतो नाम्ना खट्वाङ्गदो भविष्यति ॥२६॥  
स द्वितीयः शशी भूत्वा नैशं तमो हरिष्यति ।  
तन्नाम्ना तत्पुरं खट्वाङ्गदसञ्ज्ञं भविष्यति ॥२७॥  
तद्वंशे हाटको राजा भविष्यति तु भक्तराट ।  
हाटकेशमहादेवं पातालादानयिष्यति ॥२८॥  
तन्नाम्ना तत्पुरं हाटकेशपुरं भविष्यति ।  
तद्वंशे मणिमान् राजा शम्भोर्गणो भविष्यति ॥२९॥  
तन्नाम्ना तत्पुरं मणिपुरं ख्यातं भविष्यति ।  
प्राचीनानां तु दुर्गाणां दर्शनान्मानवास्तदा ॥1.54.३०॥  
जीर्णदुर्गपुरं नाम्ना ख्यापयिष्यन्ति कालतः ।  
ततस्तत्र गते काले पार्षदो विजयः प्रभोः ॥३१॥  
प्राविर्भविष्यति तत्र राज्यं सोऽपि करिष्यति ।  
तन्नाम्ना विजयपुरमित्याख्यां सङ्गमिष्यति ॥३२॥  
साध्व्यश्च साधवस्तत्र मोक्षदा ब्रह्ममूर्तयः ।  
सर्वदा तु निवत्स्यन्ति लोककल्याणहेतवः ॥३३॥
चमत्कारा भविष्यन्ति तत्र भूमौ युगे युगे ।  
दैवास्तु पुरुषास्तत्र भविष्यन्ति युगे युगे ॥३४॥
भुवो रक्षणकर्तारो धर्मस्य स्थापकास्तथा ।  
कृष्णदामोदराऽऽवासाद्गोप्यश्चापि मुहुर्मुहुः ॥३५॥  
तत्र तत्र भविष्यन्ति मानव्यो वै महाव्रताः ।  
साध्व्यो भूत्वा भजिष्यन्ति कृष्णं सन्तं प्रतापिनम् ॥३६॥  
तदाश्रयं सुकुर्वाणा नरा नार्यो मृगाः खगाः ।  
मोक्ष्यन्ते संसृतेः पाशात्तादृशी भूमिका भवेत् ॥३७॥  
अथ भावी रैवतोऽयं म्लेच्छाश्रयः समन्ततः ।  
तदा कल्पस्य सायं वै कल्केरन्तिमजन्मनः ॥३८॥  
नेत्रक्रोधात् क्वथितो वै ज्वालामुखो भविष्यति ।  
ज्वालाभी रससन्तप्तो देशोऽपि रसतां व्रजेत् ॥३९॥  
रसो वैकुण्ठमासाद्य यथापूर्वो भविष्यति ।  
सौराष्ट्रो वैकुण्ठजनिर्वैकुण्ठं पुनरेष्यति ॥1.54.४०॥  
अथ कल्पान्तरे चापि यथापूर्वं भविष्यति ।  
तस्मादागच्छ राजेन्द्र वैकुण्ठं तु मया सह ॥४१॥  
दास्यति श्रीहरिस्तुभ्यं प्रदेशं वै सुराष्ट्रकम् ।  
इत्यामन्त्र्य गतस्तत्र रैवतो नारदेन च ॥४२॥  
सह वैकुण्ठमभ्येत्य प्रणिपत्य प्रभुं हरिम् ।  
ननाम शिरसा दण्डवच्च तुष्टाव साञ्जलिः ॥४३॥  
इति श्रीलक्ष्मीनारायणीयसंहितायां प्रथमे कृतयुगसन्ताने प्रपूरितभूविवरभावितीर्थादिनिर्देशनिरूपणनामा चतुःपञ्चाशत्तमोऽध्यायः ॥ ५४ ॥  
    
