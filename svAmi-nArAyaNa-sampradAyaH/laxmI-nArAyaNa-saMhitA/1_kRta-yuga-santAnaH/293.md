+++
title = "२९३"

+++
श्रीलक्ष्मीरुवाच-  
मासास्तु द्वादश प्रोक्तास्तेषु व्रतदिनानि च ।  
तेभ्योऽधिकोऽपि त्रयोदशः सार्धद्वयवार्षिकः ॥ १ ॥  
चान्द्रपूर्णत्वसम्पाद्यो भवतीति तदीयकम् ।  
इतिवृत्तं विधिं देवं सर्वे श्रोतुं समुत्सहे ॥ २ ॥  
श्रीनारायण उवाच-  
शृणु लक्ष्मि! कथां दिव्यां पुरुषोत्तमयोगिनीम् ।  
चान्द्रमासे यत्र सूर्यसङ्क्रान्तिर्नहि जायते ॥ १ ॥  
एकराशिप्रभोगस्थोऽर्को न सङ्क्रमतेऽपरे ।  
सूर्यसङ्क्रान्तिशून्योऽयं मासोऽधिकतया मतः ॥ २ ॥  
मध्येऽमावास्ययोश्चान्द्रमासः पूर्णः प्रजायते ।  
सौरमासस्तु सङ्क्रान्त्योर्मध्ये पूर्णः प्रजायते ॥ ३ ॥  
चान्द्रमासे सावनाहान्येकोनत्रिंशदित्यथ ।  
षड्विंशतिघटिकाश्च पञ्चाशत्पलिकास्तथा ॥ ४ ॥  
भुज्यन्तेऽथ च सौरे तु त्रिंशदहानि वै तथा ।  
षड्विंशतिश्च घटिकाः पलान्येकोनविंशतिः ॥ ५ ॥  
विपलान्येकत्रिंशच्च द्वापञ्चाशत्क्षणानि च ।  
प्रभुज्यन्ते तयोश्चान्द्रे यः कालः शिष्यतेऽर्कितः ॥ ६ ॥  
तेषां तु शिष्टकालानां समवाय प्रजायते ।  
पूर्णस्त्रयोदशश्चान्द्रमासोऽयं त्वधिको मतः ॥ ७ ॥  
द्वात्रिंशत्सौरमासेषु षोडशाहाधिकेषु तु ।  
त्रयस्त्रिंशच्चान्द्रमासाः षोडशाहाधिकाः खलु ॥ ८ ॥  
निष्पद्यन्तेऽधिको मासश्चान्द्रः सोऽयं मतोऽधिकः ।  
पञ्चवर्षेष्वधिमासौ द्वौ चान्द्रौ प्रायशो मतौ ॥ ९ ॥  
अधिमासः पुनः सोऽष्टवर्षे वैकोनविंशतौ ।  
एकचत्वारिंशदधिके शते वा स एति वै ॥ 1.293.१ ०॥  
स एवायाति चेत्येवं प्रायशो नियमोऽस्ति हि ।  
सोऽयं पुण्यप्रकार्यार्थं निश्चितो मुनिभिः पुरा ॥ ११ ॥  
शृणुष्वैनां कथां लक्ष्मि! नौ गेहाद्युद्भवाऽस्ति सा ।  
मलमासस्त्वयं प्रोक्तो मलशेषात्मसञ्चयः ॥ १२॥  
पुरुषोत्तमसंयोगात् पुरुषोत्तमसंश्रयात् ।  
पुरुषोत्तममासोऽयं देवोऽस्य पुरुषोत्तमः ॥ १३॥  
कृष्णनारायणः श्रीमान् परब्रह्म परात्परः ।  
ब्रह्ममुक्तैः सदा सेव्यो भगवानक्षराधिपः ॥ १४॥  
अवतारस्वरूपाणामवतारी हरिः स्वयम् ।  
यस्माद् व्यूहाः प्रजायन्ते वासुदेवादयोऽखिलाः ॥ १५॥  
यस्माद् गोलोकधामाद्याः प्राविर्भवन्ति चाश्रयाः ।  
यत्र सर्वपराकाष्ठा यत्र सर्वं प्रतिष्ठितम् ॥ १६ ॥  
यस्मात् प्रकाशते सर्वं यन्मयं जडचेतनम् ।  
सोऽयं श्रीभगवान् राजाधिराजः परमेश्वरः ॥ १७॥  
पुरुषोत्तममासस्याधिदेवः पुरुषोत्तमः ।  
अक्षरे परमे व्योम्नि मुक्तमण्डलसेवितः ॥ १८॥  
अनाथं मलमासं तु दृष्ट्वा कृपावशः प्रभुः ।  
स्वीचकार शरण्यस्तं शरणागतमेव सः ॥ १९॥  
अधिष्ठानतया तस्य ततोऽक्षरसमानताम् ।  
प्राप्तः श्रीमलमासस्तु निर्मलः पुरुषोत्तमः ॥।1.293.२०॥  
सर्वे मासाः प्रथमं तु गर्जन्ति स्म मुहुर्मुहुः ।  
नाऽस्मादृशं किञ्चिदस्ति तारकं भुवनत्रये ॥ २१॥  
किन्तु श्रीहरिणा यावन्मलमासस्त्वधिष्ठितः ।  
ततो द्वादशमासास्ते बभूबुर्भग्नगर्वकाः ॥२२॥  
किं वक्तव्यं महालक्ष्मि! यत्र नारायणः स्वयम् ।  
प्रसन्नस्तिष्ठते तस्य भाग्यं पुण्यं कथानकम् ॥२३॥  
अन्यमासकृतात्पुण्याज्जपाद्धोमात्प्रदानकात् ।  
अनन्तगुणकं त्वत्र कृतं भवति सर्वथा ॥२४॥  
मासोऽयमधिकः सर्वपुण्याऽऽधिक्यप्रदो मतः ।  
गयागङ्गाहरिद्वारपुष्करादिषु यत् कृतम् ॥२५॥  
तत्कृतस्याऽधिके मासे फलं भवति शाश्वतम् ।  
कुरुक्षेत्रे ग्रहणे यत्स्नानस्य फलमाप्यते ॥ २६ ।  
गयायां पिण्डदानस्य पितॄणां तृप्तिरस्ति या ॥  
तत्फलं तादृशी तृप्तिरधिमासस्य सेवनात् ॥ २७।  
जगन्नाथपुरे स्याद् यद् रथयात्राफलं महत् ।  
पुरुषोत्तममासे तत्फलं त्वाप्लवनाद् भवेत् ॥।२८ ॥  
यत्फलं सरयूस्नानात् साकेते तीर्थदर्शनात् ।  
तत्फलं त्वधिके चाद्यदिने स्नानाद्धि जायते ॥ २९ ॥  
यत्फलं द्वारिकायां तु गोमतीसागराप्लवे ।  
तत्फलं मलमासे स्यात् प्रतिपत्स्नानमात्रतः ॥ 1.293.३० ॥  
यत्फलं बदरीक्षेत्रे स्वर्णद्यां स्नानतो भवेत् ।  
मलमासाऽऽद्यदिवसेऽधिकं स्यात्स्नानतः फलम् ॥ ३१ ॥  
यत्फलं दक्षिणे वार्धौ रामसेतौ जलाप्लवात् ।  
मलमासेऽधिकं स्नानात् ततः स्यात्प्रथमे दिने ॥ ३२ ॥  
यत्फलं रैवते स्वर्णरेखायां स्नानतो भवेत् ।  
प्रभासे यत्फलं वा सन्निधावाप्लवनाद्भवेत् ॥ ३३ ।  
ततोऽधिकफलं त्वाद्यदिने स्नानेऽधिकस्य च ।  
यत्फलं कुङ्कुमवाप्यामश्वपट्टसरोवरे ॥ ३४॥  
ततोऽधिकफलं त्वाद्यदिवसेऽधिकमासिनः ।  
नर्मदायां शुक्लतीर्थे ओङ्कारेश्वरतीर्थके ॥ ३५ ॥  
पुष्करे पश्चिमे नारायणे सरसि यत्फलम् ।  
तडागे मानसे चापि प्रयागे चापि यत्फलम् ॥ ३६ ॥  
यमुनायां मथुरायां गण्डक्यां चापि यत्फलम् ।  
यत्फलं च हरिशम्भुक्षेत्रे कपिलवारिधौ ॥ ३७ ॥  
गोदावर्यां तथा कुम्भलग्ने कृष्णाजले च यत् ।  
सिन्धौ ताम्रपर्णिकायां कावेर्यां चापि यत्फलम् ॥ ३८ ।  
महोदये तथा सोमाऽमायां पर्वणि पट्टने ।  
स्नानेन यत्फलं यद्यत्त्वाद्येह्नि स्नानतोऽत्र तद् ॥ ३९ ।  
पुरुषोत्तममासस्य प्रथमायां समाहितः ।  
ब्राह्मे मुहूर्ते सञ्चिन्त्य श्रीकृष्णं पुरुषोत्तमम् ॥1.293.४० ।  
स्नायान्नद्यां तडागे वा सरसि प्रस्रवे गृहे ।  
कूपे वाप्यां प्रवाहे वा तत्पुण्यं शाश्वतं भवेत् ॥४ १ ॥  
नहि लोकेऽधिकमाससदृशं पापनाशकम् ।  
पुण्यार्जकं तथा त्वन्यत् स्वर्गमोक्षप्रदं परम् ॥४२॥  
पूर्णिमायां चाद्येऽहनि त्वमावास्यादिनेऽपि च ।  
एकादशेऽन्तिमे चापि मासेऽह्नि पुरुषोत्तमे ॥।४३ ॥  
स्नानेन सदृशं त्वन्यत्त्वखण्डपुण्यकृन्नहि ।  
तेषु स्नानेन वै लोका निर्धूय पापपुञ्जकम् ॥४४॥  
जायन्ते पुण्यपुञ्जेन पारावारसमा भुवि।  
स्नानमात्रेण वै स्वर्गे कोटिकल्पात्मकं मिलेत् ॥४५॥  
हरेस्तु पूजनात्तत्र वैकुण्ठं शाश्वतं व्रजेत् ।  
पुरुषोत्तमनैवेद्यदाने मुक्तिचतुष्टयम् ॥४६ ॥  
लभतेऽत्र न सन्देहः श्रीकृष्णो वदति स्वयम् ।  
कृष्णनारायणः सर्वं लक्ष्मीयुक्तं ददाति वै ॥४७॥  
मलमासाऽऽद्यदिवसे स्नातुश्चार्चयितुस्तथा ।  
स्वत्वं श्रीकृष्णवद्धाम्नि गोलोकेऽस्य प्रवर्तते ॥४८॥  
पूर्णिमायाममायां वा प्रातः स्नानं सरित्सु चेत् ।  
क्रियतेऽवभृथतुल्यफलं विष्णुक्रतोर्मतम् ॥४९॥  
मध्याह्ने चेत्कृतं स्नानमश्वमेधान्तपुण्यदम् ।  
स्नानं सायं वाजपेययज्ञस्य फलदं भवेत् ॥1.293.५० ॥  
स्नात्वा व्रती हरिं कृष्णनारायणं सुवर्णजम् ।  
आवाहयेत् तथा पञ्चामृतैः संस्नापयेच्छनैः ॥५१ ॥  
एकादशीकृतं पुण्यं मलमासे तु पर्वणि ।  
स्नानमात्रेण भवति किमन्यत् तत्कृते पुनः ॥५ २॥  
लक्षगवां महिषीणामयुतस्य शतस्य तु ।  
वारणानां च दानेन कुरुक्षेत्रे तु यत्फलम् ॥।५३॥  
लक्षाश्वानां तथा दानाद्यत्फलं कौरवे स्थले ।  
प्रातःस्नानान्मलमासे तत्फलं प्रतिपत्तिथौ ॥५४॥  
द्वादशानां तु मासानां पापानि मलमुच्यते ।  
मलप्रक्षालनशक्तो मलमासः कृतोऽस्ति वै ॥।५५॥  
स्नापयेच्छ्रीकृष्णनारायणं पञ्चामृतैस्ततः ।  
शुद्धोदकैस्तैलसारैर्मर्दयित्वा पुनः पुनः ॥५६॥  
स्नापयेद् वै ततो वस्त्रैर्मार्जयेत् पुरुषोत्तमम् ।  
पीताम्बरं चोत्तरीयं स्वर्णप्रान्तं समर्पयेत् ॥५७॥  
किरीटं कुण्डले चापि चन्दनं कुङ्कुमं तथा ।  
कज्जलं कण्ठहाराँश्चोर्मिकाश्च कङ्कणानि च ॥५८॥  
पुष्पहारान् रशनाश्चाऽऽभूषणान्यम्बराणि च ।  
द्रव्याऽलङ्कारभूषाश्च समर्पय्य प्रपूजयेत् ॥५९॥  
धूपं दीपं तथाऽऽपीडान् शेखरान् मालिकास्तथा ।  
गुच्छं कन्दं स्वर्णयष्टिं छत्रं च चामरेऽर्पयेत् ॥1.293.६० ॥  
नैवेद्यानि सुमिष्टान्नपक्वान्नानि फलानि च ।  
मृष्टस्वादूनि पेयानि ताम्बूलानि जलानि च ॥६१ ॥  
समर्पयेत्ततो नीराजयेत् क्षमां तु याचयेत् ।  
प्रदक्षिणां नमस्कारं दण्डवच्च स्तुतिं चरेत् ॥६२॥  
पुष्पाञ्जलिं प्रदत्वैव श्रीहरिं पुरुषोत्तमम् ।  
प्रार्थयेन्मलमासस्य व्रतस्य पूर्तये मुहुः ॥६३॥  
उपोषणान्येकभुक्तं नक्तं फलाशनं च वा ।  
करिष्ये मलमासे तद्व्रतं ते कृपया प्रभो ॥।४॥  
निर्विघ्नं पूर्णतां यायादिति तुष्टो हरे कुरु ।  
स्नानं तीर्थेऽथवा कूपे गृहे नद्यां प्रगेऽन्वहम् ॥६५॥  
दानं पूजां यथाशक्ति करिष्ये पुरुषोत्तम! ।  
तत्सर्वं भजनं चापि निर्विघ्नं मे भवेदिति ॥६६॥  
कृपां कुरु महाराजाऽऽलस्यं नाशय देहतः ।  
मानसानि मलान्यत्र प्रक्षालय प्रभावतः ॥६७॥  
आत्मीयानि च पापानि प्रज्वालय परेश्वर ।  
आत्ममुक्तिं च मे देहि पुरुषोत्तम केशव ॥६८॥  
कृष्णनारायण स्वामिन् लक्ष्मीनाथ प्रभापते ।  
पार्वतीमाणिकीस्वामिन् सम्पत्कुरु गृहे मम ॥६९॥  
एवं सम्प्रार्थ्य देवेशं स्वापयेद्वा विसर्जयेत् ।  
मध्याह्ने भोजयेत् सायं भोजयेत् पूजयेत् तथा ॥1.293.७० ॥  
नीराजयेच्च दोलायां गुरुं त्वान्दोलयेद्धरिम् ।  
बालकृष्णं कृष्णनारायणं हरिनरायणम् ॥७१॥  
रमयेद्वा जले रम्ये तूद्याने भवनेऽपि वा ।  
नृत्यं गीतं सवाद्यं च कारयेत् तत्समीपतः ॥।७२॥  
अन्नवस्त्रजलपुष्पफलदानानि वै ददेत् ।  
भोजयेद् बालकान् साधून् विप्रान् गोग्रासमर्पयेत् ॥७३ ॥  
कृष्णनारायणवार्ता पुरुषोत्तममाःकथाम् ।  
लक्ष्मीनारायणसंहिताकथां वाचयेदव्रती ॥७४॥  
मालां कृष्णहरिकृष्णकृष्णनारायणाभिधैः ।  
कुर्याज्जपं च भजनं स्मरणं कीर्तनं मुहुः ॥७५॥  
वन्दनं दासतां सेवां पादयोश्चापि मर्दनम् ।  
मार्जनं परिचर्यां क्षालनं विष्णुग्रहस्य च ॥७६॥  
गुरोः सेवां प्रकुर्वीत व्रतपुष्टिकरीं शुभाम् ।  
गुरौ तुष्टे व्रतं पूर्णे भवेद्वै मनसेप्सितम् ॥७७॥  
फलेत्सर्वं प्रसम्पूर्णं स्वर्गमोक्षादिदायकम् ।  
गौरीः साध्वीः सतीर्बालान् बालिकाः सधवाऽधवाः ॥७८॥  
अनाथाऽनाश्रिताः सम्भोजयेद् दानानि सन्ददेत् ।  
गृहं दद्याज्जीविकां च क्षेत्रं वाटीं च वेतनम् ॥७९॥  
साहाय्यं विविधं दद्याद् यथा सन्तोषमाप्नुयात् ।  
सम्फलेत् तेन वै मासः पुरुषोत्तमसञ्ज्ञकः ॥1.293.८० ॥  
नित्यं वै मन्दिरे दद्याद् देवाय जलगाः शुभाः ।  
आमान्नानि च शाकानि लवणं शर्करादिकम् ॥८ १ ॥  
फलानि तण्डुलान् मुद्गान् द्विदला घृतवर्तिकाः ।  
घृतं तैलं निवाराँश्च मरीचकान् सुजीरकम् ॥८२॥  
शुण्ठीश्च मेथिकां दद्याद् दधि दुग्धं च तक्रकम् ।  
पत्राणां भाजिकां खर्जूरकं श्रेष्ठं सुराजिकाम् ॥८३॥  
भूमिकन्दान् बदामाँश्च काष्ठानि मृत्तिकास्तथा ।  
इष्टिका वंशपात्राणि धातुपात्राणि मृद्धटान् ॥८४॥  
घासग्रासान् गवाद्यर्थे पारावातेभ्य इत्यपि ।  
कणान् दद्यात्पिपीलिकाद्यर्थे पिष्टादिकं तथा ॥८५॥  
जलस्थेभ्यश्चणकाँश्च श्वादिभ्यो रोटकाँस्तथा ।  
जलं तु वृक्षवल्लीभ्यो दद्याच्छ्रीपुरुषोत्तमे ॥८६॥  
पिप्पलेभ्यो बर्बुरेभ्यो जलं दद्याच्छिवोपरि ।  
बिल्वेभ्यः श्रीफलेभ्यश्च वटेभ्यो जलमर्पयेत् ॥८७॥  
तुलसीभ्यः कमलेभ्यः पुष्पवल्लीभ्य इत्यपि ।  
जलं खाद्यं प्रदद्याच्च कुर्याद्वृत्तिं सुरक्षिकाम् ॥८८॥  
एवं दानानि वस्त्राणां वस्तूनां चापि कारयेत् ।  
भूशायी ब्रह्मचारी च शान्ते भूत्वाऽधिके पुनः ॥८९॥  
मासे वै साधुवद्भूत्वा साध्वीवच्च व्रतान्वितः ।  
ऐहिकं त्वात्मनः कुर्यात्पुण्यं परं च मोक्षणम् ॥1.293.९०॥  
पतिः पत्नी च दासी च सुतः सुता च बान्धवाः ।  
बन्धुपत्न्यो जनन्यश्च पितरश्च पितामहाः ॥९१॥  
माता मातामही चापि बालाश्च बालिकाश्च याः ।  
शिष्या स्वसा चाश्रिताश्च प्राघूर्णिकाः समाश्रिताः ॥९२॥  
ये च गृहे जनाः स्वस्याऽभिजनाश्च कुटुम्बिनः ।  
सर्वे ते वै व्रतं कुर्युः पुरुषोत्तममासि तु ॥९३॥  
एकभक्तेन नक्तेन फलेनाऽयाचितेन वा ।  
जलेन पयसा दध्ना निवारादिभिरेव वा ॥९४॥  
शाकेन भर्जितेनापि देहयात्रां विधाय च ।  
पुरुषोत्तममासस्य व्रतं कुर्युस्तु शक्तितः ॥९५ ॥  
एकान्नेनाऽथवा कुर्याद्भिक्षान्नेनापि सर्वथा ।  
उञ्च्छवृत्त्याऽथवा कुर्यादाजगर्याऽथवा चरेत् ॥९६॥  
देवान्नं वा ग्रसेत्सायं पूजयित्वा जनार्दनम् ।  
देवानां दर्शनं नित्यं साधूनां चरणामृतम् ॥९७॥  
पेयं धार्यं मस्तके च धूल्यामालुण्ठनं तथा ।  
हरेः पादोदकं पेयं स्त्रिया पुंसा व्रते सदा ॥९८॥  
पर्यङ्काऽशयनं कार्यं कामक्रोधविवर्जनम् ।  
क्षौरविवर्जनं कार्यं मैथुनस्य विवर्जनम् ॥९९॥  
रसनायास्तपः कार्यं त्यागः प्राप्ताऽर्जितस्य च ।  
नार्या तु स्पर्शनं पुंसः पुंसा स्पर्शश्च योषिताम् ॥ 1.293.१० ०॥  
त्याज्यो वै सर्वथा मासेऽधिके श्रीपुरुषोत्तमे ।  
गृहाद्बहिर्न गन्तव्यं तीर्थार्थं गम्यमेव वा ॥ १०१ ॥  
वाटिकायां समुद्याने वस्तव्यं क्षेत्रके तथा ।  
वनेऽरण्ये दैवभूमौ साधुमध्ये सतीजने ॥ १ ०२॥  
त्यागिभूमौ निवासश्च तीर्थतटेऽथ सीम्नि वा ।  
पर्णशालोत्तमायां वा व्योम्नि वासोऽधिके मतः ॥ १ ०३॥  
श्रवणं कीर्तनं कृष्णनारायणस्य वै स्मृतिः ।  
पादयोः सेवनं चापि पूजनं वन्दनं तथा ॥ १०४॥  
दास्यं चात्मात्मीयवस्त्वर्पणं कृष्णविचिन्तनम् ।  
एवमादिक्रियारूपां भक्तिं कुर्यान्मलेऽधिके ॥ १ ०५॥  
मं मुक्तिं लाति गृह्णाति मलोऽयं मास उच्यते ।  
मा माया लीयते येन मलोऽयं मास ईरितः ॥ १०६॥  
मां लक्ष्मीं माति यो मासस्तस्मान्मलः प्रकीर्त्यते ।  
पुरुषोत्तमनाम्मो वै मकारस्त्वन्त्यवर्णकः ॥ १ ०७॥  
लक्ष्म्याश्चाद्याक्षरो लोपि 'मलः' कृष्णः श्रिया युतः ।  
मं मल लीयते येन मलक्षालनको हरिः ॥ १ ०८॥  
मलमासे कृतं यद्यद्दानं पुण्यं तदीयकम् ।  
कं सुखं जायते चाध्यधिकं ह्यधिकमास्स हि ॥ १ ०९॥  
यत्र नारायणः कृष्णः प्रत्यहं तु गृहे गृहे ।  
व्यवस्थितः शुभां पूजां गृह्णाति पुरुषोत्तमे ॥ 1.293.११० ॥  
मासेऽत्र रमया लक्ष्म्या पार्वत्या प्रभया तथा ।  
माणिक्यया कृष्णनारायणः श्रीपुरुषोत्तमः ॥ १ ११॥  
गोलोकाच्चापि वैकुण्ठादव्याकृताच्च धामतः ।  
भुवनेऽत्र समायाति लोकानां दर्शनाय वै ॥ १ १२॥  
सत्कर्माण्यर्चनादीनि पूजनानि व्रतानि च ।  
के कुर्वन्ति च मे मासे स्नानं पूजां प्रदानकम् ॥ १ १३॥  
एवं देवः सदा प्रातर्व्योममार्गेण पश्यति ।  
दृष्ट्वा स्नातॄन् भक्तिकर्तॄन् भक्तान् देवग्रहस्य च ॥ १ १४॥  
दातॄन् सम्पालयितॄँश्च नियमानां नरान् प्रियाः ।  
विलोक्य दिव्यदृष्ट्या श्रीसहितः पुरुषोत्तमः ॥ १ १५॥  
प्रसन्नो भवति श्रेयः कर्तुं यातुं च तद्गृहे ।  
स्थातुं चिरं श्रियै कृष्णः प्रदिशति तोषितः ॥ १ १६॥  
पुरुषोत्तममासस्य व्रतिनां भवनानि वै ।  
सर्वस्मृद्धिप्रपूर्णानि कुरु लक्ष्मि! ममाऽऽग्रहात् ॥ १ १७॥  
मलमासाऽवमन्तॄणां गृहे वासो च मा तव ।  
यत्र नास्ति ममाऽऽवासस्तत्र तेऽपि च माऽस्तु सः ॥ १ १८॥  
इत्यादिश्य हरिः प्रातस्ततो मध्याह्नकेऽपि च ।  
नैवेद्यं त्वर्पितं लब्ध्वा पुनर्याति स्वधाम वै ॥ १ १९॥  
सायं पुनः स्वपत्नीभिः समायाति हरिः स्वयम् ।  
आरार्त्रिकादिका सेवां त्वङ्गीकर्तुं गृहे गृहे ॥ 1.293.१२० ॥  
घृतदीपं तथा धूपं पुष्पं जलं सुभोजनम् ।  
सर्वं प्राप्य स्वकं धाम विसर्जितः प्रयाति सः ॥ १२१ ॥  
नित्यं मासेऽधिके ह्येवं पश्यति श्रीहरिर्विभुः ।  
भक्तानुकम्पया तस्मात् पूज्यौ श्रीपुरुषोत्तमौ ॥ १ २२॥  
इतिश्रीलक्ष्मीनारायणीयसंहितायां प्रथमे कृतयुगसन्ताने श्रीपुरुषोत्तममासमाहात्म्ये तदाद्यदिवसीयव्रततपोदान- स्नानाराधननियमादिकर्तव्यतानिरूपणनामा त्रिनवत्य-धिकद्विशततमोऽध्यायः ॥ १.२९३ ॥  
