+++
title = "१६५"

+++
श्रीनारायण उवाच-  
श्रूयतां कथयिष्यामि भूयोऽस्याः सम्भवं प्रिये ।  
शुम्भनिशुम्भप्रभृतिध्वंसाय त्वादितः शृणु ॥१ ॥
वैराजात् कमले जातो ब्रह्मा सृष्टिं विना स्थितः ।  
सृष्ट्यर्थं किं विधेयं च मयाऽत्र कमलेन्वितः ॥२ ॥
तावत्तस्याऽभवत्पूर्वभवीयस्मरणं तदा ।  
बीजं विना न तूत्पत्तिस्तस्माद् बीजं जुहोम्यहम् ॥३ ॥
स्वशरीरस्थितं शुक्रं जुहावाऽग्नौ प्रजापतिः ।  
ब्रह्मणो जुह्वतुः शुक्रमग्नौ पूर्वं प्रजेप्सया ॥४ ॥
ऋषयो जज्ञिरे वह्नावष्टौ तान्नामतः शृणु ।  
भृग्वङ्गिरा मरीचिश्च पुलस्त्यः पुलहः क्रतुः ॥५ ॥
अत्रिश्चैव वसिष्ठश्च ह्यष्टौ ते ब्रह्मणः सुताः ।  
ज्वलन्तो वपुषा युक्ताः सप्रभावैः स्वकैर्गुणैः ॥६ ॥
हुते चाऽग्नौ सकृच्छुक्रे ज्वालां भित्त्वा तु सङ्गतः ।  
भृगुस्त्वं चेति तन्नाम चकार स प्रजापतिः ॥७ ॥
शिवेनाऽभ्यर्थितः पुत्रेच्छया दत्तश्च वेधसा ।  
वरणाद् वारुणः शैवश्चाग्नेयो ब्रह्मणो भृगुः ॥८ ॥
द्वितीयं च निजं शुक्रमङ्गारेष्वजुहोत्प्रभुः ।  
अङ्गारेष्वङ्गिरोंऽगानि संहतानि ततोंऽगिराः ॥९ ॥
आग्नेयो ह्यङ्गिरा नाम्ना द्वितीयो ब्रह्मणः सुतः ।  
षट्कृत्वा तु पुनः शुक्रे हते षडभवन् सुताः ॥1.165.१० ॥
मरीचिभ्यः समुत्पन्नो मरीचिस्तु तृतीयकः ।  
होमे क्रतौ यतो जज्ञे ऋतुः सोऽयं चतुर्थकः ॥१ १॥
अेन तु विष्णुना त्रातः पुत्रत्वेऽत्रिस्तु पञ्चमः ।  
पुभिः केशैर्लसितो यो देहे पुलस्त्य इत्ययम् ॥१२॥
केशैर्लम्बैः समुद्भूतः पुलहः सप्तमो मतः ।  
वसुरग्निस्तदुत्पन्नो वशी वसिष्ठ उच्यते ॥१ ३॥
ब्रह्मणः प्रथमे ह्येते पुत्राः सबीजमानवाः ।  
सर्वे प्रजानां पतयः सर्वे चापि तपस्विनः ॥१४॥
तेष्वथर्वविज्ञात्रङ्गिरसः पुत्रा दशाऽभवन् ।  
सुरूपायां च ते नाम्ना ह्याधार्युरायुरित्यपि ॥१५॥
दनुर्दक्षो दमः प्राणो हविष्यान् हविष्णुस्तथा ।  
ऋतः सत्यश्च तत्राऽयं दक्षो बोध्यः सतीपिता ॥१६॥
दक्षो मैथुनभावेन सिसृक्षुर्विविधाः प्रजाः ।  
असिक्नीमावहद्भार्यां वीरणाख्यप्रजापतेः ॥१७॥
सुतां तस्यां समुत्पन्नाश्चतुर्विंशतिपुत्रिकाः ।  
धर्माय दत्ता दक्षेण श्रद्धाद्यास्तु त्रयोदश ॥१८॥
श्रद्धा लक्ष्मीर्वृतिस्तुष्टि पुष्टिर्मेधा तथा क्रिया ।  
बुद्धिर्लज्जा वसुः शान्तिः सिद्धिः कीर्तिस्त्रयोदश ॥१९॥
ताभ्यः शिष्टा यवीयस्य एकादश सुलोचनाः ।  
ख्यातिः सती च सम्भूतिः स्मृति प्रीतिः क्षमा तथा ॥1.165.२० ॥
सन्नतिश्चानुरूपा च ऊर्जा स्वाहा स्वधा तथा ।  
भृगुर्भवो मरीचिश्च तथा चैवाङ्गिरा मुनिः ॥२१॥
पुलस्त्यः पुलहश्चैव क्रतुरत्रिर्वशिष्ठकः ।  
वह्निश्च पितरश्चैते दक्षजामातरः क्रमात् ॥२२॥
पूर्वशापवशाच्चैव ब्रह्माऽऽज्ञाप्रबलादपि ।  
तारकादिविनाशार्थपुत्रोत्पत्तिसकारणात् ॥२३॥
भाविनो नियतत्वाच्च सती दक्षगृहेऽभवत् ।  
शृणु देव्याः पूर्वशापः कथं जात इति प्रिये! ॥२४॥
महिषासुरनाशाय सर्वदेवैस्तु निर्मिता ।  
कात्यायनी महामाया विनाश्याऽऽसुरपुङ्गवम् ॥२५॥
पुनरदृश्यतां प्राप्ता देवेषु विलयङ्गता ।  
यदा तदा त्रिशूलाग्रे रुद्रेण रक्षिता तु सा ॥२६॥
सती नाम्ना त्रिशूलाग्रे सदा रुद्रेण रक्षिता ।  
जन्मान्तरसहस्रेषु शिवान्नहि वियुज्यते ॥२७॥
तया यदा माहिषाख्यो ह्यसुरो विनिपातितः ।  
तदा पतिव्रता तस्य पत्नी कुण्ढीति विश्रुता ॥२८॥
विलप्य च मुहुर्देव्यै शशापाऽऽर्तिहृदा यथा ।  
यथाऽपत्यादिरहिता पतिनाशात्सुदुःखिता ॥२९॥
प्रज्वलामि चिताग्नौ च तथा त्वं चापि दुःखिता ।  
तव भर्तुर्मरणाच्च तथाऽनपत्यदुःखिता ॥1.165.३ ०॥
प्रज्वलिष्यसि कालाग्नौ जडा च दुःखिनी भव ।  
इति शापस्तदा देव्यै महिष्या विहितस्ततः ॥३ १ ॥
कात्यायनी सती देवी म्लानास्या ह्यभवत् क्षणम् ।  
ब्रह्मादयस्तदा दृष्ट्वा देवीं प्राहुः शुभानने ॥३२॥
मा खिदस्ते पतिर्नैव मरिष्यति कदाचन ।  
वयं देवाः शुभाशीर्भिर्वर्धयिष्यामहे हरम् ॥३ ३ ॥
किन्तु मृत्युसमं दुःखं तव पत्युर्भविष्यति ।  
महतां मानहानिस्तु मृत्युरेव मतो बुधैः ॥३४॥
कामदेवनिमित्तेन भाविपूजाबलेन च ।  
लिङ्गोत्पत्तिनिमित्तेन कामोत्पत्तौ च शङ्करे ॥३५॥
ऋषिपत्नीसमाजे वै यदा शम्भुर्विवस्त्रकः ।  
यास्यति लिङ्गमुत्थाप्य चेष्टां कुर्वंश्च कामगाम् ॥३६॥
तदा तु ब्राह्मणास्तत्र मन्त्रज्ञा ऋषयोऽमलाः ।  
दृष्ट्वा तं कामिनं नग्नं प्रोत्थलिङ्गं हरं तु ते ॥३७॥
दर्भशलाकया मन्त्रद्वारा लिङ्गं तु मूलतः ।  
पातयिष्यन्त्यवमानं करिष्यन्ति मुहुर्मुहुः ॥३८॥
पुंस्त्वनाशो लिङ्गनाशः पुंसो नाशः प्रकीर्त्यते ।  
इत्येतन्मृत्युतुल्यं वै दुःखं यास्यति शङ्करः ॥३९॥
ततो लिङ्गं त्वयि स्थाले स्थापयिष्यन्ति भूसुराः ।  
पूजयिष्यन्ति तद्वाणं लोके ख्यातिं गमिष्यति ॥1.165.४० ॥
ज्योतिर्लिङ्गमितिप्रख्यं भविष्यति ततो हरः ।  
कर्तितं लिङ्गमादाय सन्धिं स्थाने करिष्यन्ति ॥४१ ॥
पुनः सलिङ्गः पुरुषस्तव योग्यो भविष्यति ।  
इति निमित्तमेवैतज्जातं शोकं च मा कुरु ॥४२॥
परब्रह्मस्वरूपेऽत्र शोकस्थानं कुतो भवेत् ।  
शृणु देव्यपरं चापि दक्षो यज्ञं करिष्यति ॥४३ ॥
शङ्करस्य तत्र यज्ञे स्थानं नैव करिष्यति ।  
इत्येषा मानहानिश्च दक्षाच्छम्भोर्भविष्यति ॥४४॥
तन्निमित्तं तदा ते च वह्नौ प्रज्वलनं भवेत् ।  
अनपत्या दुःखिता च शापादिफलसम्मुखी ॥४५॥
दग्धा त्वं च जडा काली शैलपुत्री भविष्यसि ।  
शङ्करेण विवाहस्ते पुनस्तत्र भविष्यति ॥४६॥
इति मा कुरु शोकं त्वं भावि भवति नाऽन्यथा ।  
ततो दक्षगृहं गच्छ दक्षस्य दुहिता भव ॥४७॥
तारकासुरमुख्यास्तु दानवा वै महाबलाः ।  
जनिष्यन्ते च तेषां तु वरदानानुरूपतः ॥४८॥
पुत्रस्योत्पादनार्थं त्वं दक्षस्य दुहिता भव ।  
तत्र रुद्रेण पुत्रस्ते कार्तिकेयो भविष्यति ॥४९॥
तद्द्वाराऽसुरनाशोऽपि भविष्यतीति तत्कृते ।  
गच्छ दक्षगृहे देवि दक्षस्य दुहिता भव ॥1.165.५० ॥
एवं नियोगमासाद्य प्रादुरासीत्प्रजापतेः ।  
नियोगाद् ब्रह्मणो देवी जाता पुत्री प्रजापतेः ॥५१ ॥
नियोगाद् ब्रह्मणो दक्षो ददौ रुद्राय तां सतीम् ।  
दाक्षीं रुद्रोऽपि जग्राह स्वकीयामेव शूलभृत् ॥५२॥
दैत्यार्दितानां देवानां तेजोराशिसमुद्भवा ।  
देवी संहृत्य दैत्यौघान् दक्षकन्या बभूव ह ॥५३ ॥
साऽत्र नाम्ना सती देवी स्वामिनो निन्दया ततः ।  
देहं सन्त्यज्य योगेन पार्वती सम्भविष्यति ॥५४॥
शृणु लक्ष्मि! दक्षगृहे पुत्रा जाताः सहस्रशः ।  
सर्वे ते भ्रातरः सत्यास्तपोभिर्धौतकिल्बिषाः ॥५५॥
नियुतमेकसहस्रं च नारदस्योपदेशतः ।  
गता ब्रह्मपदं धामाऽपुनरावृत्तिलक्षणम् ॥५६॥
हर्यश्वेषु विमुक्तेषु तदन्ये शबलाश्वकाः ।  
पञ्चसहस्रं पञ्चशतं पुत्रा जाताश्च तेऽपि वै ॥५७॥
नारदस्योपदेशेन गता मुक्तिपदं ध्रुवम् ।  
पित्रा तु योजिताः सृष्टौ नारदेन प्रव्राजिताः ॥५८॥
अतो दक्षः सुकोपः सन् शशाप नारदं तदा ।  
नाशमेहि गर्भवासं वस त्वं ब्राह्म नारद ॥५९॥
ततोऽभिसन्धिं चक्रे वै दक्षस्तु कश्यपेन हि ।  
नारदो मम कन्यायां तव पुत्रो भवेदिति ॥1.165.६० ॥
शशाप तं नारदोऽपि दक्षं चाङ्गिरसं तदा ।  
यथाऽहं ब्रह्मणः पुत्रः शापात्ते काश्यपो यदा ॥६ १ ॥
भवेयं च तदा त्वं मानुषो राजा भवाऽऽदितः ।  
प्राचीनबर्हिषः पौत्रः पुत्रश्चैव प्रचेतसाम् ॥६२॥
दक्ष! त्वं मारिषां पत्नीं वृक्षकन्यां गृहीष्यसि ।  
तस्यां दुहितरः षष्टिः श्रद्धाप्रभृतयस्तव ॥६३ ॥
भविष्यन्ति दश तासां धर्माय वितरिष्यसि ।  
सप्तविंशतिं शशिने कश्यपाय त्रयोदश ॥६४॥
चतस्रः पररूपाय तार्क्ष्याय वितरिष्यसि ।  
भग्वङ्गिरःकृशाश्वेभ्यो द्वे द्वे च वितरिष्यसि ॥६५ ॥
इति शापानुसारेण काले प्राप्ते प्रजापतिः ।  
दक्षः स्वस्य सुताः प्रादात् कश्यपाय त्रयोदश ॥६६॥
तस्मात् स नारदो जज्ञे पुनः शापबलादृषिः ।  
इति ब्राह्मो नारदोऽपि काश्यपोऽजायताऽत्र वै ॥६७॥
एवमाङ्गिरसो दक्षः प्राचेतसो ह्यजायत ।  
तस्य गृहे महामाया जन्म जग्राह यावता ॥६८ ॥
तावता समयेनापि मध्ये दैत्यौ महाबलौ ।  
निशुम्भशुम्भौ लोकानां दुःखदौ सम्बभूवतुः ॥६९॥
कश्यपस्य दनुर्नाम्ना भार्या या दक्षपुत्रिका ।  
तस्यां पुत्रत्रयं जातं महाबलपराक्रमम् ॥1.165.७० ॥
ज्येष्ठः शुम्भ इति ख्यातो निशुम्भश्चापरोऽसुरः ।  
तृतीयो नमुचिर्नाम देवदुःखकरः सदा ॥७ १ ॥
नमुचिं दुःखदं हन्तुमिन्द्रो वज्रमुपाददे ।  
भयात् तावन्नमुचिस्तु प्रविवेश रथं रवेः ॥७२ ॥
बहिर्नाऽऽयाति सूर्यस्य रथाद्वै ताडितोऽपि सः ।  
सूर्येण च मुहुः क्षिप्तस्ताडितः पादलत्तया ॥७३ ॥
बहिस्तथापि नाऽऽयात् स इन्द्रवज्रभयात्तदा ।  
तं शरणागतं मत्वा सूर्यो ररक्ष वासवात् ॥७४॥
ततः स समयं चक्रे रविणा वासवेन च ।  
नाऽहं स्थास्यामि वै पृथ्व्यां स्वर्गे नैव कदाचन ॥७५॥
पाताले तु निवत्स्यामि मुच्यतां जीवदानतः ।  
ततो मुक्तः सुरेन्द्रेण ततो वव्रे वरं यथा ॥७६॥
अवध्यत्वं वरं देहि शस्त्रैरस्त्रैः सुरेश्वर ।  
इन्द्रस्तथास्त्विति प्राह वरमादाय दानवः ॥७७ ॥
स्वस्याऽवध्यत्वमाज्ञाय शस्त्रैरस्त्रैः स दानवः ।  
भास्करस्य रथं त्यक्त्वा समुद्रं प्राविशद्द्रुतम् ॥७८ ॥
स निमज्जन्नपि वार्धौ सामुद्रफेनमुत्तमम् ।  
अपश्यद् दानवपतिस्तं प्रगृह्य स्थितो जले ॥७९ ॥
मुखनासादिकर्णादीन् समापूर्य स्थितो जले ।  
तस्मिन् शक्रोऽसृजद् वज्रमन्तर्हितमथाऽपि तम् ॥1.165.८ ० ॥
फेनात्मवज्रप्रहतः स पपात ममार च ।  
फेनात्मवज्रसंरुद्धनासाऽऽस्यः स ममार वै ॥८ १ ॥
ततोऽस्य भ्रातरौ वीरौ क्रुद्धौ शुम्भनिशुम्भकौ ।  
उद्योगं तु परं कृत्वा देवनाशार्थमागतौ ॥८ २ ॥
देवा अपि च युद्धार्थं निर्ययुरिन्द्रमाश्रिताः ।  
युद्धं सुतुमुलं जातं जितास्त्वाक्रम्य देवताः ॥८३ ॥
अग्रेसराश्च दैत्याभ्यां जिताः सबलवाहनाः ।  
शक्रस्य त्वाहृतो हस्तीयाम्यश्च माहिषो हृतः ॥८४॥
जलेशस्य मणिच्छत्रे हृते हृता गदा हरेः ।  
निधयः शङ्खपद्माद्याः कुबेरस्य हृता बलात् ॥८५॥
कृताः त्रिलोका वशगाः स्वाराज्यं वशीकृतम् ।  
दिशाम्पाला लोकपालाः प्रायशश्च वशीकृताः ॥८६॥
भुवं चागत्य राजानः प्रायशश्च वशीकृताः ।  
तत्र रेवातटे राज्यं कुर्वन्तं प्राप्य तावुभौ ॥८७ ॥
प्राहतुः रक्तबीजाख्यं को भवानिति सोऽब्रवीत् ।  
महिषस्य सचिवोऽहं दैत्योऽस्मि रक्तबीजकः ॥८८ ॥
करोमि राज्यं प्रच्छन्नं देव्या भीतिवशादिह ।  
सचिवौ द्वौ महिषस्य चण्डमुण्डौ तु नामतः ॥८ ९ ॥
वर्तेते सलिले मग्नौ भयाद्देव्या महाभुजौ ।  
इत्यस्माकं स्थितिस्तूक्ता ज्ञातव्या भवतोरपि ॥1.165.९० ॥
इति पृष्ठौ च तौ शुम्भनिशुम्भावूचतुश्च तम् ।  
अहं शुम्भ इति ज्येष्ठो निशुम्भोऽयं कनिष्ठकः ॥९१ ॥
दनोः पुत्रौ काश्यपौ स्वो जितवन्तौ सुरादिकान् ।  
अन्यानपि महापालान् जितवन्तौ भुवङ्गतान् ॥९२ ॥
इत्थं तयोस्तु वदतोर्नर्मदायास्तटे तदा ।  
जलावासाद्विनिष्क्रान्तौ चण्डमुण्डौ च दानवौ ॥९३ ॥
परस्परं सहायास्ते मिलिताः पञ्च दानवाः ।  
महिषस्य नमुचेश्च वैरनिर्यातनाय ते ॥९४॥
मन्त्रणां कृतवन्तस्ते सत्याः पराजयाय वै ।  
वयं विवाहयिष्यामो रत्नभूतां सतीं तु ताम् ॥९५॥
इत्यामन्त्र्य सतीं मार्गयितुं विन्ध्याचलं ययुः ।  
अदृश्या दृश्यते सा न ततो याता हिमालयम् ॥९६ ॥
तत्र स्नानाय गच्छन्तीं दृष्ट्वा तु पार्वतीं सतीम् ।  
प्राहुर्वरय चास्मान् वै पार्वती प्राह ताँस्तदा ॥९७॥
अहं विन्ध्याचली देवी तीर्थार्थमिह चागता ।  
मैवं वाच्यं तु सत्तीर्थे गच्छन्त्वितो यथागताः ॥९८ ॥
विन्ध्याद्रौ मे निवासोऽस्ति तत्र वाच्यं हृदि स्थितम् ।  
तीर्थे कृत्वा गमिष्यामि यूयं गच्छत तत्र वै ॥९९ ॥
इति दैत्याँश्च शुम्भादीन् प्रेषयित्वा च पार्वती ।  
स्नानार्थं देवगङ्गायां यावदग्रे प्रगच्छति ॥1.165.१०० ॥
तावत् तत्र समागत्य सङ्गत्य च सुरेश्वराः ।  
प्रथमतोऽस्तुवन् देवीं स्वदुःख्रविनिवृत्तये ॥१०१ ॥
त्वयाऽस्माकं वरो दत्तो ह्यापत्काले स्मृता सती ।  
दुःखं वै नाशयिष्यामि ह्यापत्काल उपस्थितः ॥१०२ ॥
इति श्रीलक्ष्मीनारायणीयसंहितायां प्रथमे कृतयुगसन्ताने वेधसा स्ववीर्यहोमेनाऽष्टमहर्षिसमुत्पत्तिः, आङ्गिरसदक्षगृहे देव्याः सतीजन्मकारणम्, प्राचेतसदक्षोद्भवनकारणम्, ब्राह्म-नारदस्य काश्यपनारदोद्भवनकारणम्, दक्षस्य पुत्राः पुत्र्यः, शुम्भनिशुम्भादिदनुपुत्रोत्पत्तिः, देवानां पराजयः, देवीप्रार्थना चेत्यादिनिरूपणनामा पञ्चषष्ट्यधिकशततमोऽध्यायः ॥१ ६५ ॥
    
