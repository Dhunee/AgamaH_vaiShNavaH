+++
title = "०४०"

+++
श्रीलक्ष्मीरुवाच-  
पितरः कतिधा बोध्याः किं देयं किं फलं तथा ।  
अभिसन्धाय पितरं पितुश्च पितरं तथा ॥१ ॥
पितुः पितामहं चैव त्रिषु पिण्डेषु नामतः ।  
कानि श्राद्धानि देयानि कथं गच्छन्ति वै पितॄन् ॥२ ॥
भुवि भुवरि स्वर्गे वा दुःखिनः सुखिनोऽपि वा ।  
पूर्वजा देहमापन्ना भवेयुः पितरो न वा ॥३ ॥
श्रीनारायण उवाच-  
देवाश्च ऋषयश्चैव जीवाश्चापि ह्यनेकशः ।  
कर्मलोके समागम्य कृत्वा कर्माणि भूरिशः ॥४ ॥
जायन्ते पितरस्ते वै पृथ्व्यादिलोकवासिनः ।  
केचित्पृथ्व्यां संवसन्ति तिष्ठन्त्यन्ये भुवः स्तरे ॥५ ॥
ते तु सर्वे वासनाभिर्जाताऽऽकस्मिकमृत्यवः ।  
केचित्स्वर्गे तु गच्छन्ति ये वै पुण्यपरायणाः ॥६ ॥
केचिन्महर्जनतपोलोकान्प्रयान्ति पुण्यतः ।  
सोमलोकं सूर्यलोकं विद्युल्लोकं तथा परे ॥७ ॥
अग्निलोकं चेन्द्रलोकं नक्षत्रादिग्रहस्तरान् ।  
यान्ति पुण्यानुसारेण देवास्ते पितरः स्मृताः ॥८ ॥
भवन्ति पितरो देवा देवाश्च पितरः पुनः ।  
लोकाः सान्तानिका नाम पितॄणां भास्वरा मताः ॥९ ॥
यत्र क्वापि स्थितान् पितॄन् स्मरन्ति वंशजास्तु यान् ।  
सान्तानिकैस्तु पितृभिस्तत्राऽऽगन्तव्यमेव यत् ॥1.40.१० ॥
पितॄणां तु भवेद्राजा सोमश्चाऽप्यर्यमा तथा ।  
अर्यमा किरणैः सोममुत्तेजयति चाऽन्वहम् ॥१ १॥
सोमश्च किरणैः सर्वमाप्याययति वै जगत् ।  
तस्माच्च पितरः सर्वे सोमं तृप्यन्ति चाऽऽप्य वै ॥१२॥
सोमं तु पितरं श्राद्धैराप्याय्य तृप्तिमाप्नुयुः ॥
सोमलोकनिवासा ये पितरः सोमजीवनाः ॥१३॥
श्राद्धैराप्यायितः सोमो लोकानाप्याययिष्यति ।  
कृत्स्नं सपर्वतवनं जङ्गमाजङ्गमैर्वृतम् ॥१४॥
श्राद्धानि पुष्टिकामाश्च ये करिष्यन्ति मानवाः ।  
तेभ्यः पुष्टिं प्रजाश्चैव दास्यन्ति पितरः सदा ॥११॥
श्राद्धे येभ्यः प्रदास्यन्ति त्रीन् पिण्डान् नामगोत्रतः ।  
सर्वत्र वर्तमानास्ते पितरः प्रपितामहम् ॥१६॥
तेषामाप्याययिष्यन्ति श्राद्धदानेन च प्रजाः ।  
सुखिनो दुःखिनो वापि पितरस्तु सवासनः ॥१७॥
तेभ्योऽवश्यं जलमन्नं देयं शक्त्या तु वंशजैः ।  
पितरस्तेन तृप्ताः स्युः सुमूर्ता वाप्यमूर्तयः ॥१८॥
तेषां सप्त समाख्याता गणास्त्रैलोक्यपूजिताः ।  
अमूर्तयस्त्रयस्तेषां चत्वारस्तु समूर्तयः ॥१९॥
उपरिष्टात् त्रयस्तेषां वर्तन्ते भावमूर्तयः ।  
तेषामधस्ताद् वर्तन्ते चत्वारः सूक्ष्ममूर्तयः ॥1.40.२०॥
श्रद्धया भावनया च तृप्यन्ति भावमूर्तयः ।  
अन्नादिपुण्यतृप्तास्ते भवन्ति सूक्ष्ममूर्तयः ॥२ १॥
मनोजवाः स्वधाभक्ताः सर्वदेय सुवस्तवः ।  
अन्नं सोमं च संलब्ध्वाऽऽप्यायन्ते तृप्तमानसाः ॥२२॥
तत्र श्राद्धे जलान्नैस्ते तृप्यन्ति दानभावनैः ।  
ज्ञानिनो विष्णुभक्तास्ते ब्रह्मार्पणक्रियादिभिः ॥२३॥
पूर्णयुगसहस्रान्ते जायन्ते ब्रह्मवादिनः ।  
उत्सृज्य देहजातानि मोक्षं गच्छन्त्यमूर्तयः ॥२४॥
क्रियया गुरुपूजाभिस्तृप्यन्ति तु समूर्तयः ।  
श्राद्धे तृप्ताः पुनः सोमं पिबन्ति पितरश्च ते ॥२५॥
सहस्रशस्तु विप्रान्वै साधून् बालाँश्च भोजयेत् ।  
तृप्यन्ति पितरस्तेषां साध्वीनां भोजनेन च ॥२६॥
विप्राणां तु सहस्रेण स्नातकानां शतेन च ।  
अनाथानां सहस्रेण वानप्रस्थशतेन च ॥२७॥
साध्वी चैका साधुरेको भोजने तु विशिष्यते ।  
साधुः साध्वी हरेर्बालौ ज्ञानध्यानमयौ यतः ॥२८॥
दिव्यौ मोक्षकरौ तुष्टौ योगिनौ ब्रह्मतन्मयौ ।  
पुत्रः पौत्रः प्रपौत्रो वा बालौ तौ भोजयिष्यति ॥२९॥
पितरस्तस्य तृप्यन्ति सुवृष्टेनेव कर्षुकः ।  
अलाभे साधुसाध्वीनां भोजयेद् ब्रह्मचारिणौ ॥1.40.३०॥
तदलाभे तु दौहित्रं ह्यतिथिं चापि भोजयेत् ॥
सिद्धाश्च गुप्तरूपेण चरन्ति बहुधाऽन्वहम् ॥३१॥  
साधुसाध्वीस्वरूपं तमतिथिं पूजयेत्सदा ।  
उर्वी सागरपर्यन्तां देवा योगेश्वरास्तथा ॥३२॥  
नानारूपैश्चरन्त्येते प्रजाधर्मप्रपालकाः ।  
सिद्धाः सन्तश्च साध्व्यश्च विचरन्ति महीतले ॥३३॥  
लक्ष्मीनारायणरूपास्तेषां पूजनमाचरेत् ।  
दद्याच्च भोजनं रम्यं व्यञ्जनानि फलानि च ॥३४॥  
देवाश्च पितरश्चैच वह्रिश्चाऽतिथिरूपकान् ।  
आविश्य भुञ्जते तद्वै पूजयेद तिथीन्सदा ॥३५॥  
बालानभ्यागतान् खिन्नान्साधून् साध्वीर्निराश्रयान् ।  
भक्ताँश्च याचकान् जानीयादतिथ्यात्मकान् सदा ॥३६॥  
अभ्यागतो याचकः स्यादतिथिः स्यादयाचकः ।  
पिपासिनाय श्रान्ताय भ्रान्तायाऽतिबुभुक्षते ॥३७॥  
विदुषे साधवे साध्व्यै बालायाऽनाश्रयाय च ।  
तस्मै सत्कृत्य दातव्यं यज्ञस्य फलमिच्छता ॥३८॥  
साधवश्च महात्मानः श्राद्धे सत्कृत्य पूजिता ॥
मोक्षं योगमथैश्वर्यं प्रयच्छन्ति पितामहाः ॥३९॥  
सर्वेषां राजतैः पात्रैरपि वा रजतान्वितैः ।  
दत्तं स्वधां पुरोधाय तथा प्रीणाति वै पितॄन् ॥1.40.४०॥  
पितॄन् प्रीणाति वै भक्त्या पितरः प्रीणयन्ति तम् ॥
पितरः पुष्टिकामस्य पूजाकामस्य वा पुनः ॥४१॥  
पुष्टि प्रजां च सुस्वर्गं प्रयच्छन्ति न संशयः ॥
विमानानि सहस्राणि युक्तान्यप्सरसां गणैः ॥४२॥  
सर्वकामप्रसिद्धानि प्रयच्छन्ति पितामहाः ॥
प्रज्ञां पुष्टिं स्मृतिं मेधां राज्यमारोग्यमित्यपि ॥४३॥  
मुक्तावैदूर्यवासांसि वाजिनागाऽयुतानि च ।  
कोटिशश्चापि रत्नानि प्रयच्छन्ति पितामहाः ॥४४॥  
सौवर्णं राजतं ताम्रं पितॄणां पात्रमुच्यते ।  
रजतं रजताक्तं वा पितॄणां पात्रमुत्तमम् ॥४५॥  
रजतस्य कथा वापि दर्शनं दानमेव च ।  
अनन्तमक्षयं स्वर्ग्यं पितॄणां दानमुच्यते ॥४६॥  
पितॄनेतेन दानेन सत्पात्रास्तारयन्त्युत ॥
काञ्चनं राजतं ताम्रं दौहित्रः कुतपास्तिलाः ॥४७॥  
वस्त्रं च पावनीयानि साध्वी च साधुरित्यपि ।  
प्रीयन्ते पितरो येन भोज्येन सुरसेन च ॥४८॥  
तानि तेषां प्रवक्ष्यामि सर्वकामप्रदानि वै ॥
श्राद्धकाले सुभोज्यानि पितॄणां तोषणाय वै ॥४९॥  
परमान्नं दुग्धपाकः पूरिकाः पोलिकास्तथा ।  
शतच्छिद्राण्यपूपाश्च मिष्टाः पूरणपोलिकाः ॥1.40.५०॥  
रुतल्यश्च तथा घारिपूरिकाश्च प्ररोटकाः ॥
फाफटाः स्थिरकाश्चैव घृतचूर्णा गुडौदनाः ॥५१॥  
शश्कुल्यः खाजकाश्चैव संयावो मोदकास्तथा ।  
कंसारः पर्पिकाखण्डाः पिण्डका ग्रन्थकास्तथा ॥५२॥  
कलिकालडडुकाश्चापि कलिकाः सेविकास्तथा ।  
सोहालिका मण्डकाश्च वटिका घृतपूरणाः ॥५३॥  
पूपाश्च मौक्तिकाश्चैव शाटकाः सूत्रफेणिकाः ॥
सुखदाः शालिपिष्टाश्च मुद्गमोदकघुर्घराः ॥५४॥  
तिलश्रृङ्खा गुन्द्रपाकः पीतसाराश्च शर्कराः ॥
मेशुभो मोहनस्थाल ओदनः पुष्पवट्टिकाः ॥५५॥  
निवाराश्च यवाश्चैव राजगर्वादयस्तथा ॥
श्रृङ्गाटका रक्तालवो वटाणा द्विदलास्तथा ॥५६॥  
व्हालाश्च पर्पटाश्चैव पर्पट्यः क्वथिका दधि ।  
हरिन्माषाश्च मुद्गाश्च तुवर्यश्चैव दुग्धकम् ॥५७॥  
शाकानि त्वङ्लवङ्गैलासंस्कृतानि मधूनि च ।  
गवाहारा भिण्डकाश्च रक्तालवश्च चिर्भटाः ॥५८॥  
कर्कट्यः कारवेल्लाश्च कूष्माण्डाः सूरणस्तथा ।  
वृन्ताकः शर्कराकन्दः शिम्बिकाखर्बुजस्तथा ॥५९॥  
पटोला गण्डकाश्चापि घृतषोढाः परावलाः ॥
लूनिका मेथिका राज्ञी जीवन्ती सुवमूलकाः ॥1.40.६०॥  
ताण्डुलाज्यो ह्यम्ब्ललूनी राजग्रहश्च दुग्धिका ।  
कुनराः शर्करातिक्ताः पत्रवल्य्रश्च नैकधा ॥६१॥  
वृन्ताकभर्जनं चापि चटन्यो नवनीतकम् ।  
धान्याकाकौथुमीबुद्धिहीनानां चटनी तथा ॥६॥  
द्राक्षाखारिककदलै राजिकातिक्तवस्तुजम् ।  
दध्याक्तं राजिकाराद्धमारनालान्यनेकधा ॥६३॥  
मिष्टान्नानि नवान्येव भोज्याकानि वराणि च ॥
पेयानि मिष्टमिश्राणि सुगन्धीनि रसानि च ॥६४॥  
इक्षुनारङ्गकदलजम्बीराङ्गुदसन्तुराः।  
सेतुराऽमृतसफलजननस्पतिजाम्बवः ॥६५॥
इङ्गुदीनारिकेलाऽऽम्रपनसलिप्सिकाचिकाः।  
बदराङ्गुरपूपीयाऽनानसाऽऽमलकास्तथा ॥६६॥  
रामफलपपनससीताफलसुबिल्वकाः ।  
फलान्येतानि ताम्बूलपूगीवरीयसीत्वचः ॥६७॥  
जलं तु तीर्थसम्भूतं पुष्पाणि सुसुगन्धयः ॥
देयं श्राद्धे विशेषेण पितॄणां तृप्तिहेतवे ॥६८॥  
येन प्रदीयते यस्मै यत्तृप्त्यर्थं च यत्र वै ॥
त्रिष्वत्र भगवान् साक्षाद् दाता ग्रहीता नायकः ॥६९॥
यजमानेन स्वरूपं दातारं व्यापकं हरिम् ॥
विभाव्य पात्ररूपाय हरये देयमेव ह ॥1.40.७०\|\|  
स हरिर्व्यापकः श्रीमान् पितर्यपि सुवर्तते ॥
सर्वत्र तु हरेर्योगात् तृप्तिस्तु पितृणां भवेत् ॥७१॥
पितॄणां नाम व्याहृत्यः दातव्यं हरिबुद्धितः ॥
अक्षय्या सा भवेत् तृप्तिः स्वल्पमप्यतुलं भवेत् ॥७२॥  
कन्यका विधवा नार्यो वृद्धा आधारवर्जिताः ।  
सौभाग्या भोजनीयाश्च श्राद्धे फलमनन्तकम् ॥७३॥  
ग्रामो धूम्रनिरोधेन भोजनीयाः फलार्थिना ।  
यज्ञाधिकं फलं तस्य भुज्यन्ते पशुपक्षिभिः ॥७४॥
जलस्थैश्चापि भुज्यन्ते यत्र कीटादिभिस्तथा ।  
श्राद्धः सर्वान्तरात्मात्मा सार्वभौमः स कथ्यते ॥७५॥
इतिश्रीलक्ष्मीनारायणीयसंहितायां प्रथमे कृतयुगसन्ताने विविधपितृतत्पात्र-तद्देयान्नफलादि-तत्प्राप्तिफलादिवर्णननामा चत्वारिंशोऽध्यायः ॥ ४० ॥  
    
