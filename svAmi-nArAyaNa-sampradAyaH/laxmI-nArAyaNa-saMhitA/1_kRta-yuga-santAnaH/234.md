+++
title = "२३४"

+++
श्रीनारायण उवाच-  
शृणु लक्ष्मि! कथां चैकादश्या उत्पत्तिबोधिकाम् ।  
पूर्वे कृतयुगे जातां नारायणविभाविताम् ॥१ ॥
तत्र सत्ये युगे जातस्तालजङ्घकुले महान् ।  
अत्यद्भुतो महारौद्रो नाडीजङ्घाह्वयोऽसुरः ॥२ ॥
तस्य पुत्रौ मुरजङ्घोऽभवद् देवभयङ्करः ।  
तपस्तप्त्वाऽब्दसाहस्रं परं बलमवाप सः ॥३ ॥
इन्द्रोऽपि निर्जितस्तेन सर्वे देवाश्च निर्जिताः ।  
स्वर्गान्निष्कासिता देवा विचेरुर्भूमिमण्डले ॥४ ॥
भीताः स्वास्थ्यविहीनास्ते ययुर्यत्र पुरन्दरः ।  
पुरन्दरोऽपि दुखाढ्यो ययौ यत्र जनार्दनः ॥५ ॥
शङ्करश्च तथा ब्रह्मा ययुश्चान्ये सुरेश्वराः ।  
जलमध्ये शयानं श्रीनारायणं प्रतुष्टुवुः ॥६ ॥
नमस्ते देवदेवेश शरणागतवत्सल ।  
दानवानां च दैत्यानामसुराणां विमर्दक ॥७ ॥
शरणं त्वं सदाऽऽर्तानां दुःखहाः शरणार्थिनाम् ।  
रक्षाऽस्मान् करुणासिन्धो दैत्याद्बलसमेधितात् ॥८ ॥
त्वं गतिस्त्वं परं सौख्यं भक्तानां परमायनम् ।  
त्वं माता रक्षकः स्वामी त्वं पिता पालकः प्रभुः ॥९ ॥
त्वं सद्वाच्यं कारणं वै चोत्पत्तिः सृष्टिरित्यपि ।  
त्वमेवाऽऽपूरकस्तत्र त्वमेव रूपवान् हरः ॥1.234.१ ०॥
संहारकारको देवस्त्वमेव भोजनप्रदः ।  
स्वाहा स्वधा वषट्कारस्त्वमेवाग्निस्त्वमोमिति ॥११ ॥
अनिरुद्धश्च प्रद्युम्नः सङ्कर्षणस्त्वमेव हि ।  
ब्रह्मविष्णुमहेशानास्त्वमेव देवकोटयः ॥१२॥
सूर्यश्चन्द्रस्त्वमेवासि व्योमाऽनिलाऽनलाऽऽब्भुवः ।  
ततोऽवान्तरसृष्टिश्च त्वमेव पुरुषोत्तम ॥१३॥
वरदाता रक्षकश्च वरसंहारकृद् भवान् ।  
स्थावरं जङ्गमं सर्वं भवत्येव प्रतिष्ठितम् ॥१४॥
दैत्यदानवरक्षोभिर्निर्जिताः सुरपुङ्गवाः ।  
यदा भवन्त्यसुखास्ते शरणं यान्ति ते तदा ॥१५॥
वयं सर्वे स्वर्गभ्रष्टा दानवादिभिरर्दिताः ।  
अटामोऽरण्यभूभागे रक्षामिच्छाम ईश्वर ॥१६॥
रक्षाऽस्मान् सर्वथा देव दानवान्मुरसञ्ज्ञकात् ।  
श्रुत्वा नारायणस्तेषां पप्रच्छ भक्तवत्सलः ॥१७॥
कीदृशो दानवः सोऽस्ति किन्नामा किम्बलं स्थितिः ।  
सर्वं ब्रूत सुरेन्द्रा यच्छ्रुत्वा नाशाय चिन्तये ॥१८॥
इन्द्रः प्राह तदा देवं विष्णुं नारायणं प्रभुम् ।  
ब्रह्मणो वंशजः सोऽस्ति कश्यपाद् दनुजोऽभवत् ॥१९॥
तालजङ्घो महाक्रूरस्तस्य नाडीप्रजङ्घकः ।  
सुतोऽभवन्महापापस्तस्यास्ति पुत्र एव सः ॥1.234.२० ॥
मुरजङ्घ इति नाम्ना कृतवाँस्तप उग्रकम् ।  
वर्षाणां वै सहस्रं यन्निराहारोऽभवत्तदा ॥२१ ॥
शतवर्षं भुवे पादाङ्गुष्ठे स्थित्वाऽतपत् तपः ।  
शतवर्षं जलशायी घोरं तपश्चकार सः ॥२२।  
शतवर्षं वायुभक्षी सूर्यद्रष्टा शतं समाः ।  
शतवर्षं बाष्पभोजी तपस्तप्त्वाऽतिदारुणम् ॥२३॥
पञ्चशतं च वर्षाणां समाधावतपत्तपः ।  
तस्य देहोपरि तत्र वल्मीकः काचकान्वितः ॥२४॥
वृक्षवल्लीसमाक्रान्तो ह्यभवच्छृङ्गसदृशः ।  
ततो धूमो विनिष्क्रान्तो दिवं यातोऽतिदारुणः ॥२५॥
तन्मूर्ध्नोऽभून्महानग्निर्येन जज्वाल द्यौरथ ।  
भूश्च सत्यादिलोकाश्च देवास्त्रेसुश्च मानवाः ॥२६॥
ययुर्वै शरणं सर्वे ब्रह्माणं प्रपितामहम् ।  
स्वेषां नापातिपातित्वं जगदुर्दुःखसागरम् ॥२७॥
कोऽयं वह्निः कथं जातः सर्वं प्रज्वालयत्यहो ।  
रक्ष रक्ष प्रजानाथ शान्तिं कुरु जगत्प्रभो ॥२८॥
श्रुत्वैवं तद्वचो ब्रह्मा ससुरो मार्गणाय तत् ।  
ययौ वह्निधूमलेखासृत्या मूलं भुवि स्थितम् ॥२९॥
दृष्ट्वा वृक्षादिकान् तत्र मुमोह सृष्टिकृत्तदा ।  
अहो कश्चिन्न वै चात्र दृश्यते तापसो जनः ॥1.234.३० ॥
कथं कस्मान्मया चात्र मार्गणीयो भवेद्धि सः ।  
इति विचार्य ब्रह्मा वै निषसाद महीतले ॥३ १॥
विष्णुस्तदा महाशङ्खनादं चकार वै मुहुः ।  
तथापि न मुरस्तत्र प्रबुबोध तदा सुराः ॥३ २॥
हताशाः संस्थिताः सर्वे प्रम्लानान्तरकामनाः ।  
तदा ३ विष्णुना तत्र समाधिः संयमः कृतः ॥३३॥
प्रवेशश्च कृतस्तत्र मुरदैत्यस्य वर्ष्मणि ।  
शुष्ककाष्ठसमं शुष्कनाडीमांसास्थिपिण्डकम् ॥३४॥
साद्रं च सक्रियं कृत्वा वर्ष्म चाऽप्लावयत् त्वजः ।  
कमण्डलोर्जलेनाऽभ्यसिञ्चन् मूर्ध्नि यदा पुनः ॥३५ ॥
तदा पल्लवतां याते वर्ष्मणि मुरदानवे ।  
नेत्रे प्रोन्मीलिते जाते दृष्ट्वा स दानवः सुरान् ॥३६॥
नत्वा प्राह कथं यातास्तपोभङ्गविधित्सया ।  
यात दूरं न मे कार्यं देवैः किञ्चिद्धि विद्यते ॥३७॥
ब्रह्मा प्राह तदा दैत्यं प्रसन्नास्तपसा तव ।  
वयं प्राप्ता वरं दातुं यथेष्टं ब्रूहि पुत्रक ॥३८॥
मुरः प्राह न मे मृत्युस्तव सृष्ट्या कथञ्चन ।  
विष्णुना वा हरेणापि भवेदिति प्रदेहि मे ॥३९॥
तथाऽस्त्विति वरं दत्वा ययुर्ब्रह्मादयस्ततः ।  
मुरोऽपि प्रोत्थितो हृष्टो ययौ स्वस्थानमेव सः ॥1.234.४० ॥
मेरौ चन्द्रावतीं रम्यां राजधानीं कुलागताम् ।  
पालयामास विधिना दानवैरधिवासिताम् ॥४ १ ॥
देवाश्च निर्जितास्तेन स्वर्गाच्चापि निराकृताः ।  
इन्द्रस्थानं समाहृत्य दानवश्चेन्द्रकः कृतः ॥४२॥
वह्निस्थानं स्वकं कृत्वा वहिश्चान्यो विनिर्मितः ।  
सूर्यचन्द्रौ कृतौ चान्यौ ग्रहनक्षत्रसंयुतौ ॥४३॥
दिक्प्रपालाः कृताश्चान्ये दानवाः स्वीयवर्णजाः ।  
लोकपालाः कृताश्चान्ये देवान् जित्वा मुरेण वै ॥४४॥
काराग्रहे देवगणा निगडेषु निपातिताः ।  
देवलोकः कृतश्चान्यो दानवैः परिशोभितः ॥४६॥
सर्वं त्वन्यत् कृतं तेन पूर्वं वै परिवर्तितम् ।  
यावन्नायाति लक्ष्म्यर्थं तावत्तं प्रजहि प्रभो ॥४६॥
यावच्चिरायते देवो हानिस्तावत्पले पले ।  
तस्माच्छीघ्रं समुत्थाय तन्नाशाय मनः कुरु ॥४७॥
श्रुत्वैतदिन्द्रवचनं हरिः शेषायनः स्वयम् ।  
समुत्थाय च विध्वंसे मुरस्याऽवाप निश्चयम् ॥४८॥
हरिश्च शङ्करो ब्रह्मा तथा देवा महर्षयः ।  
गता यत्राऽभवत्पुर्यां चन्द्रावत्यां महासुरः ॥४९॥
उपकण्ठे बहिः स्थित्वा शङ्खं दध्मौ हरिस्तदा ।  
युद्धसम्बोधशब्दं स श्रुत्वाऽऽययौ पुराद्बहिः ॥1.234.५० ॥
ससैन्यो युद्धदानाय चकार रणमुल्बणम् ।  
नैकरूपधरो वीरो मुरोऽस्त्रशस्त्रकोटिभिः ॥५ १ ॥
मन्त्रैर्मायाबलैश्चैन्द्रजालिकैः रूपकोटिभिः ।  
सङ्ग्राममकरोद्घोरं देवसंहारकारकम् ॥५२॥
क्षता हता विनष्टाश्च देवा रूपान्तरात्मकाः ।  
भग्नाश्च मूर्छिता नष्टा विप्राणाश्चेतनोज्झिताः ॥५३॥
असङ्ख्यातसहस्रैरायुधैरसुरपुङ्गवैः ।  
हन्यमानाः सुराः सर्वे दुद्रुवुश्च दिशो दश ॥५४॥
विष्णुं दृष्ट्वा मुरस्तं च तिष्ठ तिष्ठेति चाऽब्रवीत् ।  
गदां गुर्वीं प्राहिणोत् मुकुन्दस्तां व्यपोथयत् ॥५५॥
स्वीयया गदया शीघ्रं प्राहिणोच्चक्रमुल्बणम् ।  
वरदानप्रभावेण चक्रं विखण्डितं मुरे ॥५६॥
विष्णुस्त्वाश्चर्यमापन्न क्रोधसंरक्तनेत्रकः ।  
द्वितीयं चक्रमादाय मुमोच सैन्यकोटिषु ॥५७॥
दानवा दैत्यमूर्धन्याः छिन्नशिरस एव ते ।  
पतिताश्च मृताश्चान्ये मूर्छिता व्यसवोऽभवन् ॥५८॥
मेदिनी तत्र दैत्यादिमेदमासाद्य सार्थका ।  
समभूद् रणभूमिः सा दानवारण्यसुप्तिका ॥९९॥
न वै तलमभूद् रिक्तं कबन्धेन विना क्वचित् ।  
मुरस्ततो महाखेदमवाप सैन्यनाशतः ॥1.234.६०॥
एकाकी व्यचरन् शस्त्रैर्युयुधे विष्णुना तदा ।  
विष्णोरायुधधुर्याणां विनाशस्तेन शत्रुणा ॥६ १॥
कृतंश्चास्त्राणि सर्वाणि प्रग्रस्तानि तदा पुनः ।,  
अस्त्रशस्त्रविहीनश्च विष्णुर्जातो यदा तदा ॥६२॥
मुमुदिरे दैत्यगणाः प्रहर्षुश्चातिदानवाः ।  
सुरा वै म्लानतां प्राप्ताः साशकाश्च प्रजीवने ॥६३॥
अथ विष्णुं विशस्त्रं वै ज्ञात्वा नीत्या मुरस्तदा ।  
बाहुयुद्धं समकरोद् विष्णुना दारुणं ततः ॥६४॥
मायया मुरदैत्येन विष्णोर्बाहुः प्रधर्षितः ।  
बाहुबन्धः कृतस्तेन जडीभूता भुजाः खलु ॥६५॥
चत्वारोऽप्यभवँस्तत्र देवा वै दुःखिनोऽभवत् ।  
हाहेति करुण चाक्रुश्याऽऽसँस्त्रस्ता गताशयाः ॥६६॥
मुरस्याऽऽसीत्तदा सम्यग् विजयो देवकर्दने ।  
चकार राज्यं रुचिरं विजित्वा सत्यलोकजम् ॥६७॥
चतुर्दशभुवनानां सम्राडभून्मुरस्ततः ।  
विष्णुस्त्रस्तो गतो बद्रिकाश्रमं हिमशैलगम् ॥६८॥
हिमालये गुहा सिंहवती नाम्नी महत्तरा ।  
वर्तते योजनानां वै चत्वारो दीर्घविस्तरा ॥६९॥
द्वारमेकं च यस्यास्ते तस्यां गत्वा महाप्रभुः ।  
सुप्तौ भयं दर्शयन् वै लोकानां हितकाम्यया ॥1.234.७० ॥
दानवत्सं मार्गयन् वै कदाचित्तत्र गह्वरे ।  
ज्ञात्वा विष्णुं प्रसुप्तं स प्रविवेश गुहान्तरम् ॥७१॥
प्रसुप्तं श्रीहरिं दृष्ट्वा दानवेन्द्रो जगाद तम् ।  
अहो त्रैलोक्यपूज्य त्वं कथमाश्रयसे गुहाम् ॥७२॥
त्वदाश्रितानां रक्षां चापत्काले किं करोषि न ।  
उत्तिष्ठ विष्णो भद्रं ते प्रोत्तिष्ठ युद्धमाचर ॥७३ ॥
त्वादृशानां शृगालानां स्वपनं किं निसर्गजम् ।  
नयामि यमभवनं यद्वा त्वं मां समाश्रय ॥७४॥
कुरु दास्यं सदा मे त्वं देहि वैकुण्ठमेव मे ।  
यद्वा युद्धं कुरु विष्णो शाठ्यं मा समये चर ॥७५॥
इत्येवं वदतस्तस्य मुरस्य नाशनाय वै ।  
हरिः सञ्चिन्तयामास सुप्त एव तदन्तरे ॥७६॥
महालक्ष्मीं प्रसस्मार दानवान्तकराय वै ।  
स्मृत्वा ब्रह्मप्रदत्तं च वरं मुरस्य पूर्वजम् ॥७७॥
वेधःसृष्टिकृतान्नाशो मा भूदिति विचिन्त्य च ।  
लक्ष्म्यंशात्मकसामर्थ्यं स्वैकादशेन्द्रियात्मकम् ॥७८॥
दिव्यं तपःस्वरूपं तत् प्राविश्चकार वै हरिः ।  
तच्च मूर्तमभूत्तत्र कन्यारूपं सुसुन्दरम् ॥७९॥
कन्यका साऽतितेजोभिः प्रोज्ज्वला स्वर्णसन्निभा ।  
चन्द्रकान्तिसमव्याप्तढीप्तिसन्दोहशीतला ॥1.234.८ ०॥
सर्वाकृतिसमायोग्या हरिरूपाऽतिसुन्दरी ।  
दिव्यप्रहरणैर्युक्ता प्रोद्भिन्ननवसुस्तनी ॥८ १॥
किञ्चिदनङ्गरूपाभिभूता दृष्टिमनोहरा ।  
सौभाग्यद्रव्यभूषाभिवस्त्रकुन्तलशोभना ॥८२॥
विद्युत्तेजःसमाक्रान्ताऽऽकर्णान्तदीर्घलोचना ।  
महाबलसमाविष्टा मोहिनीव वपुष्मती ॥८२॥
स्वर्णाभूषणशोभाढ्या सुगन्धमुखमारुता ।  
सुस्वरा सर्वलावण्यप्रसन्नमुखपङ्कजा ॥८४॥
चम्पकाभकरपादतलोऽङ्गुलिप्रभावती ।  
कोमला कोमलाङ्गी च सर्वशोभाधिवासिनी ॥८५॥
चक्षुर्हरा मनोहरा चात्महराऽतिकर्षणी ।  
समुद्भूता महारम्याकृतिर्हास्यं करोति च ॥८६॥
दृष्टा मुरेण तत्रैव तेजोमध्ये विराजिता ।  
मुरश्च मोहमासाद्य परिरब्धुं प्रचक्रमे ॥८७॥
कन्या प्राह महादैत्य सुज्ञोऽसि धर्मवानसि ।  
विना वैवाहिकं कृत्यं त्वदर्थं नाहमुत्सहे ॥८८॥
विजित्य मां गृहाणाद्य पणोऽयं मम दानव ।  
युद्धे जित्वा गृहाणेमां दासीभूतां मनस्विनीम् ॥८९॥
मुरस्तस्याः समाकर्ण्य विस्मृत्य विष्णुमेव च ।  
सज्जोऽभूद् युद्धवृत्ताय शस्त्राऽस्त्रादिभिरन्वितः ॥1.234.९० ॥
कन्यया रणसङ्ग्रामे प्रवर्तिते महासुरे ।  
कर्तितः कण्ठदेशाद्वै मस्तकं भस्मितं तदा ॥९१ ॥
देहश्चूर्णीकृतस्तस्य गदया पल्लतादिभिः ।  
मुरश्च निहतस्तस्य योद्धारोऽपि हतास्तया ॥९२॥
महाकोलाहलं श्रुत्वा विष्णुर्निद्रां विहाय च ।  
अबुध्यत मृतं दृष्ट्वा मुरं विस्मयमागतः ॥९३॥
अहोऽनया कन्यया वै हतो महाबलोऽसुरः ।  
मया यो न जितः पूर्वं जितो हतोऽनया हि सः ॥९४॥
महालक्ष्मीर्महाशक्तिर्महामाया न्वियं खलु ।  
समर्था दुःखनाशाय देवानां हितकारिणी ॥९५॥
उपकारः कृतः सर्वो देवानां मम चापि वै ।  
निहतो दानवो दुष्टो देवासुरभयङ्करः ॥९६॥
इति प्रसन्नतां प्राप्य तदा पप्रच्छ कन्यकाम् ।  
का त्वं कथं हतो दैत्य किं ते मनसि वर्तते ॥९७॥
कन्या प्राह हरिं विष्णोरहमेकादशी मता ।  
सर्वशत्रुक्षयकर्त्री सर्वपापविनाशिनी ॥९८॥
सर्वतेजोमयी चास्मि सर्वपुमर्थदायिनी ।  
तवास्मि विग्रहाज्जाता तवेन्द्रियबलोद्भवा ॥९९॥
तव चैतन्यसम्पृक्ता तवास्मि पुत्रिका प्रभो ।  
प्रसुप्तं पितरं दैत्यो हन्तुमत्र समागतः ॥1.234.१०० ॥
चिच्छक्तिश्चाऽसुरं वीक्ष्याऽहमुद्भूतेन्द्रियादिभिः ।  
एकादशेन्द्रियतेजोमयी चाहं भवामि ते ॥१० १॥
तस्मादेकादशीनाम्ना सर्वपुण्यप्रदा हरे ।  
असुरस्य विनाशाय समुद्भूताऽस्मि माधव ॥१ ०२॥
विनाशितो मया दैत्यो देवानां दुःखदो महान् ।  
इति श्रुत्वा सुतावाक्यं हरिः प्राह च तां सुताम् ॥१ ०३॥
वरं वरय कल्याणि कृतं कार्यं महन्मम ।  
प्रसन्नोऽस्मि च भद्रं ते सर्वं दास्ये मनोगतम् ॥१०४॥
नाऽदेयं विद्यते देवि त्वया देवाः सुरक्षिताः ।  
धर्मः संस्थापनां प्राप्तो व्रतं दैवं च लक्षितम् ॥१ ०५॥
कल्याणमार्गः सततं जनानां कारितस्त्वया ।  
तस्मात् स्वस्य च यावद्वै सर्वं देयं हि ते कृते ॥१ ०६॥
श्रुत्वैतद्भगवद्वाक्यमेकादशी जगाद यत्॥
अहमेकादशी नाम्ना ह्यधिष्ठात्री व्रतात्मिका ॥१ ०७॥
एकादशीदिनस्याऽस्मि स दिनो मामको मतः ।  
शुक्लः कृष्णश्च मे दिव्यो दिवसो व्रतमेव सः ॥१०८॥
महापुण्यः पवित्रोऽयं सर्वपुण्येषु पुण्यकृत् ।  
अतो मद्दिवसः पाल्यो व्रतोपोषणजागरैः ॥१ ०९॥
इन्द्रियाणां तदाऽऽहारा वर्जनीयाः प्रयत्नतः ।  
मानवो मद्दिने योऽत्र ह्युपवासं करोति सः ॥1.234.११ ०॥
अश्वमेधसमं पुण्यं प्राप्नोत्येव न संशयः ।  
एकभक्तेन नक्तेनोपवासेन फलेन वा ॥१११ ॥
जलेनापि व्रतं कुर्यात् स यायान्माधवालयम् ।  
रात्रौ जागरणं कुर्याद्धरेस्ते च प्रपूजनम् ॥११ २॥
पुष्पैर्धूपैश्च दीपैश्च विविधैश्च सुवस्तुभिः ।  
पूजनं कारयेन्मे ते ह्युद्यापनं समाचरेत् ॥११ ३॥
एवं व्रतप्रकर्ता ते धाम यायान्पराक्षरम् ।  
गर्भवासं न चाप्नुयान्निष्पापः स्याच्च सर्वथा ॥१ १४॥
ममाऽहनि तु भक्तानां नैर्मल्यं जायतां सदा ।  
भक्तिश्च वर्धतां देवे तथा श्रद्धा च मद्व्रते ॥१ १५॥
मा क्षुधा पीडयेद्भक्तं व्रतिनं प्रमदाजनम् ।  
इत्येवं वरदानानि मे देयानि यदि प्रभो ॥१ १६॥
दातव्यानि हरे मह्यं तथाऽन्यन्मे शृणु प्रभो ।  
हरिः पिता हरिर्माता बान्धवोऽपि हरिः सदा ॥१ १७॥
हरिर्भर्ता हरिः कर्ता पोष्टा हर्ता हरिः स्वयम् ।  
तस्माद् रूपान्तरैः कृष्ण पतिर्मे भव सर्वदा ॥१ १८॥
अहं षड्विशतिरूपा पत्नी ते स्यां तथा कुरु ।  
येनाऽसंस्कारदोषो मे विनश्येत् संविवाहतः ॥१ १९॥
पातिव्रत्यपरा नित्यं सेविष्ये त्वां पतिं प्रियम् ।  
वरं देहि तथा नाथ सौभाग्यं मे प्रवर्धय ॥1.234.१२०॥
श्रुत्वा प्राह हरिर्भद्रे भवताद् वाञ्च्छितं तव ।  
व्रतं भवतात् पुण्यं ते रूपाण्यपि भवन्तु ते ॥१२१ ॥
पतिर्भवामि ते रूपान्तरैः श्रेयःप्रदा भव ।  
धर्मार्थ काममोक्षाणां सम्प्रदा भव सर्वथा ॥१ २२॥
एकादशीव्रतपूता यान्तु मे वैष्णवं पदम् ।  
ऐहिकं सत्फलं प्राप्य चान्ते मोक्षमवाप्नुयुः ॥१२३॥
इति ते वरदानानि वितरामि मम प्रिये ।  
ओमित्युक्त्वा स्वयं चैकादशी वै बहुधाऽभवत् ॥१२४॥
हरिस्तदा स्वमूर्तेश्च षड्विंशतिस्वरूपकैः ।  
जग्राह विधिवत् पत्नीरूपामेकादशीं तदा ॥१२५ ॥
पुत्रीरूपं विलीयैव पत्नीरूपैश्च वर्तते ।  
वर्षे द्वादशमासानां द्वेऽधिकस्यापि वै तथा ॥१२६ ॥
मिलित्वैकादशिकाः षड्विंशतिसङ्ख्यका मताः ।  
एकादशी त्वहोरात्रं दशमी घटिकाऽपि चेत्॥१२७॥
सा तिथिः परिहर्तव्या ह्युपोष्या द्वादशी शुभा ।  
एकादशी तु सम्पूर्णा द्वादशी वृद्धिगामिनी ॥१२८॥
तस्यां शतगुणं पुण्यं त्रयोदश्यां तु पारणा ।  
एवं व्रतं जनः कुर्यात् फलभाङ् मोक्षभाग्भवेत् ॥१२९ ॥
न गङ्गा न गया नैव काशी पुष्करमेव वा ।  
न चापि वैष्णवं क्षेत्रं तुल्यं हरिदिनेन वै ॥1.234.१३० ॥
इति कृत्वा प्रशंसां च पत्नीं नीत्वा ययौ हरिः ।  
यत्र चन्द्रावती राजधानी मुरकृतास्ति वै ॥१३१ ॥
तत्र निगडबन्धस्थान् देवान् व्यमोचयद्धरिः ।  
स्वर्गं देवात्मसात्कृत्वा वैकुण्ठं प्रययौ प्रभुः ॥१ ३२॥
इति ते कथितं लक्ष्मि! व्रतमाहात्म्यमुत्तमम् ।  
एकादश्यास्त्रिस्पृशायाः किमन्यच्छ्रोतुमिच्छसि ॥१३३ ॥
इति श्रीलक्ष्मीनारायणीयसंहितायां प्रथमे कृतयुगसन्ताने मुरदानवयुद्धनिमित्तकैकादश्युत्पत्तिव्रतादिवरदाननिरूपणनामा चतुस्त्रिंशदधिकद्विशततमोऽध्यायः ॥२३४॥
    
