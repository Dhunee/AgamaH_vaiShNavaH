+++
title = "१७८"

+++
श्रीनारायण उवाच-  
शृणु लक्ष्मि परेशो वा महेशो वा जनार्दनः ।  
लोकरीतिश्च प्रकृतिर्बाधते तानपि क्वचित् ॥१ ॥
मानाऽवमाने देवस्य बाधेते ब्रह्मणो यदि ।  
तर्हि तत्र च दक्षादेः का कथा क्षुद्रदेहिनः ॥२ ॥
सतीदेहे प्रदग्धे च शङ्करो मोहमाप्तवान् ।  
कलत्रशोको बलवान् स्वात्मारामं परात्परम् ॥३ ॥
बाधते ज्ञानिनं चापि योगीन्द्राणां गुरोर्गुरुम् ।  
सतीदेहस्य यद्भस्म चास्थिपुष्पाणि यानि च ॥४ ॥
गृहीत्वा शङ्करस्तानि विललापाऽश्रुनेत्रकः ।  
उत्तिष्ठोत्तिष्ठ सुभगे सति प्राणेश्वरि प्रिये ॥५ ॥
शङ्करोऽहं तव स्वामी पश्य मां निकटागतम् ।  
सर्वात्मानमतिदीनं शवतुल्यं त्वया विना ॥६ ॥
यश्च शक्तिं न जानाति ज्ञानहीनश्च निन्दति ।  
तं त्यक्तुमुचितं विज्ञे कथं मां त्यजसि प्रिये ॥७ ॥
सस्मितं सकटाक्षं च वदागत्य सुधोपमम् ।  
मधुराभासदृष्ट्या च मां दग्धं सिक्तमाचर ॥८ ॥
प्राणाधिके समुत्तिष्ठ रुदन्तं मां न पश्यसि ।  
परित्यज्य च नः प्राणान् गन्तुं नार्हसि सुन्दरि ॥९ ॥
पतिव्रते समुत्तिष्ठ कथं मां नाऽद्य सेवसे ।  
इत्युक्त्वा च सतीभस्म देहे शम्भुरधारयत् ॥1.178.१० ॥
गङ्गातटे रुरोदोच्चैः सति साध्वीत्युदीर्य च ।  
त्रिनेत्रनेत्रनीरैश्च सम्बभूव सरः तनुः ॥११ ॥
तद्वै नेत्रसरो नाम तीर्थं जातं तपःस्थलम् ।  
सत्यस्थिमालिकां कृत्वा दधार कण्ठभूषणम् ॥१२॥
नित्यं तद्भस्म भक्त्या च चकार गात्रलेपनम् ।  
सति प्राणेश्वरीत्युक्त्वा पुनर्मूर्छामवाप सः ॥१ ३॥
तदा देवाः सपार्षदो नारायणश्चतुर्भुजः ।  
ब्रह्मा शेषश्च धर्मश्च सुराः सर्वे महर्षयः ॥१४॥
मूर्छितं च समुत्थाय रुदन्तं शङ्करं तदा ।  
उचितं बोधयामासुर्विष्णुः प्राह तदुत्तरम् ॥१ ५ ॥
शम्भो मायागुणाः सर्वे हेतवः सुखदुःखयोः ।  
विष्णुमाया बलवती गुणयुक्तं प्रबाधते ॥१ ६॥
दुःखं शोको भयं शम्भो गुणातीते भवेन्नहि ।  
मन्वते सुखदुःखानि स्वप्नानीव विपश्चितः ॥१ ७॥
ज्ञानं लभ महादेव स्वस्थो भव महेश्वर ।  
चेतनां कुरु भद्रं ते सतीं प्राप्स्यसि निश्चितम् ॥१८ ॥
सुदिनं दुर्दिनं शश्वद् भवत्येव भवे भवे ।  
ताभ्यां हर्षश्च शोकश्च जायते प्राकृते जने ॥१९ ॥
शुभेन चाऽशुभेन कर्मणा सुदिनदुर्दिने ।  
तत्र कर्म शुभं कार्यं सदा सत्त्वस्वभावजम् ॥1.178.२० ॥
सत्त्वं संसर्गसाध्यं च सङ्गः पुण्यबलाद्भवेत् ।  
पुण्यहेतुर्मनो बोध्यं मानऽसेहं हरिः स्थितः ॥२१ ॥
मया च हरिणा सर्वं कार्यते शोचनं त्यज ।  
अथ चैकं परब्रह्म द्विविधं भवतीच्छया ॥२२ ॥
नित्यं च प्राकृतं चैव शरीरं द्विविधं हि तत् ।  
नित्यं विनाशरहितं नश्वरं प्राकृतं सदा ॥२३ ॥
अहं त्वं चापि भगवान्नावयोर्नित्यविग्रहः ।  
आवयोरंशभूता ये प्राकृता नष्टविग्रहाः ॥२४॥
रुद्रादयस्तदंशाश्च मदंशा विष्णुरूपिणः ।  
ममाप्येवं द्विधा रूपं द्विभुजं च चतुर्भुजम् ॥२५॥
चतुर्भुजोऽहं वैकुण्ठे पद्मया पार्षदैः सह ।  
गोलोके द्विभुजोऽहं च गोपीभिः सह राधया ॥२६॥
एवं स भगवानास्ते नित्यः सः पुरुषोत्तमः ।  
नित्या च प्रकृतिस्तस्य ह्युत्तमा पौरुषी मता ॥२७॥
महामाया महालक्ष्मीर्महेश्वरी च सैव ह ।  
सदा तौ द्वौ च संश्लिष्टौ सर्वेषां पितरौ शिव ॥२८॥
सतीमिच्छसि चेच्छम्भो प्रकृतेःस्तवनं कुरु ।  
शोकं त्यज स्वीयमायां भज स्मर जगत्प्रसूम् ॥२९॥
शोकनाशो जायतां ते शिवं स्याच्च ममाऽऽशिषा ।  
दूरं विप्लवहेतुश्च यातुस्त्रीविरहज्वरः ॥1.178.३० ॥
इत्युक्त्वा श्रोहरिर्मौनमाससादाथ शङ्करः ।  
स्नात्वा नत्वा च श्रीकृष्णं बद्धपुटाञ्जलिस्ततः ॥३१ ॥
स्तवनं कर्तुमारेभे ब्रह्मशक्तेः सभक्तिकः ।  
'ब्राह्मि ब्रह्मस्वरूपे त्वं मां प्रसीद सनातनि ॥३२॥
परमात्मस्वरूपे च परमानन्दरूपिणि ।  
ओं प्रकृत्यै नमो भद्रे मां प्रसीद भवार्णवे ॥३३॥
सर्वमङ्गलरूपे च प्रसीद सर्वमङ्गले ।  
विजये शिवदे देवि मां प्रसीद जयप्रदे ॥३४॥
वेदवेदाङ्गरूपे च वेदमातः प्रसीद मे ।  
शोकघ्ने ज्ञानरूपे च प्रसीद भक्तवत्सले ॥३५॥
सर्वसम्पत्प्रदे माये प्रसीद जगदम्बिके ।  
लक्ष्मीर्नारायणक्रोडे स्रष्टुर्वक्षसि भारती ॥३६ ॥
मम क्रोडे महामाया विप्णुमाये प्रसीद मे ।  
कालरूपे कार्यरूपे प्रसीद दीनवत्सले ॥३७॥
कृष्णस्य राधिके भद्रे प्रसीद कृष्णपूजिते ।  
समस्तकामिनीरूपे कलांशेन प्रसीद मे ॥३८॥
सर्वसम्पत्स्वरूपे त्वं प्रसीद सम्पदां प्रदे ।  
यशस्विभिः पूजिते त्वं प्रसीद यशसां निधे ॥३९ ॥
चराचरस्वरूपे च प्रसीद मम मा चिरम् ।  
मम योगप्रदे देवि प्रसीद सिद्धयोगिनि ॥1.178.४० ॥
सर्वसिद्धिस्वरूपे च प्रसीद सिद्धिदायिनि ।  
अधुना रक्ष मामीशे प्रदग्धं विरहाग्निना ॥४१ ॥
स्वात्मदर्शनपुण्येन क्रीणीहि परमेश्वरि ।  
इत्युक्त्वा विरतः शम्भुर्ददर्श गगनस्थिताम् ॥४२॥
तप्तकाञ्चनवर्णाभां रत्नाभरणभूषिताम् ।  
ईषद्धास्यप्रसन्नास्यां शतभुजां च तां सतीम् ॥४३॥
दृष्ट्वा तां विरहासक्तः पुनस्तुष्टाव सत्वरम् ।  
दुःखं निवेदयामास प्ररुदन् विरहोद्भवम् ॥४४॥
दर्शयामासाऽस्थिमालां स्वाङ्गस्थं भस्म भूषणम् ।  
कृत्वा बहुपरीहारं तोषयामास सुन्दरीम् ॥४५॥
बभूव परितुष्टा सा शम्भुमुवाच भावतः ।  
स्थिरो भव महादेव प्राणाधिक मम प्रभो ॥४६॥
भवानात्मा च योगीशः स्वामी जन्मनि जन्मनि ।  
अहं शैलेन्द्रकामिन्यां लब्ध्वा जन्म महेश्वर ॥४७॥
तव पत्नी भविष्यामि मुञ्च त्वं विरहज्वरम् ।  
इत्युक्त्वा शिवमाश्वास्य चान्तर्धानं चकार सा ॥४८॥
स्वनिवासान्सुरा जग्मुः कैलासं च ययौ हरः ।  
ननर्त सगणस्तूर्णं सन्त्यज्य विरहज्वरम् ॥४९॥
एतत्पठेच्छृणुयाच्च न वियोगज्वरो भवेत् ।  
न भवेत्कामिनीभेदस्तस्य जन्मनि जन्मनि ॥1.178.५ ० ॥
इत्येवं शङ्करं तूक्त्वा मेनायां जन्मकामुकी ।  
जगाम हिमवद्देशेऽदृश्यरूपा चचार सा ॥५१॥
कुर्वाणा च तपो दिव्यं शिवस्य व्यचरत् सखी ।  
शिवं शिवं भजमाना समयं तं प्रतीक्षते ॥५२॥
इति श्रीलक्ष्मीनारायणीयसंहितायां प्रथमे कृतयुगसन्ताने सतीदाहोत्तरं भस्मास्थीनि समादाय शङ्करस्य गङ्गातटे शोकः सतीस्तोत्रं सतीदर्शनं पार्वती-  
जन्मवचनं चेत्यादिनिरूपणनामाऽष्टसप्तत्यधिकशततमोध्यायः ॥१७८ ॥
    
