+++
title = "०५६"

+++
श्रीनारायण उवाच  
शृणु लक्ष्मि! ततो राजा वैराग्यावेगजृम्भितः ।  
रैवताचलतः पूर्वं योजनत्रयतः परम् ॥१ ॥
अश्वपट्टं सरोरम्यं व्याघ्रारण्ये महत्तरम् ।  
अखण्डसलिलं मूलफलवृक्षादिपार्श्वकम् ॥२ ॥
निर्जनं चापि निरुपद्रवं ज्ञात्वा स भूपतिः ।  
जगामाऽश्वपट्टतीरे नाऽतिदूरेऽथ निर्जने ॥ ३ ॥
शीतछायामयं देशं दृष्ट्वा खट्वाङ्गदो नृपः।  
बद्रीदाडिमजम्बूद्रुचिञ्चागुन्द्रादिसुद्रुमैः ॥ ४ ॥  
व्याप्ते देशे च पातालजलवापीसमन्विते ।  
वाप्या जलं तु सततं निर्झरणस्वरूपतः ॥५ ॥
स्रवद्ध्युपरितो याति ह्यश्वपट्टसरोवरम् ।  
तत्र वाप्युपकण्ठस्थबद्रीमूले भुवस्तले ॥६ ॥
शालग्रामं पुरस्कृत्य तपः खट्वाङ्गदोऽतपत् ।  
वर्षाणां तु सहस्रं सोऽकरोज्जाम्बूप्रभक्षणम् ॥७ ॥
द्वितीयं तु सहस्रं सोऽकरोद् गुन्द्रप्रभक्षणम् ।  
तृतीयं तु सहस्रं सोऽकरोद् दाडिम भक्षणम् ॥ ८ ॥  
चतुर्थं तु सहस्रं सोऽकरोद् बदरभक्षणम् ।  
पञ्चमं तु सहस्रं सोऽकरोत् चिञ्चाम्ब्लभक्षणम् ॥९ ॥
षष्ठं चाऽथ सहस्रं सोऽकरोत् कन्दप्रभक्षणम् ।  
सप्तमं तु सहस्रं सोऽकरोत् पत्रप्रभक्षणम् ॥1.56.१०॥
अष्टमं तु सहस्रं सोऽकरोत् सलिलभक्षणम् ।  
नवमं तु सहस्रं सोऽकरोद् वायुप्रभक्षणम् ॥११॥
दशमं तु सहस्रं सोऽनाहारोऽङ्गुष्ठसंस्थितः ।  
तिष्ठन्ध्यायन् शालग्रामे कृष्णनारायणं गुरुम् ॥१२॥
चिन्तयन् सततं देवं विष्णुं श्रीमन्तमेव च ।  
जपन् लक्ष्मीपते श्रीमन्नारायणाय ते नमः ॥१३॥
तावत्तदस्य मूर्ध्नो वै प्रादुर्भूतोऽनलो महान् ।  
धूमस्तस्य महाज्वालः संव्याप्नोद् भुवनत्रये ॥१४॥
देवान्दैत्यान् मानवादीन् प्राज्वालयन्नभःस्थितान् ।  
चकम्पे पृथिवी देवी चुक्षुभुः सागरास्तथा ॥१५॥  
दावानलो महाँस्तत्र तपोऽग्निप्रसमुद्गतः ।  
तत्र दावानले व्याप्ते लक्ष्मीनारायणः प्रभुः ॥१६॥  
दयालुस्तपतो देहभानहीनस्य तस्य वै ।  
रक्षणायाऽगमत्तत्र मूर्ध्न्यसिञ्चत्तदमृतम् ॥१७॥  
तेन शान्तस्तु मूर्ध्नोऽग्निर्दावाग्निश्च न्यवर्तत ।  
प्राह नारायणस्तस्मै भक्त! भक्त्या वशीकृत ॥१८॥  
खट्वाङ्गद महाभक्त भक्ति कुर्वन्प्रशोभसे ।  
तपो भक्तिमयङ्कुर्वन्प्रजाश्रेयो विधास्यसि ॥१९॥  
विरमेदृशतपसो दर्शनं कुरु मेऽनघ! ।  
निःस्पृहस्य तु भक्तस्य किञ्चिन्नाऽदेयमस्ति मे ॥1.56.२०॥  
किं तेऽपेक्ष्यं वृणु राजन् ददामि यदभीप्सितम् ।  
इत्यादिश्य हरिः श्रीमान् मौनमास्ते तदा तु सः ॥२१॥  
नेत्रे उद्धाट्य चष्टे तं नारायणमुपस्थितम् ।  
अहो भाग्यमहोभाग्यमिति स्नेहप्रपूरितः ॥२२॥  
नर्तनं दर्शनाच्चक्रे पद्रजो शिरसा वहन् ।  
विलुण्ठितो मुहुर्लक्ष्मीनारायणपदेषु सः ॥२३॥  
पादसेवां सदा वव्रे दासो भूत्वा स चक्रराट् ।  
यत्र तपः कृतं तत्र स्वस्य मूर्तेश्च सन्निधौ ॥२४॥  
लक्ष्मीं नारायणं वव्रे सदा दर्शनकाङ्क्षया ।  
नारायणाऽऽज्ञया तत्र तदा लक्ष्म्या तथास्त्विति ॥२५॥  
उक्त्वा कुङ्कुमार्द्रचन्द्रस्तस्य भाले कृतः शुभः ।  
लक्याः् करगतार्द्रस्य कुङ्कुमस्य च बिन्दवः ॥२६॥  
बहवः पतिता वाप्यां तथा प्रक्षालितौ करौ ।  
पीत्वा जलं तथा स्नात्वा पाययित्वा नृपं तथा ॥२७॥  
शालग्रामे शाश्वतं स्वं निवासमकरोत्प्रभुः ।  
श्रीसार्थश्च सदा नारायणश्चास्ते महाप्रभुः ॥२८॥  
तत आरभ्य सा वापी कुङ्कुमवापिकाऽभिधा ।  
तत्र तेन नृपतिना श्रीनारायणमन्दिरम् ॥२९॥  
साप्तभौमं कारितं च सेवां तस्याऽकरोत् स्वयम् ।  
सा च लक्ष्मीः सुखं कं वै बिभ्रतीति तु कम्भरा ॥1.56.३०॥  
गोः पृथिव्याः पालकं तु नृपं खट्वाङ्गदं सदा ।  
शरणे लाति गृह्णाति गोपालः श्रीहरिर्हि सः ॥३१॥  
उच्येते कम्भरागोपालाख्यौ लक्ष्मीनरायणौ ।  
तयोः पत्नीव्रतः पुत्रः स्वयं नारायणांशजः ॥३२॥  
तत्रैव तप आतिष्ठन्नास्ते कल्पे प्रकल्पके ॥
ध्यायन् स्वपितरौ देवौ सुतस्तु कृष्णवल्लभः ॥३३॥  
तीर्थे कुङ्कुमवाप्याख्ये श्रितमोक्षप्रदे शुभे ।  
आस्ते दिव्यशरीरेण सर्वत्र व्यापकोऽपि सन् ॥३४॥  
एतदश्वसरो दिव्यं व्याघ्रारण्यं च विस्तृतम् ।  
दिव्या कुङ्कुमवापी कम्भरागोपालमन्दिरम् ॥३५॥  
पत्नीव्रतद्विजतीर्थं खट्वाङ्गदकृतं पुरम् ।  
रम्यं कुङ्कुमवाप्याख्यं ह्यासन् देशे सुराष्ट्रके ॥३६॥  
सर्ववैकुण्ठसामग्री दासदासीगणं तथा ।  
ऋद्धिमैश्वर्यमादाय कृष्णस्तत्र विराजते ॥३७॥  
तस्य यावद्रजःकणाः पवित्रा मोक्षदायकाः ।  
दिव्या भूमिर्दिव्यजला दिव्य वैकुण्ठसन्निभा ॥३८॥  
यागश्राद्धव्रतदानपुण्यस्थलीप्रमुक्तिदा ।  
तत्र नारी नरो वापि यां काञ्चिद्योनिमास्थितः ॥३९॥  
त्यजन्देहं परां याति मुक्तिं ब्रह्माऽक्षराऽभिधाम् ।  
तत्र भूमौ नरा ये वै ते सर्वे हरिपार्षदाः ॥1.56.४०॥  
नार्यश्चापि वसन्ति यास्ताः सर्वाः कृष्णचारिकाः ।  
पशुपक्ष्यादयः सर्वे वृक्षवल्ल्यादयस्तथा ॥४१॥  
मुक्ता वैकुण्ठधामस्था नान्ये बोध्या नृचक्षुषा ।  
दिव्यदृष्ट्या भालनीया न तु वै चार्मचक्षुषा ॥४२॥
इति श्रीलक्ष्मीनारायणीयसंहितायां प्रथमे कृतयुगसन्ताने अश्वपट्टसरोवरे खट्वाङ्गदतपश्चरणेन लक्ष्मीनारायणप्रत्यक्षदर्शनं कुङ्कुमचन्द्रककरणे बिन्दुक्षरणात् कुङ्कुमवापीतितीर्थपुरं कम्भरागोपालरूपेण लक्ष्मीनारायणनिवासश्चेतिनिरूपणनामा षट्पञ्चाशत्तमोऽध्यायः ॥ ५६ ॥  
    
