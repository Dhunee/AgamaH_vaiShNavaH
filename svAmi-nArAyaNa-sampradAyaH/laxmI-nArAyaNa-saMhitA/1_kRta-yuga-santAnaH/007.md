+++
title = "००७"

+++
श्रीनारायण उवाच-  
ततस्तेषां त्रयाणान्तु स्याग्रपूज्यत्वलब्धये ।  
दुराग्रहेण महता जातः कोलाहलः परः ॥१ ॥
अहं पूर्वं तु पूज्यः स्यां न त्वं नान्य इतीश्वराः ।  
स्वस्य पूज्यत्वसम्प्राप्त्यै कलहं समचक्रिरे ॥२ ॥
तिरस्कुर्वन्ति चान्योन्यमधिक्षेपं दधत्यपि ।  
दुरुक्तैर्वाक्प्रबाणैश्च विध्यन्त इव मर्मसु ॥३ ॥
कलहं चक्रिरे यावत्तावत्तेषां मतानुगाः ।  
कोटिशो विष्णवो रुद्रा ब्रह्माणः समुदायुधाः ॥४ ॥
युयुधुर्भृशमत्युग्रमर्दनं तदभून्महत् ।  
यदैकस्य प्रपूज्यत्वे निर्णयो न कृतश्च तैः ॥५ ॥
तदा वैराजपुरुषैर्महाविष्णुसमन्वितैः ।  
ईशो देवो हरिः साक्षान्निर्णयाय समर्थितः ॥६ ॥
परम्ब्रह्म स्वयं तेषामर्थनामवगत्य वै ।  
न्यायालयं परं स्थानमव्याकृतसुधाम यत् ॥७ ॥
विरचय्याऽक्षरे धाम्नि न्यायकर्ताऽपि च स्वयम् ।  
भूमपूरुषरूपेण न्यायाधीशो विराजितः ॥८ ॥
न्यायसम्पादकाश्चान्ये ईश्वरास्तेन योजिताः ।  
भूम्ना स्वस्य वामभागाद् भूम्नी लक्ष्मीः प्रसङ्कृता ॥९ ॥
सापि न्यायपराधीशा न्यायकर्त्री परेश्वरी ।  
अव्याकृतं च तद्धाम भूमभूम्न्योः परं कृतम् ॥1.7.१० ॥
न्यायकर्त्र्यस्तथा न्यायाधीशास्तत्राऽप्यनेकशः ।  
उपनिर्णयदाः सन्ति परावरनियामकाः ॥११ ॥
सन्ति प्रकृतिपुरुषप्रधानपुरुषात्मकः ।  
महाविष्णुविराजादीश्वराणां निर्णयप्रदाः ॥१२॥
तत्र तत्र तेषु तेषु स्थानेष्वीश्वरकोटयः ।  
न्यूनातिरिक्तसुखदैश्वर्यवत्यो भवन्ति हि ॥१३ ॥
परार्धभुजवान् विष्णुः पूज्यो राजसुसम्मतः ।  
भूम्ना न्यायः कृतस्तद्वद् राजसूयोऽपि निर्वृतः ॥१४॥
न्यायाज्ञया कृतन्यायप्रोतसर्वेशसृष्टिभिः ।  
फलन्तु न्यायकार्यस्य तत्र तत्र ह्यवाप्यते ॥१५॥
एकराजक्षयेऽन्यस्य पट्टाभिषेकसूत्सवः ।  
कार्ये विनिमये प्राप्ते नेतॄणां परिवर्तनम् ॥१६॥
युद्धकाले विनाशे वा चाकस्मिक उपद्रवे ।  
व्यूहांशविभवाऽऽवेशविभूतीनां प्रकाशने ॥१७॥
ब्रह्माण्डेष्ववताराणां प्रेषणे च विकर्षणे ।  
सर्वथाऽप्यधिकारोऽस्ति भूम्नो भगवतः सदा ॥१८ ॥
श्रीहरिस्तु स्वयं साक्षाद्भूमूपूरुषरूपतः ।  
अव्याकृते स्वके धाम्नि न्यायकार्यार्थमास्थितः ॥१ ९॥
ब्रह्माण्डे च यदा यर्हि यस्मिन् यस्मिन् स्थले स्थले ।  
हानिर्धर्मस्य बुध्येत तदांऽशं प्रेरयत्ययम् ॥1.7.२०॥
रामकृष्णादयः सर्वे विभिन्ना वै युगे युगे ।  
अवतारा अनन्ता वै भवन्त्यण्डे पृथक्पृथक् ॥२१॥
ईश्वराणां च लोकेषु ह्यवतारा अनन्तकाः ।  
भवन्ति समशीलास्तत्समरूपाः समक्रियाः ॥२२॥
श्रीहरेरवताराणां नाऽन्तः सङ्ख्या न विद्यते ।  
कालाऽऽनन्त्यात्सृष्ट्यपारात्कार्याऽऽनन्त्याच्च कृत्स्नशः ॥२३ ॥
अथेश्वराणां सर्वेषां सर्वदा सुखलब्धये ।  
श्रीहरिणा हृदि ध्यातं तपश्चाथ बृहद्व्रतम् ॥२४॥
सर्वेश्वराः सदा सन्तु सुखिनः सत्त्वसम्भृताः ।  
प्रकृतिपूरुषश्चाथ प्रधानपुरुषस्तथा ॥२५॥
भूमपूरुषलोकस्था महाविष्णुमहेश्वराः ।  
हिरण्यगर्भा वैराजा अष्टावरणकेश्वराः ॥२६॥
गोलोकस्था विकुण्ठस्थाः श्वेतद्वीपस्थितास्तथा ।  
अव्याकृतस्थिता विष्णुरुद्रमायाक्षरस्थिताः ॥२७॥
सर्वे भवन्तु सुखिनः सदा मत्तपसा त्विति ।  
दयया हरिणा चैवं कृतं धाम तपःकृते ॥२८॥
अक्षराख्यप्रदेशे तद्दिव्यं बदरिकाश्रमम् ।  
तपस्त्यागमयं रम्यं शान्त्यानन्दमयं सदा ॥२९॥
बृहद्व्रतधरं रूपं दिव्यं श्रीहरिणा धृतम् ।  
स वै नारायणः स्वामी दिव्यषोडशवार्षिकः ॥1.7.३ ०॥
अक्षरेण तदा तस्य सेवार्थं रूपमर्थितम् ।  
नराकारं च तद्रूप धृतं षोडशवार्षिकम् ॥३ १॥
सेवकः स नरः, स्वामी नारायण इति हरिः ।  
नरनारायणः सोऽयमक्षरादिपरः प्रभुः ॥३२॥
राजते तत्र तेजस्वी ब्रह्मवर्चस्ववारिधिः ।  
ऊर्ध्वस्रोता ब्रह्मचारी नरनारायणः प्रभुः ॥३३॥
ईश्वरास्तत्र गच्छन्ति दर्शनार्थं हरेर्मुहुः ।  
मुक्तास्तत्र ह्यसङ्ख्याता काश्यो नैष्ठिकाः स्थिताः ॥३४॥
ते वै दयालवः शान्ताः साधवो मुनयो मताः ।  
ईशानान्तु गृहस्थानामुद्धारकरणाय वै ॥३५॥
भ्रमन्तीश्वरलोकेषु शरणागतरक्षकाः ।  
मन्त्रं नारायणस्यैव दत्वा मोक्षं नयन्त्यपि ॥३६ ॥
उपासनां हरेः साक्षात्परब्रह्मण इत्यपि ।  
प्रवर्तयन्ति चेशेषु मोक्षयन्ति च ताँस्ततः ॥३७॥
गोलोकोऽप्यथ वैकुण्ठः श्वेतद्वीपोऽथ दिव्यकः ।  
अव्याकृतश्च बदरिकाश्रमश्चेति नामभिः ॥३८॥
कीर्त्यमानानि धामानि दीव्यान्यक्षरधामनि ।  
अक्षरस्य प्रदेशेषु हरिणा रचितानि हि ॥३९॥
श्रीकृष्णः श्रीरामचन्द्रः श्रीनारायणं इत्ययम् ।  
श्रीभूमा श्रीनरनारायणः श्रीहरिरेव च ॥1.7.४० ॥
स्वयं ब्रह्मेश्वरः साक्षादक्षराधिपतिः प्रभुः ।  
ब्रह्मलोकेश्वरस्तानि रूपाणि धारयत्यतः ॥४१॥
पुरुषोत्तमसञ्ज्ञो यो भगवान्परमेश्वरः ।  
सर्वत्र संस्थितः सोऽयं भिन्नरूपेण राजते ॥४२॥
धाम्नस्त्वक्षरसञ्ज्ञस्य प्रदेशेषु कृतानि वै ।  
धामान्यन्यानि तत्तेषु सर्वत्राऽक्षरमस्ति हि ॥४३॥
तस्माद् गोलोकादिमध्ये धाम व्यापकमक्षरम् ।  
परन्धाम ब्रह्मलोकः सर्वत्रास्तीति वर्ण्यते ॥४४॥
ईश्वराणां च लोकानां सीमा प्रकृतिरुच्यते ।  
सीम्नि धामानि चैतानि ब्रह्मलग्नानि सन्ति हि ॥४५॥
तस्मादक्षरसञ्ज्ञास्तेऽक्षरव्याप्या भवन्ति च ।  
प्रकृतेः स्पर्शरहिताः प्रकृतेरुपरि स्थिताः ॥४६॥
लोका मोक्षभूमयस्ते गद्यन्ते मर्मवेदिभिः ।  
इतीशसृष्टिसंस्थानं लक्ष्मि! सञ्ज्ञेयमञ्जसा ॥४७॥
तवैव सर्वसामर्थ्यं तवैवैतत्प्रभावजम् ।  
सर्वमीश्वरसंस्थानं त्वां विना नैव शोभते ॥४८॥
त्वं चाऽहं च सदा तत्र सर्वात्मरूपधारकौ ।  
त्वां विना न ममेशत्वं मां विना न रतिस्त्वयि ॥४९॥
सच्चितोः सर्वथा तत्र प्रानन्दः सुखमुच्यते ।  
सर्वे लोका ईश्वराश्चाऽश्नुवते सुखमावयोः ॥1.7.५० ॥
तस्मान्नारायणलक्ष्म्यात्मकमीश्वरमण्डलम् ।  
प्रादुर्भूतं तदावाभ्यां तिरोभवति चावयोः ॥५१ ॥
आत्यन्तिके लये लीनं प्रारम्भे पुनरुत्थितम् ।  
भवतीति विचार्यैव भजन्तीशाः सदा नु माम् ॥५२॥
मदैश्वर्यं समापन्ना ईश्वरा मदधिष्ठिताः ।  
मद्योगादीश्वरा जाता मद्विना नेश्वरा इति ॥६३॥
इति श्रीलक्ष्मीनारायणीयसंहितायां प्रथमे कृतयुगसन्तानेऽव्याकृतधामबदरिकाश्रमधामप्रदर्शननामा सप्तमोऽध्यायः ॥७॥
    
