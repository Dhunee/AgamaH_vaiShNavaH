+++
title = "१५७"

+++
श्रीलक्ष्मीरुवाच-  
रेवतीकुण्डइत्युक्तं का वा सा रेवती ह्यभूत् ।  
तज्जिज्ञासां प्रशाम्यैव ततस्तीर्थानि मे वद ॥१ ॥
श्रीनारायण उवाच-  
शृणु लक्ष्मि! तदाख्यानं सत्ययुगीयमुच्यते ।  
यथा या रेवती जाता यन्नाम्ना कुण्डतीर्थकम् ॥२ ॥
दक्षस्य दुहिता या तु पत्नी चन्द्रमसोऽस्ति हि ।  
सा नक्षत्रस्वरूपाऽस्ति रेवती दिवि राजते ॥३ ॥
सूर्यात् सञ्ज्ञानासिकातश्चोत्पन्नो रैवतः सुतः ।  
पञ्चमः स मनुर्देवि रैवतो नाम विश्रुतः ॥४ ॥
या ह्यध्यात्मतया शैले रैवते जीववत्स्थितः ।  
रैवताख्यमनोः पुत्रः कृतवाक्मनुरुच्यते ॥५ ॥
कृतवाचो गृहे पुत्रजन्माऽभूत्तु यदा तदा ।  
नक्षत्रं रेवतीसञ्ज्ञं जन्मर्क्षं तदभूत् नृपः ॥६ ॥
पुत्रजन्मोत्सवं चक्रे जातकर्मादिकाः क्रियाः ।  
दानानि विविधान्येव ददौ विप्रेभ्य एव सः ॥७ ॥
तथान्यान्समयप्राप्तान् संस्कारान् कृतवान्नृपः ।  
पुत्रजन्मसमये वै नृपस्याऽभूज्ज्वरो महान् ॥८ ॥
स्वप्नेऽपि ददृशे स्वस्य शकट्याकर्षणकृतिम् ।  
वामाङ्गं प्रास्फुरत्तस्य काकः क्रोशति मस्तके ॥९ ॥
कोशात्स्वर्णमयीमुद्राः यान्ति देवा तु वृश्चिकाः ।  
शिवा स्वाभिमुखं रौति श्वा भषत्यभिसम्मुखम् ॥1.157.१ ०॥
मुकुटः पतितो मूर्ध्नोयष्टिका पतिता करात् ।  
कृतवाक् पतितः सौधसोपानेभ्यो लुठन् भुवि ॥१ १॥
इत्येवं चाऽशकुनानि पुत्रे जातेऽभवन्नथ ।  
यतः प्रभृति जातोऽसौ ततः प्रभृत्यसौ नृपः ॥१२।  
दीर्घरोगपरामृष्टो माताऽभूत्कुष्ठरोगिणी ।  
जगाम चिन्तां नृपतिः किमेतदिति दुःखितः ॥१ ३॥
मूर्खश्च मन्दभाग्यश्च पुत्रः पितुर्हि दुःखद ।  
अमार्गगो विशेषेण दुःखाद्दुःखप्रदो भवेत् ॥१४॥
अपुत्रता मनुष्याणां श्रेयसे न कुपुत्रता ।  
सुहृदां नोपकाराय पितॄणां नोपतृप्तये ॥१५॥
मातापित्रोर्विनाशाय कुपुत्रो वै दिने दिने ।  
अन्ततस्तु स्वमेवाऽत्र नाशं याति कुपुत्रकः ॥१६॥
वरं चाऽलग्नकरणं ऋत्वनभिगमो वरः ।  
वरं नार्याश्च वन्ध्यात्वं वरो गर्भस्य सङ्क्षयः ॥१७॥
वरो मृतप्रसवो वा वरा बालमृतिस्तथा ।  
वरं विवासनं किन्नु कुपुत्रो न वरो मतः ॥१८॥
मृतानां तु भवेच्छोकः स्वल्पो यावत्स्मृतिस्तदा ।  
कुपुत्राणां तु मूर्खाणां शोकस्तापः पदे पदे ॥१९॥
अनिर्वृत्तं निरानन्दं दुःखशोकपरिप्लुतम् ।  
करोति हृद्यं पित्रोः शत्रूणां तु सदामुदम् ॥1.157.२०॥
अकाले तु जरां पुत्रः कुपुत्रः कुरुते पितुः ।  
नरकाय न स्वर्गाय नाऽऽत्मनेऽपि हिताय च ॥२१॥
सुपुत्रो हृदयं वेत्ति मातापित्रोर्दिने दिने ।  
धन्यास्ते तनया येषां मर्वलोकाभिसम्मताः ॥२२॥
परोपकारिणः शान्ताः साधुकर्मण्यनुव्रताः ।  
कुपुत्रिणश्च धिग्जन्म धिग्राज्यं सम्पदश्च धिक् ॥२३॥
एवमत्यन्तदुष्टस्य पुत्रस्य चरितेन सः ।  
वृद्धगर्गमपृच्छच्च कृतवाग् दग्धमानसः ॥२४॥
सुव्रतेन पुरा वेदा अधीता विधिना मया ।  
समाप्य विद्या विधिवत् ततो दारपरिग्रहः ॥२५॥
धर्मः सम्यग्धृतः सर्वो नाऽधर्मे वै मनः कृतम् ।  
पुत्रार्थं जनितश्चायं कुपुत्रः कथमीदृशः ॥२६॥
सोऽयं किं निजदोषेण मातुर्दोषेण वा मम ।  
अस्मद्दुःखावहो जातो दुःशीलो दुष्टलुब्धकः ॥२७॥
हिंसको मद्यपः स्तेनो दुःखदारिद्र्यकृत्सदा ।  
पित्रोः सदाऽवमन्ता च सेवाधर्मविवर्जितः ॥२८॥
अस्य जन्मोत्तरं लक्ष्मीर्गृहाद्बहिर्वियाति हि ।  
अस्य प्रातर्मुखाऽऽलोकेऽवश्यं कलिर्भवत्यपि ॥२९।  
भोजनं भ्रष्टतां याति दिनं गच्छति दुर्दिनम् ।  
मम भार्या च कुष्ठेन रुग्णा जाता ततः तदा ॥1.157.३०॥
अहं च ज्वररोगेण रुग्णो जातोऽस्मि नित्यदा ।  
अन्येऽपि मम पोष्यास्ते हानौ वर्तन्त एव तत् ॥३१॥
कार्यं यच्च करोम्येतत् सफलं नैव जायते ।  
साफल्येऽन्या द्विगुणा च हानिः समुपतिष्ठति ॥३२॥
तस्माद् विचार्य विप्रर्षे भवेत् किमत्र कारणम् ।  
तस्य शान्तिं कारयिष्ये यदि सौख्यं लभे वद ॥३३॥
गर्गः प्रोवाच रेवत्यां नक्षत्रेऽयं सुतस्तव ।  
जातोऽस्ति दुष्टसमये तेन दुःखायते ह्ययम् ॥३४॥
व्यतीतप्राया रेवती कालो दुष्टो हि कथ्यते ।  
रेवत्यन्ते यस्य जन्म तत्सर्वं दुःखदं भवेत् ॥३५॥
न पुत्रस्य न वै मातुर्न वा तेऽस्ति प्रदूषणम् ।  
परं दौःशील्यहेतुत्वं रेवत्यन्ते तु यज्जनिः ॥३६ ॥
रेवत्यश्विनीमध्यं यदाश्लेषामघयोस्तथा ।  
ज्येष्ठामूलयोरप्युक्तं गण्डान्तं तद् भयावहम् ॥३७ ॥
गण्डत्रये समुत्पन्ना नरनारीतुरङ्गमाः ।  
तिष्ठन्ति न चिरं गेहे तिष्ठन्तोऽपि भयावहाः ॥३८॥
एवमुक्तोऽथ गर्गेण चुक्रोध कृतवाक् तदा ।  
उवाच मम पुत्रस्य रेवत्यन्ते समुद्भवः ॥३९॥
रेवती किं न जानाति मां विप्रः शापयिष्यति ।  
प्रज्वल्यमाना गगनात् तस्मात्पततु रेवती ॥1.157.४०॥
तेनैवं व्याहृते वाक्ये विस्मयाऽऽविष्टचेतसः ।  
पश्यतः सर्वलोकस्य रेवत्यन्तं पपात ह ॥४१ ॥
ईश्वरेच्छाप्रभावेण कुमुदाद्रौ समन्ततः ।  
रेवत्यन्तो निपतितः खण्डः परम उज्ज्वलः ॥४२॥
स वै खण्ड ऊर्ज्जयन्तनामा शैलः प्रकथ्यते ।  
कुमुदे मूर्ध्नि पतितः शान्तश्च कुमुदे तथा ॥४३॥
भासयामास सहसा वनकन्दरनिर्झरम् ।  
कुमुदेन समं मैत्रीं कृतवानूर्जयन् गिरिः ॥४४॥
ऊर्ज्जयन् रेवतीखण्डः कुमुदे ह्यवसत् सदा ।  
तस्मादपि कुमुदो वै रैवतकोऽभिधीयते ॥४५॥
आभूतसम्प्लवम् यावत् संस्थितौ तौ परस्परम् ।  
कुमुदाद्रिश्च तत्खण्डात् ख्यातो रैवतकोऽभवत् ॥४६॥
ऊर्ज्जयन्तो वह्निवर्णः कुमुदश्चन्द्रवर्णकः ।  
द्वयोश्च मिश्रणे गैरिकावर्णो रैवताचलः ॥४७॥
अथापि रेवतीखण्डः कुमुदाऽऽभ्यन्तरेऽस्ति वै ।  
ज्वालामुखी कदाचित्स भविष्यत्येव रैवतः ॥४८॥
मन्दरो ह्यरुणश्चापि रेवतीखण्डयोगतः ।  
ज्वालामुखौ कदाचिद्वै लयग्राहे भविष्यतः ॥४९॥
ऊर्ज्जयन्तश्च कुमुदो मन्दरश्चाऽरुणाचलः ।  
कृतस्मरश्च पञ्चैते मिलित्वा रैवताचलः ॥1.157.५०॥
वर्तते सुमहान् दिव्यः स्वर्णाभो रैवताचलः ।  
स पश्चाज्जनयामास कन्यां रैवतको गिरिः ॥५१॥
रेवतीकान्तिसदृशीं रेवतीसदृशाननाम् ।  
खट्वाङ्गाख्यसुवर्णाङ्गदस्वसा रेवती शुभाः ॥५२॥
नाम्ना तु कथिता तत्र तपस्यता द्विजर्षिणा ।  
प्रमुचाख्येन पितृवद्वर्तमानेन तद्गिरौ ॥५३॥
पितृवद्रेवतीनामाऽकरोत् प्रमुचसन्मुनिः ।  
रैवतोऽपि रेवतीति नाम्नाऽजुहाव तां सुताम् ॥५४॥
सा च तत्र कृतस्थाना वर्तते गिरिकन्दरे ।  
तेजोमयं च तत्स्थानं सर्वतीर्थजलाश्रयम् ॥५५॥
गङ्गाजलप्रवाहश्च यामुनं सलिलं तथा ।  
सारस्वतं च सलिलं तत्र गर्तेषु तत् त्रयम् ॥५६॥
गर्तः स कन्दराग्रस्थो रेवतीकुण्ड उच्यते ।  
तत्र वै कन्दरे बाला वर्धिता प्रमुचर्षिणा ॥५७॥
यौवनं तु तया प्राप्तं तत्र रैवतके गिरौ ।  
तां च यौवनसम्पन्नां दृष्ट्वा सः प्रमुचो मुनिः ॥५८॥
एकान्ते चिन्तयामास कोऽस्या भर्ता भविष्यति ।  
हुत्वा हुत्वा स पप्रच्छ गुरुं वह्निं द्विजोत्तमः ॥५९॥
प्रसादं कुरु मे ब्रूहि कोऽस्या भर्ता भविष्यति ।  
अस्या अस्ति सदृशो वा वरो नास्ति च कोऽपि वा ॥1.157.६० ॥
तदाऽग्निकुण्डादुत्थाय मूर्तिमान् हुतभुक् स्वयम् ।  
प्राह शृणु च मे वाक्यं कोऽस्या भर्ता भविष्यति ॥६१॥
प्रियव्रतान्वयोत्पन्नो महाबलपराक्रमः ।  
पुत्रो विक्रमशीलस्य कालिन्दीजठरोद्भवः ॥६२॥
दुर्दमो नाम भविता भर्ता ह्यस्या महीपतिः ।  
अत्रान्तरे समायातो दुर्दमः स महीपतिः ॥६३॥
मृगयाव्याजतस्तत्र कन्दरां तामपश्यत ।  
दृष्ट्वा स दुर्दमः कन्यामुवाच विधियोगतः ॥६४॥
प्रिये पिताऽस्ति ते कुत्र दर्शनं मे भवेन्न वा ।  
तत्राऽग्निशालासंस्थः सः शुश्राव तद्वचो मुनिः ॥६५ ॥
प्रिये-इत्यामन्त्रणस्य कर्ता कोऽयं विचार्य च ।  
आजगाम बहिर्यावद् राजानं स ददर्श ह ॥६६॥
जहर्ष दुर्दमं भाविजामातारं विलोक्य सः ।  
शिष्यं च गौतमं प्राहाऽस्मै देह्यर्घ्यादिकं शुभम् ॥६७॥
जामाताऽयं दैवयोगात् स्याच्च जाया सुता मम ।  
तमासनगतं विप्रो गृहीतार्घ्यं महामुनिः ॥६८॥
प्रमुचः प्राह राजेन्द्र कुशलं ते पुरे किमु ।  
कोशे बले च मित्रे च भृत्याऽमात्येषु शं किमु ॥६९॥
स्वागतं ते करोम्यत्र दैवयोगात्प्रवासिनः ।  
आत्मनि कुशलं चास्ति यत्र सर्वं प्रतिष्ठितम् ॥1.157.७०॥
भार्यास्ते कुशला राजन् ब्रूहि सर्वं यथास्थितम् ।  
दुर्दमः प्राह प्रमुच! त्वत्प्रसादात्सदा मम ॥७१॥
राज्यं दाराश्च कुशलास्त्वां विलोक्य विशेषतः ।  
सुभद्रा शान्तपापा च कावेरीतनया तथा ॥७२॥
सुरामा जानुजाता च कदम्बा च वरप्रजा ।  
विपाठा नन्दिनी चान्या भार्या मे कुशलाः सदा ॥७३ ॥
प्रमुचः प्राह दुर्दम! प्रिये इत्युक्तवान् भवान् ।  
सा मे शिष्या रेवती वै प्रियेत्युक्ता प्रिया तव ॥७४॥
तदन्यथा न भविता यदृच्छावचनं तव ।  
गृहाणेमां शुभां कन्यां पत्नीत्वेन ममाज्ञया ॥७५ ॥
इत्यादिवचनैः राजा भार्यायै प्रतिपादितः ।  
विप्रस्तथोद्यतः कर्तुं विवाहं विधिपूर्वकम् ॥७६ ॥
तावत्तु रेवती प्राह किञ्चिन्मे श्रूयताम् ऋषे! ।  
रैवत्यर्क्षे विवाहं मे दुर्दमेन करोतु वै ॥७७॥
रैवतर्क्षं विना लग्नं विफलं मे भविष्यति ।  
ऋषिः प्राह तदा शिष्यां नास्तीन्दू रेवतीयुतः ॥७८॥
अन्यर्क्षं वर्तते चाऽऽद्य तत् करोमि यथा वद ।  
कन्या प्राह तपोयोगात् कुर्विन्दुं रेवतीयुतम् ॥७९॥
एवं भवतु भद्रन्ते प्रमुचः प्राह तां सुताम् ।  
आरोपयामीन्दुमार्गे रेवत्यर्क्षं कृते युवाम् ॥1.157.८०॥
ततस्तपःप्रभावेण रैवत्यर्क्षं महामुनिः ।  
चन्द्रसंयोजितं चक्रे विवाहं कृतवाँस्ततः ॥८ १ ॥
जामातारमुवाचर्षिरुद्वाहिकं ददामि किम् ।  
दुष्प्रापमपि दास्यामि विद्यते मे महत्तपः ॥८२॥
राजा प्राह तदा विप्रं शृणु वै दुर्घटं वचः ।  
सूर्यस्य सञ्ज्ञा या पत्नी वडवाऽऽसीत्स्वरूपतः ॥८३॥
तदा तस्या अश्वरूपसूर्ययोगे नसस्तदा ।  
रैवतो यः समुत्पन्नोऽध्यात्माऽत्र कुमुदाचले ॥८४॥
अदृश्यो वर्तते तत्र रैवतर्क्षं समागतम् ।  
सेयं तु रेवती कन्या जाता मे गृहिणी तु सा ॥८५॥
तस्यां स रैवतः पुत्रो मद्योगाद्भवतात्पुनः ।  
मनोः स्वायम्भुवस्याऽहमुत्पन्नः सन्ततौ मुने ॥८६॥
मन्वन्तराधिपं पुत्रं त्वत्प्रसादाद् वृणोम्यहम् ।  
स एव जन्म लब्धा वै ततो मन्वन्तरो भवेत् ॥८७॥
पञ्चमः स एव मनुर्भूयादिति वृणोम्यहम् ।  
तथाऽस्त्विति ऋषिः प्राह भविष्यति तथा मनुः ॥८८॥
रेवती रेवतीकुण्डे स्नात्वा पुत्रं प्रदास्यति ।  
मनोरंशः स वै पुत्रो मनुरेव भविष्यति ॥८९॥
रेवतांशसमुत्पन्नो रैवताख्यो भविष्यति ।  
पर्वताख्यश्च मन्वाख्यो द्वेधा स्थास्यति सर्वदा ॥1.157.९०॥
इतिप्राप्तवरो राजा संस्नातो रेवतीजले ।  
रेवत्यपि तथा स्नाता योगात्पुत्रमजीजनत् ॥९१ ॥
रैवतेति कृतं नाम स वै मनुरजायत ।  
एवं यौ रेवतीकुण्डे स्नास्यतस्तद्गृहे सुतः ॥९२॥
भाग्यवान् राज्यवान् विज्ञः ख्यातकीर्तिर्भवेन्ननु ।  
स्नास्यन्ति प्रमदा यास्ता दुःखदारिद्र्यवर्जिताः ॥९३॥
लप्स्यन्ते तैजसं पुत्रं सर्वलोकनमस्कृतम् ।  
इति ते कथितं तीर्थं रेवतीकुण्डसङ्गतम् ॥९४॥
अथाऽऽरराध तपसा रेवती वामनं हरिम् ।  
दामोदरः प्रसन्नः स रेवतीं प्रत्युवाच ह ॥९५॥
जायतां ते यथापूर्वं योगस्तु शशिना सह ।  
अन्यद् वृणोहि तुष्टोऽहं वरं मनसि ते स्थितम् ॥९६॥
रेवती प्राह मे नाथ कन्दराया मुखेऽत्र वै ।  
कुण्डे यत्र मया स्नातं स्वर्णरेखानदीयुते ॥९७॥
तत्र स्नास्यन्ति ये तेषां नश्यन्त्वघसुपर्वताः ।  
स्वर्गं यान्तु सुखं यान्तु पुत्राँश्च प्राप्नुवन्तु ते ॥९८॥
किं चान्यद्वै समुद्रस्य मन्थनं तु यदाऽभवत् ।  
तदा तु मथ्यमानाद्वै पारिजातादयो द्रुमा ॥९९॥
समुद्भूतास्तदा तत्र द्रुम आमर्दकोऽभवत् ।  
आमर्दे सर्वदेवानां जाता आमर्दकी स्मृता ॥1.157.१००॥
हरिणात्वर्पिता चन्द्रमसे स्वर्गं तु गच्छता ।  
चन्द्रमाः स्नेहबाहुल्याद् ददौ मह्यं तदा दिवि ॥१०१ ॥
रैवतीखण्डगो वृक्षोऽपतत् तत्खण्डसंस्थितः ।  
कृतवाचो यदा शापात् पपात कुमुदे यदा ॥१० २॥
मया साकं स वै वृक्षो रैवतेऽद्रौ समागतः ।  
दिव्यः सुगन्धपुष्पाढ्यो लक्ष्मीवासमयोऽस्ति सः ॥१ ०३॥
अस्मिन् वृक्षे स्थिता लक्ष्मीः सेव्यते सुरसत्तमैः ।  
देवैर्ब्रह्मादिभिः सर्वैर्वृक्षोऽसौ वैष्णवोऽर्चितः ॥१ ०४॥
अस्य वृक्षस्य यात्रां ये करिष्यन्ति हरेर्दिने ।  
फाल्गुनशुक्ले द्वादश्यामेकादश्यां तथा प्रिये ॥१ ०५॥
तेषां पुत्राश्च पौत्राश्च भविष्यन्ति गुणाधिकाः ।  
अन्ते विष्णुपुरे वासो जायते नात्र संशयः ॥१०६॥
फाल्गुनस्य सिते पक्षे एकादश्यामुपोषितः ।  
स्नात्वा ह्येकादशी देवी प्रतिमायां गिरौ वने ॥१०७।  
पूज्या पुष्पैः शुभैः रात्रौ कार्यं जागरणं जनैः ।  
अष्टाधिकैः शतैः कार्यं फलैस्तस्याः प्रदक्षिणम् ॥१ ०८॥
कर्तव्यस्तत्फलाहारो घटो देयौ जलान्वितः ।  
मुखे श्रीफलसंयुक्तो दीपः कार्यश्च सर्पिषा ॥१० ९॥
हविष्यान्नं तथा देयं ताम्बूलं च फलादिकम् ।  
तथा जागरणं कार्यं कथाश्रवणतत्परैः ॥1.157.११० ॥
मुच्यन्ते मनुजाः पापैः कठिनैः कार्यसम्भवैः ।  
देहान्ते ते नराः सर्वे पूज्यन्ते हरिमन्दिरे ॥१ १ १॥
अथापि रेवती देवी कृतवाचं समागतम् ।  
जगाद परया प्रीत्या ज्वरकुष्ठौ विनश्यतः ॥१ १२॥
पुत्रस्ते सुगुणश्चाऽस्तु याम्यहं वै पुनर्दिवम् ।  
अंशेन रेवतीतीर्थे स्थास्याम्याकल्पमत्र च ॥११ ३॥
इति प्रोक्त्वा दिवं याता सङ्गता शशिनं तथा ।  
तीर्थं तु सर्वता साऽभूत् रेवतीकुण्डसञ्ज्ञकम् ॥१ १४॥
अथ वै ब्रह्मणः पुत्रो मरीचिस्तस्य कश्यपः ।  
तस्य पुत्रो विवस्वाँश्च तस्य शर्यातिरुच्यते ॥१ १५॥
तस्य त्वानर्तसञ्ज्ञोऽभूत् येन पश्चिमवारिधौ ।  
तपस्तप्त्वा तु गोलोकाच्छ्रीकृष्णात् खण्ड आहृतः ॥१ १६॥
सोऽयं सौराष्ट्र इत्युक्तो मणेः खण्डोऽपि चाहृतः ।  
स दिव्यः प्रथमश्चाद्रिरानर्तस्य सुपुत्रताम् ॥१ १७॥
प्राप्तवानंशतस्तस्य रैवताख्या कृता तदा ।  
रैवतः सः स्वर्णनद्यां यात्रार्थं समुपागतः ॥११८॥
कृतवाचा तु पुत्रार्थं स्नापितो रेवतीजले ।  
रैवतः प्राह विप्रर्षे त्वत्समो मेऽस्तु वै सुतः ॥१ १९॥
तथाऽस्तु प्राह विप्रर्षिस्ततो यात्रां विधाय च ।  
रैवतः स्वपितुरानर्तस्य पुरीं कुशस्थलीम् ॥1.157.१२०॥
आनर्तनिर्मिता तत्र जगाम तद्गृहे तदा ।  
विप्रर्षिः कृतवाक् पुत्ररूपेणांऽशेन चाऽभवत् ॥१२१ ॥
रेवत्या च श्रुतं स्वर्गे गुरुर्वै निधनं गतः ।  
आनर्तस्य सुपुत्रस्य रैवतस्य सुपुत्रकः ॥१२२॥
सञ्जातोऽस्ति ततः स्नेहाद् रेवत्यपि समागता ।  
रेवतस्य सुपुत्रस्य ककुद्मी नाम चाऽभवत् ॥१२३॥
ककुद्मिनो गृहे कन्या रेवती चांशतोऽभवत् ।  
रूपगुणवयोयुक्तां वरयोग्या विलोक्य च ॥१२४॥
रेवतीसदृशं कान्तं यदा नैवोपलब्धवान् ।  
तदा वरं परिप्रष्टुं सत्यलोकं जगाम ह ॥१२५॥
रेवत्या सह राजासौ ककुद्मी वेधसः सदः ।  
जगाम यत्र गान्धर्वगायनं नृत्यमिश्रितम् ॥१ २६॥
प्रवर्तते देवकोटिसञ्जुष्टसदसि नृपः ।  
क्षणं स्थितोऽलब्धक्षणस्तदन्ते ब्रह्मणे तु सः ॥१२७॥
नमस्कृत्य सविनयं स्वाभिप्रायं न्यवेदयत् ।  
ब्रह्मन् पृथ्व्यां तु राजानो सन्ति वै बहवः खलु ॥१२८॥
सुवर्णाङ्गदभूपालो मरुत्त्वान् रुक्मबर्हिषः ।  
इक्ष्वाकुश्चापीन्द्रसेनस्तथाऽन्ये चक्रवर्तिनः ॥१२९॥
कस्मै देया मया कन्या ब्रूहि यत् तत्करोम्यहम् ।  
तच्छ्रुत्वा तु तदा ब्रह्मा प्रहस्य तमुवाच ह ॥1.157.१ ३०॥
अहो राजन् मृतास्ते तु कालेन त्वत्समायुषः ।  
तत्पुत्रवंशवंश्यानां नामगोत्राणि सन्ति न ॥१३ १॥
सत्यलोके क्षणे काले चतुर्युगैकविंशतिः ।  
भुवो याति महाकालो नष्टा ये ते हृदि कृताः ॥१ ३२॥
परावृत्याऽर्धक्षणतः पुनर्यास्यसि त्वं यदा ।  
तदा तु तत्राऽष्टाविंशो द्वापरः सम्भविष्यति ॥१३३॥
तदन्ते वर्तमानाय शेषावताररूपिणे ।  
बलभद्राय दातव्यं कन्यारत्नमिदं त्वया ॥१ ३४॥
शीघ्रं गत्वा ककुद्मी तत्तथैव बलयोगिने ।  
दास्यति स्वसुतारत्नं तपसे यास्यति वनम् ॥१ ३५॥
रेवती सा पुनस्तीर्थं करिष्यति तु रैवते ।  
पत्या सह पुनर्नाशे गोलोकं यास्यति ध्रुवम् ॥१३६॥
एवं सा रेवती पूर्वा हरेः पत्नी प्रकीर्तिता ।  
पुनर्दक्षस्य दुहिता स्थिता नक्षत्ररूपिणी ॥१ ३७॥
पुनश्च रैवताद्रेः सा पुत्री कन्दरसंस्थिता ।  
पुनः ककुद्मिनः पुत्री बलपत्नी प्रकीर्तिता ॥१ ३८॥
तीर्थरूपा सदा तत्र रैवते सन्निवत्स्यति ।  
एकस्यापि विभूतेस्तु जन्मकर्माण्यनेकशः ॥१३९॥
चरित्राणि च दिव्यानि समकाले भवन्ति वै ।  
तानि सर्वाण्यहं वेद्मि किमन्यच्छ्रोतुमिच्छसि ॥1.157.१४० ॥
एवं कल्पान्तरेऽप्येषां प्राविर्भावास्तथैव हि ।  
भविष्यन्तीति विज्ञेयं तव प्राविःस्वभाववत् ॥१४१ ॥
इतिश्रीलक्ष्मीनारायणीयसंहितायां प्रथमे कृतयुगसन्ताने रेवतीनक्षत्रखण्डस्य पृथिवीपतननिमित्तं रैवताचले पञ्चपर्वतात्मके रेवत्या जन्म, चन्द्रे संयोजितरेवतीनक्षत्रे दुर्दमेन सह विवाहः, रेवत्यां पुनः रेवतजन्म, रेवतीकुण्डमहिमा, आमर्दकवृक्षमहिमा, पुनरानर्तपुत्ररेवतपुत्रस्य कृतवाचाख्यककुद्मिनो गृहे रेवतीजन्म, ब्रह्मसभागमनं, बलभद्रेण विवाहश्चेत्यादिनिरूपणनामा सप्तपञ्चाशदधिकशततमोऽध्यायः ॥१५७॥
    
