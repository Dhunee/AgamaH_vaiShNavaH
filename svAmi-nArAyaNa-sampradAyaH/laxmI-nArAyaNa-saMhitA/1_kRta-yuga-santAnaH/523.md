+++
title = "५२३"

+++
श्रीनारायण उवाच-  
एकाग्रमानसी भूत्वा कृत्वाऽऽत्मनि परेश्वरम् ।  
कथ्यमानां परां विद्यां लोमशोक्तां तु भूभृते ॥१ ॥
आकर्णय बहिर्वृत्तिं त्यक्त्वाऽन्या मोक्षकारिणीम् ।  
यामाश्रित्यर्षयः सर्वे निषेदुर्ब्रह्मणोऽन्तिके ॥२ ॥
लोमशः प्राह राजानम् ओमित्यात्मानमान्तरम् ।  
स्मृत्वा ध्यात्वा यथोक्तं च कथयामि निबोध मे ॥३ ॥
'ओं नमः परब्रह्मणे भ्राजदभ्राजद्वर्ष्मणे ।  
ब्रह्मसवित्रेऽक्षरब्रह्मादिवास्याय त्रिक्रणे ॥४ ॥
दिव्ये ब्रह्मपुरे यो ह दिव्यमूर्तिः प्रतिष्ठितः ।  
अमूर्तमूर्तेष्वन्तर्यामी मूर्तश्च परं हि तत् ॥५ ॥
विप्रासो विद्युरत्रपुरुषमद्वरूपमतिज्ञम् ।  
कमनास्यं कप्याक्षं युगग्रहगं पुरुषोत्तमम् ॥६ ॥
पराणखस्वरुणि्म्नीभिर्भ्राजते परि य उत् यः ।  
हृद्रुहदक्षभ्राङ्कनं यमेतेऽत्र सन्तो बिदुः ॥७ ॥
ब्रह्मगवा विविदुरेतमीश्वरीन्दुभप्रभालम् ।  
तिलसुमनोनासं नृरूपं विभान्तमापूर्णम् ॥८ ॥
हिरण्यकेशमकुण्ठदृश्यं यत्तेऽन्तराऽभितः ।  
किशोरप्रतिमं सच्चिदानन्दमयोगं प्रेयुः ॥९ ॥
ब्रह्मपात्राणि ह वै समुपासत श्रेयःखणेयम् ।  
षोडशकलं पत्कजाऽऽन्तराभं परस्य पूष्णः ॥1.523.१ ०॥
कला भवन्तेऽष्टास्त्र्यूल्लेखास्वस्तिकादिका दक्षे ।  
व्योमार्धेन्दुशफराद्या दक्षेतरेऽस्य चरणे ॥११ ॥
एको ह्येषः सर्वयन्ता सुरूपो  
रूपं रूपं रूप्यमाणोऽधिशेते ।  
सहस्रधा चाप्यथ नान्तधा सन्  
समानरूपो रूप्यतेऽक्षय्यलोके ॥१२॥
सर्वे जीवा ईश्वराश्चाथ मुक्ता  
गुणातीतं चाऽक्षरं ब्रह्ममूलम् ।  
यस्याऽऽनन्दं लब्ध्वाऽऽनन्दीभवन्ति  
ह्येषः सहजाऽऽनन्दभूमिः परात्मा ॥१३ ॥
सर्वे जीवा ईश्वराश्चाथ मुक्ता  
गुणातीतं चाक्षरं ब्रह्ममूलम् ।  
यस्यैश्वर्यं लब्ध्वा ईशा भवन्ति  
ह्येषः सहजैश्वर्यभूमिः परात्मा ॥१४॥
सर्वे जीवा ईश्वराश्चाथ मुक्ता  
गुणातीतं चाक्षरं ब्रह्ममूलम् ।  
यस्य वित्तिं लब्ध्वा विदो भवन्ति  
ह्येषः सहजवित्तिभूमिः परात्मा ॥१५॥
सर्वे जीवा ईश्वराश्चाथ मुक्ता  
गुणातीतं चाक्षरं ब्रह्ममूलम् ।  
यस्या सत्तां लब्ध्वा सन्तो भवन्ति  
ह्येषः सहजसत्यभूमिः परात्मा ॥१६ ॥
सर्वे जीवा ईश्वराश्चाथ मुक्ता  
गुणातीतं चाक्षरं ब्रह्ममूलम् ।  
यस्य तृप्तिं लब्ध्वा तृप्ता भवन्ति  
ह्येषः सहजतृप्तिभूमिः परात्मा ॥१७॥
अरं दासो न मीह्ळुषे कराण्यहं देवाय भूर्णयेऽनागाः ।  
अचेतयदचित्तो देवो अर्यो गृत्सं राये कवितरो जुनाति ॥१८॥
वेशोभग्यस्य शान्तातेः कणे धूमा  
रमन्ना ईशनानि कत् तम् ।  
स्तवामनेनसं गृभं तरुषेम  
एनः प्रयुञ्ज्य त्सरूपणीशनीभिः ॥१९॥
पराञ्चि तत् खानि परात्मरूपाण्य-  
भिन्नतत्त्वान्यपि भक्तिचारात् ।  
पृथग्भिधेयानि हरन्ति तज्ज्ञा  
रसैकशक्तीन्यपृथग्भूतं हि तत् ॥1.523.२० ॥
श्रोत्रस्य श्रोत्रं मनसो मनस्तत्  
वाचो ह वाक् चक्षुषस्तद्धि चक्षुः ।  
त्वचस्त्वमित्येव तदीयशक्तयो  
मुक्तस्य खानामुत ब्रह्मणस्तत् ॥२१ ॥
ज्ञानस्वरूपोऽथ मनःस्वरूपो  
ज्ञानस्य वित्तिर्मन एव तस्य ।  
तदेव धीर्ह्रीश्च तदेव कामो  
मेधा तथेच्छा धिषणा कृतश्च ॥२२॥
पुमङ्कपूर्णेऽपि रतिर्न गुप्ता  
प्राकाम्यसेव्येऽपि न रूपतः स्त्रीः ।  
ग्राह्येऽपि तस्मिन्न हतिः खवित्ते-  
र्वियोगयोगेऽपि न तत्त्वव्याहतिः ॥२३॥
अमातृजत्वान्नहि कोषषट्कम्  
अनन्नकोषान्नहि चित्यचित्यतिः ।  
प्राणः स्वशक्तिस्तदप्राणकस्य  
काशोऽपि निरावरणात्मभावः ॥२४॥
अनन्नग्रासान्नहि मेहनादिकं  
ततो न गुर्वादि कुतो हि निद्रा ।  
नित्यप्रसन्नस्य कुतोऽप्रसन्नता  
प्रेष्ट्यैकभावान्न परेष्टधीनता ॥२५॥
हिरण्यकेशाश्च हिरण्यवन्नखाः  
सुकुन्ददन्ता नहि योगभागिनः ।  
चिदैकरूपा रमणीयस्यात्मकाः  
सदैकमानाः प्रविभान्ति तस्य ॥२६॥
अगोऽपि गन्ता मनसो जवीयोऽ-  
विप्रांस एनं नाप्नुवन् प्रागुपास्तेः ।  
विप्रेष्टकोऽन्यानत्येति जवीयः  
तिष्ठन्नचिति चिति चापि ईशः ॥२७॥
तदभ्याशे न भयं किञ्चनाऽस्ति  
न तत्राऽन्यत् किञ्चनाऽपूर्वमस्ति ।  
उभौ तीर्त्वा जीवमायेशभावौ  
धूम्रातिगो मोदते तत्सयुजः ॥२८॥
श्रवणायाऽपि बहुभिर्यो न लभ्यः  
शृण्वन्तोऽपि बहवो यं न विद्युः ।  
नियाम्यज्ञं तमीड्यं विदित्वा  
निचाय्य तां शान्तिमत्यन्तमेति ॥२९॥
तं दुर्दर्शं गूढमनुप्रविष्टं  
गुहाहितं गह्वरेष्ठं पुराणम् ।  
अध्यात्मयोगाधिगमेन देवं  
मत्वा धीरः पुण्यपापे जहाति ॥1.523.३०॥
अणोरणीयान्महतो महीयान्  
लघोर्लघीयाँश्च गुरोर्गरीयान् ।  
तमक्रियः पश्यति धूतपापो  
हरेः प्रसादात् प्रपूरितसत्वः ॥३ १ ॥
न सः परात्मा प्रवचनेन लभ्यो  
न मेधया न बहुना श्रुतेन ।  
यमेवैष वृणुते तेन लभ्य-  
स्तस्य परात्मा विवृणुते तनुं स्वाम् ॥३२॥
अशुक्लमकृष्णमराजसं तत्  
नियामकं नित्यमनन्तपारम् ।  
अनादिनं ब्रह्मपरं ध्रुवं हरिं  
निचाय्य तं मृत्युमुखात्प्रमुच्यते ॥३३॥
स ब्रह्मसत् मुक्तसदीशसद्वसु-  
रव्यक्तसज्जीवसदेव कार्यसत् ।  
तथापि न लिप्यते ह्यन्तरात्मा  
अलेप्यशक्तिः प्रतिरूपकोऽसौ ॥३४॥
वश्यद्वितीयः सर्वभूतान्तरात्मा  
बीजं प्रधानं बहुरूपं व्याकरोति ।  
तमान्तरं ये परिपश्यन्तिमुक्ता-  
स्तेषां शान्तिः शाश्वती नेतरेषाम् ॥३५॥
नित्यो नित्यानां चेतनश्चेतनाना-  
मेको बहूनां यो विदधाति कल्पान् ।  
तमान्तरस्थं ये परिपश्यन्ति मुक्ता-  
स्तेषां शान्तिः शाश्वती नेतरेषाम् ॥३६॥
न भाति सविता तदग्रे न कौमुदीशो  
न सौदामिन्यो भान्ति कुतोऽनलोऽयम् ।  
तमेव भान्तमनु भाति सर्वं तदन्त-  
स्तस्य भासा सर्वमिदं प्रविभाति तत् सत्॥३७॥
अश्वत्थलोके भयादस्य सूर्य-  
स्तपत्यग्निर्वहति चाऽप्यनिलः ।  
ईशा अप्यण्डं परिकुर्वन्ति यद्भया-  
त्तं कृष्णनारायणं यान्ति तद्विदः ॥३८॥
तमच्छायं शुभ्रं स्नेहमूर्तिं  
शीलभ्राजत् नित्यविज्ञानधर्मम् ।  
स्वेष्टं देवं वेदयते यस्तु विद्वान्  
स तत्प्रसादात् तद्वत् सार्वज्ञ्यमेति ॥३९॥
तमद्रेश्यमग्राह्यमगोत्रमवर्ण-  
मचक्षुःश्रोत्रं तमपाणिपादम् ।  
नित्यं विभुं सर्वगतं सुसूक्ष्मं  
तमव्यथं कार्ययोनिं परिपश्यन्ति मुक्ताः ॥1.523.४०॥
यथोर्णनाभिः सृजते गृह्णते च  
यथा क्षितावोषधयो भवन्ति ।  
यथा सतो नरात् केशलोमानि सम्भवन्ति  
तथा परेशात् सम्भवतीह विश्वम् ॥४१ ॥
परं ब्रह्मैवेदममृतं पुरस्तात्।  
परम्ब्रह्म पश्चाद् दक्षिणे चोत्तरे च ।  
अधश्चोर्ध्वं व्यापकं ब्रह्मकृत्या  
परं ब्रह्मव्याप्तमिदं विश्वं समस्तम् ॥४२॥
न चक्षुषा गृह्यते नापि वाचा  
नान्यैर्देवैस्तपसा कर्मणा वा ।  
ज्ञानप्रसादेन विशुद्धसत्त्व-  
स्ततस्तु तं पश्यति ध्यायमानः ॥४३॥
बृहच्च तद्दिव्यमचिन्त्यरूपं  
सूक्ष्माच्च तत्सूक्ष्मतरं विभाति ।  
दूरात् सुदूरे तदिहान्तिके च  
पश्यत्स्विहैव निहितं गुहायाम् ॥४४॥
सत्येन लभ्यस्तपसा सः परात्मा  
माहात्म्यज्ञानेन ब्रह्मचर्येण नित्यम् ।  
स्वस्य स्वरूपे दिव्यरूपो हि शुभ्रो  
यं पश्यन्ति यतयः क्षीणदोषाः ॥४५॥
यदा द्रष्टा पश्यति स्वर्णवर्णं  
विधातारं पुरुषं ब्रह्मपारम् ।  
तदा वेत्ता शुक्लकृष्णे विहाय  
निरविद्यः कृष्णसाम्यं प्रयाति ॥४६॥
समापदेहे देही नित्यं निमग्नो  
मायाग्राह्यो मुह्यति शोकमेति ।  
यदा स्वान्यं पश्यति सर्वव्याप्तं  
तदा चात्मा जायते शोकहीनः ॥४७॥
द्वौ तौ सुमित्रे चैकवृक्षं श्रयेते-  
ऽन्योन्यं कार्ये प्रोत्साहनप्रदे स्तः ।  
अधीरैको ग्रध्नया चात्ति मिष्टं  
धीरश्चान्यः तं सुतृप्तो ददाति ॥४८॥
यथाऽऽपगा वार्धिभावं प्रयान्ति  
भिन्नख्यातिप्रतिमाने विसृज्य ।  
तथा ज्ञाताऽऽख्याप्रतिमाविधुरोऽ-  
क्षरात्परं दिव्यपूरुषमेति ॥४९॥
परब्रह्म वेद यो ब्रह्म स स्या-  
न्न चाऽऽवर्त्ते भ्रमते कर्मकृष्टः ।  
औष्ण्यं त्यक्त्वोद्वेजनं वै जहाति  
हृद्ब्ग्रन्थिभिस्त्यज्यते चामृताय ॥1.523.५०॥
यश्चात्र नित्यं प्रतिबोधमाप्त-  
श्चाऽस्मिन्देहे हृद्गुहाया विराजन् ।  
तदन्तःस्थः सृष्टिकृत् सर्वहर्ता  
व्यतिरेकी वर्तते दिव्यलोके ॥५ १ ॥
विदन्ति सन्तोऽथ विद्मो वयं  
तमवेदने स्यात्पतनं महत्कृतम् ।  
तस्यैव विज्ञा अमृताः सम्बभूवु-  
रन्ये तु दुःखं चाविद्यकं ययुर्वै ॥५२॥
एवं विद्यान्महिमानं परात्मनो  
नास्यास्ति वृद्धिः कर्मभिर्वा क्षतिश्च ।  
तस्यैव भूयाः पदवित् धामगन्ता  
तमालम्ब्य लिप्यते नाऽघकर्मभिः ॥५ ३ ॥
सर्वं यस्य चाक्षरे ब्रह्मणि यत्  
सर्वं तस्य मुक्तवृन्देऽनुषक्तम् ।  
तद्वै सर्वमीश्वरेषु प्रविष्टं तदेवाऽ-  
स्मिन् जीवभूते तथाऽन्ये ॥५४॥
यदक्षरे तद् भवत्येव केवले  
तथा ह वै शबले वै निरञ्जने ।  
हिरण्मये महद्विष्ण्वाख्येऽथ विष्णौ  
रुद्रेऽथापि वर्तमाने विराजे ॥५५ ॥
प्रकृत्यादावष्टकावृत्तिकासु  
तलेष्वत्र द्विसप्तकेषु विराजते ।  
अत्र भूमौ राजते कृष्णनारायणः  
स्वामी तं विदित्वाऽमृतं व्रज ॥५६ ॥
तस्माद्धि सूक्ष्मचिदचिद्विशिष्टात्  
स्थूलं हि चिदचिद्विशिष्टं प्रजायते ।  
उपादानोपादेययोरभेदात्  
सर्वं तत्त्वं परब्रह्मैकमेव ॥५७॥
परात्मनस्तस्य पूर्णावतारिणः  
काचिच्छक्तिर्व्यूहसञ्ज्ञामुपैति ।  
क्रमान्न्यूना सैव विभवावतारा  
पूर्णांशमुख्याऽऽवेशगौणादिरूपा ॥५८॥
तत्तद्योगात्तत्स्वरूपस्य लब्धि-  
स्तस्मिन् लीनालीनभावं ह्युपैति ।  
परात्मनश्चोपासनया परेशं  
परां मुक्तिमाप्नुवन्तीति तत् सत् ॥५९॥
मुक्ताधारं परब्रह्मव्याप्यचेतनमक्षरम् ।  
सर्वाधारं परब्रह्मशरीरं धाम यत्र सः ॥1.523.६ ० ॥
तदेवाऽस्त्यक्षरं ब्रह्मधाम तेजोमयं हरेः ।  
यावद्वेदतपोब्रह्मचर्यचीर्णं हि तत्पदम् ॥६ १ ॥
अशरीरं शरीरं च मूर्तं चाऽमूर्तमित्यपि ।  
शुद्धं नित्यं च मायादिप्रकाशकं हरेस्तनु ॥६२॥
सच्चिदानन्दवासात्म जन्ममृत्युजरातिगम् ।  
कृष्णनारायणस्वामिश्रितं सद्वर्तते परम् ॥६ ३ ॥
यदर्चिमत्परब्रह्मतेजोऽभिन्नं सनातनम् ।  
रजसश्च परे पारे तत्राऽध्यक्षं हरिं भज ॥६४॥
हिरण्मयात्परात्कोशादपि चोर्ध्वं च निष्कलम् ।  
शुभ्रं ज्योतिर्ज्योतिषां च तत्राध्यक्षं हरिं भज ॥६५ ॥
यद्गोलोमाकृतिप्रत्यङ्गान्यभिन्नात्मशक्तयः ।  
न वै भागो न वै त्यागो रसैक्यं च परेशवत् ॥६६ ॥
सार्वज्ञ्यं शेषसापेक्षं तत्रस्थं श्रीहरिं भज ।  
परब्रह्मगतं तेजोमयं तत्र हरिं भज ॥६७॥
मुक्ता ह्यनादिनो नित्या वसन्ति यत्र शाश्वते ।  
तत्रस्थं श्रीहरिं राजन् कृष्णनारायणं भज ॥६ ८॥
एवमक्षरधामस्थं परधामस्थितं परम् ।  
भजित्वा साम्यभावाप्ता बहवस्तं सदा भज ॥६ ९ ॥
यः सेतुः सर्वधर्माणामक्षरं ब्रह्म यस्य भूः ।  
तत्रस्थं श्रीकृष्णनारायणं ज्ञात्वा सदा भज ॥1.523.७०॥
यः स्यादस्याऽनवज्ञानी भक्तिदास्यविवर्जितः ।  
अशुद्धः स न तं यायात् संसारागमवेष्टितः ॥७१ ॥
अपरोक्षानुभववाँस्तस्य नारायणस्य यः ।  
स च तद्धाम चाप्नोति ततो भूयो न जायते ॥७२॥
भक्तिर्बलं भवेद् यस्य ज्ञानं पुष्टिप्रदं तथा ।  
गुरुसेवारथारूढः प्राप्नोति श्रीहरेः पदम् ॥७३ ॥
जीवेभ्यस्तु परा ईशा ईशेभ्यः परमक्षरम् ।  
अक्षरात्परमं कान्तं ज्ञात्वा तद्धाम चाप्नुयात् ॥७४॥
हृदयग्रन्थिभेदान्तं सर्वं स्यादनुशासनम् ।  
कृष्णनारायणग्रन्थिं लब्ध्वा गच्छ परं पदम् ॥७५ ॥
परे त्वयि मयि चान्ये योऽस्ति तं भज सादरम् ।  
मृत्युपाशान् स चाप्नोति यस्तं भेदेन पश्यति ॥७६ ॥
हृदा चान्तश्चक्षुषा तं ज्ञात्वा नानाविवर्जितम् ।  
नानाभावकृतं मृत्युं हत्वा याहि परं पदम् ॥७७॥
'ओं नमः श्रीकृष्णनारायणाय स्वामिने नमः' ।  
जप मन्त्रं सदा राजन् स त्वां पारं करिष्यति ॥७८॥
विस्रंसमानदेहस्य बन्धनं नावशिष्यते ।  
अबन्धनस्य मुक्तस्य ते किमत्राऽवशिष्यते ॥७९॥
ऊर्ध्वमूलोऽर्वाक्प्रशाख एषोऽश्वत्थो महान् तरुः ।  
तं विहायाऽक्षरं ब्रह्म पश्यामृतं हरिं व्रज ॥1.523.८०॥
यद्भयात् सर्वतेजांसि प्रकाशन्ते विधानवत् ।  
ईशा ईशत्वमापन्ना यस्मात्तं श्रीहरिं भज ॥८१ ॥
हृत्स्थान् कामान् परिहाय कृष्णं चात्र समश्नुहि ।  
अमृतं परमानन्दं भुङ्क्ष्व कृष्णनरायणात् ॥८२॥
सत्यं तपो ब्रह्मचर्यं दास्यं येषु प्रतिष्ठितम् ।  
तेषां चास्ति ब्रह्मलोको येषु जैह्म्यं न नाऽनृतम् ॥८३॥
द्वे विद्ये सर्वथा राजन् परा वेद्या तथाऽपरा ।  
परया त्वाप्यते कृष्णनारायणोऽक्षरे पदे ॥८४॥
तदन्याश्चापराः सर्वा याभिर्ब्रह्म न चाप्यते ।  
ये वै परात्मनः प्रेष्ठां वाचं सद् व्याहरन्ति ते ॥८५॥
पुण्ये ब्रह्मपदे यान्ति दास्यं श्रीपरमात्मनः ।  
परब्रह्म विजानाति सेवते भजते च यः ॥८६॥
जाग्रति चान्तरे स्वप्ने त्र्यवस्थोत्तरवैभवे ।  
सोऽश्नुते सर्वकामांश्च ब्रह्मणा सह मिश्रितान् ॥८७॥
अन्नं प्राणं मनो ज्ञानं चानन्दं तमवेहि च ।  
आत्मानं चान्तरात्मानं कृष्णनारायणं भज ॥८८॥
कम्भरापुत्रसेवाभिः केनानन्देन पूर्यते ।  
गोपालबालसेवाभिर्गोभिः सम्भ्रियते नृप ॥८९॥
वाणी मनश्च विषयं करोत्येव न यं प्रभुम् ।  
आनन्दं तं हरेर्याहि कुतश्चन भयं न ते ॥1.523.९० ॥
ज्ञानाद् यज्ञाः प्रजायन्ते कर्माण्यपि भवन्ति च ।  
सम्पद्यते सुरतृप्तिः श्रीमत्कृष्णे समर्पिते ॥९ १ ॥
परब्रह्म च यो वेद यस्ततो न प्रमाद्यति ।  
मायापाप्मानमुत्सृज्य ब्रह्मभोगान् समश्नुते ॥९२॥
सन्तं कृष्णं प्रवदन्तं सन्तं ध्यायन्तमेव च ।  
सेवमानं तथा सन्तं सत्पदं स हि कर्षति ॥९ ३ ॥
स हि सृष्ट्वा तदेवाऽनुप्राविशत्सः परात्परः ।  
सत्यं यथानृतं तेन सत्यमित्येव बुद्ध्यते ॥९४॥
असद् व्याकृतभावं च सुकृतं तेन बुद्ध्यते ।  
सोऽक्षरात्पुरुषद्वारा नैकाण्डान्युदपादयत् ॥९५ ॥
तस्य परात्मनो योगात् तेषु सत्यं च सुकृतम् ।  
अक्षरे च यथा तद्वज्ज्ञात्वा मोक्षमवाप्नुयात् ॥९६॥
सदेव राजन् भगवानभूत्पुरा  
ततः समस्तं सत्स्वरूपं विकासितम् ।  
रसात्मकोऽयं सर्वरसप्रदाता  
लब्ध्वा रसं तस्याऽऽनन्दीभवन्ति ॥९७॥
अस्याऽऽनन्देन वै लोका भवन्ति चाभयं गताः ।  
मनो वाचो न वै यान्ति यत्र तं भज केशवम् ॥९८॥
तस्माज्जायन्त इमानि जीवन्त्यपि ततः प्रभोः ।  
तत्रैवेमे पलीयन्ते शाश्वतं प्रलयं व्रज ॥९९॥
परमात्मा दिव्यरूपो ध्येयश्चासीत्पुरागृहे ।  
रचयित्वा द्वितीयं च तत्रोवास च तं भज ॥1.523.१० ०॥
स्थावरं जङ्गमं सर्वं प्रज्ञानेत्रं प्रभासते ।  
प्रज्ञाने वर्तते यश्च तं नेत्रं भज माधवम् ॥१०१ ॥
शान्तं सर्वात्मकं ब्रह्मपरं कं खं हरिं भज ।  
श्रद्धया तपसा दिव्यं नेतारं त्वर्चिषाऽच्युतम् ॥१ ०२॥
दिव्यान्तःस्थं शुक्लपक्षान्तरात्मानं हरिं भज ।  
उत्तरायणमासस्थं सम्वत्सरान्तरस्थितम् ॥१०३ ॥
आदित्यवर्तिनं चन्द्रान्तरात्मानं च तं भज ।  
विद्युत्प्रकाशदातारं वरुणस्थं जलान्तरम् ॥१ ०४॥
इन्द्रान्तरं प्रजापतेरान्तरस्थं विराड्गतम् ।  
रुद्रहृदयं विष्णुस्थं महाविष्णुप्रतिष्ठितम् ॥१ ०५॥
निरञ्जनस्थं शबलान्वितं केवलगं भज ।  
अक्षरब्रह्मगो भूत्वा तत्पुमांसं सदा भज ॥१ ०६॥
दानानां फलदातारं धूम्ररात्रिस्थितं प्रभुम् ।  
कृष्णपक्षान्तरस्थं च दक्षिणायनगं हरिम् ॥१ ०७॥
सम्वत्सरान्तरस्थं च पितृस्थं व्योमगं भज ।  
चन्द्रस्थं च प्रजापालस्थितं राजन् सदा भज ॥१ ०८॥
वायुस्थं चाभ्रसंवासं मेघस्थं कणवर्तिनम् ।  
बीजस्थं कार्यरूपं चाभिव्याप्तं श्रीहरिं भज ॥१ ०९॥
रमणीयखनिजेषु विप्रादिषु हरिं भज ।  
दयनीयखनिजेषु गवादिषु हरिं भज ॥1.523.११ ०॥
एष देवो हतपाप्मा विजरो मृत्युवर्जितः ।  
विशोकः क्षुत्तृषाहीनः सत्यकामप्रकल्पनः ॥१११ ॥
त्वत्स्वरूपस्त्वत्समानस्त्वादृशं तं प्रभुं भज ।  
तस्य रूपेण ते चाभिनिष्पत्तिस्तं तथा भज ॥१ १२॥
क्रीडन्नृत्यन् कीर्तयँश्चानन्दयन् संस्मरन् सदा ।  
स्वेन रूपेण कुर्वन्तं त्वां तं तथाविधं भज ॥११ ३॥
विना भक्तं न रमते द्वितीयं तं ह्यकल्पयत् ।  
तं त्वयि व्याप्तमेवैनं हृदयस्थं सदा भज ॥१ १४॥
सोऽयमात्मा त्वया राजन् द्रष्टव्यो हृत्स्थचक्षुषा ।  
श्रोतव्यो हृच्छ्रवसा च मन्तव्यो दिव्यतेजसा ॥१ १५॥
निर्णेतव्यस्तस्य बुद्ध्या न त्याज्यः स कदाचन ।  
एवं सर्वात्मभावेन पश्य कृष्णं सनातनम् ॥१ १६॥
तस्मिन् सर्वाणि भूतानि चार्पितानि च तं भज ।  
यः पृथिव्यां जले वह्नौ वायौ व्योम्नि च तं भज ॥१ १७॥
यस्येमानि शरीराणि शरीरस्थं च तं भज ।  
आत्मा सन्तः प्रतिमा च यस्य तं केशवं भज ॥१ १८॥
यस्मात् सर्वे समानन्दा जीवा चानन्दिता यतः ।  
आप्तकामं महानन्दं पूर्णं नारायणं भज ॥१ १९॥
कामान् विहाय हृदये हरिं स्थापय भावतः ।  
स्थितं चावेहि वै राजन् याहि तं शरणं भज ॥1.523.१ २०॥
नाऽनवाप्तं तदा तेऽत्राऽवशिष्टं नहि शिष्यते ।  
सैषा ब्राह्मी पराविद्या पाठिता ते प्रमोक्षदा ॥१२१॥
अथायं राजा सन्तृप्तश्चात्मन्येव जनार्दनम् ।  
परमं पुरुषं दिव्यं ददर्श पुरुषोत्तमम् ॥१ २२॥
शङ्खचक्रगदापद्मधनुःशूलादिराजिम् ।  
राधालक्ष्मीप्रभापद्मापार्वतीमाणिकीश्वरम् ॥१२३॥
सर्वाभिः सेविकाभिश्च सेवितं पार्षदैस्तथा ।  
हृदये तं प्रभुं कृष्णनारायणं विलोक्य च ॥१ २४॥
तदिच्छया बहिश्चापि तं ददर्श श्रियाःपतिम् ।  
लोमशस्य च कृपया पराविद्याप्रभावतः ॥१ २५॥
व्योम्नः समागतं दिव्यं विमानं चातिसुन्दरम् ।  
ब्रह्मणश्चाज्ञया देवदूतेन त्वधिवासितम् ॥१२६॥
देवदूतः समुवाचाऽऽगच्छाऽऽगच्छ विमानके ।  
राजन्नयामि ते सत्यं लोकं श्रीपरमेष्ठिनः ॥१ २७॥
इन्द्रद्युम्नश्च तं प्राह न मे सत्ये प्रयोजनम् ।  
यास्यामि श्रीकृष्णनारायणस्य चरणं ध्रुवम् ॥१ २८॥
अक्षरात्परमं धाम लोमशस्य कृपालवात् ।  
इत्युक्तो देवदूतः स ययौ लोकं तु वेधसः ॥१ २९॥
इन्द्रद्युम्नो विरराम लोमशस्य तु सन्निधौ ।  
लोमशस्तं सरस्तीरे तृणासनं ददौ शुभम् ॥1.523.१ ३०॥
कदम्बद्रुमनिकटे कृष्णनारायणालये ।  
राजा स्नात्वा हरिं ध्यात्वा पूजयित्वा नरायणम् ॥१३१ ॥
लोमशं पूजयित्वा च ऋषीन्नत्वा तदाश्रमे ।  
फलादि श्रीकृष्णनारायणाय विनिवेद्य च ॥१ ३२॥
समर्प्य गुरवे तत्र बुभुजे च पपौ जलम्।  
योगनिद्रां सुखमयीं लेभे रात्रौ हरिं स्मरन् ॥१ ३३॥
इति श्रीलक्ष्मीनारायणीयसंहितायां प्रथमे कृतयुगसन्ताने इन्द्रद्युम्नाय लोमशर्षिसमुपदिष्टब्राह्मीपराविद्यौपनिषदात्मस्मरणनामा त्रयोविंशत्यधिक-  
पञ्चशततमोऽध्यायः ॥५२३॥
    
