+++
title = "२८१"

+++
श्रीनारायण उवाच-  
अथ द्वादशमासेषु यान्यन्यानि व्रतानि च ।  
कर्तव्यान्यपि ते वक्ष्ये शृणु पुण्यानि पद्मजे! ॥१ ॥
चैत्रमासस्य शुक्लायामेकादश्यां तु वैष्णवैः ।  
आन्दोलनीयो भगवान् लक्ष्मीयुक्तो महोत्सवैः ॥२ ॥
सुगन्धिपुष्पमय्यां तु तस्यां त घटिकाद्वयम् ।  
आन्दोलयित्वा नीराजयित्वा चोत्तारयेत्प्रभुम् ॥३ ॥
भोजयेच्च व्रती नत्वा तं क्षमाप्य विसर्जयेत् ।  
आषाढे शुक्लके पुष्ये रथयात्रां समाचरेत् ॥४ ॥
साश्वं रथं स्थापयेच्च कृष्णनारायणाग्रतः ।  
वासांसि राजयोग्यानि धारयेद् भूषणानि च ॥५ ॥
श्रेष्ठान् हैमान् शस्त्रवर्यान् खड्गादीन् धारयेत्प्रभुम् ।  
दधि भक्तं लड्डुकाँश्च भोजयित्वा रथेऽर्चयेत् ॥६ ॥
हरिं नीराजयित्वा च चतुर्वारं पुनः पुनः ।  
उत्तारयेद् रथात् तत्र गापयेत् कीर्तनानि वै ॥७ ॥
ततश्च भोजनं कुर्याद् व्रती मोक्षप्रदं व्रतम् ।  
आषाढकृष्णद्वितीयादिनादारभ्य मासिकः ॥८ ॥
श्रावणकृष्णतृतीयावधिं दोलोत्सवो मतः ।  
वृषराशेश्चन्द्रबले कुर्याद् दोलां स्वलङ्कृताम् ॥९ ॥
नित्यं नवीनवस्त्वाद्यैर्नवीनां श्रीहरेः प्रियाम् ।  
सायाह्ने प्रत्यहं कृष्णनारायणं निधारयेत् ॥1.281.१० ॥
नीराजयित्वा नैवेद्यं समर्प्याऽऽन्दोलयेद् व्रती ।  
दोलापद्यानि रम्याणि गापयेन्नृत्यमाचरेत् ॥१ १॥
नभःकृष्णतृतीयायां प्रपूज्योत्तारयेद्धरिम् ।  
श्रावणः सर्वथा मासो व्रतैश्च नियमैर्यमैः ॥१ २॥
यापनीयो विशेषेण भुक्तिं मुक्तिं समिच्छता ।  
कार्तिकोऽपि तथा नेयो व्रतदानजपादिभिः ॥१ ३॥
मार्गशीर्षे धनूराशौ धनुर्लग्ने रवौ गते ।  
विधायाऽभ्यङ्गमुष्णेन स्नपयेद्वारिणा हरिम् ॥१४॥
धारयित्वा सुवासांसि तदग्रेऽग्निष्टिकामपि ।  
निधाय नैत्यकं कुर्याच्छृङ्गारं सश्रियः प्रभोः ॥१५॥
नैवेद्ये मोदकान् दद्यान्नवनीतं घृतं दधि ।  
रोटकं तरलां भर्जितं वृन्ताकं समर्पयेत् ॥१६ ॥
क्वथिकां पाययेत् कृष्णमध्ययनाय योजयेत् ।  
एवं वै मासपर्यन्तं शिक्षार्थं तूत्सवं चरेत् ॥१७॥
पौषमासे मकरे च यदा सूर्यायनं भवेत् ।  
चत्वारिंशद्धटिका वै पुण्यकालो विशेषतः ॥१८॥
दानस्नानार्चनाद्यं तु कर्तव्यं तिललड्डुकाः ।  
मिष्टान्नानि च देयानि ह्यनाथेभ्यो विशेषतः ॥१९॥
गवां ग्रासादि देयं च श्राद्धं पुण्यप्रदं तथा ।  
माघमासे तु पञ्चम्यां वसन्तोत्सवमुत्तमम् ॥1.281.२०॥
तत आरभ्य नित्यं च होलिकावधिकं सदा ।  
कुङ्कुमरङ्गगुलालार्पणपूजनभोजनैः ॥२ १॥
प्रकुर्यात् श्वेतवासांसि हरिं नवानि धारयेत् ।  
रङ्गान् लक्ष्मीहरिकृष्णवासस्सु प्रक्षिपेद् व्रती ॥२२॥
गुलालं स्थलपद्माम्बु निक्षिपेच्च पुनः पुनः ।  
शेखरं त्वाम्रपुष्पाणां धारयेद् भोजयेद्धरिम् ॥२३॥
कैसराण्यंशुकानि श्रीकृष्णं लक्ष्मीं च धारयेत्  
होलिकान्तां च वासन्तीं क्रीडां गायेत्तु फाल्गुनीम् ॥२४॥
अथाऽऽविर्भावदिवसाद् यावत्षट्दिवसावधिम् ।  
पालने रोहयेत् कृष्णनारायणमपि व्रती ॥२५॥
पाययेत् तं तु दुग्धादि ह्यान्दोलयेत्सगीतिकम् ।  
सेवयेद् बालभावेन मुहुर्नाथं प्रसादयेत् ॥२६॥
वैशाखशुक्लतृतीयादिनाच्छ्रीकृष्णमूर्तये ।  
केसराक्तैश्चन्दनाद्यैर्लेपनं मासिकं चरेत् ॥२७॥
सूर्यचन्द्रग्रहाहस्सु कुर्यात्स्नानजपादिकम् ।  
आषाढशुक्लषष्ठ्यां तु कौसुम्भाम्बरमर्पयेत् ॥२८॥
हरये सूक्ष्मसुस्निग्धतन्तुजं कोमलं शुभम् ।  
आश्विनकृष्णपक्षे तु श्राद्धैः सन्तर्पयेत् पितॄन् ॥२९॥
आश्विने शुक्लपक्षे तु मूलेनाऽऽवाहयेत् तथा ।  
पूजयेद्भोजयेद्दुग्धपाकाद्यं तु सरस्वतीम् ॥1.281.३ ०॥
विसर्जयेच्छ्रवणेन विद्वान् भवति वै व्रती ।  
स्वजन्मदिवसः सर्वैर्वर्धनीयः समुत्सवैः ॥३ १॥
दानभोजनवृद्धाभिवन्दनैर्देवदर्शनैः ।  
एकादशीतो द्वादश्यो मोक्षदा हरिवासराः ॥३२॥
कर्तव्या भोजनैदानैः पूजनोत्सवतर्पणैः ।  
प्रसीदति हरिर्यैस्तु प्रयच्छत्यभयं पदम् ॥३३॥
येन केनाप्युपायेन प्रसन्नो यस्य वै हरिः ।  
इहामुत्र सुखं तस्य पुण्यवृद्धिर्व्रतं भवेत् ॥३४॥
द्वादश्यां मार्गशुक्लस्य पूजयेज्जलशायिनम् ।  
उपचारैः षोडशकैः पौण्डरीकफलं लभेत् ॥३५॥
द्वादश्यां पौषशुक्लस्य पूजयेत् प्रयतो हरिम् ।  
उपचारैः षोडशकैरग्निष्टोमफलं लसेत् ॥३६॥
माघधवलद्वादश्यां पूजयेन्माधवं प्रभुम् ।  
षोडशाद्यैरुपचारैर्वाजपेयफलं व्रजेत् ॥३७॥
फाल्गुनशुक्लद्वादश्यां गोविन्दं पूजयेज्जनः ।  
वस्तुषोडशकैः श्रेष्ठैर्गोमेधस्य फलं जयेत् ॥३८॥
चैत्रधवलद्वादश्यां विष्णुं कृष्णं समर्चयेत् ।  
षोडशाद्युपचारैर्वै स्यादग्निष्टोमपुण्यभाग् ॥३९॥
वैशाखशुक्लद्वादश्यां पूजयेन्मधुमूदनम् ।  
षोडशोत्तमसामग्र्या त्वश्वमेधफलं भवेत् ॥1.281.४० ॥
ज्येष्ठधवलद्वादश्यां पूजयेद्वै त्रिविक्रमम् ।  
षट्दशभिस्तूपचारैर्नरमेधफलं भवेत् ॥४१ ॥
आषाढशुक्लद्वादश्यां वामनं पूजयेद् व्रती ।  
षोडशाख्योपचारैश्च शताग्निष्टोमपुण्यभाग् ॥४२॥
श्रावणशुक्लद्वादश्यां श्रीधरं पूजयेद् व्रती ।  
षोडशाऽऽमितवस्त्वाद्यैर्वाजिमेधसहस्रभाक् ॥४३॥
भाद्रधवलद्वादश्यां हृषीकेशं प्रपूजयेत् ।  
षोडशाऽभ्युपचारैश्च ब्रह्ममेधफलं लभेत् ॥४४॥
आश्विनशुक्लद्वादश्यां पद्मनाभं प्रपूजयेत् ।  
षोडशाभ्युपचाराद्यैरीशमेधसहस्रभाक् ॥४५॥
कार्तिकशुक्लद्वादश्यां दामोदरं प्रपूजयेत् ।  
षोडशाभ्युपचाराद्यैर्द्व्यश्वमेधसहस्रभाक् ॥४६॥
होमो जपस्तपो दानं साधुविप्रादिभोजनम् ।  
दक्षिणाप्रार्थनाजागरणानीत्याचरेद् व्रते ॥४७॥
अल्पपरिकरस्याऽल्पं विशालस्य महत् फलम् ।  
भक्तियुक्ते व्रते जाते फलं प्राप्येत मोक्षणम् ॥४८॥
व्रतं संवत्सरं कृत्वा कुर्यादुद्यापनं व्रती ।  
प्रातः स्नात्वाऽम्बरे शुद्धे धृत्वा भाले सुपुण्ड्रवान् ॥४९॥
मण्डपं कारयेद् भव्यं विशालं चतुरस्रकम् ।  
घण्टाचामरकलशाऽऽदर्शकिङ्किणिकायुतम् ॥1.281.५०॥
पुष्पमाल्यध्वजतोरणवितानाम्बराऽञ्चितम् ।  
दीपमालाचतुर्द्वारकोमलास्तरणान्वितम् ॥५१॥
तन्मध्ये सर्वतोभद्रं कुर्याद्धान्याद्यलङ्कृतम् ।  
तस्योपरि न्यसेत् कुम्भान् द्वादशाऽम्बुप्रपूरितान् ॥५२॥
शुक्लाम्बरैश्छादिताँश्च पञ्चरत्नसमन्वितान् ।  
तत्र संस्थापयेत् हैमीं राजतीं ताम्रजां च वा ॥५३॥
लक्ष्मीनारायणमूर्तिं तिलपात्रे घटोपरि ।  
अथावाहनमारभ्य पूजाङ्गानि समारभेत् ॥५४॥
पञ्चामृतैः स्नापयेच्च भूषावस्त्राणि दापयेत् ।  
सुगन्धचन्दनादीनि प्रापयेत् धूपदीपकान् ॥५५॥
श्राङ्गारिकद्रवान् दद्यान्नीराजयेच्च भोजयेत् ।  
पानं ताम्बूलकं दद्यात् प्रस्वापयेत् क्षमापयेत् ॥५६॥
रात्रौ जागरणं कुर्यात् प्रातर्होमं समाचरेत् ।  
पूजनं भोजनं वैसर्जनं देवस्य चार्पणम् ॥५७॥
पारणां च स्वयं कुर्याद् व्रतं समापयेद् व्रती ।  
प्रतिमां दक्षिणायुक्तामाचार्याय समर्पयेत् ॥५८॥
एवमुद्यापनकर्ता व्रतकर्ताऽत्र भोगवान् ।  
त्रिसप्तकुलसंयुक्तो याति विष्णोः परं पदम् ॥५९॥
य इदं शृणुयाल्लक्ष्मि! व्रताख्यानं च वाचयेत् ।  
सर्वव्रतफलं लब्ध्वा त्वन्ते यायाद्धरेः पदम् ॥1.281.६०॥
इति श्रीलक्ष्मीनारायणीयसंहितायां प्रथमे कृतयुगसन्ताने वार्षिकप्रकीर्णकव्रतेषु दोलाव्रतरथयात्रादोलोत्सव-  
श्रावणकार्तिकधनुर्मासमकरसङ्क्रान्तिवसन्तोत्सव-पालनारोहणहोलिकापुष्पदोलकैसरचन्दनाम्बर-श्राद्धसरस्वत्युत्सवद्वादशीव्रतफलोद्यापन-  
प्रभृतिनिरूपणनामैकाशीत्यधिकद्विशततमोऽध्यायः ॥२८ १ ॥
    
