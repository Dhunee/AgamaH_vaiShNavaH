+++
title = "०२९"

+++
श्रीनारायण उवाच---  
शृणु लक्ष्मि! प्रवक्ष्यामि चिह्नानि तव पादयोः ।  
यदा जन्म भवेल्लोके तदा बोध्या जनैस्तु तैः ॥१ ॥
दक्षिणे तु पदेऽङ्गुष्ठमूलाऽधः फणके वरम् ॥
शङ्खचिह्नं तु सम्बोध्यं, तथाऽङ्गुल्योस्तु मूलके ॥२ ॥
विमानचिह्नं फणके, कनिष्ठामूलसन्निधौ ।  
नौकाचिह्नं तथा शङ्खाऽधोगदाचिह्नमित्यपि ॥३ ॥
मकराकारचिह्नं च ततोऽधः शिखरं भवेत् ।  
ततः पार्ष्णौ मत्स्यरेखा मध्ये ताम्बूलवल्लिका ॥४ ॥
तत्र वामेऽङ्गुष्ठमूले यवचिह्नं प्रकीर्तितम् ॥
तदधस्तु महाँस्तत्र प्रासादः परिकीर्तितः ॥५ ॥  
तदधस्तु भवेच्छत्रम् ऊर्ध्वरेखा तु शाश्वती ।  
अङ्गुल्योर्मूलके तत्र कमलं फणके मतम् ॥ ६ ॥  
तदधस्तु ध्वजरेखा तत्पार्श्वेंऽकुशमुच्यते ॥
ततोऽधः कुमुदं, पार्श्वे श्रीफलं, कलशस्तथा ॥ ७ ॥  
ततोऽधः स्थलकमलं, पार्ष्णौ द्वितीयचन्द्रमाः ॥
दशचक्राणि पूर्णानि स्वर्णरेखा फणोपरि ॥ ८ ॥  
अङ्कान्येतानि मे लक्ष्मि! दृश्यन्ते तु यदा तदा ।  
श्रीलक्ष्म्याख्यं परं ब्रह्म तद्विज्ञेयं न संशयः ॥९ ॥
द्वयं वाथ त्रयं वापि चत्वारि पञ्च वा यदा ।  
दृश्यन्ते चरणे देवि! तवांशा मानुषी मता ॥1.29.१०॥  
ललाटे पौरटो हारः, स्वर्णरेखा च बिन्दुकः ।  
दक्षे कपोलके रक्तबिन्दुश्चिबुकबिन्दुकः ॥११॥  
दक्षस्तने हस्तरेखा, वामे स्तने तु चक्रकम् ॥
कण्ठे तु पौरटो हारश्चोरस्यहं चतुर्भुजः ॥१२॥  
योनेरुपरि सधनुःकामदेवस्य चिह्नकम् ॥
सक्थ्नोः कुमुदयो रेखे, स्वस्तिको दक्षिणे करे ॥१३॥  
ध्वजो मत्स्यश्च वंशी च धनुश्चाऽप्यथ मत्स्यकः ।  
कलशश्चेति बोध्यास्ता नारायणांशकन्यकाः ॥१४॥  
एकं वाऽथ द्वयं वापि तदधिकं तु वा पुनः॥
चिह्नं च दृश्यते बोध्या ब्रह्मावतारकन्यकाः ॥१५॥  
नारायणो यदा श्रीमान्नररूपेण मानवः ।  
तदा तद्दक्षिणे हस्ते ध्वजवज्राब्जवेणवः ॥१६॥
स्वस्तिकश्च धनुर्बाणौ त्रिशूलं मत्स्यकस्तथा ।  
पद्म शङ्खस्तथा चक्रं सूर्यो हस्तिर्मयूरकः ॥१७॥  
एकं द्वयं त्रयं वा मेऽवतारे तु ध्रुवं भवेत् ॥
हृदये स्वर्णरेखात्मलक्ष्मीचिह्न शुभं भवेत् ॥१८॥  
उरसि चर्मणि स्वर्णहाररेखा शुभा भवेत् ॥
उदरे त्रिवलीरेखा लम्बमाना भवेन्ननु ॥१९॥
लिङ्गे कृष्णो भवेद्बिन्दुर्ललाटे तिलकं भवेत् ॥
रेखाऽप्येका ललाटस्य प्रान्तद्वय प्रसारिणी ॥1.29.२०॥  
वामे सक्थ्नि भल्लवेक्ष्म पाण्डुलं पटरं महत् ॥
दक्षजङ्घोपरि कृष्णबिन्दुस्तु सम्भवेत् तथा ॥२१॥  
गुल्फत्रिकं भवेत्तस्य पादयोस्तु द्वयोः शुभम् ॥
शरीरं स्वर्णवर्णं तद्रम्यं सौन्दर्यशोभितम् ॥२२॥
राजीवप्रेमभृन्नेत्रे रक्तप्रान्ते दयायुते ॥
भ्रूकुट्याः सकटाक्षे सुवक्रभङ्गतरङ्गके ॥२३॥  
स्वस्तिकध्वजयवाङ्कुशदण्डा अष्टकोणपविजम्बुकजानि ॥
अर्धचन्द्रघटगोष्पदखानि सन्त्रिकोणशफरेन्दुधनूँषि ॥२४॥  
दक्षिणे पत्तले तानि स्वस्तिकादीन्यथो नव ॥
वामे तलेऽर्धचन्द्राद्या रेखाः सप्त भवन्ति वै ॥२५॥  
एकं द्वयं त्रयं वापि दृश्यते यस्य सोऽच्युतः ।  
अवतारो हरेरेव भगवान् हरिरंशजः ॥२६॥  
निर्लेपः स तु विज्ञेयः पापतापप्रणाशकः ।  
स्त्रीधनादिमहाभोगेऽप्यनिर्बाध्यः स वै प्रभुः ॥२७॥
मायायां वर्तमानोऽपि मायां दिव्यां करोति सः ॥
स्वयोगं तु समायातान् पावयत्यतिपापिनः ॥२८॥
कामात् क्रोधाद्भयाल्लोभान्मत्सरात्तं भजन्ति ये ।  
तत्प्रतापात्तु ते सर्व मुक्तिं यान्त्यपुनर्भवाम् ॥२९॥  
स्वस्थद्रव्याणि सन्दग्ध्वा वह्निस्तिष्ठत्यलेपकः ॥
सर्वकर्माणि सन्दग्ध्वा कृष्णस्तिष्ठत्यलेपकः ॥1.29.३०॥  
वह्नौ मलिनधात्वादि निपत्याऽच्छं भवेद् यथा ।  
हरौ मलिनकामादि समर्प्याऽच्छं भवेत्तथा ॥३१॥  
अप्रमेयसमर्थस्य स्वभावाऽच्छस्य वै हरेः ॥\|  
सम्बन्धात्तु नरा नार्यः शुद्ध्यन्त्यंशात्मकप्रभोः ॥३२॥  
करयोर्मध्याङ्गुल्योस्तु शङ्खौ यस्य स्त उत्तमौ ।  
अन्यासु षटसुचक्राणि तथैवाङ्गुष्ठयोरपि ॥३३॥  
चक्रे द्वे प्रान्तभागेषु स स्याद्वै भगवान् स्वयम् ।  
हस्तौ तौ पद्मसञ्ज्ञौ वै वामे करतले तथा ॥३४॥  
मध्ये लम्बा चोर्ध्वरेखा यस्य स्यात् भगवान् हि सः ।  
यत्र हस्तं दधात्येषस्त्वक्षयं जायते हि तत् ॥३५॥  
उक्त चिह्नान्यतमादिचिह्नयुक्तस्तु देह्ययम् ।  
नारीरूपो नररूपो गृही त्यागी च वा भवेत् ॥३६॥  
सोऽहं नारायणः साक्षान्नृनाट्यं विदधन् सदा ।  
अज्ञवद्वर्तमानोऽपि सर्वानुद्धारयाम्यहम् ॥३७॥  
दर्शयामि क्वचित् किञ्चित्स्वल्पमैश्वर्यमेव तत् ।  
भक्त कार्यार्थमित्येव न ममोत्कर्षसिद्धये ॥३८॥
लौकिकास्तु जनाः पापाः स्वार्थस्यैव तु साधकाः ॥
स्वार्थं संसाध्य गच्छन्ति दूरे मत्तोऽघकारकाः ॥३९॥
दर्शयामि न वै तस्माच्चमत्कारं तु कञ्चन ।  
सत्या भक्तास्तु वै चमत्कृतिं विनापि यान्ति माम् ॥1.29.४०॥  
शास्त्रप्रोक्तेन चिह्नेन निश्चितो भगवाँस्तु यैः ।  
चमत्कारो न तैः काङ्क्ष्यो दोषा ग्राह्या न वैकृताः ॥४१॥  
अंशावतारः कृतसर्वकार्यः सम्पश्यति घ्राति विहन्ति भुङ्क्ते ।  
निद्राति चाऽऽश्लिष्यति चुम्बतीति सम्मेहतीशं पिबतीति दिव्यम् ॥४॥
अष्टचक्रकरः स्वामी कोटिस्त्रीणां पतिर्भवेत् ॥
राजाधिराजलक्ष्म्या संसेव्यते राजवद्धि सः ॥४३॥
सर्वज्ञव्यासरूपोऽयं सर्वविद्यादिवारिधिः ।  
बृहस्पत्यधिकः साक्षाद् भगवान् मानवोऽपि सः ॥४४॥  
मया लक्ष्मि! कथितानि चिह्नान्यालोक्य निश्चयात् ।  
नारायणीं हरिं वापि ज्ञात्वा प्रपत्तिमाचरेत् ॥४५॥  
सेवेत सर्वभावेन सर्वस्वार्पणमाचरेत् ॥
भक्त्या प्रीत्या च रत्या च मोक्षभाक् स द्रुतं भवेत् ॥४६॥  
इतिश्रीलक्ष्मीनारायणीयसंहितायां प्रथमे कृतयुगसन्ताने नारायणावतारनरनारीणां  
दिव्यचिह्नादिनिरूपणनामा एकोनत्रिंशोऽध्यायः ॥२९॥  
    
