+++
title = "१८१"

+++
श्रीनारायण उवाच-  
एकदा नारदो देवो यायाद्धिमगिरेर्गृहम् ।  
चकार शैलो देवर्षेः सपर्यां बहुभावतः ॥१ ॥
नारदांऽघ्र्योः स्वतनयां पावित्र्यार्थमपातयत् ।  
प्राह च मत्सुताभाग्यं ब्रूहि देवर्षिसत्तम ॥२ ॥
नारदस्तत्सुताहस्तं सर्वाङ्गानि विशेषतः ।  
दृष्ट्वाऽवोचद्गिरे कन्या पित्रोः प्रीतिविवर्धिनी ॥३ ॥
स्वपतेः सुखदाऽत्यन्तं महासाध्वी पतिव्रता ।  
भविष्यति महादिव्य महाराज्ञीव पूजिता ॥४ ॥
अङ्गुष्ठमध्यसन्धौ च रेखया हीश्वरी भवेत् ।  
हस्ते हस्तिध्वजपद्मशूलरेखाभिरीश्वरी ॥५ ॥
करे चिह्नं महच्चिह्नं राज्ञी सैषा भविष्यति ।  
ललाटे चन्द्रचिह्ने यमीशपत्नी भविष्यति ॥६ ॥
करेऽस्याः स्वस्तिकं चिह्नं कार्ये विजयिनी भवेत् ।  
नेत्रे कर्णान्तलग्नेऽस्या ब्राह्मी काचित्परेश्वरी ॥७ ॥
हृदये चास्य शम्भुर्वै धवलाङ्कमयोऽस्ति वै ।  
यतः शक्तिर्महादेवी भविष्यत्येव भूधर ॥८ ॥
उदरेऽधोबाणरेखा पूज्या देवी भविष्यति ।  
चरणेऽस्या नागवल्ली देवपत्नी भवेद्ध्रुवम् ॥९ ॥
एका विलक्षणा रेखा ह्यङ्गुष्ठोपरि वर्तते ।  
ललाटे च तथा रेखा वर्तते तत्सहार्थिका ॥1.181.१ ०॥
तयोः फलं शृणु शैल! भवेद्वा न भवेत्तथा ।  
त्यागी नग्नो गुणहीनो मातृतातविवर्जितः ॥११ ॥
अकामोऽशिववेषश्च पतिरस्या भवेदिति ।  
मेनाहिमालयौ श्रुत्वा क्षणं दुःखमवापतुः ॥१२॥
पूर्वां शिवस्मृतिं लब्ध्वा सुखमत्यन्तमापतुः ।  
पार्वती तु वचः श्रुत्वा जहर्षाऽति मुहुर्हृदि ॥१३ ॥
दैवरेखा ब्रह्मलिपिर्न मृषा जायते क्वचित् ।  
तादृशोऽस्ति वरः शम्भुर्नान्योऽस्ति तादृशः पतिः ॥१४॥
इति मत्वा शैलपुत्री स्मरत्यहर्निशं हरम् ।  
नारदः सत्कृतिं लब्ध्वा गच्छन्वै शिवमन्दिरम् ॥१५॥
स्मारयामास शैलेन्द्रं सतीं प्रति हरोदितम् ।  
न त्वामृतेऽन्यां वरये दाक्षायणि सति प्रिये ॥१६॥
भार्यार्थं न ग्रहीष्यामि सत्यमेतद्ब्रवीमि ते ।  
इति शर्ववचः शैलं स्मारयित्वाऽऽह नारदः ॥१७॥
सिंहासनं तव पुत्र्याः शम्भोरूरौ भविष्यति ।  
शम्भोरूर्वासनं प्राप्य महाराज्ञी भविष्यति ॥१८॥
इत्युक्त्वा स गतो ब्रह्मलोकं देवर्षिनारदः ।  
पुत्रीं बालां च पितरौ रमयामासतुः सदा ॥१९॥
विवर्धमाना गिरिजा विवाहार्हसुयौवना ।  
समभवत् तदा चेन्द्रः सस्मार नारदं पुनः ॥1.181.२० ॥
स तु द्रागेव समगात् महेन्द्रभवनं मुनिः ।  
इन्द्र उत्थाय पाद्याद्यैः पूजयामास नारदम् ॥२१ ॥
प्राह वै कुशलं स्वस्य ज्ञातवान्नारदस्य च ।  
कथं स्मृतोऽहमित्युक्तो महेन्द्रः प्राह नारदम् ॥२२॥
युवती शैलजा जाता योगं यायाच्च शम्भुना ।  
शीघ्रं तथोद्यमः कार्यः सर्वं तादृग्विधीयताम् ॥२३॥
श्रुत्वा तु नारदः शीघ्रं जगाम शैलकेतनम् ।  
वृद्धविप्रस्वरूपेण ज्योतिःपत्रं करे दधन् ॥२४॥
शैलार्पितासने रम्ये निषसादाथ भूसुरः ।  
शैलार्पिताऽर्हणां सङ्गृह्याऽवदच्छूलक्ष्णया गिरा ॥२५॥
कुशलं शैलराजाऽत्र तपसः सर्वदा किमु ।  
शैलः प्राह सुवृद्धानां कृपया कुशलं मम ॥२६॥
किन्तु पुत्री वरयोग्या जाताऽस्ति वद तत्फलम् ।  
तावन्मेना दुहित्राऽनुयाताऽऽजगाम भूसुरम् ॥२७॥
ववन्दे विप्रचरणौ मेना च शैलपुत्रिका ।  
पुत्रीं विलोक्य विप्रर्षिराशीर्भिस्तां व्यवर्धयत् ॥२८॥
प्रोवाच विस्मिताऽऽस्यः स वाक्यं भाग्यं विलोक्य च ।  
न जातोऽस्याः पतिर्भद्रे लक्षणैश्च विवर्जिता ॥२९॥
उत्तानहस्ता नितरां चरणौ व्यभिचारिणौ ।  
स्वच्छायां चेति बोध्यं वै किमन्यद्वाच्यमत्र वै ॥1.181.३ ० ॥
श्रुत्वैतत्भ्रममापन्नः शोकमग्नो हिमालयः ।  
पूर्वं नारदकथितं विस्मृत्योवाच भूसुरम् ॥३ १ ॥
कर्मरेखाऽतिदुर्गम्याऽवश्यम्भावि फलप्रदा ।  
जन्मान्तरमनुयाति विचित्रभूतजातिषु ॥३२ ॥
स्त्रिया विरहिता सृष्टिः प्राणिनां नैव जायते ।  
स्त्रीजातिस्तु प्रकृत्यैव कृपणा दैन्यभागिनी ॥३ ३॥
तासामवज्ञा च मा भूदिति विचार्य वेधसा ।  
दशपुत्रसमा कन्या वंशक्षेत्रमुदीरिता ॥३४॥
दुर्भगा कृपणा कन्या पितुर्दुःखकरी सदा ।  
तत्रापि पतिपुत्रार्थसौभाग्यविधुराऽधिका ॥२५॥
त्वं चोक्तवान्मम पुत्र्या दुर्गुणानेव सर्वथा ।  
अहो दुःखं महज्जातं श्रुत्वा त्वन्मुखतोऽद्य मे ॥३६॥
अथापि किञ्चित्सौभाग्यं वार्धक्येऽस्या भवेदिति ।  
तर्ह्यपि विप्र वक्तव्यं दुःखं मार्जय मेऽघजम् ॥३७॥
स्त्रियस्तु ब्रह्मणा सृष्टाः पुरुषाणां सुखाय वै ।  
तासां जन्म पतिलाभे सार्थकौ विफलोऽन्यथा ॥३८॥
पतिपितृकुलानां चेहाऽमुत्रोद्धारिकाः स्त्रियः ।  
सत्पतिप्राप्तिमत्योऽत्रोद्धारिकाः कीर्तिता हि ताः ॥३९॥
दुर्लभः सत्पतिः स्त्रीणां विगुणोऽपि पतिः किल ।  
न प्राप्यते विना पुण्यैः सुजडोऽपि पतिः स्त्रिया ॥1.181.४० ॥
असाधनोऽपि सद्धर्मः पुत्रप्राप्त्यात्मिका रतिः ।  
धनमाजीवनं भाग्यं नार्याः कान्ते प्रतिष्ठितम् ॥४१ ॥
निर्धनो दुर्मुखो मूर्खः सर्वलक्षणवर्जितः ।  
भाग्यं तु परमं नार्याः पतिरेव सदा मतः ॥४२ ॥
या नारी मत्सराद् द्वेषादीर्ष्यया वा स्वभावतः ।  
अन्यरतिसुखं हन्ति तत्फलं पतिहीनता ॥४३ ॥
याऽन्यकामसुखं द्वेष्टि कामे विघ्नं करोति च ।  
कामेन सुखिनोर्निन्दां करोति नाऽप्नुयात्पतिम् ॥४४॥
विवाहिताऽपि पतये कामभिक्षां ददाति न ।  
रत्यदात्र्याः कामुकस्य पतिप्राप्तिर्हि दुर्लभा ॥४५॥
बहुसञ्चितपुण्यानां फलं कामसुखादिकम् ।  
मनुष्येभ्यः सदा दत्तं पापिनां तद्भवेन्नहि ॥४६॥
पशवः पक्षिणश्चापि कामाऽऽसक्ता वियोजिताः ।  
यया तस्याः कामसुखं पतिसुखं न जायते ॥४७॥
धर्मकामा नरा याभिस्तिरस्कृत्य तृणीकृताः ।  
तासां सत्कुलजन्मापि पत्यलाभात् तृणीकृतम् ॥४८॥
यासां कामसुखं नास्ति तासां कामाग्निदग्धता ।  
दुखं सततसंलग्नं तप्तसूर्मी हि साऽत्र वै ॥४९॥
कामाऽविघ्नात्मकं दानं नान्यद्दानं हि विद्यते ।  
त्रस्य पुण्यं सदा प्राप्तिः सत्पतेर्भवतीति वै ॥1.181.५०॥
कामदानमहत्पुण्यं यस्या भवति सञ्चितम् ।  
तस्या मानुषजन्माऽत्र भवति नित्यकामदम् ॥५१ ॥
पारावतचटकाद्याः पक्षिषु नित्यकामिनः ।  
प्राक्प्रदत्तकामदानफलं बोध्यं न चान्यथा ॥५२॥
पशूनां गोमहिषीणां कामना विरला तु सा ।  
प्रागप्रदत्तकामस्य फलं स्वल्पं कृतं तथा ॥५ ३॥
वृक्षेष्वपि नरयोगाज्जायन्ते तु फलानि हि ।  
वल्लीष्वपि पुष्पयोगो फलं नैव च दृश्यते ॥५४॥
तत्सर्वं तु प्रदत्तस्य कामाऽकामस्य वै फलम् ।  
मम पुत्र्या कीदृशं वै कृतं कर्म पुरा भवेत्॥५५॥
येन नाऽस्याः पतिर्जात उच्यते भूसुर त्वया ।  
एतद् दौर्भाग्यमतुलमसङ्ख्यदुःखभाजनम् ॥५६॥
किं चोत्तानितहस्तेयं त्वयोक्ता नित्यदां ह्यतः।  
उत्तानहस्तता भिक्षां याचतामेव सम्भवेत् ॥५७॥
शुभोदयानां भाग्यानामदातारौ दरिद्रकौ ।  
सुच्छाययाऽस्याश्चरणौ त्वयोक्तौ व्यभिचारिणौ ॥५८॥
तत्रापि श्रेयसी ह्याशा न मेऽस्या वै सुदृश्यते ।  
पूर्वं तु नारदेनोक्तं भूसुर श्रावयामि तत् ॥५९॥
त्यागी नग्नो गुणहीनो मातृतातविवर्जितः ।  
अकामोऽशिववेषश्च पतिरस्या भवेदिति ॥1.181.६०॥
तदत्र भ्रामणे सत्यं कियद्ग्राह्यं मयाऽनघ ।  
ब्रूहि जानासि चेद् देव दुःखं मे लीनतां व्रजेत् ॥६ १ ॥
नारदो वृद्धविप्रात्मा प्राह शैलं सुदुःखितम् ।  
हर्षस्थाने तु महति दुःखं ते भ्रान्तिजं यतः ॥६२॥
शृणु शैल न जातोऽस्याः स्वामी त्वजः सदाशिवः ।  
नित्यः स शाश्वतः स्थाणुरचलोऽस्ति सनातनः ॥६३॥
अन्येषां कर्मजन्मानो देहा नास्य तथा ह्यजः ।  
शृणु वै लक्षणैरेषा वर्जितेति विविच्यते ॥६४॥
लक्षणं कर्मजन्यांऽकं चिह्नं शारीरमुच्यते ।  
तच्चाऽऽयुर्धनसौभाग्यसम्पन्मृतिप्रदर्शकम् ॥६५॥
इयं तु ब्रह्मरूपाऽस्ति कर्मशून्या महेश्वरी ।  
नास्याः कर्मकृतं देहं लक्षणं विद्यते इति ॥६६॥
स्वाभाविकानि दैवानि चिह्नान्यस्या भवन्ति हि ।  
शृणु चोत्तानकरतां ह्युत्तानो वरदः सदा ॥६७॥
हस्तोऽस्याश्च महादेव्या भविष्यत्येव सर्वथा ।  
सुराऽसुरमुनिप्राणिवरदात्री भविष्यति ॥६८॥
शृणु चास्यास्तु चरणौ स्वच्छायौ व्यभिचारिणौ ।  
चरणौ पद्मसङ्काशौ स्वच्छावस्या नखोज्ज्वलौ ॥६९॥
सुरासुराणां नमतां किरीटमणिकान्तयः ।  
विशिष्टा अभितश्चारिण्यः प्रविष्टा ययोर्हि तौ ॥1.181.७० ॥
तादृशौ भवतश्चास्याश्चरणौ भाग्यसेवितौ ।  
शिवपत्न्यास्तु किं वस्तु न्यूनं शैल भवेद् वद ॥७१॥
पूर्वं यदुक्तं त्यागी च पतिरस्या भविष्यति ।  
शिवस्तु सर्वदा रागशून्यस्त्यागी मतो ध्रुवम् ॥७२॥
नग्नोऽपिमायया हीनो मायावस्त्रविहीनकः ।  
गुणहीनश्च मायाया गुणत्रयविहीनकः ॥७३ ॥
परब्रह्मस्वरूपस्य न माता जनकस्तथा ।  
मातृतातविहीनत्वं शिवस्य घटते सदा ॥७४॥
अकामः कामना ग्रध्ना तृष्णा तया विहीनकः ।  
अशिवस्तामसो भावः सृष्टिसंहारकारकः ॥७५॥
स चात्र वेशरूपेण कार्यार्थं सन्धृतः खलु ।  
रौद्रः संहारको वेषो ह्यशिववेष उच्यते ॥७६॥
चिताभस्मजटाजूटव्याघ्रचर्माऽस्थिधारणम् ।  
अशिववेष इत्येवं लोकेऽपि शङ्करेऽस्ति हि ॥७७॥
स शम्भुः स्वः परम्ब्रह्मावतारो भगवान् हरः ।  
पतिरस्यास्तव पुत्र्या भाग्योदयाद् भविष्यति ॥७८॥
तत्रोपायं शृणु प्रीत्या कृत्वा यं लप्स्यसे सुखम् ।  
तत्र शम्भौ लक्षणानि शुभान्यशुभवन्ति वा ॥७९॥
सुखदान्येव बोध्यानि सुखमूर्तिर्यतो हरः ।  
रविपावकगङ्गानां तत्र ग्राह्यं निदर्शनम् ॥1.181.८०॥
तस्मात्त्वमपि शैलेन्द्र देहि शिवाय कन्यकाम् ।  
शीघ्रप्रसादः स हरो ग्रहीष्यति सुतां तव ॥८ १॥
शिवस्य तपसा प्राप्तिः कुर्यात्तपः सुता तव ।  
समर्थोऽपि तव पुत्र्या वशं यास्यति सर्वथा ॥८२॥
कुलिपिरपि सुलिपिर्भविष्यति तपोबलात् ।  
अवश्यं भाविनी पत्नी तव पुत्री शिवप्रिया ॥८२॥
शम्भोश्चित्तं वशे चैषा करिष्यति सुसेवया ।  
सोऽप्येनां ते सुतां त्यक्त्वा नान्यामुद्वाहयिष्यति ॥८४॥
नाऽनयोः सदृशी प्रीतिरन्ययोर्भूतभाविनी ।  
अनयोर्मेलने देवकार्याणि सुबहूनि वै ॥८५॥
कर्तव्यानि सुविद्यन्ते तस्माद् देहि हराय ताम् ।  
अनया कन्यया शम्भुरर्धनारीश्वरोऽस्ति वै ॥८६॥
विवाहविधिना ख्यातिं तादृशीं तु गमिष्यति ।  
तपसा च हरं सम्यगाराध्य तव पुत्रिका ॥८७॥
कृष्णरूपं विधूयैव गौररूपा भविष्यति ।  
गौरीति वै तथा नाम्ना विद्युद्गौरी भविष्यति ॥८८॥
नामान्यस्यास्तथाऽन्यानि बहूनि सन्ति तानि च ।  
शृणु तुभ्यं कथयामि भविष्यन्ति यथातथा ॥८९॥
काली तारा महाविद्या षोडशी भुवनेश्वरी ।  
भैरवी छिन्नमस्ता च विद्या धूमावती तथा ॥1.181.९०॥
बगलामुखी सिद्धविद्या मातङ्गी कमला तथा ।  
चण्डी च भैरवी सैंहीत्येवं नामानि सन्ति वै ॥९ १ ॥
नान्यस्मै त्वमिमां दातुं क्वचित्सङ्कल्पमाचरेः ।  
इदं चोपांशु देवानां न प्रकाश्यं च कुत्रचित् ॥९२॥
शैलः प्राह तदा वृद्धब्राह्मणं शृणु मद्वचः ।  
शिवस्तु सर्वदा ध्यानी देवानामप्यगोचरः ॥९३॥
त्यक्तसङ्गो विरागश्च ध्यानयोगपरः सदा ।  
ब्रह्मार्पिताऽन्तरात्मा सः कथं साध्यो भविष्यति ॥९४॥
निर्गुणो निर्विकारश्च निरामयो निरीहकः ।  
अक्षरो ब्रह्म परमः कथं साध्यो भविष्यति ॥९५६॥
यस्यान्तर्वर्तते विश्वं बाह्यं नैव निरीक्षते ।  
सः कथं तपसा पुत्र्याऽनया साध्यो भविष्यति ॥९६॥
ब्राह्मणः प्राह तच्छ्रुत्वा चिन्ता कार्या न वै त्वया ।  
देवदेवो निरीहोऽपि त्वत्पुत्र्यामीहया युतः ॥९७॥
तपसाऽवश्यमेव स्यादतोऽसाध्यं न विद्यते ।  
काली स्वयं महाकालं हरं तु प्राप्स्यति ध्रुवम् ॥९८॥
गच्छाम्यहं तु शैलेन्द्र विवाहकरणं कुरु ।  
इतिकृत्वोत्थितो विप्रो गमनाय मनो दधे ॥९९॥
शैलस्तावत्सुसत्काराऽर्हणां तस्याऽकरोन्मुदा ।  
वृद्धविप्रस्वरूपं च तिरोधायाऽपि भूसुरः ॥1.181.१०० ॥
देवर्षिर्नारदं रूपमास्थाय व्योममार्गगः ।  
नारायणं रटन्प्रेम्णा पश्यतोश्च तयोर्द्वयोः ॥१०१ ॥
मेनकाशैलयोः शीघ्रं जगामेन्द्रपुरीं प्रति ।  
मेनाशैलौ महाश्चर्यं गतौ दृष्ट्वा तु नारदम् ॥१ ०२॥
निश्चिता शम्भुपत्नीयं सुता भाग्यवती सदा ।  
आनन्दिता च सा कन्या प्रसन्नौ पितरौ तथा ॥१०३ ॥
इति श्रीलक्ष्मीनारायणीयसंहितायां प्रथमे कृतयुगसन्ताने वृद्धविप्ररूपेण नारदस्य हिमगिरिगृहागमनं, पार्वत्या रेखाभिः अगुणस्य पत्नीत्वमुक्तम्, हिमालयचिन्ता, अगुणादिशब्दार्थस्फुटता, शिवपत्नी भाविनीति निर्णयः, वृद्धब्राह्मणत्वं विहाय नारदरूपेणाकाशपथा महेन्द्रपुरीं प्रति गमनमित्यादि-  
निरूपणनामैकाशीत्यधिकशततमोऽध्यायः ॥१८१ ॥
    
