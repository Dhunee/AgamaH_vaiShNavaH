+++
title = "०६८"

+++
श्रीनारायण उवाच  
शृणु लक्ष्मि! प्रवक्ष्यामि जनं शारीरचिह्नकम् ।  
कीदृग्रूपो जनः कीदृक्कर्मा कीदृग्गुणो भवेत् ॥ १॥  
सङ्क्षेपात्तत्प्रवक्ष्यामि लोकविज्ञान हेतवे ।  
शरीराणि समान्येव नरनारीदिवौकसाम् ॥२ ॥
आकृतेर्भेदभावो वै परिचायक एव ह ।  
चिह्नानां भेदभावस्तु कर्मणां परिचायकः ॥ ३ ॥  
धनहीनस्य तु पादौ शूर्पाकारौ शिरालकौ ।  
वक्रौ रुक्षौ च संशुष्कौ पाण्डुनखौदराङ्गुली ॥४ ॥
वंशस्य नाशकौ पादावुत्कमठौ कषायकौ ।  
ब्रह्मघ्नस्य भवेतां तु चरणौ शङ्कुसन्निधौ ॥५॥
निर्धनस्य रोमकूपे एकैक एव रोमकः ।  
नृपस्य श्रोत्रियस्यापि द्वौ द्वौ श्रीधीमतां तथा ॥६ ॥
त्र्याद्यैर्निःस्वा दुःखभाजो निन्दिताश्च भवन्ति हि ।  
यस्य केशाः कुञ्चिताः स्युः स प्रवासे म्रियेत वै ॥७ ॥
यस्य जानू तु निर्मांसौ सौभाग्यः स भवेज्जनः ।  
निम्नाऽल्पजानुमान् बोध्यः सर्वदा स्त्रीरतो जनः ॥८॥
दरिद्रो विषमजानुः पुष्टजानुर्नृपो भवेत् ।  
महज्ज़ानुर्दीर्घजीवी वक्रजानुस्तु कामुकः ॥ ९ ॥  
यस्य पादौ मृदुतलौ कमलोदरसन्निभौ ।  
श्लिष्टाङ्गुली ताम्रनखौ सुपार्ष्णी व शिरोज्झितौ ॥1.68.१०॥  
उष्णौ कूर्मोन्नतौ गूढगुल्फौ स नृपतिर्भवेत् ।  
यो नरो ह्यल्पलिङ्गः स्यादपत्यरहितस्तु सः ॥११॥  
यस्तु भवेत् स्थूललिङ्गः सापत्योऽपि धनोज्झितः ।  
मेढ्रं वामनतं यस्य तस्य पुत्रार्थहीनता ॥१२॥  
लिङ्गमधोनतं यस्य दारिद्र्यं तस्य सर्वदा ।  
दक्षवक्रं यस्य मेढ्रं पुत्रवान्स मतौ जनः ॥१३॥  
स्थूलग्रन्थियुते लिङ्गे शिराले बहुपुत्रकः ।  
कोषगूढे प्रजनने नृपः स्याद्बहुपुत्रकः ॥१४॥  
दीर्घकाषो भुग्नकोषो धनहीनः सदा भवेत् ।  
दुर्बलत्वेकवृषणो विषमवृषणश्चलः ॥१५॥  
समाभ्यां नृपतिः प्रोक्तः प्रलम्बेन शताब्दवान् ।  
भवेत् सिंहकटी राजा निःस्वः कपिकटिर्नरः ॥१६॥  
सर्पोदरा दरिद्राः स्युर्धनिनः स्थूलपार्श्वकाः ।  
समकक्षाश्च भोगाढ्या निम्नकक्षा धनोज्झिताः ॥१७॥
नृपाश्चोन्नतकक्षाः स्युर्जिह्मा विषमकक्षकाः ।  
अशीघ्रमैथुन्यल्पायुर्दीर्घायुः शीघ्रमैथुनी ॥१८॥  
सुखी स्याद्विस्तीर्णनाभिर्दुःख्यतिनिम्ननाभिकः ।  
वलिमध्यगतो नाभिः शूलपीडां करोति वै ॥१९॥  
मेधावी दक्षिणावर्तो वामावर्तो वशी नरः ।  
पार्श्वायता चिरायुः स्यादुपरिष्ठाद्धनेश्वरः ॥1.68.२०॥  
एकवलिः शतायुः स्यात् श्रीभोगी द्विवलिर्नरः ।  
त्रिवलिः क्ष्मेश आचार्य ऋजुभिर्वलिभिः सुखी ॥२१॥  
दक्षिणावर्तरोमा स्याच्छासकः सुमहान् जनः ।  
वामावर्ताऽन्यथावर्तरोमा प्रेष्यश्च दुःखितः ॥२२॥  
अनुद्धतैश्चुचुकैश्च भवन्ति सुभगा जनाः ।  
उद्धतैर्विषमैर्दीर्घैः पीताग्रैर्निर्धना नराः ॥२३॥  
समोन्नतं च हृदयमकम्पं मांसलं पृथु ।  
नृपाणामधमानां च खररोमशिरालकम् ॥२४॥  
समवक्षास्तु धनवान् पीनवक्षाः रमापतिः ।  
निर्धनो विषमवक्षाः शस्त्रेण मृत्युमाप्नुयात् ॥२५॥  
विषमजत्रुको निःस्वः पीनजत्रुर्धनाधिपः ।  
निर्धनश्चिपिटकण्ठः शिराशुष्कगलः सुखी ॥२६॥  
शूरः स्यान्महिषग्रीवः शास्त्रान्तो मृगकण्ठकः ।  
कम्बुग्रीवश्च नृपतिर्लम्बकण्ठोऽतिभक्षकः ॥२७॥  
कक्षाऽश्वत्थदला श्रेष्ठा सुगन्धिर्मगरोमिका ॥
अन्यथा त्वर्थहीनानां दारिद्र्यस्य च कारणम् ॥२८॥  
समांसौ विपुलौ श्लिष्टौ भुग्नाल्पौ पीवरौ तथा ।  
वृत्तावाजानुलम्बौ च भुजौ दैवौ च राजकौ ॥२९॥  
निःस्वानां रोमशौ ह्रस्वौ श्रेष्ठौ करिकरप्रभौ ।  
हस्ताङ्गुलय एव स्युः स्वर्णवर्णा धनेशितुः ॥1.68.३०॥  
ताश्च मेधाविनां सूक्ष्मा भृत्यानां चिपिटाः स्मृताः ।  
सुस्थूलाङ्गुलयो निःस्वाः कपितुल्यकरास्तथा ॥३१॥  
पितृद्रव्यविनाशी स्यान्निम्नकरतलो जनः ।  
मणिबन्धो निगूढः स्याद् राज्यदो धनदो वृतः ॥३॥
करैः करतलैश्चैव लाक्षाभै रक्तकोमलैः ।  
गुरवः स्युः पीतरुक्षैर्निधना एव सर्वदा ॥३३॥
तुषतुल्यनखाः क्लीबा निःस्वाः स्फुटितवक्रकैः ।  
कुनखैश्च विवर्णैश्च परतर्ककरा मताः ॥३४॥  
ताम्रैश्च वर्तुलैर्देवा मध्योन्नतनखैर्मताः ।  
सयवांऽगुष्ठको राजा पुत्री पर्वप्रपूर्णकः ॥३५॥  
युगमीनाङ्कितकरो भवेत्सत्रप्रदो नरः ।  
वज्रचिह्नं तु धनिनां विदुषो मत्स्यपुच्छकम् ॥३६॥  
शङ्खाऽऽतपत्रशिबिकागजपद्मानि भूभ्रति ।  
कुम्भांऽकुशपताकाश्च मृणालश्च निधीश्वरे ॥३७॥  
दामरेखा गवाढ्ये वै स्वस्तिकश्च नृपेश्वरे ।  
चक्राऽसितोमरधनुर्दन्तरेखा नृपेश्वरे ॥३८॥  
उलूखलसमा रेखा याज्ञिकस्य करे मता ।  
चक्राणि बहूनि चैव वेदीरेखाऽग्निहोत्रिणि ॥३९॥
वापीदैवीनदीरेखास्त्रिकोणो धार्मिके करे ।  
अङ्गुष्ठमूलगा रेखाः सुखकृत्सुतबोधिकाः ॥1.68.४०॥  
कनिष्ठामूलतः प्रदेशिनीमूलगता च या ।  
शतायुर्बाधिका रेखा छिन्ना चेत् तरुतो भयम् ॥४१॥  
निःस्वाश्च बहुरेखाः स्युर्निधनाश्चिबुकैः कृशैः ।  
मांसलैः रक्तवर्णैश्च ह्यधरैर्धनवान्भवेत् ॥४२॥  
बिम्बोपमैश्च स्फुटितै रूक्षैर्विषमखण्डितैः ।  
ओष्ठैर्धनरहिताः स्युर्दन्ताः स्निग्धा घना शुभाः ॥४३॥  
तीक्ष्णा दन्ताः समाः श्रेष्ठा जिह्वा रक्ता समा शुभा ।  
श्लक्ष्णा दीर्घा तु विज्ञेया तालुः श्वेतो धनक्षयः ॥४४॥  
कृष्णा तु परुषा जिह्वा रक्ताग्रा रोगिणी मता ।  
वक्त्रं सौम्यं समं श्लक्ष्णं संवृतं नृपतेः स्मृतम् ॥४५॥  
विपरीतं तु दुःखानां दुर्भगाणामलोककम् ।  
आढ्यानां वर्तुलं वक्त्रं निर्द्रव्याणां तु दीर्घकम् ॥४६॥  
भीरुवक्त्रः पापकारी धूर्तानां चतुरस्रकम् ।  
निम्नं वक्त्रं त्वपुत्राणां कृपणानां च ह्रस्वकम् ॥४७॥  
सम्पूर्णं भोगिनां कान्तं श्मश्रुस्निग्धं शुभं मृदु ।  
संहतं चाऽस्फुटिताग्रं रक्तश्मश्रु च चौरकम् ॥४८॥
शङ्कुकर्णास्तु राजानो रोमकर्णा गतायुषः ।  
बृहत्कर्णा धनिनृपाः कृपणा ह्रस्वकर्णकाः ॥४९॥  
भोगी वै निम्नगण्डः स्यान्मन्त्री सम्पूर्णगण्डकः ।  
शुकनासः सुखी प्रोक्तः शुकनासोऽतिजीवनः ॥1.68.५०॥  
छिन्नाग्रकूपनासस्तु बहुनारीव्यवायकः ॥
दीर्घनासः सौभगः स्याच्चौरः कुञ्चितनासिकः ॥५१॥  
चिपिटनासः क्रूरः स्यात्तथा भाग्यविहीनकः ।  
स्वल्पछिद्रा सुपुटा चाऽवक्रा सा नृपतेर्मता ॥५॥
क्रूरे दक्षिणवक्रा स्याद् वामवक्रा ह्यनिष्टदा ।  
वक्रान्तैः पद्मपत्राभैर्लोचनैः सुखभागिनः ॥५३॥  
मार्जारलोचनैः पाप्मा दुरात्मा मधुपिङ्गलैः ॥
क्रूराः केकरनेत्राश्च हरिताक्षाः सकल्मषाः ॥५४॥  
जिह्मैश्च लोचनैः शूराः सेनान्यो गजलोचनाः ।  
गम्भीराक्षा ईश्वराः स्युर्मन्त्रिणः स्थूलचक्षुषः ॥५५॥
नीलोत्पलाक्षा विद्वांसः सौभगाः श्यामचक्षुषः ॥
स्युरुत्पाटनकर्तारः कृष्णतारकचक्षुषः ॥५६॥  
मण्डलाक्षाश्च पापाः स्युर्निःस्वा स्युर्दीनलोचनाः ॥
धनी दीर्घसंसक्तभ्रूर्दरिद्रा विषमभ्रुवः ॥५७॥
विशालोन्नतबालेन्दून्नतभ्रुवः सुखाढ्यकाः ।  
निःस्वो भवति खण्डभूर्दारकभ्रूश्च निर्धनः ॥५८!!  
निर्धना विपुलैः शङ्खैर्ललाटैर्विषमैस्तथा ।  
अर्धेन्दुसमभालैस्तु धनवन्तो मता जनाः ॥५९॥  
शुक्तिविशालैराचार्याः शिरालैः पापकारिणः ।  
उन्नताभिः शिराभिश्च स्वस्तिकाभिर्नरेश्वराः ॥1.68.६०॥
निम्नैर्भालैर्वधार्हाश्च क्रूरकर्मारतास्तथा ।  
संवृतैश्च ललाटैश्च कृपणा उन्नतैर्नृपाः ॥६१॥
अकम्पं हसितं श्रेष्ठं निमीलितमघावहम् ।  
असकृद्धसितं दुष्टं सदर्पं घातकं भवेत् ॥६२॥
ललाटोपसृतास्तिस्रो रेखाः स्युः शतवर्षिणाम् ।  
नृपः स स्याच्चतसृभिः पञ्चनवतिर्जीवति ॥६३॥  
अरेखेनाऽऽयुर्नवतिर्विच्छिन्नाभिस्तदर्धकम् ।  
केशान्तोपगताभिश्च ह्यशीत्यायुर्नरो भवेत् ॥६४॥  
पञ्चभिः सप्तभिः षड्भिः पञ्चाशत् बहुभिस्तथा ।  
चत्वारिंशच्च रक्ताभिस्त्रिंशद् भ्रूलग्नगामिभिः ॥६५॥  
विंशतिर्वामवक्राभिरायुः क्षुद्राभिरल्पकम् ।  
छत्राकारैः शिरोभिस्तु नृपो बाणसमो धनी ॥६६॥  
घटमूर्धा पापरुचिः पितुर्मृत्युश्चिपीटकः ।  
कृष्णाऽऽकुञ्चितस्निग्धाग्राऽभिन्नान्तकेशवान् नृपः ॥६७॥
राज्ञ्याः पादौ मृदुतलौ मत्स्याङ्कुशध्वजांऽचितौ ।  
वज्राब्जहलचिह्नौ च निगूढगुल्फकौ मतौ ॥६८॥
अश्वत्थपत्रसदृशं विपुलं गुह्यमुत्तमम् ।  
गूढः शुकश्व शुभदो मांसलं वर्तुलं मुखम् ॥६९॥
नाभिः प्रदक्षिणावर्ता मध्यं त्रिवलिशोभितम् ।  
आरक्तावधरौ श्रेष्ठौ मांसलं वर्तुलं मुखम् ॥1.68.७०॥
स्निग्धनीलाश्च मृदवो मूर्धजाः कुञ्चिताः शुभाः ।  
स्त्रीणां पादतले यद्वा पाणिद्वयतले इमाः ॥७१॥  
वाजिकुञ्जरश्रीवृक्षयूपेषुयवतोमराः ।  
ध्वजचामरमालाश्च शैलकुण्डलवेदिकाः ॥७२॥  
शङ्खातपत्रकमलमत्स्यस्वस्तिकसद्रथाः ।  
अङ्कुशाद्याश्च रेखाः स्युर्देव्यस्ता राजवल्लभाः ॥७३॥  
हर्यंशाः स्वस्तिकधनुस्त्रिशूलध्वजमत्स्यकाः ।  
रेखा या मणिबन्धोत्था गता मध्याङ्गुलीकरे ॥७४॥
ऊर्ध्वरेखा तु सा प्रोक्ता हस्ते पादेऽथवा भवेत् ।  
स्त्रीणां पुंसां तथा सा स्याद् राज्याय च सुखाय च ॥७५॥
नरचिह्नवती नारी नरश्च स्त्रीस्वरूपकः ।  
न मङ्गलकृतौ स्यातां वैपरीत्यकरावुभौ ॥७६॥
इतिश्रीलक्ष्मीनारायणीयसंहितायां प्रथमे कृतयुगसन्ताने नरनारीदैवीशारीरचिह्नप्रदर्शननामाऽष्टषष्टितमोऽध्यायः ॥६८॥
    
