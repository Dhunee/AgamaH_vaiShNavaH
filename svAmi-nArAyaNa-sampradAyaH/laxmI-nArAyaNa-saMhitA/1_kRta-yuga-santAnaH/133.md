+++
title = "१३३"

+++
श्रीलक्ष्मीरुवाच-  
हिरण्याक्षो यथा जातो यथा पृथ्वीं जहार सः ।  
प्रभुस्तस्य विनाशाय कदा क्रोडोऽभवत्पुनः ॥१ ॥
इति दिव्यां कथां विष्णोः सम्बन्धरसदायिनीम् ।  
कथयस्व हरे कृष्ण तृप्यामि न कथाश्रवे ॥२ ॥
श्रीनारायण उवाच-  
शृणु लक्ष्मि! मारिचेस्तु कश्यपस्याऽधिकारिणी ।  
पत्नी दितिश्चकारोग्रं तपः पुत्रसुलब्धये ॥३ ॥
प्रथमं सा मृतं पुत्रं शुशोच बहुवासरान् ।  
हयग्रीवं पुनः पुनः संस्मृत्य तनुतां गता ॥४ ॥
न खादति सुभोज्यानि वारिपानादि नेच्छति ।  
न वै श्राङ्गारिके भावे प्रहृष्यति कदाचन ॥५ ॥
यदा यदा कश्यपस्य मुखं पश्यति भामिनी ।  
नेत्रयोर्जलधारा वै तदा पतति शोकतः ॥६ ॥
प्रवासितो निष्कासितो विचित्तो विधुरोऽपि वा ।  
सन्न्यस्तः परलोकस्थः पुत्रो दहति मातरम् ॥७ ॥
हयग्रीवं गृहात्स्वात् वै निष्कासितमपि मृतम् ।  
श्रुत्वा शुशोच बहुधा पुत्रस्नेहो हि तादृशः ॥८ ॥
विष्णोः पुत्रनाशयितुर्नाशार्थं सा मनो दधे ।  
नष्टपुत्रप्रतीकारं बहुधाऽऽप्तुं समीहते ॥९ ॥
बलवन्तौ मम पुत्रौ भवेतां विष्णुनाशिनौ ।  
येन ज्येष्ठहयास्यस्य निष्कृतिं बहुधा लभे ॥1.133.१ ०॥
विना वै तपसां सिद्धिं नैव स्यान्मे मनोरथः ।  
एवं विचार्य सा देवी शतवर्षं तपोऽकरोत् ॥१ १॥
कन्दमूलफलाहारा पञ्चाशद्वर्षमास्थिता ।  
पञ्चविंशतिवर्षाणि जलाहाराऽभवत्तथा ॥१२॥
पञ्चदशप्रवर्षाणि बाष्पाहाराऽभवत्पुनः ।  
दशवर्षाणि सा देवी निराहाराऽभवत्तथा ॥१३॥
दितिस्तपसा ब्रह्माणमाराधयत्पुनः पुनः ।  
नान्यत्पश्यति सुभगा नान्यं स्पृशति सर्वथा ॥१४॥
नान्यत्करोति शृङ्गारं सर्वदा तपसि स्थिता ।  
स्वपिति भूतले नित्यं नाङ्गमर्दनमिच्छति ॥१५ ॥
'ओं नमो ब्रह्मणे तुभ्यं प्रजानां पतये नमः ।  
प्रजां देहि प्रजां देहि विष्णुतुल्यपराक्रमाम्' ॥१६॥
एवं मन्त्रजपं नित्यं नियमेन करोति सा ।  
वर्षशतं नीतवती तपो निर्विघ्नमेव हि ॥१७॥
त्वगस्थिशेषशुष्का सा महापूजनमाचरत् ।  
उक्तमन्त्रेण होमं वै चकार दशलक्षकम् ॥१८॥
अन्ते ब्रह्मा समागत्य प्राह तां तापसीं वधूम् ।  
किं ते लभ्यं भवेद्देवि! ब्रूहि ददामि मा तप ॥१ ९॥
वृणु शीघ्रं च ते काम्यं पूरयिष्ये तपोबलात् ।  
नाऽदेयं ते कृते मेऽस्ति किमप्यत्र द्रुतं वृणु ॥1.133.२० ॥
दितिस्तं वेधसं नत्वा सलज्जा प्राह मानसम् ।  
स्वागतं मे वृद्धमान्यश्वशुरस्य करोम्यहम् ॥२१ ॥
प्रपितुश्च पदोर्नत्वा वन्दे पूज्यं प्रपूर्वजम् ।  
क्षमां याचेऽपराधस्य यदि स्यादविनीतता ॥२२॥
वृद्धा वंशाऽवितारोऽनुग्रहं कुर्युर्न चेद् यदि ।  
तर्हि वंश्या दुःखिनो वै क्व चेयुः शरणं परम् ॥२३॥
यदि शक्ताः पूर्ववृद्धा वंश्यानां कामपूरणम् ।  
न कुर्युश्चेत्तदा वंश्योद्धारकाः स्युश्च केऽपरे ॥२४॥
ततोऽहं निर्णयं कृत्वा पूज्याद् वृद्धपितामहात् ।  
प्राप्स्ये स्वेष्टस्य संसिद्धिमेवं तपसि संस्थिता ॥२५॥
वृणोमि प्रबलौ पुत्रौ विष्णुवीर्यपराक्रमौ ।  
याभ्यां ज्येष्ठस्य पुत्रस्याऽपचितिः स्यान्मदीङ्गिता ॥२६॥
ब्रह्मा प्राह तथाऽस्त्वेव नारायणः करोतु तत् ।  
भविष्यतस्ते सत्पुत्रौ विष्णुतुल्यपराक्रमौ ॥२७॥
विष्णुर्वा विष्णुभक्तौ वा विष्णुसाम्यपराक्रमौ ।  
नान्यत्राऽस्ति क्वचित्क्वापि विष्णुतुल्य पराक्रमम् ॥२८॥
तस्मान्नारायणं गत्वा वैकुण्ठं प्रार्थयाम्यहम् ।  
दितिमाशीः प्रदत्वैव ब्रह्मा त्वन्तरधीयत ॥२९॥
गतः स द्राङ्महावेगान्महावैकुण्ठमित्यथ ।  
यत्र नारायणो देवो भगवान् भक्तरक्षकः ॥1.133.३० ॥
राजाधिराजः सर्वेषां शङ्कर्ता हि विराजते ।  
नत्वा स्तुत्वा चोपविश्याऽऽसने कृष्णं जगाद ह ॥३ १ ॥
दीनबन्धो दयासिन्धो जगदुद्धारकृद्भवान् ।  
दित्यै तपःफलं दातुं समर्थोऽस्ति सदाऽच्युत ॥३२॥
तयाऽर्थितौ सुतौ नारायणतुल्यौ पराक्रमैः ।  
त्वमेव तौ प्रदानाय विचारं कुरु माधव ॥३३॥
यथा तस्या भवेतां वै पुत्रौ स्वेष्टौ तथा कुरु ।  
नारायणस्तदा स्वस्य ज्येष्ठभ्रातुस्तु वेधसः ॥३४॥
वचनं सफलीकर्तुं विचारं कृतवान् हृदि ।  
निमित्तं किञ्चिदुत्पाद्य पूरयेयं मनोरथम् ॥३५॥
यन्निमित्तमुपागृह्य ममापि गमनं भुवि ।  
यन्मिषेण मनुष्याणां मल्लीलाचरितानि च ॥३६ ॥
गेयानि च मिलिष्यन्ति तेन यास्यन्ति मोक्षणम् ।  
तस्मादेतन्निमित्तं मे भक्तार्थं सुखदं भवेत् ॥३७॥
मद्भक्तौ मत्समौ स्यातां मदन्यूनपराक्रमौ ।  
दितेस्तावेव सत्पुत्रौ कारयित्वा मम द्रुहौ ॥३८॥
तपःफलं प्रदातव्यं मम कार्यं तथा भवेत् ।  
विचार्येति हरिः साक्षादविनयं स्वपार्षदौ ॥३९॥
द्वास्थौ जयविजयाख्यौ प्रावेशयन् स्ववाञ्च्छया ।  
सनन्दनादिचतुरः प्रैरयन्निजदर्शने ॥1.133.४०॥
यावच्च वेधसा साकं विष्णोर्वार्ता भवत्यति ।  
तावत्तु ब्रह्मणः पुत्राः सङ्कल्पवेगवत्तमाः ॥४१॥
विष्णोस्तु दर्शनं कर्तुमाजग्मुः सनकादयः ।  
सनातनश्च सनकः सनन्दनस्तृतीयकः ॥४२॥
सनत्कुमारस्तुर्यश्च सर्वे ते ब्रह्मवर्चसः ।  
ब्रह्मणो मानसाः पुत्राः सर्वज्ञा ज्ञानमूर्तयः ॥४३॥
वैराग्यं च तृणीकृत्य वर्तमाना दिगम्बराः ।  
ते पञ्चहायनाः सौम्या ब्रह्ममूर्तय एव च ॥४४॥
नरनारीशरीरस्था दोषा यत्र न सन्ति वै ।  
भगवन्तं विना येषां वृत्तयो नान्यसञ्चराः ॥४॥
ब्रह्मदृष्टिं विना येषां दृष्टिर्नोद्भवति क्वचित् ।  
येषां हृत्सु हरेर्मूर्तिं विना नान्यद्विशत्यपि ॥४६॥
नामानि प्रगृणन्तस्ते चायान्ति राजमार्गतः ।  
वैकुण्ठवासिनोऽनेके वैष्णवा यान्ति ताननु ॥४७॥
प्रशंसन्ति च तान्बालानहो पश्यत वैष्णवाः ।  
रूपे कृष्णसमाश्चैते मन्दहास्यास्यचन्द्रकाः ॥४८॥
स्वर्णवर्णाः सूर्यतुल्यास्तेजोपरिधिशोभनाः ।  
मनोहार्यङ्गसम्पुष्टाः स्थलपद्माङ्गकोमलाः ॥४९॥
नातिदीर्घस्वर्णवर्णस्निग्धप्रान्ताऽलकाऽन्विताः ।  
किरणोद्गमभालेन मुष्णन्तो जनमानसम् ॥1.133.५०॥
शरदब्जदलनेत्रस्थिरदृष्ट्यतिहृद्गमाः ।  
रक्तपल्लवसत्ताम्ररक्तौष्ठचित्तहारकाः ॥५ १ ॥
कृतोर्ध्वपुण्ड्रकाः सर्वे कर्णपुष्पावतंसकाः ।  
देवैर्धृतार्चनहाराः कोटिकोट्यर्कभासुराः ॥५२ ॥
वामस्कन्धब्रह्मसूत्राः कटिस्थमुञ्जमेखलाः ।  
रूपानुरूपावयवाः स्वर्णाभकरपत्तलाः ॥५३ ॥
कण्ठे करे च तुलसीमालां बिभ्रन्त ऐश्वरीम् ।  
स्वर्णरेखामहालक्ष्मीवासो वक्षसि दृश्यते ॥५४॥
नारायणसमा रूपे चाकृतौ कृष्णसदृशाः ।  
श्वैत्ये ध्याने शम्भुरूपाः शरीरे ब्रह्मणाः समा ॥५५॥
भक्तौ लक्ष्मीसमाश्चैते के भवेयुर्जना इमे ।  
पश्यन्तु वैष्णावास्त्वेतान्महापुरुषलक्षणान् ॥२६॥
अस्मद्भाग्यवशादेतान्पश्यामो देवपुरूषान् ।  
इतिद्वितीयवैकुण्ठवासिनो वैष्णवा ह्यमून् ॥५७॥
प्रशंसन्ति प्रपश्यन्ति तृप्तिं यान्ति न दर्शने ।  
आगच्छतां च नग्नानां सर्वेषां बालरूपिणाम् ॥५८॥
गोपुर आगतो यत्र द्वाःस्थौ द्वारं हि रक्षतः ।  
जयश्च विजयश्चैव प्रोत्तस्थतुः सवेत्रकौ ॥५९॥
तावनापृच्छ्य गच्छन्ति यावत्तावत्सवेत्रकौ ।  
प्राहतुः का इमे नग्ना गच्छन्त्यन्तःपुरं कथम् ॥1.133.६०॥
तिष्ठन्तु नैव गच्छन्तु प्रत्यावर्तन्तु के गताः ।  
अविनयेन चाविष्टाः प्रतिषेधन्ति तान्मुहुः ॥६ १॥
तथापि तावनादृत्य गच्छन्ति ब्रह्ममानसाः ।  
किं द्वारं के द्वारपाला नैव पश्यन्ति योगिनः ॥६२॥
आत्मतत्त्वं विना चान्यद् येषां दृष्टौ न किल्बिषम् ।  
तेषां को वा विधिश्चाथ निषेधो रोध एव कः ॥६३॥
मा गच्छन्तु च मा यान्तु क एते बधिराः किमु! ।  
रे स्तब्धाः कन्यकादृश्याः के यूयं पायुगूभराः ॥६४॥
अज्ञाताः क्व न्विमे यान्ति जय गच्छ निवर्तय ।  
के वै गर्दभिकापुत्राः कस्माच्छूनीसुता इमे ॥६५॥
अत्र चैवागताः सन्ति सबध्नन्तु जना इमान् ।  
ताडयन्तु च पाषाणैर्बन्धयन्तु द्रुमैः सह ॥६६॥
निर्लज्जा यान्त्यगणय्य दृश्यन्ते वै निरञ्जनाः ।  
अरे वः पितरौ स्तो वा मृतिं यान्तौ कथं मृगाः ॥६७॥
विवस्त्रा निष्परिग्रहाः कस्य भ्रमथ मार्गणे ।  
न सन्ति मातरो वोऽत्र द्रुतं धावन्त्वितः स्थलात् ॥६८॥
निवर्तन्ते न चेदेते यष्टिं कुरु गुदस्थले ।  
इत्येवं विजयो यावज्जयं वक्ति तदा पुनः ॥६९ ॥
परावृत्य च संस्थित्वा श्रुतं सर्वममङ्गलम् ।  
न गच्छन्त्यग्रतस्तावन्न वदन्ति किमुत्तरम् ॥1.133.७० ॥
जयो गत्वा स्ववेत्रेण तान्पृष्ठे मृद्वताडयत् ।  
मध्ये नितम्बयोस्तेषां लकुट्या समपीडयत् ॥७ १ ॥
दत्वा चपेटिकां गण्डे मस्तके समताडयत् ।  
लिङ्गां गृहीत्वा चैतेषां छेदयन्त्वित्यभीषयत् ॥७२॥
इति भर्त्स्य तिरस्कृत्य प्रकोष्ठे परिगृह्य च ।  
बद्ध्वैकवल्लिकारज्ज्वा चतुरोऽप्यनिष्कासयत् ॥७३ ॥
धूलीः प्रक्षिप्य पृष्ठे तान् मुखे कार्ष्णमकारयत् ।  
इत्येवं जयविजयावविनयेन मोहितौ ॥७४॥
बालान्मत्वा तिरस्काराद्यपराधान्प्रचक्रतुः ।  
तावद्रमा जया चान्याः सख्यो विहर्तुमुत्सुकाः ॥७५ ॥
तद्गोपुरेण निर्गत्य यान्त्यस्तान्ददृशुस्तदा ।  
परिचितान्विष्णुरूर्पौंश्चतुर्नारायणानिमान् ॥७६॥
पतित्वा पादयोस्तेषामर्हणं चक्रिरेऽवनम् ।  
धूलीनिर्धूननं रज्जुबन्धप्रमोक्षणं तथा ॥७७ ॥
पादयोश्चुम्बनं चैव मार्जनं चक्रिरे मुहुः ।  
अहो केनेव दुष्टेन नाथानामर्दनं कृतम् ॥७८ ॥
कस्य हस्तौ च पादौ च भग्नौ भाग्यं च विस्फुटम् ।  
वा कस्याऽन्नमितः स्थानात् समाप्तिमगमत् खलु ॥७९ ॥
कस्य जलं तूद्विनष्टमुदियाय रविर्घृणी ।  
कस्य वा पुण्यरेखाऽद्य त्रूटिता धरणीं गता ॥1.133.८ ०॥
एतादृशानां साधूनामवमानं तु कैः कृतम् ।  
तेषां नैवात्र वासोऽस्ति भवेन्नैव विदन्तु ते ॥८ १ ॥
यावन्नारायणोनैव जानाति तावदेव हि ।  
अवमानयितुस्त्वत्र स्थितिः पश्चात्तु नास्ति हि ॥८ २ ॥
इत्येवं लपमानास्ता दृष्ट्वा दृष्ट्वा रुदन्ति च ।  
तावल्ललितया गत्वा नारायणाय वेदितम् ॥८३ ॥
यावच्छृणोति देवेशो द्राक् पद्भ्यां धावितः स्वकात् ।  
सिंहासनात् समुत्थायाऽप्रावृताभ्यां चिरवेद च ॥८४॥
यावदायाति वै तत्र गोपुरे श्रीहरिः स्वयम् ।  
तावत्तु लक्षशः पत्न्यः कोटिशो वैष्णवा अपि ॥८५ ॥
समाजग्मुः स्थले तत्र प्रणेमुः सनकादिकान् ।  
श्रीहरिस्तान् चतुःसाधून् प्रणनाम सदण्डवत् ॥८६ ॥
किं कृतं केन चेत्येवमपृच्छदवमानकम् ।  
भवादृशानां साधूनां कृतं येनाऽवमाननम् ॥८७॥
न स मे गोपुरे चैव वैकुण्ठे वासमर्हति ।  
मम पादौ च हस्तौ साध्वपराधकरौ यदि ॥८८॥
छिन्द्यां तौ यदि नेत्रं वा जिह्वां वा कर्तयामि ताम् ।  
लक्ष्मीं स्वकां जहाम्येव साध्वपराधकारिणीम् ॥८९॥
लोकवायुस्पर्शहीनाः किल्बिषाऽस्पृष्टमानसाः ।  
बाला अपि विहरन्ति कल्याणाय गृहार्थिनाम् ॥1.133.९० ॥
बाला अपि न वै बाला मोक्षादेः पितरो मताः ।  
पावनाः पापिनां लोकपावका विचरन्ति हि ॥९ १॥
क्षमापयन्त्वपराधान् कृपां कृत्वा ममोपरि ।  
अन्तःसौधं समायान्तु गृह्णन्तु दाससेवनम् ॥९२॥
इत्यभ्यर्थ्य च तेषां वै पादपांसून् शिरस्यधात् ।  
नीत्वा नारायणस्ताँश्च यावदायाच्च गोपुरे ॥९३॥
पार्षदौ जयविजयौ तावत्तेजोविहीनकौ ।  
म्लानमुखौ सकम्पौ च दृष्टौ नारायणेन वै ॥९४॥
तावत्तैः शिशुभिः प्रोक्तं हरेर्धाम्न्यत्र निर्गुणे ।  
पवित्रे सर्वथा शान्ते सुखदे मोक्षभूमिके ॥९५॥
निर्विकारे महासौम्ये दिव्ये हरिनिकेतने ।  
नेदृशौ द्वारपौ योग्यौ दुःखदौ मौक्षनाशकौ ॥९६॥
सविकारौ तथा क्रुद्धावश्लीलवाचौ स्तब्धकौ ।  
शिष्टाचाररहितौ चाऽसुरवत्कृत्यकारिणौ ॥९७॥
यतो योग्यावासुरिं वै योनिमेव प्रसेवितुम् ।  
न तु योग्यौ शुद्धसत्त्ववैकुण्ठं धाम सेवितुम् ॥९८॥
श्रीहरेः पादयोरेतौ क्रूरौ योग्यौ न वै मतौ ।  
यत्पापामासुरीं योनिं युवां यातं पदच्युतौ ॥९९॥
यावद्वै पततः स्थानात् शापयोगात्तदा पुनः ।  
प्रार्थयामासतुर्विप्रान्क्षमार्थं चाश्रुनेत्रकौ ॥1.133.१०० ॥
नारायणेच्छया प्रह्वीभावं याता दयालवः ।  
मुनयः शिशवश्चाहुस्तानात्रिजन्म तत्तथा ॥१० १॥
ततश्चासुरभावं तु विहायैतत्समाप्स्यथः ।  
पुनर्दौवारिकत्वं वै गमिष्यामो न संशयः ॥१ ०२॥
एवं शप्तौ स्वभवनात्पतितौ विष्णुलोकतः ।  
दितेः पुत्रौ तु तौ जातौ महादैत्यौ महाबलौ ॥१ ०३॥
वैकुण्ठे च तयोः स्थाने अजं अजयमेव च ।  
नियुयोज हरिर्द्वारपालौ यावत्तदागमः ॥१ ०४॥
लक्षकोटिदासदासीरमारामाजयादिभिः ।  
आतिथ्यं पूजनं चापि भोजनं पादवाहनम् ॥१ ०५॥
विविधं सेवनं पानं मर्दनं शयनादिकम् ।  
सम्पादितं चतुर्णां तु सनकादिकशञ्जुषाम् ॥१०६॥
कृत्वैव दर्शनं सम्यक् दत्वा च दर्शनं स्वकम् ।  
पुण्यं नीत्वा च दत्वा चागता लोकं तु सत्यकम् ॥१०७॥
वेधसा सह चायातास्ते वै स्वपितृमन्दिरम् ।  
ततो गताः कश्यपं वै द्रष्टुं मेरौ ततश्च ते ॥१०८॥
पुत्रयोर्हरिसमयोराशीर्वादान्विधाय च ।  
जग्मुर्धाम हरेर्दिव्यं श्वेतद्वीपं सदासनम् ॥१ ०९॥
अथ जयश्च विजयो ह्यासुरं भावमास्थितौ ।  
हिरण्यकशिपुर्ज्येष्ठो हिरण्याक्षोऽनुजोऽभवत् ॥1.133.११० ॥
वर्षशतं गर्भसंस्थौ न च जन्म ह्यवापतुः ।  
यदि जन्म भवेत्तर्हि दुःखं प्राप्स्यावहे यतः ॥११ १॥
जन्म नैव परिग्राह्यमिति मत्वा न निर्गतौ ।  
नारदेन तदागत्य तत्र तौ तु प्रबोधितौ ॥१ १२॥
जन्मनां ग्रहणेनैव त्रिजन्मान्ते पुनः स्वकम् ।  
प्राप्स्यथो वैष्णवं धाम पार्षदौ च भविष्यथः ॥१ १३॥
इत्यादिश्य ततो मन्त्रमादिदेश पुनस्तथा ।  
लक्ष्मीनारायणेत्येवमाश्राव्याऽऽज्ञापयत्तदा ॥१ १४॥
द्वेषभावेन वै लक्ष्मीनारायणं भजिष्यथः ।  
द्वितीये जन्मनि सीतारामं चैव भजिष्यथः ॥१ १५॥
तृतीये जन्मनि कृष्णं नरं चापि भजिष्यथः ।  
ततो मुक्तिं प्रगन्तारौ भविष्यथो न संशयः ॥१ १६॥
इति चोक्त्वा गतो देवो नारदः स्वं त्रिलोकनम् ।  
अटनार्थं पार्षदौ त्वासुरौ जन्म ह्यवापतुः ॥१ १७॥
इतिश्रीलक्ष्मीनारायणीयसंहितायां प्रथमं कृतयुगसन्ताने दितेः पुत्रार्थं तपो वेधस आशीर्वादो वैकुण्ठगमनं तत्र विष्णुं सम्प्रार्थ्य वेधसा नारायणसमपुत्रप्राप्तिवरदानकथनं ततो हरिप्रेरणया सनकादीनां वैकुण्ठगमने जयविजयाभ्यां तिरस्कृते जन्मत्रयाऽसुरभावप्रातिशापेन हिरण्य-  
कशिपुहिरण्याक्षजन्मादिवृत्तान्तकथननामा त्रयस्त्रिंशदधिकशततमोऽध्यायः ॥१३३॥
    
