+++
title = "४७५"

+++
श्रीनारायण उवाच-  
शृणु लक्ष्मि! प्रवक्ष्यामि दुर्वाससोऽतिकष्टदम् ।  
कदल्याश्चरितं पश्चाज्ज्ञानेन मोक्षदं परम् ॥१ ॥
पत्नीव्रतं तु मुनिना वाग्दानाऽवसरे धृतम् ।  
क्षमामयं तथा सम्यग् वैराग्यदं तपःकरम् ॥२ ॥
बलेः पुत्रः साहसिको वने तिलोत्तमायुतः ।  
रतिं चकार विजने दिवा कामेन मोहितः ॥३ ॥
यत्र दुर्वाससो देहे वल्मीकस्तपतोऽभवत् ।  
दुर्वासास्त्वान्तरदृष्ट्या ज्ञातवाँस्तं बलेः सुतम् ॥४ ॥
अमर्यादं शशापाऽपि धेनुको भव दानवः ।  
खरवद् वर्तसे यस्मात् सन्निधौ मम चाश्रमे ॥५ ॥
खरो भव वने चेयं तिलोत्तमाऽपि बाणजा ।  
उषाऽनिरुद्धपत्नी च भवत्विति शशाप वै ॥६ ॥
उषा शशाप तं दुर्वाससं त्वं पीडितः स्त्रिया ।  
भवाऽतिदुःखितः काममोहितश्चेति वै तदा ॥७ ॥
तेन दोषेण दुर्वासाः कामवानभवत् क्वचित् ।  
तदा तत्रागमदौर्वनामर्षिः स्वसुतायुतः ॥८ ॥
ऊरूद्भवो ब्रह्मणस्तु पुरा कल्पे तपस्यतः ।  
ऊर्ध्वरेता हि योगीन्द्र और्वस्तेनेति स स्मृतः ॥९ ॥
तस्य जानूद्भवा कन्या कदलीनाम विश्रुता ।  
दुर्वाससं प्रार्थयन्ती नान्यं मनसि रोचते ॥1.475.१ ०॥
सुतायुक्तो मुनिरौर्वो दुर्वाससं ननाम ह ।  
दुर्वासाश्च प्रणनाम समुत्तस्थौ मुदान्वितः ॥११ ॥
और्वो दुर्वाससं प्रोचे कन्यकाया मनोरथम् ।  
कदली मम कन्येयं ध्यायन्ती त्वां स्मरत्यपि ॥१ २॥
सर्वरूपगुणाधारा दोषेणैकेन संयुता ।  
अतीव कलहाविष्टा कोपेन गालिकाब्रुवा ॥१३ ॥
नानागुणयुतं वस्तु न त्यजेदेकदोषतः ।  
और्वस्य वचनं श्रुत्वा दृष्ट्वा कन्यां सुसुन्दरीम् ॥१४ ॥
नवयौवनसम्पन्नां मुनिर्मुमोह कामतः ।  
उवाचौर्वं सुखयता हृदयेन विदूयता ॥१५॥
नारी नरस्य संसारे मुक्तिमार्गनिरोधिका ।  
व्यवधानं तपस्याया मोहपाशनिबन्धिनी ॥१६॥
कारागाराख्यसंसारे दुर्वहं निगडं तु सा ।  
अतो मे ध्यायतः कृष्णपादाब्जं विघ्न आगतः ॥१७॥
एनं मोहं फलं तिलोत्तमाशापस्य वेद्म्यहम् ।  
और्व मे रोचते नैव संसारो यद्यपि क्षयः ॥१८॥
तवाऽऽज्ञां मस्तके कृत्वा ग्रहीष्यामि सुतां तव ।  
उपेतां कामिनीं त्यक्त्वा भयं स्यान्नाशकारकम् ॥१ ९॥
रहस्युपस्थितां कामाद् गृह्णीयान्नाशसङ्करे ।  
किन्त्वतिनिन्दितः स स्यात् स्त्रीजितश्चेत् सदा भवेत् ॥1.475.२०॥
और्व त्वं तु स्वयं चात्र कन्यया सह चागतः ।  
दातुं मह्यं हि ते कन्यां ततोऽस्मि धर्मसङ्कटे ॥२ १ ॥
विनाशाऽपेक्षया ग्राह्यो धर्म एव सनातनः ।  
ग्रहीष्यामि तव कन्यां सहिष्ये शतगालिकाः ॥२२॥
अतिरेके कटुवाक्ये दास्यामि तत्क्षणे फलम् ।  
शतगालीसहिष्णुत्वं पत्नीव्रतं मम ध्रुवम् ॥२३॥
अस्याः पतिव्रतं नित्यं शतगालीप्रदानकम् ।  
यादृशो वरराजोऽस्ति तादृशी च वधूः कृता ॥२४॥
अहो भाग्यस्य वैचित्र्यं भोगिने सर्पिणी धृता ।  
यद्यहं शतपूर्वं स्यामधैर्यः सा प्रदण्डयेत् ॥२५॥
भाषाबन्धं प्रकृत्वैवमौर्वो ददौ सुतां निजाम् ।  
स्वस्तीत्युवाच दुर्वासा विवाहं विधिनाऽकरोत् ॥२६॥
और्वस्तां सुखकृद्वाक्यैर्बोधयामास कन्यकाम् ।  
शृणु पुत्रि प्रवक्ष्यामि नीतिसारं सुखावहम् ॥२७॥
हितं सत्यं च गार्हस्थ्यपारकृद्वचनं मम ।  
स्वकान्तस्तु परो बन्धुरिह लोके परत्र च ॥२८॥
नहि कान्तात् परः प्रेयान् कुलस्त्रीणां परो गुरुः ।  
देवपूजा व्रतं दानं तपश्चानशनं जपः ॥२९॥
तीर्थस्नानं यज्ञदीक्षा पृथ्वीप्रदक्षिणादयः ।  
त एते पतिसेवायाः कलां नार्हन्ति षोडशीम् ॥1.475.३ ०॥
किमेतैः पतिभक्तायाः सर्वपुण्यप्रशेवधेः ।  
दुःखी जनः सुखार्थं वै साकाङ्क्षः प्रथमो भवेत् ॥३ १ ॥
पतिसेवा सुखार्थेति तत्र दत्तमतिर्भव ।  
पतिसेवा परो धर्मः स्वर्गमोक्षप्रदोऽस्ति ते ॥३२॥
स्वप्रज्ञानेन सततं कान्तं नारायणाऽधिकम् ।  
दृष्ट्वा तश्चरणाम्भोजसेवां नित्यं करिष्यसि ॥३३॥
परिहासेन कोपेन भ्रमेणाऽवज्ञया मुनेः ।  
कटूक्तिं स्वामिनः साक्षात्परोक्षान्न करिष्यसि ॥३४॥
स्त्रिया वाग्योनिदुष्टाया यमदण्डो भवेद् ध्रुवम् ।  
सर्वधर्मपरीतां या कटूक्तिं कुरुते पतिम् ॥३५॥
नैकजन्मकृतं पुण्यं तस्या नश्यति निश्चितम् ।  
गाली दानं न कर्तव्यं क्वापि कुत्रापि केनचित् ॥३६॥
त्वया पुत्रि वधूर्भूत्वा मुनेर्नैव विशेषतः ।  
गालीदानं मनसाऽपि स्मर्तव्यं न पतिव्रते ॥३७॥
तदा सौख्यं च ते नित्यं सौभाग्यं सम्भविष्यति ।  
अन्यथा तत्र विघ्नोऽस्ति वत्से निबोध मद्वचः ॥३८॥
प्राप्तो मणिर्न हातव्यो निर्मूल्यः कङ्करो यथा ।  
लब्धः पतिर्न धिक्कार्यो यथा चौरः शठोऽहितः ॥३९॥
स्वामी नैवाऽवमन्तव्यो यथा श्वा मर्कटो यथा ।  
त्वङ्कार्यो न त्वया कान्तः किङ्करोऽनिष्टकृद् यथा ॥1.475.४०॥
भर्ता नाऽवगणनीयो यथा कृत्तिमयो मृगः ।  
त्राता वशे न कर्तव्यो यथा डित्थमयः करी ॥४१ ॥
वंशदाता न वंशेन ताडनीयः कदाचन ।  
भोजनस्याऽर्पके पत्यौ नभोजनवदाचरेत् ॥४२॥
निन्दायितं नाचरेद्वै प्रिये त्वानन्ददायिनि ।  
सेवनीये गुरौ नैव वनीयतां समाचरेत् ॥४३॥
सदाऽपारप्रदे पत्यौ पारदत्वं न वै चरेत् ।  
पुरुषार्थप्रतिमायां रुषार्थं न चरेत् सती ॥४४॥
कामनायां प्रवृत्तायां न किम्मनायते प्रिया ।  
पत्युः शेषतया शिष्टा वर्तेत न शिरस्तथा ॥४५॥
पत्यौ प्राणाँश्चार्पयित्वा तिष्ठेत प्राणहा न तु ।  
रतिं दद्याद् यथातृप्तिं कष्टदां विरतिं न वै ॥४६॥
सर्वं दद्यात् स्वामिने वै गालीदानं न वै क्वचित् ।  
आत्मार्पणं प्रकुर्याद्वै कष्टार्पणं विना सती ॥४७॥
इति कन्यां बोधयित्वा जगामौर्वः स्वकाश्रमम् ।  
दुर्वासाश्चेतनारामः त्वाश्रमं स्त्रीयुतो ययौ ॥४८॥
अहो सुकृतिनां कामो वाञ्च्छामात्रेण सिद्ध्यति ।  
कदली तं नवं कान्तं सिषेवे स च तां सतीम् ॥४९॥
तपो ध्यानं परित्यज्य गृहाऽऽसक्तोऽभवन्मुनिः ।  
करोति कलहं नित्यं प्रातरुत्थाय कन्दली ॥1.475.५०॥
गालीवाक्यं विना नैव प्रबोधयति तं पतिम् ।  
तस्यां पितुः कृता शिक्षा ऊषरे बीजवद् वृथा ॥५१ ॥
खाने पाने भोजनेऽर्थे विहारे सङ्गमेऽर्चने ।  
कटूक्तिं प्रायशो ब्रूते सेहे तां क्रोधनो मुनिः ॥५२॥
पत्नीव्रतं प्रतिज्ञातं शतगालीसहिष्णुता ।  
दुर्वासा बोधयामास नीतिवाक्यैस्तु कामिनीम् ॥५३॥
सा तन्न बुबुधे किञ्चित् करोति कलहे स्पृहाम् ।  
तातप्रदत्तज्ञानं तु नान्तःस्थानं चकार वै ॥५४॥
उग्रा पूर्वाद् विशेषा सा पतिपुत्रवती यतः ।  
न हीयते प्रबोधेन स्वभावो दुरतिक्रमः ॥५५॥
नित्यं कटूक्तिं कान्तं सा करोति हेतुना विना ।  
तत्रापि भोजने देवपूजने तु विशेषतः ॥५६॥
जगत् प्रकम्पितं येन स कम्पितस्तया रुषा ।  
पुत्राः पुत्र्योऽभवँस्तस्यां विंशतिर्विंशतिस्ततः ॥५७॥
कटूक्तिर्वर्धिता नार्या शताधिकगुणा सदा ।  
अथ स्थानं परित्यज्य लोकलज्जाविगर्हितः ॥५८॥
ययौ स्थानान्तरं नीत्वा बालाँस्त्यक्त्वा तु तां प्रियाम् ।  
एको बालो धृतो मूर्ध्नि द्वौ धृतौ स्कन्धयोः पुनः ॥५९॥
कट्यां धृतौ द्वावृषिणा पार्श्वयोर्यान्ति चापरे ।  
अन्ये त्वग्रे पृष्ठतश्च प्रयान्ति वानरा यथा ॥1.475.६ ०॥
सर्वे मातृस्वभावास्ते पित्रंशास्तामसास्तथा ।  
मार्गे कीशकुलायन्ते नाटयन्ति नटा यथा ॥६१ ॥
विगृह्णन्ति विना तत्त्वं क्रोशन्ति च मृषा मुधा ।  
दुर्वाससः शिरोदेशेऽपत्यं मूत्रं चकार वै ॥६२॥
स्कन्धयोश्च मलं चक्रे कट्यां ष्ठीवनमाचरत् ।  
विना जलं न वै शुद्धिस्तत एवं ययौ पुरः ॥६३॥
तत्राऽऽययौ च देवर्षिर्नारदः शङ्करस्तथा ।  
ब्रह्मा विष्णुः सनकाद्याः सप्तर्षयः कुतूहलात् ॥६४॥
रूपान्तरैश्च ते प्राहुः किमेवं वहसे मलम् ।  
दुर्वासाः प्राह गार्हस्थ्यसुखमत्राऽनुभूयते ॥६१॥
जीवन्वै नरके मग्नो यमकुण्डो गृहाश्रमः ।  
अहो कष्टं मलिनत्वं नरक चन्दनायते ॥६६ ॥
मूत्रं जयति तैलस्य स्थाने जटासु मेऽद्य वै ।  
अहो मोहस्य केदारो विषं यत्राऽमृतायते ॥६७॥
दुखं सुखायतेऽज्ञानादज्ञानं कन्दलीकृतम् ।  
कं सुखं दलितं यस्मान्मम सा कन्दली प्रिया ॥६८॥
त्यजामि वा रक्षयामि किं करोमि तया विना ।  
एवं निःश्वस्य दुर्वासाः सार्थमध्ये स्थितः क्षणम् ॥६ ९॥
हसितो बोधितश्चापि नारदाद्यैर्महर्षिभिः ।  
गृहस्थानां भवेत् क्लेशः संसारः क्लेशसम्भृतः ॥1.475.७०॥
गच्छ गृहं पुनर्विप्र मैवं त्यज गृहं स्वकम् ।  
इति सम्बोधितो यावत् तावत् सा कन्दली सती ॥७१ ॥
रुदती पृष्ठतः समाजगामाऽऽनयनाय तम् ।  
पादयोः पतिता प्राह गालीं दास्येन न वै क्वचित् ॥७२॥
करोत्वनुग्रहं क्रोधिन्! शठापते स्थवीरक! ।  
इतिवाक्यानि मिष्टानि कन्दल्याः सम्मतानि वै ॥७३॥
जगाद कन्दली नम्रा दीना च कातरा मुहुः ।  
दयां कृत्वा च दुर्वासा धृतो वस्त्रे च योषिता ॥७४॥
ययौ गृहं शरीरेणाऽपत्यकर्दमलेपिना ।  
सस्नौ शुद्धिं चकारापि जजाप ब्रह्म चान्तरे ॥७५॥
एवं रोषो लयं यातः कर्मवश्यस्य रोषिणः ।  
पुत्रवती कटूक्तिं सा शतोत्तरां जगाद ह ॥७६ ॥
ज्ञानिनां प्रवरो विप्रः क्षमासंस्थां चकार ह ।  
नित्यं शतोत्तरां वक्ति .बोधं चक्रे दयानिधिः ॥७७॥
मौनं तथापि सा धत्ते नैव वेगाद् दिने दिने ।  
एवं गालीप्रदानैश्च प्रदग्धं मानसं मुनेः ॥७८॥
तस्याः कटूक्तिवाचिन्या आयुः पूर्णं बभूव ह ।  
स्वात्मारामोऽपि मुनिराट् कोपावेशातिवेगितः ॥७९॥
शशाप कामिनीं रोषाद् भस्मराशिर्भवेति वै ।  
मुनेरिङ्गितमात्रेण भस्मसात् सा बभूव ह ॥1.475.८० ॥
एवमत्युच्छ्रितानां वै मत्तानां श्रेय एव न ।  
अपत्यानि मुनेस्तस्य चक्रुशुर्मातृनाशनात् ॥८ १ ॥
अथ तस्या आत्मतत्त्वं जीवोऽन्तरीक्षगोऽवदत् ।  
हे नाथ सर्वदर्शी त्वं ज्ञानवान् योगिनां वरः ॥८२॥
सर्वं जानासि सर्वज्ञ किमहं बोधयामि ते ।  
सदुक्तिर्वा कटूक्तिर्वा कोपः सन्ताप एव वा ॥८३॥
लोभो मोहश्च कामश्च क्षुत्पिपासादिकं च यत्॥
स्थौल्यं कार्श्यं विनाशश्च शान्तघोरसुमूढताः ॥८४॥
सर्वे शरीरधर्मास्ते शब्दो गाली च भौतिकाः ।  
सत्त्वं रजस्तमश्चैव शरीरं त्रिगुणात्मकम् ॥८५॥
न्यूनाधिकं भवेत् तच्च संसारस्तेन जायते ।  
रोदनं हसनं क्लेशश्चोद्वेगो भयमित्यपि ॥८६ ॥
क्रोधः शान्तिश्च शापश्च शारीरा नात्मनः प्रिय ।  
सत्त्वोदयात्तु मोक्षेच्छा कर्मेच्छा तु रजोगुणात् ॥८७॥
तमोगुणात् कलहेच्छा द्वयोर्नौ सदृशं तमः ।  
तमः कोपस्य जनको यथा त्वयि तथा मयि ॥८८॥
कोपात् कटूक्तिर्गाली च कटूक्त्या शत्रुता भवेत् ।  
तया त्वप्रियता सद्यः शत्रुः कः कस्य कः सखा ॥८९॥
को वा प्रियोऽप्रियः कः किं किं मित्रं को रिपुर्भवेत् ।  
रागद्वेषौ प्रधानौ वै सर्वत्र शत्रुमित्रयोः ॥1.475.९०॥
प्राणाऽधिकः प्रियः स्त्रीणां भर्तुः प्राणाधिका प्रिया ।  
बभूव शत्रुता सद्यो दुरुक्त्या च क्षणाद् रुषा ॥९१ ॥
यद्गतं तद्गतं सर्वं भौतिकं भूतदोषतः ।  
शोचनीयं गतं नैव जातं यत्तच्च नान्यथा ॥९२॥
अहं दग्धा तव पत्नी तेऽपि दग्धं तपोधनम् ।  
दग्धयोर्देहयोश्चाथ गुणयोर्नागमः पुनः ॥९३॥
गते तद्वै गतं सर्वं नष्टं तन्नष्टमेव हि ।  
अथाऽधुना प्रकर्तव्यं यथा श्रेयो भवेत्तु नौ ॥९४॥
क्षमापराधं निखिलं किं कर्तव्यं वदाऽधुना ।  
किं करोमि क्व यामीति भविता कुत्र जन्म मे ॥९५॥
तव जाया सदा चास्मि नान्यस्य कुत्रचित् क्वचित्॥
न भूता न भविष्यामि प्राप्स्यामि त्वां पुनः पुनः ॥९६॥
इति श्रुत्वा वचस्तस्याः शोकेन हृतचेतनः ।  
क्षणोत्तरं च स्वस्थः स प्राणाँस्त्यक्तुं समुद्यतः ॥९७॥
स्त्रीविच्छेदो विदग्धानां यतः शोकं करोति हि ।  
ततो योगासनं कृत्वा मुमुर्षुर्न ह्युवाच ताम् ॥९८॥
सा त्वम्बरे मुनिं दृष्ट्वा मुमुर्षुं शोकविह्वला ।  
सस्मार श्रीकृष्णनारायणं दुर्गमरक्षकम् ॥९९॥
तावत् तत्राऽऽययौ बालो विप्रो भूत्वा जनार्दनः ।  
सस्मितः श्यामवर्णश्च दुर्वाससं जगाद च ॥1.475.१ ००॥
इतिश्रीलक्ष्मीनारायणीयसंहितायां प्रथमे कृतयुगसन्ताने दुर्वाससः और्वकन्यया कदल्या सह शतगालीसहनपूर्वकप्रतिज्ञया विवाहस्ततः पातिव्रत्यात्मकतद्धर्मनिरूपणं, विंशतिपुत्रपुत्रीमत्वं, क्रोधेनातिक्रामन्त्याः कदल्याः ऋषिशापेन भस्मता, कदल्याः स्तुतिः, जनार्दनागमश्चेत्यादि-  
निरूपणनामा पञ्चसप्तत्यधिकचतुश्शततमोऽध्यायः ॥४७५ ॥
    
