+++
title = "०९२"

+++
श्रीनारायण उवाच  
शृणु लक्ष्मि! त्वया तुल्यास्तन्व्यो द्वादशहायनाः ।  
अप्सरसः सुरूपाश्च शशिशीतलमध्यमाः ॥१ ॥
स्वर्गं जग्मुः स्वकं स्थानं त्वाज्ञया श्रीहरेस्ततः ॥
पश्यतां दैत्यवर्याणां दानवादिप्रमाथिनाम् ॥२ ॥
धन्वन्तरिं तदा प्राह दानवेन्द्रो बलिः स्वयम् ।  
भगवन् किं धृतं हस्ते कलशेऽत्र प्रपूरितम् ॥३ ॥
स्वकं वा सार्वजनिकं सुधा नोत्पद्यते कुतः ।  
धन्वन्तरिर्बलिं प्राह सुधाऽत्र कलशे स्थिता ॥ ४ ॥  
नातः परा समुद्रे वै सुधा स्वल्पापि शिष्यते ॥
तावत्तु दैत्यधौरेया हर्तुकामाद् बलाद् ययुः ॥ ५ ॥  
वृषपर्वा महादैत्यो घटं नीत्वा पलायितः ॥
असुरास्तु तदा सर्वे जगर्जुरितिभीषणम् ॥ ६ ॥  
मन्दरं वासुकिं त्यक्त्वा लब्धकार्याः स्वमानिनः ।  
स्वार्थमात्रपरास्तत्राऽमृतं लब्ध्वातिचुक्रुशुः ॥७ ॥
नारायणो गरुडेन मन्दरं नीतवान् स्थले ।  
अन्यरूपाणि संहृत्य संस्थितोऽब्धितरे प्रभुः ॥ ८ ॥  
दैत्याः सुधाधरं नीत्वा पलायन्ते पयोऽर्णवात् ।  
रत्नान्यन्यानि देवैस्तु गृहीतान्येव केवलम् ॥९ ॥
तस्मात्सुधां ग्रहीष्यामोऽन्येभ्यो दास्याम एव न ।  
इत्युच्चार्य सुधां नीत्वा पलायन्ते तु यावता ॥1.92.१०॥  
तावद्विष्णुः स्वयं कन्या बभूव मोहिनी शुभा ।  
श्वेततेजः पूरिताङ्गा समङ्कुरितयौवना ॥११॥
मितहास्या कञ्जनेत्रा हावभावविलासिनी ।  
अनङ्गपूर्णा नेत्राभ्यामाह्वयन्ती विलासिनः ॥१२॥  
नेत्रापाङ्गैः सुधायुक्तं दैत्यं चान्यान् विमोहितुम् ॥
तेषां पालायने मार्गे समीपे समुपस्थिता ॥१३॥  
श्लथयन्ती शनैर्नीवीं वस्त्रं हस्तेन बिभ्रती ॥
सक्थिस्तनौ दर्शयन्ती कामव्याप्तेव कामिनी ॥१४॥  
दैत्या अयत्नलभ्यां तां परिरब्धुं प्रपेदिरे ।  
अहं पूर्वमहं पूर्वं मम भार्या न वै तव ॥१५॥
मया नेत्रेण पूर्वं वै दृष्टा च द्योतिता मया ।  
न त्वयेति मुहुर्मुग्धाः सुधां त्यक्त्वा परस्परम् ॥१६  
तदा विवदिरे देवी सुधायाः कलशं करे ।  
धृत्वा प्राह च तान्दैत्यान् मत्कृते विवदन्तु मा ॥१७॥  
सुधापानं कारयित्वा नो भजिष्ये सदाऽमृतान् ।  
ये वै मयोक्तं गृह्णीयुस्तान्पास्यामि सुधामृतम् ॥१८॥  
तेषां दासी भवाम्येव भुज्यतां प्रमदामृतम् ।  
धन्या यूयं महाभागा विना यत्नेन चागतम् ॥१९॥  
प्राप्स्यथ प्रमदारत्नं सुधापानोत्तर ध्रुवम् ।  
अहो मयाऽत्र संसारे नराः सर्वेऽवलोकिताः ॥1.92.२०॥  
भवतां सदृशा नैव ज्ञातारो भद्रकारिणः ।  
शान्ता विभज्य भोक्तारो विश्वस्ता निर्मलान्तराः ॥२१॥  
परोपकारधर्मज्ञाः स्त्रीवचोन्यस्तनिर्णयाः ।  
स्त्रीणां सुखेन सुखिनः स्त्रीकृच्छासनमार्दवाः ॥२६॥  
स्त्रीप्रदत्तप्रभोक्तारो धन्या यूयं भवादृशाः ।  
विद्वांसो नैव कुर्वन्ति विश्वासं प्रमदाजने ॥२३॥  
वृथा दोषान्कल्पयन्ति मायासाहसमनृतम् ।  
अतिलोभोऽतिमूर्खत्वमशौचं निर्दयालुता ॥२४॥  
अस्नेहो धूर्तता स्वार्थः प्रच्छन्नकारितादयः ॥
ममास्ति यदि विश्वासस्तदा पिबन्तु मत्करात् ॥२५॥  
सर्व तिष्ठन्तु पङ्क्त्या वै नाऽपाङ्क्तोऽमृतमश्नुते!  
वामे देवाः प्रतिष्ठन्तु दक्षिणे दैत्यदानवाः ॥२६॥  
द्वयोः परिवेषयित्री भवामि न्यायतः क्रमात् ।  
एषा घटं च गृह्णामि दधत्वग्रे प्रपापुटम् ॥२७॥  
मोहिनी चेत्यभिधाय तूष्णीमासीत् क्षणं हृदि ।  
पश्चाद्विचार्य प्रोवाच हृद्यं सर्वाभिसम्मतम् ॥२८॥  
शृण्वन्तु चासुराः सर्वे भवन्तो ज्येष्ठपूर्वजाः ॥
अविभज्य न भोक्तव्यं यल्लब्धं सार्वयत्निकम् ॥२९॥  
सुरासुराणां यत्नस्तु समानोऽस्त्यब्धिमन्थने ।  
किञ्चिदपि प्रमाथिभ्यो न्याय्यं देयं सुधामृतम् ॥1.92.३०॥  
महद्भ्यश्चाधिकं देयं स्वल्पेभ्यो न्यूनमेव च ।  
बलाबले परिज्ञायाऽवश्यं देयं प्रमाथिने ॥३१॥  
यत्ने ये तु सहार्थाः स्युः फले तु पक्षपातिनः ॥
तेषां पातः सदा भावी लब्धार्थोऽपि विनश्यति ॥३२॥  
असुराणां यदि मान्यं मदुक्तं न्यायतो भवेत् ॥
तदा सुरेभ्यो दातव्यममृतं भागशः कृतम् ॥३३॥  
पुच्छे सुरा मुखे यूयं मध्ये देवो जनार्दनः ॥
तस्मादर्धं सुरेभ्यश्चाऽसुरेभ्योऽर्धं प्रदीयते ॥३४॥  
बलिस्तत्र प्रमाणं वै कार्याकार्यविचक्षणः ॥
एवमेव बलिः प्राह सर्वे प्राहुश्च ओमिति ॥३५॥  
अथामृतविभागार्थं घटोऽन्योऽप्यर्थितस्त्वया ॥
दैत्यैस्तु सम्भ्रमात् तूर्णं घटो रिक्तोऽत्र यो भवेत् ॥३६॥  
दातव्य इति कृत्वैव मदिराया घटश्च यः ॥
मदिरापातृभिः पीत्वा मदिरां तु विसर्जितः ॥३७॥  
रिक्तो घटः प्रदत्तः स मोहिन्या सन्धृतस्ततः ॥
मदिराया घटे तस्मिँश्चानमय्य सुधाघटम् ॥३८॥  
यथाऽर्धममृतं तत्र दीयते धारया तथा ॥
मृषैव दर्शितं सर्वं मोहिन्या स्वप्रभावतः ॥३९॥  
दृश्यते चामृतं क्षिप्तं जायते मदिरा तु सा ॥
सापि मृषैव मदिरा मिष्टा चाऽमृतसदृशी ॥1.92.४०॥  
सङ्क्लृप्ता मदिरा मिथ्या मोहिन्या मायया स्वया ॥
अमृतं चेति वै तत्राऽसुराणां निश्चयोऽभवत् ॥४१॥  
सत्यामृतघटं वामे मिथ्यामृतं तु दक्षिणे ।  
करे धृत्वा मोहिनी सा पङ्क्तिमध्ये चचार वै ॥४२॥  
सा मिथ्यामदिरादानं करोत्यसुरपात्रके।  
सत्यामृतप्रदानं तु करोति सुरपात्रके ॥४३॥  
प्रददाति समस्ताँश्च मोहयत्यपि नर्मणा ।  
अग्रे त्वग्रे गता तुष्टा दत्वा दत्वाऽसुरान्सुरान् ॥४४॥  
प्रशंसन्तः पिबन्ति स्म देवा दैत्यादयस्तथा ।  
घटुकं घटुकं पीत्वा डकारयन्ति तृप्तितः ॥४५॥  
मोहिन्यपि तदा देवान् पिबताऽमृतमुत्सवात् ।  
दैत्यान् प्राहाऽऽस्वादयन्तु मिष्टं परममुत्सवात् ॥४६॥  
अहो सुराणां परमो भाग्योदय उपस्थितः।  
यदमृतं प्राप्यतेऽद्याऽऽस्वादयन्तु मुहुर्मुहुः ॥४७॥  
अहो देवा पिबन्त्वत्राऽमृतं भाग्याऽवलम्बितम् ॥
इन्द्र सूर्य शशिन्नग्रे जलेश यम निर्ऋत! ॥४८॥  
कुबेरेशान वायो मङ्गल चान्द्र बृहस्पते ।  
धर्म वसवो रुद्राश्च ब्रह्मविष्णुमहेश्वराः ॥४९॥  
निधयः ऋषयः साध्या नक्षत्रा मरुतोऽपि च ।  
गन्धर्वाः किन्नराः किम्पुरुषा विद्याध्रविश्विनः ॥1.92.५०॥  
संवत्सराः पावकाः पितरो देव्यश्च पार्षदाः ।  
पिबन्त्वमृतमाकण्ठं दिव्यभाण्डात्प्रदीयते ॥५१॥  
अथ दैत्यान्प्रसम्बोध्य मोहिनी प्राह वै शठा ॥
बले राजन् वृषपर्वन् नमुचे शङ्खबुद्बुदौ ॥५२॥
सुदंष्ट्र शृणु संह्लाद कालनेमे विभीषण ॥
वातापे चेल्वल कुम्भ निकुम्भ प्रघस शृणु ॥५३॥  
उपसुन्द भो निशुम्भ शुम्भ भो सुन्द संशृणु ।  
मातङ्ग माहिष महिष बिडालास्य च चिक्षुर ॥५४॥  
बहुबाहो जृम्भ वृष विबाहो घोरदर्शन ।  
घोराक्ष भो महादैत्याः शृण्वन्तु पानकालिकम् ॥५५॥  
नाऽयं लाभो भवेत्क्वापि मम हस्तात्सुकोमलात् ।  
कुमारिकाकरात् प्राप्तं स्वादानन्दं भजन्त्विह ॥५६॥  
नासा नेत्रे तु सम्मील्य गृह्णन्तु घुटकान् बहून् ।  
दास्ये पुनः पुनः पेयं मृषा देहोऽयमित्यतः ॥५७॥  
सम्पिबन्तु महाभागा नाम्नाऽप्यमृतवत्सुखम् ॥
प्राप्तं यस्य तु सत्यं स जायते त्वमृतः सदा ॥५८॥  
वदमाना ददाना च रम्याऽग्रे याति मोहिनी ॥
वाक्यार्थज्ञो राहुनामा जानन्वै स्वामृतं मृषा ॥५९॥  
सत्यामृतप्रपानाय देवानां रूपधारकः ॥
उपविष्टो देवपङ्क्तौ मध्ये चन्द्रार्कयोः क्रमात् ॥1.92.६०॥  
मोहिनी प्रददाना चाऽऽगता तत्र क्रमागतम् ॥
सूर्यं राहुं तथा चन्द्रं देवं दृष्ट्वा ददौ सुधाम् ॥६१॥  
तावत्सूर्येण सन्दिष्टो राहुः पङ्क्तौ प्रवेशितः ॥
शशिनाऽपि स आदिष्टो देवो नाऽयं सुरारिराट् ॥६२॥  
मोहिनी तु निजं कार्यं करोत्यग्रे प्रगच्छति ॥
विष्णुरूपः स्वयं राहोः शिरश्चिच्छेद चक्रतः ॥६३॥  
गलोर्ध्वं सुधया व्याप्तं कबन्धः क्लिनतां गतः ॥
एकस्मात्तु सुधायोगाद् राहुकेतू बभूवतुः ॥६४॥  
द्वौ तौ चामरतां प्राप्तौ ग्रहावभवतां ततः ॥
शिरः केतुः कबन्धस्तु राहुर्ग्रहोऽस्ति दैत्यराट् ॥६५॥  
सूर्यं पर्वणि ग्रसति क्वचिच्चन्द्रं स राहुकः ॥
तौ द्वौ तदा सुधां त्यक्त्वा पङ्क्तितो वै पलायितौ ॥६६॥  
धूम्ररूपोऽभवत्पूर्वं धूम्ररूपौ बभूवतुः ॥
आकाशे भ्रमति सोऽयं धूम्रकेतुर्ग्रहो हि सः ॥६७॥  
दितेः पुत्रास्तथा चान्ये व्योम्नि वै धूम्रकेतवः ।  
न सूर्यं न च चन्द्रं ते ग्रसन्ते न ग्रहा यतः ॥६८॥  
अथैतत् कौतुकं वीक्ष्य शङ्कमाना तु मोहिनी ॥
तदानीं त्वरिता पङ्क्तौ देवानपाययत्सुधाम् ॥६९॥  
राहुणा द्विस्वरूपेण दैत्येभ्यस्तत्र सूचितम् ।  
युष्माभिर्नाऽमृतं पीतं पीता या मदिरा तु सा ॥1.92.७०॥  
नार्या पङ्क्तिविभेदस्तु कृतो नाशकरो महान् ॥
तस्माद्युद्धं प्रकुर्वन्तु मारयन्तु सुरान्द्रुतम् ॥७१॥  
कापट्येन तया दत्ता मदिराऽपि मृषात्मिका ॥
विष्णुना स्त्रीस्वरूपेण देवेभ्यश्चार्पिता सुधा ॥७२॥  
यौगपद्येन सर्वैस्तु क्षीराब्धेर्मथनं कृतम् ॥
सिद्धिर्जाता हि देवानामसिद्धिस्तु सुरारिणाम् ॥७३॥  
विना दैवेन जानीध्वमुद्यमं हि निरर्थकम् ॥
ततः कोपानलो मायामोहिताऽसुरमण्डले ॥७४॥  
प्रोद्भूतस्तेन शस्त्रास्त्रैर्युता युद्धाय निर्ययुः ॥
देवाश्चापि तथा सज्जा बभूवुर्भयवर्जिताः ॥७५॥  
इतिश्रीलक्ष्मीनारायणीयसंहितायां प्रथमे कृतयुगसन्ताने असुराणा प्रतारणाय मोहिनीरूप विष्णुना देवेभ्यः सुधा दैत्येभ्यो मृषामदिरा पायिता राहुशिरच्छेदः केतुग्रहश्च कृत इत्यादि निरूपणनामा द्विनवतित  
मोऽध्यायः ॥९२ ॥
    
