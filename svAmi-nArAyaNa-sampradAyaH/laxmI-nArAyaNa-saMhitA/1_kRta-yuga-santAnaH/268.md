+++
title = "२६८"

+++
श्रीनारायण उवाच -  
श्रूयतां च त्वया लक्ष्मि! तृतीयाया व्रतानि वै ।  
यानि कृत्वा नरो नारी भुक्तिं मुक्तिं समाप्नुयात् ॥१ ॥
चैत्रशुक्लतृतीयातो गौर्या तपः सुदारुणम् ।  
कृतं शङ्करप्राप्त्यर्थं गौरीव्रतं हि तन्मतम् ॥२ ॥
चैत्रशुक्लतृतीयायां गौरीं कृत्वा सशङ्कराम् ।  
सौवर्णां राजतीं वापि ताम्रीं वा मृण्मयीं च वा ॥३ ॥
अभ्यर्च्य गन्धपुष्पाद्यैर्वस्त्रैराभरणैः शुभैः ।  
दुर्वाकाण्डैश्च विधिवत्सोपवासा तु कन्यका ॥४ ॥
वरार्थिनी सुतापुत्रार्थिनी भर्त्रर्थिनी तथा ।  
नीराजयेन्महागौरीं शाङ्करीं शङ्करान्विताम् ॥५ ॥
पुनः पुनः प्रणम्यैव प्रार्थयेन्मनसि स्थितम् ।  
सप्त नवैकादश चाधिका वा द्विजयोषितः ॥६ ॥
भर्तृमतीश्च वा कन्या गौरीरूपा सुलक्षणाः ।  
समाहूय बहुमानपूर्वकं तु च तास्ततः ॥७ ॥
सिन्दूरांऽजनवस्त्राद्यैर्भूषाभिः प्रीतमानसा ।  
व्रतकर्त्री पूकयेत्ता तथा दानैश्च तोषयेत् ॥८ ॥
मिष्टान्नानि पिण्डकादीन् फलान्यपि समर्पयेत् ।  
एवं सन्तोषयित्वा ताः व्रतिनी फलमाप्नुयात् ॥९ ॥
रात्रौ जागरणं कुर्याद् व्रतसम्पूर्तिकाम्यया ।  
प्रातस्तां च पुनः सम्पूज्याऽर्पयेद् गुरवे मुदा ॥1.268.१० ॥
यद्वा विसर्जयेन्मूर्तिं तीर्थे वार्याशये क्षिपेत् ।  
एवं द्वादशवर्षाणि कृत्वा गौरीव्रतं शुभम् ॥११ ॥
कन्या तु लभते शम्भुसदृशं गुणिनं पतिम् ।  
धेनूर्द्वादश सङ्कल्प्य दद्याद्व्रतस्य सिद्धये ॥१२ ॥
किमत्र बहुनोक्तेन गौरी सौभाग्यदायिनी ।  
स्त्रीणां यथा तथा नान्या विद्यते भुवनत्रये ॥१३ ॥
धनं पुत्रान्पतिं पुत्रीं विद्यां सिद्धिं यशः सुखम् ।  
ददाति सर्वमेवेष्टं गौरी व्रतेन तोषिता ॥१४॥
पार्वत्या प्रभया लक्ष्म्या माणिक्या रमया कृतम् ।  
व्रतं लब्धः पतिरीशः कृष्णो ध्वजधनुःकरः ॥१५॥
मीनत्रिशूलचक्रस्वस्तिकचिह्नकरो हरिः ।  
तस्मादिदं व्रतं रूपसौभाग्यभोगमुक्तिदम् ॥१६ ॥
वैशाखशुक्लतृतीया त्वक्षयतृतीयाव्रतम् ।  
तिथिस्त्रेतायुगाद्या सा कृतस्याऽक्षयकारिणी ॥१७॥
अत्र त्रेतायुगं स्वर्णमूर्तिरूपं विधाय च ।  
यद्वा लक्ष्मीयुतं कृष्णं नारायणं समर्चयेत् ॥१८॥
पुष्पधूपविलेपाद्यैर्गङ्गावार्भिस्तथाऽक्षतैः ।  
विविधैर्भोजनैश्चैव तोषयेच्छ्रीजगद्गुरुम् ॥१९॥
सक्तून् सम्भोजयेद् विप्रान् व्रतीत्वेकादनो भवेत् ।  
एवं कृतविधेस्तस्य व्रतितोऽनाशनं फलम् ॥1.268.२० ॥
कार्याऽऽरम्भोपि सफलो निर्विघ्नो याति पूर्णताम् ।  
नरो नारी व्रतं चास्मिन् कृतकार्यत्वमाप्नुयात् ॥२१ ॥
वैशाखस्य सिते पक्षे तृतीयायां पुनर्वसौ ।  
जमदग्निगृहे प्रादुरासीत्परशुधृक् हरिः ॥२२॥
अस्मिन् रामं सपरशु सौवर्णं कारयेद् व्रती ।  
मध्याह्ने तु महापूजां कृत्वा कुर्वीत भोजनम् ॥२३॥
इत आरभ्य नित्यं च ज्येष्ठपूर्णाऽवधिं प्रभुम् ।  
धारयेद् गन्धवासांसि वासांसि च सितान्यपि ॥२४॥
उशीरतालवृन्तैश्च वेजयेत्प्रत्यहं प्रभुम् ।  
नैवेद्ये शर्करायुक्तं दद्यादाम्ररसादिकम् ॥२५॥
ज्येष्ठशुक्लतृतीयायां रम्भा स्वर्गाद् भुवं गता ।  
रभाफलं व्रते भक्ष्यं रम्भा पृज्याऽक्षतैर्जलैः ॥२६॥
गन्धपुष्पांशुकाद्यैश्च सभार्यं पूजयेद् द्विजम् ।  
रम्भाव्रतं करोत्यत्र नारी सौभाग्यकाम्यया ॥२७॥
वित्तं लभते पुत्राँश्च मतिं लक्ष्मीं धनादिकम् ।  
पतिं गां पृथिवीं सौधं तथोपकरणानि च ॥२८॥
लभते कदलीसाम्यं सौकुमार्यं व्रतार्थिनी ।  
दाने रम्भाफलान्यत्र शर्कराघृतमित्यपि ॥२९॥
अथाऽषाढतृतीयायां समारेभे तपो रमा ।  
केशवार्थमतो लक्ष्मीव्रतं कार्यं तु योषिता ॥1.268.३ ०॥
केशवं तु सलक्ष्मीकं सुवर्णप्रतिमात्मकम् ।  
षोडशोपसुवस्त्वाद्यैः पूजयेत्तु विधानतः ॥३ १॥
भोजनैः सुरभीदानैर्वस्त्रैश्चापि विभूषणैः ।  
आरार्त्रिकनमस्कारैर्दक्षिणाभिश्च पूजयेत् ॥३ २॥
सस्त्रीकं च द्विजं तत्र पूजयेद् भोजयेत्तथा ।  
विप्रवाक्यैर्मानयेच्च तोषयेद्धर्षयेत्तथा ॥३३ ॥
एवं व्रते प्रसाद्यैनां लक्ष्मीरूपां तु भूसुरीम् ।  
विप्रं विष्णुस्वरूपं च विसर्जयेच्च तौ गृहम् ॥३४॥
व्रतकर्त्री गृहयुक्ता नारी सौभाग्यवाञ्च्छया ।  
देवदेवप्रसादेन धनधान्यसमन्विता ॥३५ ॥
पुत्रपौत्रयुता भूत्वा विष्णुलोकमवाप्नुयात् ।  
कन्या विन्देत्सुरूपं सुपतिं स्वेष्टसुभोगदम् ॥३६ ॥
श्रावणशुक्लतृतीया स्वर्णगौरीव्रतं मतम् ।  
काली तपः परं कृत्वा स्वर्णगौर्यभवद् यतः ॥३७॥
उपचारैः षोडशभिर्भवानी पूजयेत् व्रती ।  
प्रार्थयेद्त्पूजनान्ते च रूपं गौरं प्रदेहि मे ॥३८ ॥
पुत्रान्देहि धनं देहि सौभाग्यं देहि सुव्रते ।  
अन्याँश्च विविधान्कामान्पूरयाऽत्र नमोऽस्तु ते ॥३९ ॥
ततो भवयुतां देवीं वायनं तु ददेच्छुभम् ।  
षोडषवर्षपर्यन्तं व्रतमेतत्प्रकीर्तितम् ॥1.268.४० ॥
तदन्ते सुभगा नारी कुर्यादुद्यापनं महत् ।  
कदलीमण्डपे सर्वभद्राख्यमण्डले सतीम् ॥४ १ ॥
मध्ये संस्थापयेत्स्वर्णघटे रत्नादिसंयुते ।  
परितः श्रीगणेशादिपञ्चायतनमर्चयेत् ॥४२॥
कलशोपरि ताम्रस्याऽक्षतयुक्ते सुपात्रके ।  
सौवर्णी प्रतिमां शम्भुभवान्याः प्रतिपूजयेत् ॥४३ ॥
षोडशभिर्वस्तुभिश्च ततो होमं समाचरेत् ।  
वेणुपात्रैः षोडशभिः पक्वान्नपरिपूरितैः ॥४४॥
समर्प्य सत्यै नैवेद्यं साधुष्वेतन्निवेदयेत् ।  
वायनं च ततो दद्यादुत्तमं बान्धवादिषु ॥४५॥
प्रतिमां गुरवे दद्याद् द्विजेभ्यो दक्षिणां तथा ।  
बहुदानानि कुर्वीत व्रतसाफल्यहेतवे ॥४६ ॥
पूर्णं विन्देत् फलं नारी कन्या वा सधवाऽधवा ।  
धनधान्यादिसुस्मृद्धा भूत्वा याति परं पदम् ॥४७॥
भाद्रशुक्लतृतीयायां व्रतं वै हरतालिकम् ।  
हरहस्तेन पार्वत्या हस्तस्य मेलनं ह्यभूत् ॥४८ ॥
तदिदं हरताल्याख्यं व्रतं सौभाग्यवर्धनम् ।  
कुर्याद् भक्त्या विधानेन पाद्यार्घ्यार्चनपूर्वकम् ॥४९ ॥
अत्र वै काञ्चने पात्रे राजते वाऽथ ताम्रके ।  
वैणवे मृन्मये वाऽथ विन्यस्याऽन्नं सदक्षिणम् ॥1.268.५ ० ॥
भर्जितं तिलतण्डुलचणकादिकमित्यपि ।  
फलं वस्त्रादिकं भूषां विन्यस्यात्रैव पात्रके ॥५ १ ॥
दद्यात्तु गुरवे तद्वै कुर्यात्पश्चात्तु पारणाम् ।  
भोजयेद् ब्राह्मणान्साधून्साध्वीः कन्याश्च बालकान् ॥५२ ॥
सौभाग्यद्रव्य पात्राणि वंशपात्राणि षोडश ।  
प्रदद्याच्छ्रद्धया त्वेवं विप्रेभ्यो विधिना तथा ॥५ ३ ॥
अन्येभ्यो ब्राह्मणेभ्यश्च भूयसीं दक्षिणां शुभाम् ।  
दद्याद् व्रतवती नारी तेन सौभाग्यमाप्नुयात् ॥५४॥
एवं कृतव्रता नारी भुक्त्वा भोगान्मनोरमान् ।  
व्रतप्रभावतोऽमुत्र गौरोसहचरी भवेत् ॥५५॥
धनं धान्यं सुतां पुत्रान् लभतेऽत्र परत्र शम् ।  
भुक्तिमुक्तिप्रदं देवीप्रसादाप्यं व्रतं मतम् ॥५६ ॥
यदा तृतीया भाद्रेऽत्र भवेद्धस्तर्क्षसंयुता ।  
सामगैस्त्वत्र कर्तव्यं पितृदेवर्षितर्पणम् ॥५७॥
नवं यज्ञोपवीतं च धार्यं शाखोक्तकर्मणा ।  
हस्तगौरीव्रतं नाम कर्तव्यं भूतिहेतवे ॥५८ ॥
विषप्राणिप्रदंशादिनिवारकमिदं भवेत् ।  
महिषासुरनाशार्थं कोटिरूपधरा यदा ॥५९ ॥
बभूव सा तदा दुर्गा कोटीश्वरीति नामतः ।  
पिनाकिना स्वयं प्रोक्ता कोटीश्वरीव्रतं तु तत् ॥1.268.६० ॥
लक्षचण्डीस्वरूपाणि यदा धृतवती हि सा ।  
लक्षेश्वरी तदा प्रोक्ता स्वयं पिनाकिना सती ॥६ १ ॥
लक्षेश्वरीव्रतं कार्यं यावद्वर्षचतुष्टयम् ।  
सोपवासं प्रकर्तव्यं लक्षेश्वर्याः प्रपूजनम् ॥६२ ॥
अखण्डानां तण्डुलानां तिलानां वापि पद्मजे ।  
लक्षमेकं विशोध्याऽत्र क्षिपेद् दुग्धेऽग्नसंश्रुते ॥६३ ॥
यावद्वै कठिनो द्रव्यसारो भवेत्सुपिण्डकः ।  
तेन पिण्डेन निर्माय देव्या मूर्तिं सुरूपिणीम् ॥६४॥
गन्धपुष्पाक्षतरत्नरोमवस्त्रविभूषिताम् ।  
पार्वतीं तत्र चाऽऽवाह्य पूजयेद् भक्तिभावतः ॥६५ ॥
गन्धैः पुष्पैर्जलैर्धूपैर्दीपैर्नैवेद्यप्रार्थनैः ।  
विविधैः सत्फलैः श्रेष्ठदक्षिणाभिश्च वन्दनैः ॥६६॥
आरार्त्रिकैर्दण्डवद्भिर्वर्धयेच्च क्षमापयेत् ।  
अर्थयेद्धनधान्यादिसुतापुत्रगृहादिकम् ॥६७ ॥
ततो विसर्जयेद् दुर्गां जलमध्येऽथ दक्षिणाम् ।  
दत्वा श्रीगुरवे पश्चाद् रात्रौ जागरणं चरेत् ॥६८ ॥
दत्वा दानानि विप्रेभ्यो भुञ्जीतायं परे दिने ।  
इति ते कथितं लक्ष्मि! कोटिलक्षेश्वरीव्रतम् ॥६ ९॥
व्रतकर्त्र्या गृहे लक्ष्मीर्धनधान्यमयी सदा ।  
राजते वर्धते नित्यं व्रतस्याऽस्य प्रभावतः ॥1.268.७ ० ॥
गौरीलोकं प्रयात्यन्ते भोगमोक्षौ हि विन्दति ।  
इषशुक्लतृतीयायां बृहदगौरीव्रतं मतम् ॥७ १ ॥
पञ्चवर्षं प्रकर्तव्यं कोटिकुन्दनमाप्नुयात् ।  
दुर्गां तु पूजयेत्प्रातः षोडशभिः सुवस्तुभिः ॥७२॥
सुवासिन्यः पञ्च पूज्या वस्त्रालङ्कारचन्दनैः ।  
शाटीकञ्चुकताटङ्ककण्ठसूत्रविभूषणैः ॥७ ३ ॥
धातुपात्राणि पञ्चैव वाटिकास्थालिकास्तथा ।  
सिन्दूरं जीरकं मिष्टं सौभाग्यद्रव्यमञ्जनम् ॥७४॥
गोधूमपिष्टजातं च नवाऽपूपं फलादिकम् ।  
वस्त्राणि विविधान्येव वायनानि च पञ्च वै ॥७५ ॥
ताभ्यो दद्याद् भोजयेच्च पश्चाद् भुञ्जीत वाग्यता ।  
रात्रौ जागरणं कुर्यात् कृष्णकीर्तनमिश्रितम् ॥७६ ॥
फलं तु धारयेत्कण्ठे पूगीं वान्यद् यदर्पितम् ।  
रात्रौ कण्ठगतं सर्वकामस्मृद्धिप्रदं फलम् ॥७७॥
तत प्रातः समुत्साहा सालङ्कारा सखीजनैः ।  
गीतवाद्ययुता गच्छेत् सरितं स्नानमाचरेत् ॥७८ ॥
गौरीं सम्बोधयेत्तत्र प्रार्थनां संवदेदिमाम् ।  
आहूताऽसि मया भद्रे पूजिता च यथाविधि ॥७९ ॥
मम सौभाग्यदे देवि सर्वं रक्षय नित्यदा ।  
न्यूनं च क्षम्यतां देवि यथेष्टं गम्यतां त्वया ॥1.268.८ ० ॥
इत्यभ्यर्थ्य नमस्कृत्य जयशब्दैश्च वादनैः ।  
सोत्साहपूर्वकं दृष्ट्वा जले गौरीं विसर्जयेत् ॥८ १ ॥
एवं कृत्वा व्रतं भक्त्या व्रती देवीप्रसादतः ।  
भुक्त्वा भोगाँस्तु देहान्ते गौरीलोकमवाप्नुयात् ॥८२ ॥
ऊर्जशुक्लतृतीयायां विष्णुगौरीव्रतं मतम् ।  
गौर्या प्रपूजितो विष्णुस्तपसः फलसिद्धये ॥८ ३ ॥
तस्माद् व्रतमिदं प्रोक्तं विष्णुगौर्यभिधं शुभम् ।  
तत्र वै पूजनीयाऽसौ गौरी विष्णुयुता मुदा ॥८४॥
षोडशभिस्तूचारैर्भोजनैश्च पृथग्विधैः ।  
सुवासिनीरूपां गौरीं लक्ष्मीनाम्ना प्रभोजयेत् ॥८५ ॥
पूजयेन्मङ्गलद्रव्यैविष्णुगौरीप्रतुष्टये ।  
विसर्जयेत्प्रणम्यैनां दद्याद् दानानि भावतः ॥८६॥
पुत्रं वै लभते नारी व्रतकर्त्री न संशयः ।  
मार्गशुक्लतृतीयायां हरगौरीव्रतं मतम् ॥८७॥
हरशय्यागता गौरी हरयोगमुपागता ।  
हरयोगेन सा तृप्ताऽभवत् स्वामिसुखान्विता ॥८८ ॥
हरं गौरीं व्रते त्वत्र चैकशय्यां प्रकल्प्य च ।  
स्वापयेत्पूजयेद् भक्त्या सेवयेद् दिव्यभावतः ॥८ ९॥
एतद्व्रतप्रभावेण भुक्त्वा भोगान्मनोरमान् ।  
गौरीलोकं समासाद्य हरेण सह मोदते ॥1.268.९० ॥
पौषशुक्लतृतीयायां ब्रह्मगौरीव्रतं मतम् ।  
ब्रह्मणा तु समागत्याऽऽशीर्वादाः शङ्कराप्तये ॥९१ ॥
प्रदत्ता तद् व्रतं प्रोक्तं कर्तव्यं सुविधानतः ।  
गौरीं च वेधसं कृत्वा सुवर्णस्य प्रपूजयेत् ॥९२॥
षोडशभिश्चोपचारैरेकभुक्तं समाचरेत् ।  
दानं दद्याद् यथेष्टं तु गुरवे भोजयेद् द्विजान् ॥९३॥
ब्रह्मगौरीप्रसादेन मोदते तत्र सङ्गता ।  
माघशुक्लतृतीयायां लक्ष्मीः सौभाग्यसुन्दरी ॥९४॥
विष्णौ वरमालिकाया अर्पणात् समभूत् प्रिया ।  
तस्मात् सौभाग्यसुन्दर्यात्मकं कार्यं व्रतं मुदा ॥९५॥
लक्ष्मीस्तत्र पूजनीया नालिकेरार्घ्यदानतः ।  
उपचारैः षोडशभिर्मिष्टान्नैर्भूषणादिभिः ॥९६॥
सौभाग्यदा प्रसन्ना स्यात् स्वीयं धाम नयत्यपि ।  
दानं श्राङ्गारिकं सर्वं देयं वस्तु तु योषिते ॥९७॥
एकभुक्तं व्रतं कार्यं हारश्चार्प्यस्तु विष्णवे ।  
प्रसादमाला सा चाऽर्प्या पतिकण्ठे तु पुत्रदा ॥९८॥
फाल्गुनस्य सिते पक्षे तृतीयायां निशोत्तरे ।  
हरयोगात्सती लब्धवती पुत्राँस्तु रुद्रकान् ॥९९॥
तस्मात्सोक्ता तृतीया तु कुलसौख्यव्रतात्मिका ।  
पूजिता गन्धपुष्पाद्यैर्गौरी कुलकरी भवेत् ॥1.268.१०० ॥
एवं सर्वव्रतेष्वत्र दानं होमो विसर्जनम् ।  
देवदेवीप्रपूजा च विप्रगुरुप्रपूजनम् ॥१० १॥
एकभुक्तादिकं सर्वसामान्यं प्रसमाचरेत् ।  
भक्त्या कृतानि सर्वान्वै कामान् दद्युर्मनोगतान् ॥१० २॥
सर्वदेवेषु तत्सर्वान्तरात्मा श्रीहरिः स्वयम् ।  
वर्तते पूजनीयोऽसौ सर्वकर्मफलप्रदः ॥१०३ ॥
यद्यद् व्रत्यर्थयेद् वस्तु नरो नारी तथाऽन्यकः ।  
समाप्नोति च तत्सर्वं श्रीहरेः समनुग्रहात् ॥१ .४॥
इति श्रीलक्ष्मीनारायणीयसंहितायां प्रथमे कृतयुगसन्ताने वार्षिकतृतीयाव्रतेषु गौरीतपोव्रताऽक्षयतृतीयात्रेताद्य-तिथिपर्शुरामजयन्तीकदलीव्रतलक्ष्मीतपोव्रतकाली-गौरीव्रतहरगौरीलग्नव्रतसामगश्रावणीकोटीश्वरी-माहिषघ्नलक्षेश्वरीबृहद्गौरीविष्णुगौरीहर-  
गौरीयोगब्रह्माशीर्गौरीविष्णुवरमाला-कुलवृद्धिव्रतादिनिरूपणनामाऽष्ट-षष्ट्यधिकद्विशततमोऽध्यायः ॥२६८॥
    
