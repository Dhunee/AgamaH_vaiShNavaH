+++
title = "३०५"

+++
    
श्रीनारायण उवाच- -  
शृणु लक्ष्मि! ब्रह्मणस्तु पुत्रीणां प्राक् चतसृणाम् ।  
त्रयोदश्या अधिमासे व्रतेन पुरुषोत्तमः ॥ १ ॥  
स्वयं पतिरभूत् ताभ्यो ददौ धामाक्षरं गृहम् ।  
भुक्तिं मुक्तिं ददौ ताभ्यः शाश्वतीं कृपया प्रभुः ॥ २ ॥  
आद्ये कृते युगे लक्ष्मि! सृष्ट्यर्थं ब्रह्मणा पुरा ।  
बालाः सनकसनन्दसनातनसनद्भिधाः ॥ ३ ॥  
सृष्टाश्चत्वार ऐश्वर्यबलतेजःसमन्विताः ।  
दाम्पत्यर्थे च तेषां वै चतस्रः शक्तयः कृताः ॥ ४ ॥  
नाम्ना जया च ललिता पारवती प्रभा शुभाः ।  
सदृशास्ते सदृश्यस्ताः मानस्यो मानसाश्च ते ॥ ५ ॥  
कृत्वा चतुर्युगलानि प्रसन्नोऽभूदतीव सः ।  
जातमात्राणि चैतानि विज्ञानवन्ति वीक्ष्य वै ॥ ६ ॥  
नियोक्तुं सृष्टिकार्ये तान् प्रत्येकं प्राह विश्वसृट् ।  
सनक त्वं गृहाणैनां जयां त्वदर्थकल्पिताम् ॥ ७ ॥  
सनन्दन गृहाणैनां ललितां ते प्रकल्पिताम् ।  
सनातन गृहाणैनां दत्ता पारवतीं च ते ॥ ८ ॥  
सनत् गृहाण ते दत्तां प्रभां सहचरीं कुरु ।  
युगलं युगलं भूत्वा चत्वारि युगलानि वै ॥ ९ ॥  
सृजन्तु मानसीं सृष्टिं सर्वा युगलरूपिणीम् ।  
गोलोकादीदृशी प्राप्ता गृहधर्मपरम्परा ॥ १० ॥  
वैकुण्ठेऽपि तथा दृष्टा गृहधर्मपरम्परा ।  
वयं कृष्णाज्ञया गृह्यान् धर्मान् गृह्णीम आदरात् ॥ १ १॥  
तथा पुत्रा! भवन्तोऽपि गृहीत्वा पितृसम्मतान् ।  
गृहधर्मान् पालयित्वा भवन्तु सुखिनोऽत्र वै ॥ १२॥  
नियुज्य भवतः सृष्टिकार्येऽप्यहं मनाक् पुनः ।  
सृष्टिभारेण रहितो भवामीति कृतार्थकः ॥ १३॥  
गृहधर्मे सदा पुत्रा वंशा भवन्ति तारकाः ।  
गृहधर्मे योषितोऽपि भवन्ति सुखदायिकाः ॥ १४॥  
गृहधर्मे यज्ञयागक्रिया जायन्त आदरात् ।  
अतिथेः पूजनं देवपूजनं साधुपूजनम् ॥ १५॥  
सत्कारोऽन्याश्रमिणां द्युप्रदं दानं च जायते ।  
कामधर्मोऽप्यवितः स्यादर्थश्चोपार्जितो भवेत् ॥ १६ ॥  
पुरुषार्थत्रयं मोक्षः पश्चाल्लभ्येत शाश्वतः ।  
गृहधर्मं विना गुणप्रवाहविरमो न वै ॥ १७॥  
बाल्ये वा यौवने ज्ञानं जायते न विरामदम् ।  
तस्माद् भोगं प्रदायैव मानसं वै प्रशान्तयेत् ॥ १८॥  
प्रशान्तमानसानां तु मोक्षो भवति शाश्वतः ।  
तस्मात् कुर्वन्तु कार्याणि सृष्टिध्रौव्याणि पुत्रकाः! ॥ १९॥  
इति वै ब्रह्मणः श्रुत्वा वचो विश्वसृजः सुताः ।  
चत्वारः पूर्वत एव ज्ञानिनो योगिनस्तथा ॥२० ॥  
ब्रह्मवेत्तार एवैते मोक्षमर्थे विनिश्चिताः ।  
न कर्मणा भवेन्मोक्षः कर्म वै बन्धनं पितः ॥२१॥  
तत्रापि गृह्यकर्माणि बन्धनान्येव सन्ति वै ।  
नारीधर्मो विनिवृत्तेः कारणं जायते नहि ॥ २२॥  
कर्मोत्तरं पुनः कर्म कारयत्येव रागतः ।  
धर्मार्थकामनास्तत्र सान्ता भवन्ति नैव हि ॥२३॥  
विना ज्ञानं पितस्तस्माद् गृहधर्मो भयावहः ।  
गृहधर्मो भाररूपो यथा त्यक्तुं त्वयेष्यते ॥२४॥  
तथाऽस्माभिश्च तं वोढुमाद्यतो नैव चेष्यते ।  
पुत्रा यत् तारकाः प्रोक्तास्तारकं ज्ञानमेव ह ॥२५ ॥  
तद्वै पुत्राभिधानं स्यात् ज्ञानिनां योगिनां तथा ।  
कर्मिणां तु सुताः पुत्रा न चिकीर्षालयात्मनाम् ॥२६ ॥  
वंशस्तु ब्रह्मविज्ञानि मुक्ताः सन्तो भवन्तु नः ।  
ब्रह्ममार्गप्रदेष्टारो ब्रह्मलोकनिवासिनः ॥२७॥  
अध्रुवस्याऽन्वयस्याऽर्थे करिष्यामो न गृह्यकम् ।  
योषित्सङ्गो बही रम्यः परिणामेऽन्तरेऽसुखः ॥२८॥  
कस्तां सेवेत तत्त्वज्ञः सुखं नैजं विहाय वै ।  
आत्मसुखं परं प्रोक्तं तदन्यत्सुखमन्तकृत् ॥२९ ॥  
गृहधर्मे यज्ञयागा ये तु प्रोक्ताः पितामह ।  
ब्रह्माराधनकार्यस्य कूलयाऽपि समा न ते ॥३०॥  
ब्रह्माराधनमेवात्र क्रतुर्नो ज्ञानिनां मतः ।  
कृते ब्रह्माराधने तु कृतमातिथ्यपूजनम् ॥३ १॥  
कृतं च देवपूजादि कृतं साधुप्रपूजनम् ।  
सत्कृते तु हरौ नित्यं सत्कृतं सर्वमेव ह ॥३२॥  
दानं तु ब्रह्मविज्ञानं कृतं स्याच्छाश्वतं पितः ।  
स्वर्गे तल्लभ्यमेवाऽन्यन्मोक्षस्थानं तदेव ह ॥३३॥  
यन्न दुःखादिसम्भिन्नं न चान्ते ग्रस्यते तु यत् ।  
सत्यसङ्कल्पलब्धिकृत् तत्स्वर्गे शाश्वतं पदम् ॥ ३४॥  
कालधर्मः सतृष्णस्य नाऽऽत्मारामस्य कस्यचित् ।  
अर्थश्चान्नजलवस्त्रैर्नान्यैरर्थैः प्रयोजनम् ॥३५॥  
एवं वै वर्तमानस्य मोक्षः करतले स्थितः ।  
गृहधर्मेण गुणकृत्प्रवाहस्य विसर्जनम् ॥३६॥  
आशामात्रं प्रबोद्धव्यं मग्ना वै गुणधर्मिणः ।  
येषां बाल्यं न वै चास्ति यौवनं त्वागतं नहि ॥३७॥  
सर्वदात्मनि चास्त्येव विरामो भोगवर्जितः ।  
मानसं ब्रह्मणा सम्यग् रञ्जितं शान्तिविग्रहम् ॥३८॥  
तेषां मोक्षः सदेहे वा विदेहे वा न शिष्यते ।  
सदा मुक्तः स वै प्रोक्तः सदा मुक्तः स वै मतः ॥३९॥  
हर्षाऽमर्षभयोद्वेगैरस्पृष्टो मुक्त एव सः ।  
तस्मान्नार्हा वयं सृष्टौ वयं ब्रह्माधिकारिणः ॥४०॥  
निर्द्वन्द्वा द्वन्द्व शून्याँश्च करिष्यामोऽपरानपि ।  
अयं वै पितृतत्पितृपितृपितृपितुः पितुः ॥४१ ॥  
पुरुषोत्तमसञ्ज्ञस्य धर्मोऽस्त्युपनिषन्मयः ।  
यास्यामो येन पुरतस्तस्यैव परमात्मनः ॥४२॥  
यद्वै पश्चात्प्रकर्तव्यं तदद्यैव विधीयताम् ।  
यदि स्यात् तद्विधानस्य साधनं स्वीयकोशगम् ॥४३॥  
अस्माकं तु पितुश्चानुग्रहेणाऽऽत्मनि संयमः ।  
सहोत्थ एव सुखदो वर्तते मोक्षसाधकः ॥४४॥  
तस्मादाबाल्यतो मोक्षे वत्स्यामो नान्यथा पितः ।  
अस्मन्मोक्षे तव मोक्षो भविष्यति न संशयः ॥४५॥  
वयं पुत्रास्तारकाः स्मो यथार्था इति विद्धि वै ।  
इमाः कन्यास्तु योगिन्यो ज्ञानविज्ञानमूर्तयः ॥४६॥  
ब्रह्मैव सम्प्रपत्स्यन्ते स्वल्पकालेन मा शुचः ।  
इति सम्भाष्य पुत्रास्ते ययुर्विष्णुपदीं प्रति ॥४७॥  
जया च ललिता पारवती प्रभेति कन्यकाः ।  
अध्यात्मयोगसम्पन्नाः सस्मरुः पुरुषोत्तमम् ॥४८॥  
कृष्णनारायणं त्वाराधयामासुः सदाऽऽदरात् ।  
जपं चक्रुः ओंश्रीकृष्णनारायणाय ते नमः ॥४९॥  
एवं वै वर्तमानाभिर्घोषणा दुन्दुभेः श्रुता ।  
सत्यलोके त्रयोदश्यां प्रातरेव कृपामयी ॥५ ० ॥  
या काचिद् ब्रह्मसम्पन्ना यद्वा ब्रह्मवियोगिनी ।  
सद्योजाता कुमारी वा वरारोहा विरागिणी ॥५ १ ॥  
स्थवीरा वा सुभगा वा सुवासिनी विवासिनी ।  
सरागा वाऽऽत्मरागा वा कैवल्येहावती च वा ॥५ २ ॥  
अनाथा वा सनाथा वा संस्कृता वाऽप्यसंस्कृता ।  
सुस्थाना वाऽकृतस्थानाऽथवा प्रस्थानशालिनी ॥५३ ॥  
वाग्दाना वाऽप्यदाना वा दानार्हा दानवर्जिता ।  
दानार्थे निर्मिता चापि कुर्यात् त्रयोदशीव्रतम् ॥ ५४॥  
तासामभीष्टदाताऽस्मि श्रीकृष्णः पुरुषोत्तमः ।  
अधिमासेऽत्र यस्यै यन्नवं नवमपेक्ष्यते ॥५५ ॥  
अगम्यं वा सुगम्यं वा लभ्यं चालभ्यमित्यपि ।  
पुण्यलभ्यं द्रव्यलभ्यं लभ्यं यत्साधनैरपि ॥५६॥  
अतर्क्यं वा प्रतर्क्यं वा शाश्वतं चाऽध्रुवं तथा ।  
भोग्यं चाऽभोग्यमेवाऽन्यद् यद्यद् वाञ्छति या हृदि ॥५७ ॥  
तत्तत्सर्वं प्रदास्येऽहं प्रसन्नः पुरुषोत्तमः ।  
त्रयोदश्यां कृतेनैकभुक्तेन च व्रतेन वै ॥५८॥  
निशीथभोजनेनैव फलाहारेण वा व्रतम् ।  
कुर्याद्वै श्रद्धया युक्त मम पूजनपूर्वकम् ॥५९॥  
तस्या नेता गमयिता त्राता पोष्टा च भद्रकृत् ।  
आश्रयदस्तथा त्वानन्दयिताऽस्मि परेश्वरः ॥ ६० ॥  
नरा नार्योऽथवा चान्ये पूजयन्त्यधिमासके ।  
त्रयोदश्यां चन्दनाद्यैर्यथेष्टं वितराम्यहम् ॥ ६१ ॥  
अष्टोत्तरशतेनापि षट्पञ्चाशद्भिरेव वा ।  
द्वात्रिंशद्भिश्चोपचारैः षोडशाद्यैश्च वस्तुभिः ॥६ २ ॥  
यथालब्धैश्च वा पत्रपुष्पजलान्नतण्डुलैः ।  
मानसैर्वा पूजयन्तु प्रेमोपायनकैश्च माम् ॥६ ३ ॥  
पुष्पाञ्जलिं च वा प्रेमाञ्जलिं ददतु मे जनाः ।  
तेषामपि करिष्यामि मानसं दानपूरितम् ॥ ६ ४॥  
मा सङ्कोचं प्रकुर्वन्तु वदन्तु धारयन्तु वा ।  
सङ्कल्पयन्तु हृद्ये वितरिष्याम्यधिव्रते ॥ ६५ ॥  
श्रुत्वैवं दुन्दुभिं प्रातस्त्रयोदश्यां हरिश्रितम् ।  
जया च ललिता तत्राऽऽययुः पारवती प्रभा ॥६ ६ ॥  
नेमुस्तं दुन्दुभिं चाथ पप्रच्छुः किं ददासि वै ।  
दुन्दुभिः प्राह नाकं वा ददामि पुरुषोत्तमम् ॥ ६७॥  
त्रयोदशीव्रतमूल्यं कृष्णनारायणं पतिम् ।  
ददामि सम्पदस्तस्य धामाऽप्यक्षरसञ्ज्ञितम् ॥६८ ॥  
अधिमासेऽधिकदाता भवामि स्वल्पके व्रते ।  
प्रकटोऽहमधिमासात्मकोऽस्मि सृष्टिमण्डले ॥ ६ ९॥  
स्वर्गे सत्यं पारमेष्ठ्यं वैराजं भौमनं ध्रुवम् ।  
गोलोकं चापि वैकुण्ठं ददामि ब्रह्मशाश्वतम् ॥७ ० ॥  
भवत्यः किन्नु वाञ्छन्ति ददामि व्रतसत्फलम् ।  
श्रुत्वा तदा चतस्रस्ताः प्राहुस्तं दुन्दुभिं मुदा ॥७ १ ॥  
जातमात्रा वयं सर्वा असंस्कृताः स्म वै ततः ।  
संस्कृताः स्याम कृष्णेन सङ्गता धाम सङ्गताः ॥७२॥  
कृष्णनारायणः सोऽस्मानवाप्नोतु परेश्वरः ।  
दास्यस्तस्य भवामोऽद्य व्रतेनेच्छाम एव तत् ॥७३ ॥  
दुन्दुभिश्च तदा प्राह भवत्यश्चाद्य वै मुदा ।  
स्नात्वा प्रातश्चार्चयन्तु सौवर्णं पुरुषोत्तमम् ॥ ७४॥  
यथालब्धोपचारैश्च मानसैर्भावगर्भितैः ।  
प्रेमक्षुधाश्रयः कृष्णनारायणो ग्रहीष्यति ॥७९॥  
कृष्णनारायणयोग्या यूयं स्थ दिव्यविग्रहाः ।  
कृत्वा व्रतार्चने त्वद्य प्राप्नुवन्तु हरिं वरम् ॥७६॥  
इत्युक्त्वा दुन्दुभिस्तस्मात् स्थानादन्यत्र वै ययौ ।  
जया च ललिता चक्रुः पारवती व्रतं प्रभा ॥७७॥  
तास्तु स्नात्वा गृहं गत्वा कृत्वा मण्डपमुत्तमम् ।  
त्रयोदश्यां प्रातरेव पुपूजुः पुरुषोत्तमम् ॥७८॥  
मध्ये सिंहासनं कृत्वा कानकीं प्रतिमां हरेः ।  
तत्र विन्यस्य चावाह्य ददुर्जलादिकं मुदा ॥७९॥  
पञ्चामृतजलैः स्नानं कारयित्वाऽम्बराणि च ।  
आभूषणानि सर्वाणि कुङ्कुमचन्दनादिकम् ॥८ ० ॥  
धूपदीपसुनैवेद्यजलपुष्पफलादिकम् ।  
ताम्बूलव्यजनच्छत्रचामराऽऽरार्त्रिकादिकम् ॥८ १ ॥  
प्रदक्षिणं स्तुतिं क्षान्तिं चार्घ्यं पुष्पाञ्जलिं ददुः ।  
देवदेव हरे कृष्णनारायण जगत्प्रभो! ॥८२॥  
दासीनां ते कराऽऽदानं कुरु स्मो दास्य एव ह ।  
एवं सङ्कल्प्य कुसुमाञ्जलीन् सगद्गदा ददुः ॥८३ ॥  
मध्याह्नेप्येवमेवेश प्रपूज्याऽभोजयन् हरिम् ।  
सायं चापि समर्च्यैव चक्रुर्नीराजनं हरेः ॥८४॥  
ददुश्च भोजनं मिष्टं तृप्तस्तुष्टौऽभवद्धरिः ।  
चक्रुस्ता जागरं रात्रौ नक्तं कृत्वा हरेः पुरः ॥८५॥  
ननृतुस्ता जगुर्गीतिं मधुरां तालमिश्रिताम् ।  
तावत् प्राविर्बभूवेशः श्रीकृष्णपुरुषोत्तमः ॥८६॥  
चतुःस्वरूपो भगवान् प्रत्येकां तामुपाददे ।  
चतूरूपैश्चतस्रस्ता वामे निधाय मालिकाः ॥८७॥  
ताभिर्दत्ता नामयित्वा कन्धरां समुपाददे ।  
प्रसन्नश्च मुहुस्ताश्च पस्पर्शाऽऽश्लिष्टवान् मुदा ॥८८॥  
अगम्यं चाऽवितर्क्यं चाऽभूतं चावर्ण्यमेव च ।  
ताभ्यो दत्वा सुखं शीघ्रं निधाय गरुडोपरि ॥८९॥  
नत्वा तु वेधसं प्राप्य यौतकं चाशिषस्तथा ॥  
विधिना ब्रह्मणा ताश्च नारायणाय चार्पिताः ॥९०॥  
विवाहयित्वा प्रययौ कृष्णकान्तः स्वमन्दिरम् ।  
यदक्षरं परं धाम ब्रह्म व्यापकमुत्तमम् ॥९१॥  
अन्यधामानि यस्माद्वै प्राविर्भूतानि तद्वरम् ।  
ययौ ताभिस्तु पत्नीभिः श्रीकृष्णपुरुषोत्तमः ॥९२॥  
जया च ललिता पारवती प्रभाऽम्बरे परे ।  
व्योम्नि मुक्तान्य एवैता जाताः पत्न्यो हरेश्च ताः ॥९३॥  
दिव्या दिव्यप्रियतुल्या मोदन्तेऽक्षरधामगाः ।  
एवं कृत्वा त्रयोदश्यां व्रतं श्रीपुरुषोत्तमे ॥९४॥  
मासि श्रीकृष्णपूजां च कृत्वाऽवापुः परं पदम् ।  
स्वल्पस्यापि फलं नित्यं दिव्यं वै चाप्यनन्तकम् ॥९५॥  
श्रोष्यन्तीमं पठिष्यन्त्यध्यायं ये कृष्णमानसाः ।  
तेषामपि फलं तद्वद् भविष्यति न संशयः ॥९६॥  
इति श्रीलक्ष्मीनारायणीयसंहितायां प्रथमे कृतयुगसन्ताने पुरुषोत्तममासमाहात्म्ये चतुःसनकादिकाद्यर्थमुत्पादितानां ब्रह्मपुत्रीणां जयाललितापारवतीप्रभाभिधानानां पुरुषो-त्तममासत्रयोदशीव्रतेनश्रीपुरुषोत्तमधाम्नि श्रीकृष्ण-नारायणस्य पत्नीत्वप्राप्तिः, सनकादीनां तु वैराग्य-वृत्तिरित्यादिनिरूपणनामा पञ्चाधिक-त्रिशततमोऽध्यायः ॥ १.३०५ ॥  
    
