+++
title = "३७०"

+++
श्रीनारायण उवाच-  
हरेर्भक्तेर्महिमानं श्रुत्वा सती यमं पुनः ।  
पप्रच्छ केन विधिना भजनीयो हरिः स्वयम् ॥१ ॥
यमः श्रुत्वा तु सावित्रीं प्राह रीतिं सुमोक्षदाम् ।  
शृणु लक्ष्मि! कथयामि यथा प्राह सतीं यमः ॥२ ॥
प्रातरुत्थाय तु कृष्णनारायणं हृदि स्मरेत् ।  
मूर्तिं ध्यायेत् सौम्यरूपां चिन्तयेत्तु पुनः पुनः ॥३ ॥
स्नाने शौचे क्रियायां च बाह्ये चान्तरकर्मणि ।  
भोज्ये विहारे शयने गृहकार्ये हरिं स्मरेत् ॥४ ॥
श्रद्धया परया तत्र हरौ सर्वेन्द्रियाणि वै ।  
तथाऽन्तःकरणान्येवं योजयेच्छ्रीहरौ मुदा ॥५ ॥
पाने निषदने स्वप्ने निद्रायां जाग्रति क्रमे ।  
शुभेऽशुभे तथा कार्ये स्मरणीयो हरिः सदा ॥६ ॥
जिह्वा तत्कीर्तनं कुर्यात्कर्णस्तच्छ्रवणं चरेत् ।  
नेत्रं तद्दर्शनं कुर्याद् घ्राणं तद्गन्धमाप्नुयात् ॥७ ॥
चर्म तत्स्पर्शनं कुर्यात्करस्तत्पादसेवनम् ।  
पादस्तन्मन्दिरं गच्छेद् वाणी तद्भजनं चरेत् ॥८ ॥
मलमूत्रेन्द्रियं विघ्ननाशार्थं गुणतां व्रजेत् ।  
आनन्दं श्रीहरेर्लब्ध्वा श्रीहरेर्मननं चरेत् ॥९ ॥
निर्णयं माननं चापि चिन्तनं श्रीहरेश्च तु ।  
एवं सर्वं हरेरेव कुर्यान्नान्यस्य कस्यचित् ॥1.370.१ ०॥
न स्वार्थं न परार्थं च कुर्याद्धर्यर्थमेव वै ।  
तथा कृत्वा नचिरेण हरेर्धामगतिर्भवेत् ॥११ ॥
इत्युक्ता सा तु सावित्री यमं भक्तवरं परम् ।  
ज्ञात्वा यमाष्टकं प्राह शृणु लक्ष्मि! वदामि ते ॥१२।  
*सूर्यन्नारायणस्तीर्थे पुष्करे तपसा पुरा ।  
* धर्माशं यं सुतं प्राप धर्मराजं नमाम्यहम् ॥१ ३॥
सर्वेषां प्राणिनां कर्मभोगान्तं संविधाय यः ।  
शान्तिं करोति यो देवः शमनाय तु ते नमः ॥१४॥
कृतानां कर्मणां त्वन्तं न्यायरीत्या करोति यः ।  
सर्वेषां देहिनां सोऽयं तं कृतान्तं नमाम्यहम् ॥१५॥
पापिनां दण्डकर्ता यो दण्डं बिभर्ति शुद्धिदम् ।  
शास्त्रे तस्मै नीतियुजे दण्डिने ते नमो नमः ॥१६ ॥
सर्वेषां वस्तुकार्याणां परिच्छेदं करोति यः ।  
सर्वायुःकलनं देवं कालरूपं नमाम्यहम् ॥१७॥
जीवान् दण्डप्रदानैर्यो यमयत्येव सर्वथा ।  
कर्मानुरूपफलदस्तं यमं प्रणमामि वै ॥१८॥
यथा कर्म तथा दाता न रागान्न च रोषतः ।  
तस्माच्छुद्धिकरं मित्रं सर्वमित्रं नमामि च ॥१ ९॥
कृष्णनारायणमूर्तेः समुत्पन्नस्तु यः पुरा ।  
ब्रह्मणोंशस्ततो जातस्तं ब्राह्मं प्रणमामि च *॥1.370.२०॥
* इत्युक्त्वा तं प्रणनाम यमस्तुष्टो बभूव ह ।  
यमाष्टकं पठतस्तु भवेन्नैव यमाद्भयम् ॥२ १ ॥
कायव्यूहेन च शुद्धिः कर्मणां तस्य जायते ।  
मुच्यते यमपाशाच्च सतीं प्राहेति धर्मराट् ॥२२॥
यमस्तस्यै कृष्णनारायणमन्त्र प्रदाय च ।  
'ओं श्रीकृष्णनारायणं प्रणमामि' त्रिवारकम् ॥२३ ॥
कर्माऽशुभविपाकं च तामुवाच यमः स्वयम् ।  
कुकर्मणा जनो याति नरकान् बहुदारुणान् ॥२४॥
नरकाणां तु कुण्डानि सन्ति नानाविधानि च ।  
विस्तृतानि गभीराणि भयक्लेशकराणि हि ॥२५॥
षडशीतिश्च कुण्डानि घोराणि कुत्सितानि च ।  
संयमन्यां प्रविद्यन्ते तानि निबोध नामतः ॥२६॥
वह्निकुण्डं तप्तकुण्डं क्षयकुण्डं भयानकम् ।  
विट्कुण्डं मूत्रकुण्डं च श्लेष्मकुण्डं तु दुःसहम् ॥२७॥
गरकुण्डं दाहकुण्डं वसाकुण्डं तथा महत् ।  
शुक्रकुण्डमसृक्कुण्डमश्रुकुण्डं च कुत्सितम् ॥२८॥
मलकुण्डं वीर्यकुण्डं रजःकुण्डं विगन्धकृत् ।  
कर्णविट्कुण्डमुग्रं च नखकुण्डं च दुःखरम् ॥२०३॥
मज्जाकुण्डं मांसकुण्डमस्थिकुण्डं च दुःखदम् ।  
लोमकुण्डं क्लेशकुण्डं ताम्रलोहप्रकुण्डकम् ॥1.370.३ ० ॥
तीक्ष्णकण्टककुण्डं च विषकुण्डं च दाहकम् ।  
घर्मकुण्डं तप्तसुराकुण्डं वृश्चिककुण्डकम् ॥३ १ ॥
तप्ततैलप्रकुण्डं च दन्तकुण्डं च विघ्नदम् ।  
कृमिकुण्डं पूयकुण्डं सर्पकुण्डं भयावहम् ॥३ २॥
दंशमशककुण्डं च वज्रदंष्ट्राप्रकुण्डकम् ।  
शरकुण्डं शूलकुण्डं खड्गकुण्डं तु वैशसम् ॥३३ ॥
गोधाकुण्डं नक्रकुण्डं काककुण्डं महाभयम् ।  
घृष्टिकुण्डं चूर्णकुण्डं बन्धकुण्डं निराश्रयम् ॥३४॥
तप्तपाषाणकुण्डं च तीक्ष्णग्रावाग्रकुण्डकम् ।  
लालाकुण्डमसिकुण्डं चूर्णकुण्डं च मर्दनम् ॥३५॥
चक्रकुण्डं वज्रकुण्डं कूर्मकुण्डं महोल्बणम् ।  
ज्वालाकुण्डं भस्मकुण्डं पूतिकुण्डं भयावहम् ॥३६ ॥
तप्तसूर्मीमसिपत्रं क्षुरधारं सुचीमुखम् ।  
कृकलासप्रकुण्डं च जगदंशं चिपीटकम् ॥३७॥
कुम्भीपाकं कालसूत्रमधःकन्धरमुग्रकम् ।  
पांशुभोज्यं पाशकण्ठं शूलप्रोतं सुकीलकम् ॥३८॥
उल्कामुखं त्वन्धकूपं वेधनं दण्डताडनम् ।  
जालबन्धं देहचूर्णं दलनं शोषणङ्करम् ॥३९॥
सर्पज्वालामयं क्ष्वेडधूम्रान्धं नागपाशनम् ।  
द्वैधीभावप्रकुण्डं च लावणं कुण्डमित्यपि ॥1.370.४०॥
भगुप्रपातनं चापि वैतरणीप्रपातनम् ।  
चर्मोत्कर्तनकुण्डं च भ्राष्ट्रकटाहमित्यपि ॥४१ ॥
कुण्डान्येतानि सावित्रि! पापानां शोधकानि वै ।  
पापिनां दुःखदान्येव रक्षितानि यमानुगैः ॥४२॥
दण्डहस्तैः शूलपाशशक्तितोमरहस्तकैः ।  
मदोन्मत्तैस्तामसैश्च निर्दयैस्ताम्रपिङ्गलैः ॥४३ ॥
नानारूपधरैः सर्वाऽधृष्यैर्दृश्यैस्तु पापिनाम् ।  
पुण्यकृतामदृश्यैश्च धार्मिकाणां च योगिनाम् ॥४४॥
शृणु केषां कुत्र वासो दण्डरूपोऽस्ति कुण्डके ।  
कटुवाण्या खलत्वेन दग्धान् करोति बान्धवान् ॥४५ ॥
गात्रलोमप्रमाणाब्दं वह्निकुण्डं प्रयाति सः ।  
दग्ध्वा वह्नौ पातकानि लभेज्जन्मत्रयं पशोः ॥४६ ॥
गृहाऽऽगतातिथिं यो न भोजयेत् स्वाश्रितं तथा ।  
लोममानसमास्तप्तकुण्डे स्थित्वा ततः स वै ॥४७॥
उष्णभूमौ मरौ देशे पक्षी स्यात्सप्तजन्मसु ।  
रविवाराऽर्कसङ्क्रान्त्याममायां श्राद्धवासरे ॥४८॥
व्रते क्षारेण वस्त्रस्थकीटानां नाशकस्तु यः ।  
क्षारकुण्डं स वै याति सूत्रमानाब्दमेव ह ॥४९॥
व्रजेच्च राजकीं योनिं सप्तजन्मसु सुन्दरि! ।  
स्वदत्तां परदत्तां च जीविकां तु हरेद्धि यः ॥1.370.५० ॥
षष्टिवर्षसहस्राणि विट्कुण्डं तु प्रयाति सः ।  
षष्टिवर्षसहस्राणि विड्भोजी विट्कृमिस्ततः ॥५१ ॥
तडागं नाशयेद् यस्तु मूत्रकुण्डं प्रयाति सः ।  
तद्रेणुमानवर्षं च मूत्रपायी ततो भुवि ॥५२॥
सप्तजन्मसु गोधा स्याद् भित्तिवासकरी गृहे ।  
एकाकी मिष्टभुग् याति श्लेष्मकुण्डं समाशतम् ॥५३ ॥
श्लेष्माभोजी भवेत् प्रेतो मूत्रपूयादिपानकृत् ।  
पितरं मातरं पत्नीं गुरुं पुत्रीं सुतं सखीन् ॥५४॥
अनाथं च न पुष्णाति क्ष्वेणकुण्डं प्रयाति सः ।  
अब्दसहस्रं तद्भोजी ततः प्रेतः शतं समाः ॥५५॥
अतिथिं क्रूरभावेन द्रष्टुर्जलं च पिण्डकान् ।  
पितृदेवा न गृह्णन्ति कुलनाशस्ततो भवेत् ॥५६॥
तेषां तु घातकानां च मलकुण्डे प्रपातनम् ।  
शतं समा मलभोजी ततः स सप्तजन्मसु ॥५७॥
दरिद्रो जायते दुःखी पतितश्च पदे पदे ।  
दत्वा दानं तु चैकस्मै त्वन्यस्मै दीयते तु तत् ॥५८॥
वसाकुण्डं प्रयात्येव शतवर्षं वसादनः ।  
जन्मत्रयं स चाण्डालः कृकलासश्च सप्तकृत् ॥५९॥
दरिद्रश्च भवेदल्पजीवी च पापकृत्ततः ।  
नरो नारी स्वकं शुक्रं रजो वापि परस्परम् ॥1.370.६०॥
पाययत्येव कामाद्वा शुक्रकुण्डं प्रयाति सः ।  
शतवर्षं च तद्भोजी योनिकीटः शतं समाः ॥६ १ ॥
अथ पूज्यं ताडयित्वा गुरुं च पितरौ तथा ।  
रक्तं प्रवाहयेद् यः स यात्यसृककुण्डमुल्बणम् ॥६२॥
शतवर्षं रक्तभोजी ततो व्याधः प्रजायते ।  
सप्तजन्मसु पापानि कृत्वा पुनस्तथा व्रजेत् ॥६३ ॥
अश्रु स्रवन्तं गायन्तं नृत्यन्तं भक्तमेव यः ।  
कृष्णाग्रे तु हसन् चाश्रुकुण्डं प्रयाति नर्मकृत् ॥६४॥
शतवर्षं त्वश्रुभोजी चाण्डालः स्यात् त्रिजन्मसु ।  
खलो याति गात्रमलकुण्डं दशाब्दकं ततः ॥६५॥
त्रिजन्मसु खरो जम्बूकस्त्रिजन्मसु कष्टवान् ।  
बधिरं यो हसत्येव निन्दत्यपि च नर्मकृत् ॥६६ ॥
स याति कर्णविट्कुण्डे तद्भोजी शतवत्सरान् ।  
ततो बधिरः सप्तजन्मस्वङ्गहीनश्च सप्तसु ॥६७॥
जीविकादं तु यो हन्ति मज्जाकुण्डे स गच्छति ।  
लक्षवर्षाणि तद्भोजी शशकः सप्तजन्मसु ॥६८॥
मीना एणाः सप्त सप्त ततः शुद्धः प्रजायते ।  
कन्याविक्रयिणो यान्ति मांसकुण्डेऽतिदारुणे ॥६९॥
कन्यालोमप्रमाणाब्दं मांसादना हता यमैः ।  
स्वमांसं रुधिरं मूर्ध्नस्ते खादन्ति क्षुधार्दिताः ॥1.370.७०॥
षष्टिवर्षसहस्राणि कन्याविट्सु कृमिस्ततः ।  
सप्तजन्मसु व्याधः स वराहः कुक्कुरस्ततः ॥७१ ॥
सप्तजन्मसु मण्डूको जलौकाः काक इत्यपि ।  
क्षौरं यत्र विधिनाऽऽप्तं न कारयेत्तु यो जनः ॥७२ ॥
नखकुण्डं प्रयात्येव नखभोजी नखाब्दकम् ।  
रोमकुण्डे तथा याति रोमभोजी प्रताडितः ॥७३ ॥
सकेशं पार्थिवं लिङ्गं पूजयेद् यो जनस्तु सः ।  
केशकुण्डे प्रयात्येव मृद्रेणुमानवर्षकम् ॥७४॥
ततो वै यवनो वर्षशतं प्रजायते भुवि ।  
पितृपिण्डाऽप्रदाताऽस्थिकुण्डे पतति चोल्बणे ॥७५ ॥
ततः खञ्जः सप्तजन्मस्वतिनिर्धन एव च ।  
यः सेवते पूर्णमासां गर्भिणीं प्रसवोन्मुखाम् ॥७६ ॥
प्रतप्तताम्रकुण्डे स शतवर्षाणि तिष्ठति ।  
रजस्वलान्नं यो भुङ्क्ते शताब्दं लौहकुण्डके ॥७७॥
पतित्वा राजकीं योनिं चर्मकारी च सप्तसु ।  
महाव्रणी दरिद्रश्च जायते तत्परं शुचिः ॥७८॥
यश्च घर्मस्वेदहस्तं देवद्रव्ये सुयोजयेत् ।  
शतवर्षप्रमाणं स घर्मकुण्डे हि तिष्ठति ॥७९॥
सुरापश्च सुराकुण्डे चोष्णं याति शतं समाः ।  
ततः शूद्रः सप्तजन्मस्वतिनिर्धन एव च ॥1.370.८०॥
कटुवाण्या पतिं वक्ति सा कुण्डे तीक्ष्णकण्टके ।  
पतिता ताड्यते दूतैश्चतुर्युगं च तिष्ठति ॥८ १ ॥
अश्विनी जायते पश्चात् पृथिव्यां सप्तजन्मसु ।  
विषदाता विषकुण्डे सहस्राब्दं हि तिष्ठति ॥८२॥
विषभोजी नृघाती च वृणी स्यात् सप्तजन्मसु ।  
सप्तजन्मसु कुष्ठी च ततः शुद्धः प्रजायते ॥८३ ॥
वृषं भृत्यं ताडयेद् यो दण्डेन तन्नियामकः ।  
प्रतप्ततैलकुण्डे स तिष्ठत्येव चतुर्युगम् ॥८४॥
ततो गोरोममानाब्दं वृषो भवति भूतले ।  
बडिशेन च कुन्तेन दन्तेन कीलकेन च ॥८५॥
लौहेन हन्ति वृषभं देहिनं प्राणिनं च वा ।  
कुन्तकुण्डे वसेत्सोऽपि वर्षाणामयुतं खलु ॥८६॥
ततो जलोदररोगी त्वेकजन्मनि जायते ।  
अभक्ष्यभक्षी मनुजो कृमिकुण्डं प्रयाति वै ॥८७॥
स्वलोममानवर्षान्ते भुवि म्लेच्छस्त्रिजन्मसु ।  
पापान्नभोजी व्रजति पूयकुण्डं शत समाः ॥८८॥
ततः शूद्रः सप्तजन्मस्वतिशूलधरो भवेत् ।  
सर्पहा सर्पकुण्डं तु याति सर्पेण भक्षितः ॥८९॥
सर्पविड्भक्षणः पश्चात्सर्पो वै जायते भुवि ।  
ततः स्वल्पाऽऽयुरेवाऽयं दद्रुरोगी भवेत्तथा ॥1.370.९०॥
सर्पेण तस्य मृत्युश्च सर्पेण भक्षणं मतम् ।  
जीवान् हन्ति स दंशाख्ये कुण्डे पतति पापकृत् ॥९१ ॥
आयुर्दिनाब्दकं स्थित्वा क्षुद्रजन्तुसहस्रके ।  
जायते च मुहुः पश्चादङ्गहीनो भवेद् ध्रुवम् ॥९२॥
मधुहा मक्षिकाघाती सगरे कुण्डके पतेत् ।  
स्वायुर्दिनात्मकं स्थित्वा मक्षिकायोनिमाप्नुयात् ॥९३॥
अदण्ड्यदण्डकृत् कुण्डे वज्रकीटे पतेद्ध्रुवम् ।  
तल्लोममानवर्षं च स्थित्वा कीटो भवेद् भुवि ॥९४॥
अन्यायधनलो राजा वृश्चिके कुण्डके पतेत् ।  
रोमाब्दं दुःखमासाद्य वृश्चिकः सप्तजन्मसु ॥९५॥
ततोऽङ्गविकलो व्याधिग्रस्तो भुवि भवेज्जनः ।  
विप्रो धर्मविहीनो वै शरकुण्डे पतत्यथ ॥९६॥
शरविद्धः स्वलोमाब्दं स्थित्वा शुद्धो भवेत्ततः ।  
कारागारे बन्धयति जीवान्निर्दोषकान् जनः ॥९७॥
तप्ततोये गोलकुण्डे पतति रोमवत्सरान् ।  
कीटैर्विद्धस्ततो नीचभृत्यो वै जायते भुवि ॥९८॥
नक्रमीनप्रहन्ता च नक्रकुण्डे पतत्यथ ।  
नक्रकण्टकमानाब्दं स्थित्वा नक्रस्ततो जले ॥९९॥
अन्यच्छिद्रान्वेषकस्तु काककुण्डे पतत्यथ ।  
काकप्रक्षुण्णनेत्रश्च रोमाब्दं तत्र वर्तते ॥1.370.१० ०॥
सप्तजन्मदरिद्रः स त्रिजन्माऽन्धश्च जायते ।  
स्वर्णताम्रलौहचौरो वज्रकुण्डं प्रयाति वै ॥१०१ ॥
देवद्रव्यप्रहर्ताऽपि रोमाब्दं वज्रकुण्डगः ।  
वज्रैर्हतो भवेत्तत्र वज्रभुग् देहदाववान् ॥१०२ ॥
गवां शुकानां मूर्तीनां चौरस्तप्तोपलाभिधे ।  
कुण्डे पतति स्वलोमाब्दं ततो बकस्त्रिजन्मसु ॥१०३ ॥
हंसस्ततः शङ्खचिल्लस्ततो रक्तादिरोगवान् ।  
सप्तजन्मसु चाल्पायुः कूप्यचौरोऽपि तादृशः ॥१ ०४॥
रीतिकांस्यादिचौरश्च तीक्ष्णग्रावाग्रकुण्डके ।  
स्वलोमाब्दं वसेत्पश्चादश्वः स्यात् सप्तजन्मसु ॥१ ०५॥
ततोऽधिकाङ्गकः कुब्जः पादे रुग्णश्च जायते ।  
पुंश्चल्यन्नादतज्जीवी लालाकुण्डे पतेद् ध्रुवम् ॥१०६ ॥
तल्लोमाब्दं लालभोजी चक्षूरोगी च शूलवान् ।  
म्लेच्छसेवी मषीसेवी मषीकुण्डेऽतितप्तके ॥१ ०७॥
स्वलोमाब्दं वसेत् पश्चात् कृष्णपशुस्त्रिजन्मसु ।  
छागः सर्पस्तालवृक्षस्त्रिषु त्रिषु च जन्मसु ॥१ ०८॥
धान्यताम्बूलतल्पाऽर्घ्याऽऽसनसस्यादिचौरकः ।  
शताब्दं चूर्णकुण्डे वै ततो मेषश्च कुक्कुटः ॥१ ०९॥
त्रिजन्मसु ततः कासव्याधिग्रस्तश्च मानवः ।  
वंशहीनो दरिद्रश्चाप्यल्पायुर्दुःखवान् भवेत् ॥1.370.११ ०॥
चक्रशस्त्रादिकर्ता तु शताब्दं चक्रकुण्डके ।  
त्रिजन्मसु तैलकारो रोगी वंशहीनस्ततः ॥१११ ॥
प्रतिस्पर्धी मत्सरी च वज्रकुण्डे युगं पतेत् ।  
सप्तजन्मसु वक्राङ्गो भार्यावंशविहीनकः ॥११२॥
कूर्मादिमांसभुक् कूर्मकुण्डे पतेच्छतं समाः ।  
स त्रिजन्मसु कूर्मश्च सूकरोऽपि मयूरकः ॥११ ३॥
मार्जारश्चापि प्रत्येकं त्रिजन्मसु जायते ।  
घृततैलादिचौरस्तु ज्वालाकुण्डे च भस्मनि ॥११४॥
कुण्डे शताब्दं पतति तैलपः सप्तजन्मसु ।  
मत्स्यश्च मूषकः सप्तजन्मस्वथ ततः शुचिः ॥१ १५॥
सुगन्धितैलधात्र्यादिद्रव्यचौरस्तु कुण्डके ।  
दुर्गन्धे लोममानाब्दं दुर्गन्धी जायते ततः ॥१ १६॥
दुर्गन्धिकः सप्तजनौ मृगनाभिस्त्रिजन्मसु ।  
सप्तजन्मसुगन्धश्च ततः शुद्धो हि मानवः ॥१ १७॥
भूमिहर्ता तप्तशूले तप्ततैले पतेत् ततः ।  
सप्तमन्वन्तरं पश्चाद् विट्कृमिरयुतं तु षट् ॥१ १८॥
भूमिहीनो दरिद्रश्च ततो वै शुद्ध एव सः ।  
नरघाती चासिपत्रे वसेत्कल्पं ततः पुनः ॥११ ९॥
ब्रह्महा चेच्छतमन्वन्तरं खड्गवने वसेत् ।  
छिन्नाङ्गः खङ्गधारैश्च चाण्डालः शतजन्मसु ॥1.370.१ २०॥
सूकरः कुक्कुरो गोमायूश्च व्याघ्रो वृकस्ततः ।  
गण्डी महिषः प्रत्येकं सप्तजन्मसु जायते ॥१२१ ॥
ग्रामादिदाहकः क्षुरधारे युगत्रयं पतेत् ।  
ततः प्रेतो वह्निमुखोऽमेध्यभोजी ततः पुनः ॥१ २२॥
खद्योतश्च सप्तजनौ महाशूली च तावता ।  
सप्तजन्मगलत्कुष्ठी ततः शुद्ध्यति वह्निदः ॥१ २३॥
कलङ्कदो निन्दकश्च सूचिमुखे युगत्रयम् ।  
ततो भवेद् वृश्चिकश्च सर्पश्च सप्तजन्मसु ॥१२४॥
वज्रकीटः सप्तजनो भस्मकीटस्ततो नरः ।  
गृहभेदी स्तेनकर्ता गोगोधामेषछागकान् ॥१२५॥
प्रत्येकं सप्तजन्मानि ततो रोगी नरोऽधुरः ।  
द्रव्यचौरो नक्रमुखो युगं पश्चाच्च रोगवान् ॥१ २६॥
गोगजाश्वनरहन्ता गजदंशे युगत्रयम् ।  
ततस्तत्तज्जातिजन्मत्रयं म्लेच्छस्ततो भवेत् ॥१ २७॥
गोजातिदुःखदो याति गोमुखे नरके ध्रुवम् ।  
कृमितप्तोदके मन्वन्तरं स्थित्वा च गोवृषः ॥१ २८॥
सप्तजनौ ततो रोगी दरिद्रोऽन्त्यजजातिकः ।  
गोब्रह्मसाधुहत्याकृत् स्त्रीमित्रभ्रूणहा तथा ॥१ २९॥
कुम्भीपाके पतेत् कल्पं चूर्ण्यते यमदूतकैः ।  
वह्नौ क्षणं कुण्डके च तप्ते तैले जले तथा ॥1.370.१३० ॥
पाषाणे तप्तलौहे च दुःखानि पश्यति ध्रुवम् ।  
गृध्रकोटिसहस्राणि शतजन्मानि सूकरः ॥१३१ ॥
काकश्च सप्तजन्मानि सर्पः स्यात्सप्तजन्मसु ।  
विट्कृमिश्च वृषलश्च गलत्कुष्ठी ततो भवेत् ॥१ ३२॥
यक्ष्मग्रस्तो वंशहीनो भार्याहीनस्ततः शुचिः ।  
श्रीहरौ च श्रीकृष्णे च नारायणे च भूमनि ॥१ ३३॥
वासुदेवे शिवे विष्णौ ब्रह्मणि भेदबुद्धिकृत् ।  
ब्रह्महत्याकरो बोध्यो भेदो हत्यासमो मतः ॥१ ३४॥
अक्षरे राधिकायां च लक्ष्म्यां श्रियां रमातनौ ।  
पार्वत्यां च प्रभायां च माणिक्यायां च भेदकृत् ॥१ ३५॥
ब्रह्महत्यासमदोषी ललिताजययोरपि ।  
भेदकृत् स्वे गुरौ स्वेष्टदेवे पितरि मातरि ॥१३६ ॥
हर्यर्चायां भेदबुद्धिर्ब्रह्महत्यामदूषणम् ।  
विष्णोर्नैवेद्यसलिलवर्जितोऽपि तथा मतः ॥१ ३७॥
पितृदेवगुरुपूजानिन्दकोऽपि तथा मतः ।  
शिवं विष्णुं शिवां लक्ष्मीं निन्दन्ति ब्रह्मघातिनः ॥१३८ ॥
हरेर्जन्मतिथीन् शैवीं तिथिं चैकादशीं तथा ।  
व्रताहानि च निन्दन्ति ब्रह्महत्याकरा हि ते ॥१३९॥
गुरुं च मातरं तातं साध्वीं भार्यां सुतं सुताम् ।  
आश्रितान् यो न पुष्णाति ब्रह्महत्याकरो हि सः ॥1.370.१४० ॥
अपूजकश्च देवानां गोवृषादेश्च ताडकः ।  
गोचरादिप्रहर्ता च ब्रह्महत्याकरो हि सः ॥१४१ ॥
गवां दुःखकरः पापं गोहत्याजं लभेत्तथा ।  
गवां वृत्तिहरो गाश्च पदा सन्ताडयेत्तु यः ॥१४२॥
योनिजीवी त्रिसन्ध्यादिविहीनो धर्मनाशकः ।  
देवपित्रतिथिसेवाहीनो गोघातको मतः ॥१४३ ॥
स्वभर्तरि च कृष्णे च भेदबुद्धिकरी तु या ।  
कटूक्त्या ताडयेत् कान्तं सा गोहत्याकरी मता ॥१४४॥
गवां वृत्तिं जीविकां च जलं गृहं तथाऽऽश्रयम् ।  
हन्याद् यः स भवेच्चापि गोहत्यापातकी ध्रुवम् ॥१४५॥
देवपूजाकृते यानि जलान्नकुसुमानि तु ।  
तानि यो लङ्घयेत्पादैर्गोहत्यापापकृद्धि सः ॥१४६ ॥
मिथ्यावादी गुरुद्वेषी देवद्वेषी च पितृद्विट् ।  
गोहत्यापापवान् सोपि विज्ञेयो नात्र संशयः ॥१४७॥
पितुः शतगुणा माता मातुः शतगुणो गुरुः ।  
विद्यामन्त्रप्रदाता च गुरुः पूज्यः सदा मतः ॥१४८॥
गुरुतो गुरुपत्नी च गौरवे च गरीयसी ।  
यथेष्टदेवपत्नी च पूज्या चाभीष्टदेवता ॥१४९॥
ब्राह्मणस्तु सुरापाणी विड्भोजी वृषलीपतिः ।  
हरिवासरभोजी च कुभीपाकं व्रजेत् सति! ॥1.370.१५० ॥
गुरुपत्नीं राजपत्नीं सपत्नीमातरं प्रसूम् ।  
सुतां पुत्रवधूं श्वश्रूं सगर्भां भगिनीं प्रियाम् ॥१५१ ॥
सोदरभ्रातृजायां च मातुलानीं पितृप्रसूम् ।  
मातुः प्रसूं तत्स्वसारं भगिनीं भ्रातृकन्यकाम् ॥१५२॥
शिष्यां च शिष्यपत्नीं च भागिनेयस्य कामिनीम् ।  
भ्रातुः पुत्रप्रियां चैवाऽप्यगम्यामाह पद्मजः ॥१५३ ॥
एतासु गमकः कामी ब्रह्महत्याशतं लभेत् ।  
स याति कुम्भीपाकं तु महापापी सुदुस्तरम् ॥१५४॥
हरेः सेवां विना साध्वि! न लभेत् कर्मखण्डनम् ।  
सर्वान्नभोगी संयाति कालसूत्रं शतं समाः ॥१५५॥
ततः शूद्रोऽतिरुग्णः स्याद् दरिद्रो निर्धनस्तथा ।  
प्रकोपवदना कोपात् स्वामिनं या तु पश्यति ॥१५६ ॥
कटूक्तिं तं च वदति याति चोल्कामुखं हि सा ।  
उल्कां ददाति वक्त्रे च सततं यमकिङ्करः ॥१५७॥
दण्डेन ताडयेन्मूर्ध्नि तल्लोमाब्दप्रमाणकम् ।  
ततो भवेन्मानवी च विधवा सप्तजन्मसु ॥१५८॥
या ब्राह्मणी सर्वभोग्या साऽन्धकूपं प्रयाति वै ।  
तप्तशौचोदके तप्त्वा कल्पमानं ततः परम् ॥१५९॥
काकी सूकरी कुक्कुटी शृगाली च पारावती ।  
वानरी सप्तजन्मानि चाण्डाली च ततो भवेत् ॥1.370.१६० ॥
रजकी तैलकारी च ततः शुद्ध्यति सा सति! ।  
वेश्या वसेद् वेधकुण्डे गणिका दण्डताडने ॥१६१ ॥
जालबन्धे पुंश्चली च कुलटा देहचूर्णके ।  
स्वैरिणी दलने कुण्डे यावन्मन्वन्तरं वसेत् ॥१६२॥
करे धृत्वा तु तुलसीं प्रतिज्ञां यो न पालयेत् ।  
मिथ्या वा शपथं कुर्यात् स तु ज्वालामुखे पतेत् ॥१६३॥
दत्वा तु दक्षिणं हस्तं प्रतिज्ञां यो न पालयेत् ।  
स्पृष्ट्वा गां ब्राह्मणं देवं वह्निं साधुं सतीं जलम् ॥१६४॥
न पालयेत्प्रतिज्ञां तु स वै ज्वालामुखे पतेत् ।  
मित्रद्रोही कृतघ्नश्च तथा विश्वासघातकः ॥१६५॥
मिथ्यासाक्ष्यप्रदश्चापि स वै ज्वालामुखं व्रजेत् ।  
कल्पे वसेत् ततो मूको बधिरश्च त्रिजन्मसु ॥१६६॥
मित्रद्रोही नकुलः स्यात् कृतघ्नश्चापि षण्ढकः ।  
विश्वासघाती व्याघ्रश्च मिथ्यासाक्षी तु भल्लुकः ॥१६७॥
व्रतोपवासहीनश्च सद्वाक्यपरिनिन्दकः ।  
जिह्मो वसेत्तु हैमे वै नरके तु शतं समाः ॥१६८॥
जलजन्तुः शतजन्मक्रमेण मत्स्यको भवेत् ।  
देवादिद्रव्यहारी च धूम्रान्धे पतितो भवेत् ॥१६९॥
चतुर्युगं वसेत्तत्र मूषकः सप्तजन्मसु ।  
पशौ पतत्रिणि कृमौ वृक्षजातिषु जायते ॥1.370.१७०॥
ततो भार्यावंशहीनः शबरो व्याधिमान् भवेत् ।  
स्वर्णकारो वणिग् वैद्यो व्यापारी रसविक्रयी ॥१७१ ॥
कूटमानो नागवेष्टं कुण्डं यात्येव दारुणम् ।  
ततो गोपो भवेच्चेति ततः शुद्ध्यति वै सति! ॥१७२॥
प्रसिद्धानि तु कुण्डानि कथितानि पतिव्रते! ।  
अन्यान्यप्यप्रसिद्धानि यथाकर्म भवन्ति वे ॥१७३ ॥
सन्ति पापप्रकर्तारः कुण्डेषु फलभोगिनः ।  
ततो भ्रमन्ति संसारे किञ्चित्तुभ्यं निवेदितम् ॥१७४॥
सर्वेष्टं सारभूतं तु मङ्गलं कृष्णसेवनम् ।  
जन्ममृत्युजरारोगशोकसन्तापतारणम् ॥१७५॥
भक्तिवृक्षाङ्कुरकरं कर्मवृक्षनिकृन्तनम् ।  
सालोक्यसार्ष्टिसारूप्यसामीप्यादिप्रदं शुभे! ॥१७६॥
कुण्डानि यमदूतं च यमं च यमकिङ्करान् ।  
स्वप्नेऽपि नहि पश्यन्ति सति! श्रीकृष्णसेवकाः ॥१७७॥
हरिव्रतप्रकर्तारो गृहिणस्त्यागिनस्त्रियः ।  
ये स्नान्ति हरितीर्थे च नाश्नन्ति हरिवासरे ॥१७८॥
संस्मरन्ति कृष्णनारायणं सम्पूजयन्ति च ।  
न यान्ति ते मम घोरां दुःखां संयमनीं पुरीम् ॥१७९॥
आम्नायन्यायमार्गस्थास्त्यागिनो गृहिणश्च ते ।  
शुद्धा धर्मपरा यान्ति कृष्णमन्दिरमक्षरम् ॥1.370.१८०॥
स्वदूतान्पाशहस्ताँश्च गच्छतस्तान् वदाम्यहम् ।  
यास्यथेति तु सर्वत्र हरिभक्ताश्रमं विना ॥१८१ ॥
हरेर्भक्तांश्चित्रगुप्तः पुष्पाञ्जलिं करोति हि ।  
मधुपर्कादिकं ब्रह्मा तेषां तु कुरुते सदा ॥१८२॥
मम लोकं सत्यलोकं विलङ्घ्य गच्छतां सताम् ।  
स्पर्शमात्रेण पापानि नश्यन्ति याम्यदेहिनाम् ॥१८३॥
पावनास्ते भागवताः पञ्चभूततनुं विना ।  
सूक्ष्मेणैव शरीरेण प्रयान्ति चोर्ध्ववेगिनः ॥१८४॥
ब्रह्मधामसमीपे तु स्नात्वा ब्रह्महृदे च ते ।  
सूक्ष्मं विमुच्य मायायां ब्राह्म्या तन्वा तु धामनि ॥१८५॥
आत्माऽऽत्मिकया मोदन्ते बहुशक्तिन्द्रियेन्द्रकाः ।  
यमलोकं गता ये तु कर्मफलाय देहिनः ॥१८६॥
बिभ्रति सूक्ष्मदेहं ते नाशो यस्य न जायते ।  
स देहो न भवेद् भस्म ज्वलदग्नौ यमालये ॥१८७॥
जले नष्टोभवेन्नैव प्रहारे नापि नश्यति ।  
शस्त्रे शास्त्रे कण्टके च शूले तप्तद्रवे तथा ॥१८८॥
तप्ते लोहे च पाषाणे प्रतिकृतौ न नश्यति ।  
कर्मफलं तथा भुङ्क्ते सुखमात्रा न विद्यते ॥१८९॥
कृष्णनारायणधाम्नि दुःखमात्रा न विद्यते ।  
तमेव भज सावित्रि! गच्छ कान्तेन मन्दिरम् ॥1.370.१९०॥
इत्युक्त्वा सा यमेनापि न ययौ मन्दिरं स्वकम् ।  
सत्यवन्तं सूक्ष्मदेहं स्वायत्तीकृत्य स्वे हृदि ॥१९१ ॥
जिज्ञासमाना पप्रच्छ कुण्डमानादिकं तदा ।  
शृणु लक्ष्मि! कथयिष्ये यमेन यत्तु भाषितम् ॥१९२॥
इति श्रीलक्ष्मीनारायणीयसंहितायां प्रथमे कृतयुगसन्ताने पतिव्रतामाहात्म्ये सावित्रीकृतयमाष्टकस्तोत्रं, षडशीतिनिरयकुण्डानि, यथाकर्म तत्पातः, ब्रह्महत्यागोहत्याप्रख्यपापानि, भक्तानां यमपराभवो चेत्यादिनिरूपणनामा सप्तत्यधिकत्रिशततमोऽध्यायः ॥३७० ॥
    
