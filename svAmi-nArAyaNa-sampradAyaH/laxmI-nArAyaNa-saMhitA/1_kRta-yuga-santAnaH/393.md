+++
title = "३९३"

+++
श्रीनारायण उवाच-  
अथ प्रातर्नृपपुत्रः ऋतध्वजः सुमङ्गलैः ।  
वाद्यैश्च गीतिभिश्चापि पातालाख्यानकैस्तथा ॥१ ॥
नागकन्याभिरत्यर्थं मिष्टस्वरैः प्रबोधितः ।  
स्नापितोऽम्बरितः शृङ्गारितोऽर्चितो विभूषितः ॥२ ॥
भोजितः पायितश्चापि सुस्पर्शैः रञ्जितो मुहुः ।  
विज्ञापितश्च बहुधा रत्नादिग्रहणाय सः ॥३ ॥
रजतं वा सुवर्णं वा वस्त्रं वाहनमासनम् ।  
यद्वाऽभिमतमत्यर्थं ग्रहणार्थं निवेदितः ॥४ ॥
ऋतध्वजस्तदा प्राहाऽश्वतरं नागयोगिनम् ।  
तव प्रसादाद् भगवन् रत्नाद्यस्ति गृहे मम ॥५ ॥
ताते वर्षसहस्राणि शासतीमां वसुन्धराम् ।  
न न्यूनं विद्यते किञ्चित्स्वर्गमन्यद् गृहेऽस्ति मे ॥६ ॥
तत्रापि सात्त्वतानां तु तृणवन्मायिकं खलु ।  
तत्र लुब्धा जना नूनं धातृमायासुवञ्चिताः ॥७ ॥
तवाऽनया सुमधुरया वाण्या सत्कृतिशीलया ।  
कृतकृत्योऽस्मि भावेन सफलं जीवनं तु मे ॥८ ॥
पित्रा वै जीवनं सार्थं मात्रा च जीवनं सुखम् ।  
आरोग्येण च राज्येन वृद्धानां सेवया तथा ॥९ ॥
त्वादृशानां कृपाभिश्च जीवनं सार्थकं मम ।  
अश्वतरस्तदा प्राह गार्हस्थ्यं भार्यया सुखम् ॥1.393.१ ०॥
तत् तवास्ति न वा सौम्य! वद किं ब्रह्मवानसि ।  
इति पृष्टः समुवाच भार्या मम पतिव्रता ॥११ ॥
सुता गन्धर्वराजस्य नाम्ना ख्याता मदालसा ।  
केनापि कृतवैरेण विप्रलब्धाऽत्यजत् तनुम् ॥१ २॥
तत आरभ्य लोके मे प्रतिज्ञां कृतवानहम् ।  
नान्या भार्या भवित्री मे वर्जयित्वा मदालसाम् ॥१३ ॥
इत्यारभ्य सदा चास्मि ब्रह्मचर्यव्रतान्वितः ।  
ब्रह्मचर्येण वै लोका वैराजाः सन्ति निर्मिताः ॥१४॥
मुक्तिलोको ब्रह्मचर्यपरस्याऽस्ति विनिर्मितः ।  
मानुषस्य जनेर्लाभः संहितायां प्रपठ्यते ॥१५॥
स लाभोऽस्ति मदर्थं वाऽप्येकपत्नीव्रतस्य च ।  
अश्वतरस्तदा प्राह शृणु राजकुमारक! ॥१६ ॥
भाग्येन वर्धसे नित्यं चैकपत्नीव्रतेन वै ।  
पातिव्रत्येन ते पत्नी सौभाग्येन प्रवर्धते ॥१७॥
या सा मदालसा राज्ञी श्रुत्वा पत्युर्विनाशनम् ।  
समाधिना लयं प्राप्ता गता स्वर्याम्यकं पुरम् ॥१८॥
पतिमन्वेषितुं नैजं धर्मराजश्च तां जगौ ।  
पतिस्ते वर्तते साध्वि! जीवितो यमुनातटे ॥१ ९॥
योगायाऽश्वतरस्तस्य यतते तिष्ठ वै क्षणम् ।  
इत्युक्ता सोषिता तत्र मया तप्त्वा हरात्खलु ॥1.393.२० ॥
वरदानं परं प्राप्य पुत्रीरूपा तव प्रिया ।  
आसादिता दिव्यरूपा जातमात्रा सुकामिनी ॥२१ ॥
तादृशी तव योग्या च पूर्वं यादृश्यभूद्धि सा ।  
त्वदर्थं मानसी कन्या मद्गेहे वर्तते सती ॥२२॥
तुभ्यं दानाय सौम्याऽत्र मयाऽस्ति निश्चितं यतः ।  
तस्मात् पश्येह वत्स त्वं सतीं चेद् द्रष्टुमिच्छसि ॥२३॥
अनुग्राह्यो भवान् गेहं बालोऽप्यभ्यागतो गुरुः ।  
इत्युक्त्वा त्वानयामास तस्य पुत्रीं मदालसाम् ॥२४॥
प्राह सेयं न वा वत्स! भार्या ते या मदालसा ।  
स दृष्ट्वा तां सम्मुखं द्राक् हृष्टरोमा बभूव ह ॥२५॥
रुरोद पूर्वां संस्मृत्य प्रेमपूरितमानसः ।  
अश्वतरस्तदा कामफलं बद्ध्वा करेऽस्य वै ॥२६ ॥
अग्निं प्रज्वाल्य विधिवत् कन्यारत्नं ददौ पुनः ।  
प्राप्य भार्यां सतीं सोऽपि यौतकं च धनं बहु ॥२७॥
नागकन्यास्तथाऽन्याश्च दासीर्दासाँश्च सेवकान् ।  
मणीन् हिरण्यभूषाँश्च मदालसां नवीकृताम् ॥२८॥
प्रतिलभ्य प्रणम्याथ नागेशं श्वशुरं मुहुः ।  
शालकौ द्वौ समाश्लिष्य श्वश्रू नत्वा तथाऽपरान् ॥२९॥
निर्गतः स्वाययौ नैजं पुरं यानेन वायुना ।  
आगम्य स्वपुरं पित्रोर्नत्वा सर्वमशेषतः ॥1.393.३ ० ॥
कथयामास तन्वङ्गी पुनः प्राप्ता यथा तथा ।  
ननाम सा च चरणौ श्वश्रूश्वशुरयोः सती ॥३ १ ॥
अन्यांश्च पूजयामास यथान्यायं यथावयः ।  
ततो महोत्सवो जातः पौराणां सर्वथा प्रियः ॥३२॥
ऋतध्वजश्च सुचिरं तया रेमे सुमध्यया ।  
अथ कालेन महता शत्रुजिन्मरणं गतः ॥३३ ॥
ऋतध्वजोऽभवद्राजा पत्नीव्रतः सुधार्मिकः ।  
मदालसाऽभवद् राज्ञी राजमाता पतिव्रता ॥३ ४॥
शतसाहस्रदासीषु सतीष्वपि मदालसा ।  
लक्ष्मीवत् स्वपतिं नित्यं सिषेवेऽङ्गक्रियादिषु ॥३५॥
पतिं मत्वा कृष्णनारायणरूपं हरिं प्रभुम् ।  
सम्पन्मोक्षकरं नित्यसम्बद्धं सेवते स्म सा ॥३६॥
भोजयित्वा सदा भुङ्क्ते वस्तु समर्प्य सेवते ।  
युङ्क्ते सा च स्वके कार्ये पतिप्रासादिकं सदा ॥३७॥
प्रातर्ध्यानं हरेः पूजां दानं चात्मविमर्शनम् ।  
अतिथेर्भोजनं दत्वा स्वात्मार्थं युक्त एव सा ॥३८॥
ब्रह्मार्पणं ब्रह्मसेवां ब्रह्मध्यानं तु सात्त्वती ।  
महाभागवती साध्वी निष्पाद्य वर्तते परे ॥३९॥
दिवानिशं हरेर्लीलाकीर्तनं सा करोति वै ।  
अन्यान् श्रावयति हरेश्चमत्कारान् मुहुर्मुहुः ॥1.393.४०॥
एवं वै वर्तमानायाः सञ्जज्ञे प्रथमः सुतः ।  
तस्य चक्रे पिता नाम विक्रान्त इति धीमतः ॥४१ ॥
तुतुषुस्तेन वै सर्वे जहास च मदालसा ।  
यस्या ब्रह्मस्वरूपायां हर्षशोकौ समौ यतः ॥४२॥
पुत्रं तु विक्रमं साध्वी बालमुत्तानशायिनम् ।  
रुदन्तमभिशान्त्यर्थमुल्लापनमिषेण सा ॥४३॥
स्मृत्वा हरिं तथात्मानं नित्यशुद्धं निरञ्जनम् ।  
पुत्रं मुक्तं देहधर्महीनं प्राह मदालसा ॥४४॥
शुद्धः स्वयं ब्रह्मसुरूपवानसि  
प्रकल्पितं नाम च तेऽद्य कृत्रिमम् ।  
अपूर्वदेहादिकमाप्तवानसि  
ह्यशोकनो रोदिषि कस्य शोकवान् ॥४५॥
हानौ सदा रोदिति देहधर्मवान्  
सा न त्वयि ब्रह्मनिरञ्जनेऽस्ति वै ।  
सदाऽसि पूर्णो निजतृप्तिसम्भृतः  
सदा प्रतप्तस्य कथे नु रोदनम् ॥४६॥
आगन्तुका ये तु गुणाः सुखादयो  
नियोजयन्त्येव तदिष्टवेदने ।  
ततः प्रवृत्तौ च फले शुभाऽशुभे  
असारचक्रे हि मुहुः क्षिपन्ति ते ॥४७॥
शान्ताश्च घोराश्च तथा प्रमूढा  
देहा विशेषाः परिवर्त्तयन्ति ।  
तद्वेगवेगी गुणवेगहीनो  
ममत्वभाक् तापविभर्जितः स्यात् ॥४८॥
नानेन देहेन तु किञ्चिदस्ति  
प्राप्तव्यमर्थं न च शाश्वतं वा ।  
येनाऽस्ति लभ्यं स तु नित्यपूर्णः  
कथं प्रपूर्णस्य नु रोदनं ते ॥४९॥
लब्धं गतं सर्वमनित्यमेतद्  
दृष्टं मया जन्मनि चात्र तत्र ।  
गतिस्वभावं पुरु नश्वरं च  
शोकास्पदं त्वं नहि तादृशोऽसि ॥1.393.५०॥
आस्ते जलं जायते वर्धते च  
सन्तिष्ठति क्षीयते नाशमेति ।  
एते तु धर्मा हि भूतेषु सन्ति  
न ते कथं कस्य हानेर्हि शोकः ॥५१ ॥
न तेऽस्ति वृद्धिर्न च तेऽस्ति हानि-  
स्तादृक्स्वभावेऽत्र न कञ्चुके त्वम् ।  
शोकं व्रजेथाः कुरु चात्मवित्तिं  
नैसर्गिकानन्दमयीं प्रशस्तिम् ॥५२॥
तातेति किञ्चित् तनयेति कञ्चि-  
दम्बेति काञ्चिद् दयितेति काञ्चित् ।  
ममेति किञ्चिन्न ममेति किञ्चिद्  
भूतात्मकं मा त्वयि मानयेथाः ॥५३ ॥
भोगः सदा मिश्रित एव वर्तते  
मिष्टस्तथाऽमिष्ट इति प्रतीतितः ।  
विज्ञस्य मिष्टेऽपि न मिष्टताऽस्ति वै  
मूढस्य दुःखेऽपि न दुःखताऽस्ति च ॥५४॥
अहम्ममेत्यस्ति कृतं नवं नवं  
गतं गतं वक्ति न तेऽस्त्यहम्ममः ।  
वृथा मतं दुःखकरं हि बाल्यतः  
शीर्णे विकारेऽपि न तद् वियास्यति ॥५५॥
चक्षुश्च कर्णश्च सुनासिका च  
मुखं रदास्त्वक् श्रवणं मनश्च ।  
जिह्वा करौ पत् मलमूत्रमार्गौ  
नाभिश्च नामानि न ते हि सन्ति ॥५६॥
क्षेत्राणि यद्वत् खलु मृत्तिकायाः  
सरांसि यद्वत् खलु सजलाद्याः ।  
स्वर्गाणि यद्वत् खलु तेजआद्याः  
प्राणाश्च वाता न हि ते त्वदीयाः ॥५७॥
यथाऽत्र याने बहुमार्गगामिनि  
सचेतनस्त्वं सुरथी प्रगच्छसि ।  
त्वदात्मके दिव्यचिदम्बराऽनसि  
तथैव यन्ताऽस्ति तमच्युतं स्मर ॥५८॥
इदं वपुर्गत्वरमेव ते च मे  
पितुश्च तद्वद् गतमेव तत्पितुः ।  
यथैवं भूतं सदृशं तु भाविन-  
स्ततोलभस्वाऽङ्ग! वपुस्तु शाश्वतम् ॥५९॥
श्रीकृष्णनारायण! राधिकापते!  
रमापते! माधव! पार्वतीपते! ।  
लक्ष्मीपते! भक्तपते! प्रभापते!'  
रटाङ्ग! यच्छाश्वतमाप्यसे तनुम् ॥1.393.६०॥
न तेऽस्ति निद्रा न च तेऽस्ति तन्द्रा  
न तेऽस्ति माता न च मेऽस्तिपुत्रः ।  
न तेऽस्ति बाल्यं न च मेऽस्ति वृद्धिः  
क्रमाऽक्रमौ ब्रह्मणि ते न मे च ॥६ १ ॥
आत्मेति जानन्परमात्मसेवको  
हृदाचिता वा मनसा च विज्ञया ।  
आनन्दमग्नोऽनुभवेऽपरोक्षके  
कार्ष्णं रसं चूषति तृप्तिमश्नुते ॥६ २॥
पृथ्व्यां यथा सन्ति सुदोलनाङ्घ्रयो  
दोलोपरिस्तम्भगताः पटाङ्घ्रयः ।  
पटान्तराले चरणौ तव स्थितौ  
स्वदन्तरे यच्चरणौ हि तं भज ॥६३॥
अमूर्तके मूर्त इव स्थितः प्रभुः  
संरक्षको मोक्षद ईश्वरेश्वरः ।  
स एव माता च पिता विशालदृग  
विक्रान्तनामाऽपि स एव तं भज ॥६४॥
आत्माऽसि मुक्तोऽसि सदीश्वरोऽसि  
ब्रह्माऽसि दिव्योऽसि सदासुखोऽसि ।  
नरोऽसि नारायणरक्षितोऽसि  
निजस्वरूपोऽसि भजाऽक्षरेशम् ॥६५ ॥
विद्विज्ञानमित्युक्तं क्रान्तं-क्रिया मता ततः ।  
ज्ञानक्रियायुतश्चात्मा विक्रान्तं त्वं निजं वद ॥६६॥
वि-पक्षी तस्य वै पक्षौ सङ्कल्पः शक्तिरित्यमू ।  
सङ्कल्पशक्तिपक्षाभ्यां क्रान्तस्त्वं स्वं निजं वद ॥६७॥
विश्च ज्ञानेन्द्रियं प्रोक्तं क्रं च कर्मेन्द्रियं तथा ।  
तयोरन्तर्गतश्चात्मा विक्रान्तं त्वं निजं वद ॥६८॥
आत्मानं त्वं विजानीहि देहगेहविलक्षणम् ।  
सच्चिदानन्दमेवेशं शोकस्त्वां न स्पृशेत् ततः ॥६९॥
इत्येवं प्रथमं पुत्रं बोधदानेन सा सती ।  
मुक्तं कृतवती बाल्ये योगिराजं कृतार्थकम् ॥1.393.७० ॥
वर्धमानं सुतं नित्यं नवं नूत्नं प्रबोधनम् ।  
आत्मज्ञानमयं माता ददात्युल्लापनादिषु ॥७१ ॥
निरहङ्कारतां प्राप्तो निर्ममत्वं च सर्वथा ।  
आत्मबलं परं लेभे ज्ञानं लेभे च सन्मयम् ॥७२॥
माता सा जननी सैव यया बालोऽतिबोधितः ।  
मुक्तिमार्गगतः स्याच्च बन्धाद्भवाच्च मुच्यते ॥७३॥
मातृभाषापरिबोधे त्वात्मबोधमवाप्तवान् ।  
इत्थं मात्रा स तनयो जन्मप्रभतिबोधितः ॥७४॥
देहसौख्यातिगो जातो विरागो विषयाऽहतः ।  
यौवनेऽपि न रागात्मा द्वेषश्चास्य न कुत्रचित्॥७५॥
स्त्रीपुम्भावे कुणपेऽत्राऽनित्ये दुःखे विनाशिनि ।  
भोगबुद्धिरनुत्पन्ना ब्राह्मरूपेण वर्तिनः ॥७६ ॥
रूपं रसं तथा गन्धं स्पर्शं च श्रवणं तथा ।  
अनात्मीयं परं मत्वा न बबन्धापि तत्र वै ॥७७॥
काये पुष्टे बले जाते बलं पाषाणवन्मतम् ।  
इन्द्रियाणां गोलकानि कोष्ठलानीव मन्यते ॥७८॥
एवं रागविहीनः स निर्द्वन्द्वः स्वस्वरूपवान् ।  
चकार न मतिं प्राज्ञो गार्हस्थ्यं प्रति निर्ममः ॥७९॥
स्वशरीरेऽनहङ्कारो राज्येऽहङ्कारवर्जितः ।  
क्षेत्रे हस्तिनि याने च वाहने राष्ट्रके तथा ॥1.393.८० ॥
स्नेहभावविहीनोऽसौ बन्धनं नाऽऽप्तवान् किल ।  
दासेषु भृत्यवर्गेषु दासीषु नगरीष्वपि ॥८ १ ॥
भवनेषु वस्त्रभूषाऽतिभोग्यवस्तुकेष्वपि ।  
न वै चक्रे मनः किञ्चिन्मुक्तवर्यो यथाऽभवत् ॥८२॥
भोजने रमणे पाने खाद्ये जैह्व्येऽपि सर्वथा ।  
रसास्वादविहीनोऽसौ यतिराडिव लक्ष्यते ॥८३ ॥
रत्नहारादिभूषासु गन्धसुगन्धिवस्तुषु ।  
द्रवद्रव्येषु तैलादौ कज्जलादौ विरागवान् ॥८४॥
प्रदर्शनेषु मल्लानां क्रीडासु वारयोषिताम् ।  
गीतिषु नर्तकीनां च नृत्येषु विमना इव ॥८५॥
राज्ञां समाजे चोत्साहे प्रजोत्सवेषु केलिषु ।  
अरण्यादिप्रवासेऽपि मृगयादौ विरागवान् ॥८६ ॥
दण्डदानेषु हिंस्रेषु कर्मसु व्याहृतौ तथा ।  
व्यवहारेषु च क्रूरनिर्दयेषु विरागवान् ॥८७॥
ब्रह्मचर्ये तथा शौचे सन्तोषे तपसि ध्रुवे ।  
स्वाध्याये देवपूजायां सदा प्रोत्साहवानभूत् ॥८८॥
सत्ये सर्वविधे मौने चाऽस्तेये मानसे बहिः ।  
अपरिग्रहणे चापि धैर्ये कामादिवर्जने ॥८९॥
गुरोः प्रसेवने पित्रोः सेवने वृद्धमानने ।  
अतिथिस्वागते भक्तदर्शने मुक्त एव सः ॥1.393.९०॥
श्रद्धालुः सर्वदा चास्ते सर्वथा चास्तिकः कृतिः ।  
विवेकी च विमोकाढ्यो ब्रह्माभ्यासपरः सदा ॥९१ ॥
सतां सेवापरश्चापि सदा हरिक्रियापरः ।  
कल्याणकृत्प्राणिनां च हर्षोद्वेजनवर्जितः ॥९२॥
एवं सनकतुल्यः स व्यजायत शिशुत्वतः ।  
दृष्ट्वा सुतं महामुक्तं वैष्णवं परमं समम् ॥९३ ॥
माता चातीव जहृषे पिताऽप्यानन्दवानभूत् ।  
प्रजा भृत्यास्तथा चान्ये मेनिरे देवमेव तम् ॥९४॥
अणिमा महिमा त्वस्य गरिमा लघिमा तथा ।  
प्राप्तिः कामावसाना च वशितेशित्वरूपिणी ॥९५॥
शब्दऊहश्चाध्ययनं दुःखनाशास्त्रयस्तथा ।  
सुहृत्प्राप्तिर्ज्ञानदानं तथा तारा सुतारिका ॥९६॥
सर्वा आसन् पादयोश्च सिद्धः सः परमो ह्यभूत्॥
अप्रतिहतकामः स मुक्तो बभौ सुजातवत् ॥९७॥
इति श्रीलक्ष्मीनारायणीयसंहितायां प्रथमे कृतयुगसन्ताने पतिव्रतामाहात्म्ये पाताले कृतध्वजस्य मदालसालग्नितस्य पितृराज्यं प्रत्यागमनं, विक्रमाख्यपुत्रजन्म, तस्मै मदालसाकृतविवेकोपदेश इत्यादिनिरूपणनामा त्रिनवत्यधिकत्रिशततमोऽध्यायः ॥३९३ ॥
    
