+++
title = "१३६"

+++
श्रीनारायण उवाच-  
श्रूयतां सा कथा लक्ष्मि! त्वया चैकमनीषया ।  
एवं वरान्समापन्नो हिरण्यकशिपुः रिपुः ॥१ ॥
स्मृत्वा भ्रातृविनाशं वै द्वेषं करोति माधवे ।  
गत्वा गत्वा दिशाः सर्वा जित्वा तथा च सागरान् ॥२ ॥
द्वीपाँस्तथोपसुद्वीपान् पातालसहितां भुवम् ।  
वेधःस्थानं परित्यज्य सर्वं वशीचकार सः ॥३ ॥
मनूनृषीन्पितृपतीन्सुरासुरान्दिवस्पतीन् ।  
सिद्धचारणगान्धर्वान् विद्याध्रान्मानुषाँस्तथा ॥४ ॥
यक्षरक्षःप्रेतभूतपिशाचोरगकिन्नरान् ।  
किम्पुरुषाँश्च कूष्माण्डान् वेतालाँश्च विनायकान् ॥५ ॥
साध्यांश्च मरुतो विश्वेदेवान्सरिसृपाँस्तथा ।  
नागान् सलिलकृद्वासाँस्त्रिलोकिस्थानधीश्वरान् ॥६ ॥
जित्वा वशं परं कृत्वा विश्वजित्सोऽभवन्नथ ।  
लोकपालकृता देवाः प्रासादाः स्मृद्धयस्तथा ॥७ ॥
देवोद्यानानि सर्वाणि सामुद्रं रत्नजातकम् ।  
महेन्द्रभवनं यावत् दिक्पालानां गृहाणि च ॥८ ॥
ग्रहाणां च रथाः सर्वे देवा देव्यो नवा नवाः ।  
सर्वं वशीकृतं तेन दैत्याः सर्वत्र योजिताः ॥९ ॥
चतुर्दशभुवनानामग्र्या लक्ष्मीर्निजीकृता ।  
महन्तो दिव्यसत्सौधाः प्रासादाः परमालयाः ॥1.136.१ ०॥
यत्र विद्रुमसोपाना दिव्यस्फाटिकभित्तयः ।  
महामारकतीस्थल्यो वैदूर्यस्तम्भराजयः ॥१ १॥
दिव्याम्बरवितानानि पद्मरागासनानि च ।  
विमानानि महार्हाणि चन्द्रशालाः सुदीप्तयः ॥१२॥
दुग्धफेनसमाः शय्या मुक्तामणिपरिच्छिदाः ।  
खानपानविलासाश्च विलासिन्योऽब्दषोडशाः ॥१३॥
स्वर्णवर्णाः सुगन्धाढ्याः मृगाक्ष्यो विदितेङ्गिताः ।  
सकिङ्किणीकनककृन्नूपुरशब्दितगृहाः ॥१४॥
सद्रत्नखचिताऽऽदर्शदृष्टाननसरोरुहाः ।  
सुदत्यः स्वल्पमध्याश्च पद्मपत्रायतेक्षणाः ॥१५॥
सुसङ्कोचविकासादिशक्तिस्वातन्त्र्यसम्भृत।  
दृढग्रन्थ्यग्रमध्यान्तहृस्वावकाशयोनयः ।  
स्वर्णवर्णचमत्कारचञ्चद्गात्राः सुरस्त्रियः ॥१६ ॥
विलसन्ति यत्र दैत्यं रमयन्ति च सर्वदा ।  
प्रासादास्तेन ते सर्वे स्वाधिकारे वशीकृताः ॥१७॥
सर्वदेवाभिवन्दितपादपीठो महाबलः ॥
राजते च महेन्द्रस्य सिंहासनविराजितः ।  
अशेषधिष्ण्यपैर्दिव्योपदाभिः परिपूजितः ॥१८॥
विश्वावसुतुम्बुरुगान्धर्वाग्र्यैरत्यभिस्तुतः ।  
सिद्धर्षिमुनिविद्याध्राऽप्सरोभिः कृतसंस्तवः ॥१९॥
नारायणोऽपर इव राजते भुवनैकराट् ।  
यज्ञेषु दानकार्येषु वैश्वानरविधानके ॥1.136.२० ॥
इत्याभागान् स्वयं भुङ्क्तेऽर्पिता ऋत्विग्भिरादरात् ।  
भूस्तस्यासीद् वसुमती मेदिन्यकृष्टपाकदा ॥२ १॥
स्वर्गं कामप्रवर्ष्यभूद् वायुः शान्तिकरोऽवसत् ।  
रत्नान्यर्पयते चाब्धिः सरितः सलिलानि च ॥२२॥
सप्तद्वीपाः समुद्राश्च सेवन्ते वर्धयन्ति तम् ।  
शैला द्रुमा वनोद्यानाः ऋतवो गगनं तथा ॥२३ ॥
स्वस्वपरिच्छदैस्तस्य सेवां कुर्वन्ति नित्यशः ।  
अग्निस्तस्य पावकोऽभूद् वायुर्वै गृहमार्जकः ॥२४॥
पृथ्वी शय्याकरी चासीज्जलं वारिहरं ह्यभूत् ।  
मेधाः शैत्याभिव्यञ्जकव्यजनाऽर्पयिणोऽभवन् ॥२५॥
चन्द्रो रतिश्रमनोदे शैत्यदोऽभूत्सदास्थितः ।  
कुबेरस्तस्य भूषाधृक् गायिका च सरस्वती ॥२६॥
इन्द्रः पानप्रदाताऽभूद् यमो हाराधिपोऽभवत् ।  
क्षीरमिष्टोदकाः सर्वे सागराश्चोदकुम्भयः ॥२७॥
सूर्यस्तस्य किरीटस्याऽभवन्मण्यमणिः स्वयम् ।  
पातालानि च दैत्यस्य पादपीठास्तदाऽभवन् ॥२८॥
अप्सरसः सदा दास्यो देव्यश्च पादमर्दिकाः ।  
नद्यः स्नानविधायिन्योऽरण्यानि फलदानि च ॥२९ ॥
किं न्यूनं कृतभक्तेश्च दासस्य पदभ्रंशने ।  
तत्रापि तपसा प्राप्तप्रसादस्य सदा प्रिये ॥1.136.३०॥
न मे भक्तस्य किञ्चिद्वै न्यूनं भोग्ये भवेदिह ।  
यद्यदिच्छति तस्मादप्यधिकाधिकमुद्ददे ॥३१ ॥
ऐश्वर्यं मदसम्पत्तिर्यौवनं चाऽविवेकिता ।  
प्रत्येकं चाप्यनर्थाय किमु यत्र चतुष्टयम् ॥३२॥
तस्मात्तु सर्वदा भाव्यं निर्लेपत्वेन सर्वथा ।  
स वै भोगं च मोक्षं च विन्दतेऽन्यः पतत्यधः ॥३३॥
यथा यथा प्रभुङ्क्ते च मूढो विषयपर्वतान् ।  
तथा तथा भवेल्लुब्धो मोहपाशप्रजालितः ॥३४॥
यथेष्टं सः प्रभुञ्जानो विषयान् सार्वभौमजान् ।  
नाऽत्यतृप्यन्महामूर्खः प्रत्युतोत्पथगोऽभवत् ॥३५॥
उग्रदण्डैर्लोकपालानुद्वेजयति तामसः ।  
रक्षति न प्रजा दैत्यानुत्तेजयति पक्षतः ॥३६॥
दैत्यपक्षवर्धयिता सुरपक्षविनाशकः ।  
निनाय कालमर्बुदमब्दानामेवमेव सः ॥३७॥
ततो दुःखं परं प्राप्ता उद्विग्ना लोकपालिनः ।  
ऋषयो मुनयश्चैव ब्राह्मणा नष्टरक्षणाः ॥३८॥
देवाश्च पितरश्चान्ये ये ये दुःखदशान्विताः ।  
ते सर्वे क्षीरधेस्तीरे शरणं ययुरच्युतम् ॥३९॥
नमः शरण्याय शान्तस्वरूपाय नमोनमः ।  
दुःखावासाय दैत्यांशलक्ष्मीस्थिताय ते नमः ॥1.136.४०॥
रक्षाकर्त्रे यतिसन्यासार्थिने हरये नमः ।  
परिवर्त्तनिवासाय परिवर्तात्मने नमः ॥४१॥
बहुकालं स्वभक्ताय दैत्याय सार्वभौमकम् ।  
दत्तवान् साम्प्रतं दैत्यभिन्नेभ्यो दातुमर्हसि ॥४२॥
सुरादिवाञ्च्छितं चापि कृपया दातुमर्हसि ।  
परावर्त्तं कुरु विष्णोत्वसह्यः समयो गतः ॥४३॥
इति प्रार्थ्य सुराः सर्वे क्षीराब्ध्युत्तरभूतले ।  
समाधौ सुस्थिताश्चान्ये जपयज्ञे व्यवस्थिताः ॥४४॥
नारायणाद्वरं लब्ध्वा रक्षाया वचनं तथा ।  
ततो यास्याम इति मे प्रतिपत्तिं विधाय च ॥४५॥
स्मरन्ति स्म हरिं कृष्णं नारायणमहाप्रभुम् ।  
तावदाकाशशब्दाख्या वागुवाचाऽशरीरिणी ॥४६॥
भो भोः सुरादयो मुख्या युष्मत्कार्यं भविष्यति ।  
आयतिः सुभगा युष्मत्कृते चायाति निश्चितम् ॥४७॥
सर्वेषां कालचक्रस्योदयस्याऽवनतेस्तथा ।  
समयो भवति पश्चान्न भवत्येव सर्वथा ॥४८॥
पुण्याऽपुण्यकृतं चक्रं सर्वेषां कृतिबन्धनम् ।  
प्रवर्तते यथान्यायं तदस्यास्ति प्रवर्धितः ॥४९॥
अपि महत्तरं पुण्यं हिरण्यकशिपोः खलु ।  
प्रकाशते च यावत् तन्नाशोऽपि दुष्करः खलु ॥1.136.५० ॥
दौरात्म्यं पूज्यहानिश्चाऽधर्मः पत्न्यव्रतं तथा ।  
आयुर्नाशं करोत्येव पुण्यनाशं तु वेगतः ॥५१ ॥
सोऽयं लक्ष्मीमदान्धो वै समाचरति तद्बहु ।  
पूर्णे नाशं करिष्यामि चेक्षन्तां कालमागतम् ॥५२॥
द्विजदेवगवां साध्वीसाधुधर्मकृतां मम ।  
विद्वेषो नाशकृद्ध्याशु मद्भक्तस्य विशेषतः ॥५३ ॥
तदस्य दिवसाः प्रायः समाप्ता एव सर्वथा ।  
तदुपायं करोम्येव यात यूयं स्वकं स्थलम् ॥५४॥
इत्यभिधाय सा वाणी विरमेऽथ सुरादयः ।  
तद्दिशं श्रीहरिं स्मृत्वा नत्वा सदण्डवत्पुनः ॥५५॥
सर्वे याताः स्वकं स्थानं हतं दैत्यं च मेनिरे ।  
हरिः प्रह्लादमालक्ष्य दैत्यनाशमचिक्लृपत् ॥५६॥
इति श्रीलक्ष्मीनारायणीयसंहितायां प्रथमे कृतयुगसन्ताने हिरण्यकशिपुकृतसुरमुन्यादिद्वेषतद्वैभवतद्विनाशार्थ देवादिकृतविष्ण्वाराधनादिवर्णननामा षट्त्रिंशदधिकशततमोऽध्यायः ॥१३६ ॥
    
