+++
title = "२३८"

+++
श्रीनारायण उवाच-  
शृणु लक्ष्मि! महादेवश्चैकदा मामुपागतः ।  
पृष्ठवान् स च माहात्म्यं प्रत्येकादशिकाभवम् ॥१ ॥
द्वादश्याश्चापि माहात्म्यं तस्मै सङ्कथितं मया ।  
यच्छ्रुत्वा मुनयः सर्वे फलं प्राप्य दिवं गताः ॥२ ॥
तच्चाहं ते प्रवक्ष्यामि कोटिस्वर्गफलप्रदम् ।  
एकादशी सदा ऋक्षयोगेन चोत्तमा मता ॥३ ॥
जया च विजया चैव जयन्ती च मतोत्तमा ।  
एकादश्यां यदा ऋक्षं शुक्लपक्षे पुनर्वसू ॥४ ॥
नाम्ना सा तु जया बोध्या व्रतार्थं तिथिरुत्तमा ।  
यदा च शुक्लद्वादश्यां नक्षत्रं श्रवणं भवेत् ॥५ ॥
विजया सा समाख्याता सहस्रगुणितं फलम् ।  
यदा च शुक्लद्वादश्यां प्राजापत्यं भवेत्तदा ॥६ ॥
जयन्तीनाम सा सर्वपापनाशकरा तिथिः ।  
सप्तजन्मकृतं पापं शुष्कं चार्द्रं विनाशयेत् ॥७ ॥
यदा वै शुक्लद्वादश्यां पुष्यं भवति कर्हिचित् ।  
महापुण्या च सा बोध्या सर्वोत्तमा च सा तिथिः ॥८ ॥
तिलप्रस्थप्रदानं यः संवत्सरं करोति हि ।  
उपवासश्च तस्यां यः कुर्यादस्याऽधिकं फलम् ॥९ ॥
अस्या व्रतस्याऽनुयोगात् स्वयं तुष्टो भवेद्धरिः ।  
प्रत्यक्षदर्शनं याति मोक्षदं च फलं भवेत् ॥1.238.१ ०॥
वाचिकान्मानसाद्देहात्पापात्सप्तजनुकृतात् ।  
पुष्ययुक्तामुपोष्यैवाप्नुयान्मुक्तिं तथा पराम् ॥११ ॥
एकादशीसहस्रस्य फलं च लभते व्रतात् ।  
स्नानं दानं जपो होमः स्वाध्यायो देवतार्चनम् ॥१ २॥
अक्षय्यफलदं चास्यां कृतं मोक्षप्रदं भवेत् ।  
स्वर्णाङ्गदेन राज्ञा वै पत्नीव्रतद्विजाय वै ॥१३ ॥
पृष्ठं कृतयुगे पूर्वे मोक्षप्राप्तिप्रकाम्यया ।  
उपवासस्य नक्तस्य चैकभुक्तस्य किं फलम् ॥१४॥
विषयेभ्य उपावृत्तेन्द्रियाणां वास ऐश्वरे ।  
मूर्तौ वा स भवेल्लोके ह्युपवासः फलप्रदः ॥१५॥
निर्जलो वा सजलो वा ह्युपवासः समुच्यते ।  
सफलो वा पयःपानयुक्तोऽपि सः प्रकथ्यते ॥१६ ॥
दशम्यां त्वेकभुक्तं च कृत्वा व्रतं समाचरेत् ।  
दशम्यां वा तथा नक्तं भुक्त्वा वै व्रतमाचरेत् ॥१७॥
दिवसस्याऽष्टमे भागे मन्दीभूते दिवाकरे ।  
भोजनं नक्तमित्युक्तं न नक्तं निशि भोजनम् ॥१८॥
नक्षत्रदर्शने नक्तं व्यापृतस्य भवेत् खलु ।  
व्यवसायिजनस्यैकादश्यां नक्तं च भोजनम् ॥१९॥
नास्य निषेधनं यस्मात् कर्मचारी जनोऽस्ति सः ।  
मध्याह्ने चैकभुक्तं वा कृत्वापि व्रतमाचरेत् ॥1.238.२०॥
अबलस्य दुर्बलस्य कृतेऽयं भोजनादरः ।  
ततः प्रभातसमये चैकादश्यां व्रती जनः ॥२ १॥
प्रगृह्णीयाच्च नियमं विषयेभ्यो निवर्तने ।  
पूजयेच्च हरिं प्रातः षोडशोपसुवस्तुभिः ॥२२॥
प्रार्थयेच्च हरिं सम्पूर्णं व्रतं मे भवेदिति ।  
मा विघ्नो मे भवेत्तत्र मा श्रद्धानाश इत्यपि ॥२३॥
व्यवहारमयं तत्र व्रते नैव समाचरेत् ।  
आवश्यकं प्रकुर्याच्च यन्न व्रतविधायकम् ॥२४॥
पयो जलं फलं मूलं पत्रं शाकं रसस्तथा ।  
ओषधं च गुरोर्वाक्यं ब्रह्मवाक्यं विवश्यता ॥२५॥
एकादशानि चैतानि ह्यव्रतघ्नानि सन्ति वै ।  
भोजनं चाऽप्यशक्तस्याऽव्रतघ्नं बोध्यमेव च ॥२६॥
मध्याह्नेऽपि जलस्नानं कुर्याच्च पूजयेद्धरिम् ।  
अधमं कूपके स्नानं वाप्यां तु मध्यमं हि तत् ॥२७॥
तडागे वाथ नद्यां वा स्नानं वै चोत्तमं मतम् ।  
तीर्थे वापि महानद्यां समुद्रे चोत्तमोत्तमम् ॥२८॥
गृहे स्नानं ह्यशक्तस्य स्मृद्धस्यापि भवेत् खलु ।  
अश्वक्रान्ते रथक्रान्ते विष्णुक्रान्ते वसुन्धरे ॥२९॥
मृत्तिके त्वां शरीरे मे लेपयामि क्षमां कुरु ।  
हर पापानि सर्वाणि पुण्यानि कुरु साम्प्रतम् ॥1.238.३ ० ॥
इत्युक्त्वा लेपयेद् देहे शुद्ध्यर्थं मृत्तिकां जनः ।  
मौनमादाय कृष्णस्य स्मरन्नाम जले शुभे ॥३ १ ॥
स्नायात्तथा च हरये नैवेद्यं तत्र कारयेत् ।  
जलं तथाऽर्पयेत् कालं कथया क्षपयेद् व्रती ॥३२॥
भक्त्या भगवतः पूर्णं दिनं तु गमयेद् व्रती ।  
रात्रौ तथा महद्भावभृतैर्वस्तुभिरादरात् ॥३३॥
पूजनं देवदेवस्य कुर्याज्जागरणं निशि ।  
यथा शुक्ला तथा कृष्णा विधिनैवं प्रकारयेत् ॥३४॥
एकादशीदिनं वन्ध्यं व्रतहीनं न यापयेत् ।  
एवं व्रतविधातुर्वै भगवान् श्रीहरिः स्वयम् ॥३५ ॥
प्रसन्नो भवति स्वस्य धाम नयति तं जनम् ।  
फलं च शाश्वतं पूर्णानन्दरूपं ददात्यसौ ॥३६ ॥
सङ्क्रान्तीनां चतुर्लक्षं यो दानं प्रददाति वै ।  
एकादश्युपवासस्य तद्धि नैककलासमम् ॥३७॥
प्रभासे कुरुभूभागे चन्द्रसूर्यग्रहाप्लवे ।  
यत्फलं च ततः श्रेष्ठमेकादश्युपवासिनः ॥३८॥
केदारे च जलं पीत्वा पुनर्जन्म न विद्यते ।  
तथा चैकादशीपुण्यवतो जन्म न विद्यते ॥३९ ॥
अश्वमेधादियज्ञेभ्योऽधिकं पुण्यं व्रते भवेत् ।  
तपस्विनां सहस्रं च प्रत्यहं यद्गृहेऽब्दकम् ॥1.238.४० ॥
भुङ्क्ते च तत्फलाच्छ्रेष्ठं चैकादश्युपवासिनः ।  
गोसहस्राधिकं पुण्यं शतोर्ध्वं सम्प्रजायते ॥४१॥
ब्रह्मविष्णुमहेशाः संवसन्त्येकादशीकृतः ।  
देहे देवस्वरूपोऽयं व्रती भवति केशवः ॥४२॥
रुक्मिणीस्वामिनः सेवापुण्यस्याऽन्तो न विद्यते ।  
एकादशीव्रतस्यापि पुण्यसङ्ख्या न विद्यते ॥४३॥
उपवासेन पूर्णं वै तदर्धं नक्तभोजनात् ।  
एकभुक्तात्तदर्धार्धं पुण्यं सञ्जायते व्रते ॥४४॥
तावद्गर्जन्ति तीर्थानि दानानि नियमानि च ।  
यावन्नोपोषयेज्जन्तुर्वासरं हरिवल्लभम् ॥४५॥
एकादशीसमं नास्ति महायज्ञसहस्रकम् ।  
महादानसहस्रं च महास्वर्गशतं तथा ॥४६॥
भवत्येकादशीपुण्यात् मोक्षार्थं हि मता तु सा ।  
मार्गशीर्षे कृष्णपक्षे चोत्पन्नाऽतो मम प्रिया ॥४७॥
उत्पन्नत्वाच्च सा नाम्नोत्पत्तिरेकादशी मता ।  
उत्पत्तिं च विधानं च पूजनं चाचरेद् व्रती ॥४८॥
अभया सापि सम्प्रोक्ता पूज्यः सुलक्षणायुतः ।  
कृष्णस्तु तिलपुष्पैश्च नैवेद्ये च गुडौदनः ॥४९॥
देयं स्कन्धफलं त्वर्घ्ये वृषदानं च सम्मतम् ।  
तथैव दक्षिणा देया कृष्णाय स्वर्णमुद्रिकाः ॥1.238.५०॥
उत्पत्तिस्तत्र कर्तव्या विधिना वै व्रतोत्सवे ।  
प्रातर्नारायणो निद्रावशोऽस्ति गह्वरे यथा ॥५१ ॥
सिंहवतीप्रनाप्तयेव पर्वते हिमवर्तिनि ।  
हिमाचलगुहा कार्या तदन्तः श्रीहरिः स्वयम् ॥५२॥
सुप्तोऽस्तीति प्रक्त्वप्तव्यं कर्तव्यो मुरदानवः ।  
एकादशी तथा कन्यारूपा दिव्या सुवर्णजा ॥५ ३ ॥
कर्तव्या शस्त्रसम्पन्ना तथा युद्धं प्रदर्शयेत् ।  
मुरनाशस्तथा नारायणजाग्रत्स्वभावता ॥५४॥
प्रकर्तव्या गह्वरे च तयोस्तत्र प्रपूजनम् ।  
एकादश्या हरेश्चैव तदा षोडशवस्तुभिः ॥५५॥
सर्वतोभद्रनामाऽत्र सप्तधान्यैश्च मण्डलम् ।  
कारणीयं च तन्मध्ये सौवर्णस्ताम्रजोऽथवा ॥५ ६ ॥
घटः पञ्चसुरत्नादिवस्त्रपल्लवशोभितः ।  
फलयुक्तः स्थापनीयस्तत्र स्थाली तिलान्विता ॥५७॥
स्थापनीया तत्र मूर्तिद्वयं स्थाप्यं हि मन्त्रतः ।  
पूजनं विधिवत् कार्य पूर्वोक्तविधिना शुभम् ॥५८॥
सुशय्या स्थापनीया सपर्यङ्का सुखसम्प्रदा ।  
व्रतं कार्यं दिवारात्रौ जागरं कार्यमित्यपि ॥५९॥
रात्रौ च पूजनं तत्र हरेः कर्तव्यमञ्जसा ।  
प्रातः स्नानं पूजनं च गोदानं भूमिदानकम् ॥1.238.६० ॥
स्वर्णदानं यथाशक्ति गुरवे ब्राह्मणाय वा ।  
कार्यं विसर्जनं पश्चात् पारणां परिवर्तयेत् ॥६१॥
साधून् साध्वीरर्भकांश्च विप्रान् दीनान् सुभोजयेत् ।  
मूर्तिदानं च गुरवे कुर्याद् भक्तिप्रपूर्वकम् ॥६२॥
यथाद्रव्यं यथाशक्ति विस्तारः कार्य एव च ।  
राज्यदानं ग्रामदानं क्षेत्रदानं गृहार्पणम् ॥६३॥
कन्यादानं पशोर्दानं रत्नमणिप्रदानकम् ।  
हस्तिदानं चाश्वदानं यानवाहनदानकम् ॥६४॥
अन्नदानं वस्त्रदानं ज्ञानविद्याप्रदानकम् ।  
यत्सामर्थ्यो भवेद् दाता तथा दानं मतं सदा ॥६५॥
वित्तशाठ्यं न प्रकर्तव्यं धनिना च नृपेण च ।  
फलदानं काष्ठदानं तिलदानादि वापि च ॥६६॥
निर्धनेनापि कर्तव्यं सेवा वा देहसम्भवा ।  
वाचा वा मनसा वाथ कराभ्यां सेवनं तथा ।६७॥
मार्जनं लेपनं वार्याहरणं पादमर्दनम् ।  
मन्दिरे दास्यवत् वर्त्यं फलानन्त्याद्यवाप्तये ॥६८॥
भावयुक्तेन भगवान् सेवनेन प्रतुष्यति ।  
शृणु तत्र शुभाख्यानं श्रवणादपि तारयेत् ॥६९॥
पुरा तु वेधसस्तृतीये कल्पे मरुदेशजः ।  
राजाऽऽसीत्तु मरुद्धन्वा स्वार्थमात्रपरायणः ॥1.238.७ ० ॥
कल्पस्याऽन्ते कलौ राजा प्रवृत्तो विषयेष्वति ।  
कामलोभोत्थदोषैश्च प्रजा जातापि तादृशी ॥७१ ॥
प्रजायां दोषबाहुल्ये राजा दोषेण लिप्यते ।  
राज्ञः पापाच्च वै वृष्टिर्जायते नहि तदृतौ ॥७२॥
एवं वृष्टिप्रतिबन्धे प्रजाः सर्वाः प्रपीडिताः ।  
अन्योन्यं स्वं चाहरन्ति वस्त्र चान्नादि सर्वथा ॥७३॥
नीयते च बलात्सर्वं न्यायस्तत्र न विद्यते ।  
यथा यथा विना वृष्टिं समयो व्येति तत्तथा ॥७४॥
प्रजाः निष्पीड्य राजा सः धनान्नानि विकर्षति ।  
नारीश्च गाश्च तत्सर्वं प्रसह्य नयति नृपः ॥७५॥
हिंसाऽनृतस्तेयबलात्कारादिपापदूषिते ।  
देशे प्रजाक्षयो जातो राजापि ध्वंससन्मुखः ॥७६॥
अतिपापं महापापं चकार बहुधा मुहुः ।  
एवं सप्ताऽब्दपर्यन्तं वृष्टिर्नैवाऽभवत्ततः ॥७७॥
राज्ञो भार्याऽन्नराहित्याद् रोगपीडाऽतिसम्भवात् ।  
मृत्यून्मूखी तथा पुत्रो मृत्यून्मुखोऽभवत् यदा ॥७८॥
आक्रोशति स्म राजाऽसौ परमात्मा समुद्धर ।  
पापान्यतिकृतान्येव न पुण्यं चार्जितं मया ॥७९॥
फलं प्राप्तं महद्दुःखं नाशोऽपि मस्तके धृतः ।  
अतः परं न किञ्चिद्वै कर्तुं शक्नोमि माधव ॥1.238.८०॥
समुद्धर महादुःखात् क्षुधया प्राणनाशया ।  
इत्याक्रोशन् हरिं ध्यायन् रौति विलापपूर्वकम् ॥८ १॥
तावदाकाशवाण्यासीन्मा राजन् रोदनं कुरु ।  
पश्चात्तापेन पापानि दग्धानि मत्स्मृतेस्तथा ॥८२॥
गृहाणेदं जलं वर्षाभवं पत्रादिकं तथा ।  
खादय प्राणरक्षा वो भविष्यति सुखी भव ॥८३॥
अतश्चाग्रे तृतीये च दिने त्वेकादशी मम ।  
प्रिया तिथिः समुपावर्तते तस्या व्रतं कुरु ॥८४॥
वृष्टिः सर्वत्र राज्ये ते भविष्यति सुखावहा ।  
प्रजाः पुनश्च ते राज्ये प्रवर्त्स्यन्ति सुखार्थिकाः ॥८५॥
धनधान्यमयो देशो भविष्यति च तत्फलम् ।  
प्राप्स्यन्ते च प्रजास्तेऽपि कुर्वन्त्वेकादशीव्रतम् ॥८६॥
इत्युक्त्वोपररामेयं राजा राज्ञी सुतस्तथा ।  
व्रतं च निर्जलं चक्रुर्महत्पुण्यमभूत्ततः ॥८७॥
व्रते कृते महावृष्टिर्जाता देशश्च सस्यवान् ।  
प्रजावासस्ततो जातो राज्ञी नीरुजतां गता ॥८८॥
सुतोऽपि सुखवान् जातस्तस्मै ददौ धुरं निजाम् ।  
तत्र वर्षे कृताः सर्वैरेकादश्यो हि वत्सरम् ॥८९॥
तावदाकाशमार्गेण विमानद्वयमागतम् ।  
राज्ञ्यर्थं च नृपत्यर्थं वैमानिकैरधिश्रितम् ॥1.238.९० ॥
प्राहुः स्वर्गीयदूतास्तौ समागच्छतमत्र यत् ।  
युवयोर्व्रततजन्यं वै पुण्यं सहस्रनाकदम् ॥९ १॥
वर्तते तत्सहस्रयुगव्याप्तं भोग्यमेव हि ।  
तत्पुण्येन मरुन्नामा देवः कल्पे चतुर्थके ॥९२॥
भविष्यसि क्ष्मापते सभार्यस्त्वं स्वर्गृहाण वै ।  
इत्युक्तः स तु भूमीशो देहं त्यक्त्वा सभार्यकः ॥९३॥
ययौ स्वर्गप्रदं सोऽयं कल्पान्तरे पुनः पुनः ।  
देवो भूत्वा च भोगांश्च भुक्त्वा भुक्त्वाऽतिभावतः ॥९४॥
स्वर्णाङ्गदो महाभागवतो भूत्वाऽतिदासवत् ।  
प्रसेव्य च हरिं प्राप्तो धामाऽऽवृतिविवर्जितम् ॥९५॥
ततो मार्गाऽसितपक्षोत्पत्त्यैकादशिकाव्रतम् ।  
प्रयत्नेन प्रकर्तव्यं स्वर्गात्स्वर्गं च मोक्षणम् ॥९६॥
इत्युत्पत्त्यभिधैकादशिकाव्रतेन सर्वथा ।  
राज्यपुत्रधनलाभश्चाऽऽरोग्यं सर्वदा भवेत् ॥९७॥
सर्वं चेष्टं मिलेत् स्वर्गं मोक्षश्चापि भवेत् ततः ।  
सकामैश्चापि निष्कामैः कर्तव्यं तद्व्रतं महत् ॥९८॥
इति श्रीलक्ष्मीनारायणीयसंहितायां प्रथमे कृतयुगसन्ताने मार्गशीर्षकृष्णपक्षोत्पत्त्येकादशीव्रतविध्यादितत्फलप्राप्त्यादिनिरूपणनामाऽष्टात्रिंशदधिकद्विशत-  
तमोऽध्यायः ॥२३८॥
    
