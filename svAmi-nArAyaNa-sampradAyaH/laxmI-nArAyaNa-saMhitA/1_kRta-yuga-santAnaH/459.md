+++
title = "४५९"

+++
श्रीनारायण उवाच-  
इन्द्रलोकात्परे त्वर्चिष्मतीनाम्नी शुभा पुरी ।  
वीतिहोत्रस्य नगरी स्वर्गोत्तमेऽस्ति पद्मजे ॥१ ॥
जातवेदसि या भक्तास्ता वसन्त्यत्र सुव्रताः ।  
अग्निप्रवेशं याः कुर्युर्दृढसत्त्वा जितेन्द्रियाः ॥२ ॥
वह्निस्नाना नरा नार्यः सर्वास्ता वह्निभासुराः ।  
अग्निहोत्ररता विप्रास्तथाऽग्निब्रह्मचारिणः ॥३ ॥
पञ्चाग्निव्रतिनो भक्ता ब्राह्मणाश्चाग्निपूजकाः ।  
समिदिध्माग्निष्टिकानां दातारो वह्निरूपिणः ॥४ ॥
यज्ञस्य कारिणो वह्नेरर्चिष्मत्यां वसन्ति वै ।  
धूपप्रदीपनैवेद्यपयोदधिघृतैक्षवम् ॥५ ॥
वह्निभुक्तं निषेवन्ते सर्वविधा दिवौकसः ।  
विश्वानरस्य विप्रस्य नर्मदातटवासिनः ॥६ ॥
नर्मपुराधिदेवस्य ब्रह्मयज्ञरतस्य च ।  
ब्रह्मतेजसः शाण्डिल्यगोत्रस्याऽभूत् सुचिन्तनम् ॥७ ॥
चतुर्ण्णामप्याश्रयाणां कोऽतीव श्रेयसे सताम् ।  
इति विचार्य गार्हस्थ्यं विश्वानरः शशंस ह ॥८ ॥
सर्वाधारो गृहस्थो वै देहिभिरुपजीव्यते ।  
परदारपरित्यागात् स्वदारपरितुष्टितः ॥९ ॥
ऋतुकालाभिगामित्वाद् ब्रह्मचारी गृही सदा ।  
एवं निश्चित्य स विश्वानरो विप्रः पतिव्रताम् ॥1.459.१० ॥
उदुवाहविधानेन स्वोचितां कुलकन्यकाम् ।  
अग्निशुश्रूषणरतः पञ्चयज्ञपरायणः ॥११ ॥
देवपित्रतिथ्यनाथगवादिपरिपूजकः ।  
एवं वै वर्तमानस्य कालो बहुतिथो गतः ॥१ २॥
भार्या शुचिष्मती नाम सुव्रता स्वामिसेविका ।  
अपश्यन्त्यङ्कुरमपि सन्ततेः स्वर्गसाधनम् ॥१३ ॥
पतिं कृष्णं पतिं विष्णुं मत्वोवाच पतिव्रता ।  
भगवन् दुर्लभं नास्ति किञ्चित्तव दयालवात् ॥१४॥
महेशसदृशं पुत्रं देहि वंशविवर्धनम् ।  
श्रुत्वा प्रोवाच तां पत्नीमेकपत्नीव्रते स्थितः ॥१ ५॥
तथास्त्विति ततो विप्रो जगाम तपसे द्रुतम् ।  
प्राप्य वाराणसीं स्नात्वा गङ्गायां वीक्ष्य शङ्करम् ॥१६ ॥
यत्र निश्चलतामेति तपस्तनयकाम्यया ।  
तत्र वीरेश्वरभूमौ गत्वा जग्राह सद्व्रतम् ॥१ ७॥
एकाहारोऽभवन्मासं मासं नक्ताशनोऽभवत् ।  
अयाचिताऽशनो मासं मासं त्यक्ताशनस्तथा ॥१८॥
पयोव्रतोऽभवन्मासं मासं शाकफलाशनः ।  
मासं मुष्टितिलाहारो मासं पानीयभोजनः ॥१ ९॥
पञ्चगव्याशनो मासं मासं चान्द्रायणव्रती ।  
मासं कुशाग्रजलभुक् मासं श्वसनभक्षणः ॥1.459.२० ॥
अथ त्रयोदशे मासे स्नात्वा गङ्गाजले द्विजः ।  
प्रत्यूष एव वीरेशं यावदायाति भूसुरः ॥२१ ॥
तावल्लिङ्गान्तरे बालं ददर्शाऽष्टसमं शुभम् ।  
पिङ्गजटं दीर्घनेत्रं श्वेतं विभूतिभूषितम् ॥२२॥
तमालोक्य स्तुतिं चक्रे विश्वानरोऽतिमोदवान् ।  
एकमेवाऽद्वितीयं यत् परम्ब्रह्म परात्परम् ॥२३ ॥
कृष्णनारायणसञ्ज्ञं शिवदं शिव ते नमः ।  
कर्तृ पोष्टृ च संहर्तृ तेजो विविधतां गतम् ॥२४॥
यन्मूर्तेरेकभागस्थमैश्वर्यं ज्वलनादिकम् ।  
सौरभ्यादि यतो भूमौ तस्मै बालाय ते नमः ॥२५॥
यद् गृहीतृ गन्तृ द्रष्टृ धातृ नियन्तृ चान्तरम् ।  
सर्वकामप्रदातृ तत् तस्मै बालाय ते नमः ॥२६ ॥
स्तुत्वेति पादयोस्तस्य विश्वानरः पपात ह ।  
बालो वरं वृणीहीति प्रोवाच हसिताननः ॥२७॥
विश्वानरः प्रत्युवाच भवान् सर्वप्रदो यतः ।  
पुत्रं देहि त्वादृशं ते प्रणतोऽस्मि पुनः पुनः ॥२८ ॥
बालः प्राह तथास्त्वित्यचिरेण ते मनोरथः ।  
शुचिष्मत्यामहं पुत्रो भविष्यामि फलिष्यति ॥२ ९॥
ख्यातो गृहपतिर्नाम्ना शुचिः सर्वामरप्रियः ।  
तव पुत्रो भविष्यामीत्युक्त्वा चान्तरधीयत ॥1.459.३० ॥
विश्वानरस्ततस्तूर्णमाजगाम निजं गृहम् ।  
शुचिष्मत्यै जगादैतत् स्वल्पकालेन भामिनी ॥३१ ॥
गर्भं दधार सुषुवे कालेन पुत्रमेव सा ।  
गर्भाधानादयः सर्वे संस्कारा गुरुणा कृताः ॥३ २॥
पुत्रजन्मनि देवाद्या ववृषुः कुसुमादिकान् ।  
देवदुन्दुभयो नेदुः प्रोत्सवो ह्यभवन्महान् ॥३३ ॥
अप्सरसां सुनृत्यानि त्वभवन् विप्रमन्दिरे ।  
विद्याधर्यश्च किन्नर्यस्तथाऽमर्यः सहस्रशः ॥३४॥
गन्धर्वोरगवृक्षाणां सुवासिन्यश्च कन्यकाः ।  
मणिरत्नोपदा नीत्वा सशृङ्गारसुशोभनाः । ३ ५॥
सवाद्या मङ्गलवस्तुसहिताश्चन्द्रसत्प्रभाः ।  
गायन्तो ललितं गीतं जग्मुर्विश्वानरगृहम् ॥३६ ॥
मरीचाद्याः ऋषयश्च शतशोऽपि तु तद्गृहम् ।  
लोकपाला मुनयश्च समाजग्मुः सहस्रशः ॥३७॥
विष्ण्वाद्याश्च सुराः सर्वे नागाश्च मानवादयः ।  
तीर्थक्षेत्राणि सर्वाणि चाजग्मुः पितरस्तथा ॥३८ ॥
स्थावरा जङ्गमं रूपं धृत्वाऽऽयाताः सहस्रशः ।  
जातकर्म स्वयं चक्रे तस्य देवः पितामहः ॥३९ ॥
श्रुतिं विचार्य तद्रूपां नाम्ना गृहपतिस्त्वयम् ।  
इति नाम ददौ तस्मै देयमेकादशेऽहनि ॥1.459.४० ॥
गृहपतिर्गार्हपत्यः प्रजाया वसुवित्तमः ।  
अग्ने गृहपते आयच्छस्वाऽन्नं मे यशो बलम् ॥४ १ ॥
अजो नाम इतिकृत्वा स्तुत्वा सत्यं ययौ ततः ।  
देवाद्यास्तु ययुः सर्वे शंसन्तः पुत्रमुज्वलम् ॥४२ ॥
अतः पुत्रं समीहन्ते गृहस्थाश्रमवासिनः ।  
पुत्रेण लोकान् जयति भक्तेनापि विशेषतः ॥४३ ॥
अपुत्रस्य गृहं शून्यमपुत्रस्याऽर्जनं वृथा ।  
अपुत्रस्याऽन्वयश्छिन्नो नाऽपवित्रं ह्यपुत्रतः ॥४४॥
न पुत्रात्परमो लाभो न पुत्रात्परमं सुखम् ।  
न पुत्रात्परमं मित्रं परत्रेह च कुत्रचित् ॥४५॥
औरसः क्षेत्रजः क्रीतो दत्तः प्राप्तः सुतासुतः ।  
आपत्सु रक्षितः शिष्यः पुत्रास्ते त्वष्टधा मताः ॥४६ ॥
विश्वानरः सुतं त्वध्यापयामास यथोचितम् ।  
नवमे वत्सरे वैश्वानरं जगाम नारदः ॥८७ ॥
पप्रच्छ कुशलं सर्वं पुत्रस्य मुनिराड् यथा ।  
विश्वानर महाभाग शुचिष्मति शुभव्रते ॥४८॥
कुरुते युवयोर्वाक्यं कच्चिद् गृहपतिः शिशुः।  
नान्यत्तीर्थं न वा देवो न गुरुर्न च सत्क्रिया ॥४९  
विहाय पित्रोर्वचनं नान्यो धर्मः सुतस्य वै ।  
गर्भधारणपोषाभ्यां माता पितुर्गरीयसी ॥1.459.५०  
पिता वन्द्यो यतिर्वन्द्यः सन्यासी वन्द्य इत्यपि ।  
तैः सर्वैस्तु गुरुर्वन्द्यस्तेषां वन्द्याः प्रसूः सदा ॥५१  
इदमेव तपोऽत्युग्रमिदमेव परं व्रतम् ।  
अयमेव परो धर्मो यत् पित्रोः परितोषणम् ॥५२  
पितृव्रतमिदं प्रोक्तं कृष्णमिव प्रसेवयेत् ।  
मातृव्रतमिदं प्रोक्तं लक्ष्मीमिव प्रसेवयेत् ॥५३  
वैश्वानर समभ्येहि ममोत्सङ्गे निषीद भो ।  
लक्षणानि परीक्षेऽहं पाणिं दर्शय दक्षिणम् ॥५४।  
इत्युक्तः स गृहपतिर्नारदांऽके ह्युपाविशत् ।  
मुनिर्दृष्ट्वा बालकस्य तालुजिह्वाद्विजानथ ॥५५।  
आनीय कुङ्कुमाऽऽरक्तं सूत्रं च त्रिगुणीकृतम् ।  
ममौ समस्तकाद् बालमापादतलमुच्छ्रयम् ॥५६ ।  
तिर्यगूर्ध्वं समो माने योऽष्टोत्तरशताङ्गुलः ।  
स भवेत् पृथिवीपालो यथाऽयं बालकोऽपि च ॥५७।  
पञ्चसूक्ष्मः पञ्चदीर्घः सप्तरक्तः षडुन्नतः ।  
त्रिपृथु लघुगम्भीरो द्वात्रिंशल्लक्षणोऽस्त्ययम् ॥५८॥
त्वक्केशाङ्गुलिदशनपर्वाण्यणूनि पञ्च च ।  
सन्त्यस्य खलु सूक्ष्माणि दिक्पालपदभाग् भवेत् ॥५ ९ ।  
भुजौ नेत्रे हनुर्जानू नासा दीर्घाणि चास्य वै ।  
तेनायं तु भवेद् दीर्घायुष्को ब्रह्माण्डसञ्चरः ॥1.459.६ ० ।  
पाण्यो स्तले च नेत्रान्ते तालुजिह्वाऽधरौष्ठकम् ।  
सप्ताऽरुणं च सनखमस्य राज्यसुखप्रदम् ॥६ १ ॥
वक्षःकुक्ष्यलकं स्कन्धं करं वक्त्रं षडुन्नतम् ।  
दृश्यतेऽस्य भवेच्चायं महदैश्वर्यभाक् खलु ॥६ २॥
ललाटकटिवक्षोभिः पृथुरयं भवेन्नृपः ।  
ग्रीवाजङ्घामेहनैश्च ह्रस्वोऽयं बहुभोगवान् ॥६ ३ ॥
स्वरेण हृदा नाभ्या च गम्भीरः सुखभाक् सदा ।  
कमठीपृष्ठकठिनौ पत्रवत्कोमलौ करौ ॥६ ४॥
राज्यहेतूशिशोरस्य पादौ पद्मसुकोमलौ ।  
अच्छिन्ना तर्जनीं व्याप्य तथा रेखाऽस्य वर्तते ॥६ ५ ॥
कनिष्ठापृष्ठनिर्याता दीर्घायुष्यं निवेदयेत् ।  
पादौ सुमांसलौ रक्तौ समौ सूक्ष्मौ सुशोभनौ ॥६ ६ ॥
समगुल्फौ स्वेदहीनौ स्निग्धावैश्वर्यसूचकौ ।  
स्वल्पाभिः कररेखाभिरारक्ताभिः सदा सुखी ॥६७॥
लिङ्गेन कृशहस्तेन राजराजो भविष्यति ।  
उत्कटासनगुल्फस्फिग्नाभिरस्यापि वर्तुला ॥६८॥
दक्षिणावर्त्तमरुणं महदैश्वर्यसूचिका ।  
धारैका मूत्रयत्यस्मिन् दक्षिणावर्तिनीति सा ॥६ ९॥
गन्धश्च मीनमधुनोर्गुप्तवीर्येऽस्य वर्तते ।  
विस्तीर्णौ मांसलौ स्निग्धौ स्फिचावस्य सुखोचितौ ॥1.459.७० ॥
वामावर्तौ सुप्रलम्बौ दोषौ दिग्रक्षणोचितौ ।  
श्रीवत्सवज्रचक्राऽब्जमत्स्यकोदण्डदण्डभृत् ॥७ १ ॥
तथाऽस्य करगा रेखा यथा स्यात् त्रिदिवस्पतिः ।  
द्वात्रिंशद्दशनश्चायं करकम्बुशिरोधरः ॥७१॥
क्रौञ्चदुन्दुभिहंसाऽभ्रस्वरः सर्वेश्वराऽधिकः ।  
मधुपिङ्गलनेत्रोऽसौ नैनं श्रीस्त्यजति क्वचित् ॥७२॥
पञ्चरेखललाटस्तु तथा सिंहोदरः शुभः ।  
ऊर्ध्वरेखाङ्कितपदो निःश्वसन्पद्मगन्धवान् ॥७४॥
अच्छिद्रपाणिः सुनखो महालक्षणवानयम् ।  
तथापि द्वादशे वर्षे प्रत्यूहो विद्युदग्नितः ॥७५॥
अस्य विशङ्के भगवन् रक्षणीयः प्रयत्नतः ।  
इत्युक्त्वाऽर्चां गृहीत्वैव नारदो निर्जगाम ह ॥७६॥
दम्पती क्षणमात्रं तु शुशुचतुर्मुमुदतुः ।  
अथ बालश्चिरायुष्को भवितु पितरौ तदा ॥७७॥
प्राह प्रतिज्ञां शृणुतं यदि वां तनयो ह्यहम् ।  
करिष्येऽहं तपस्तादृक् विद्युन्मत्तस्त्रसिष्यति ॥७८॥
मृत्युञ्जयं कालकालं समाराधयितुं सुतः ।  
पित्रोरनुरज्ञां सम्प्राप्य ययौ स काशिकां पुरीम् ॥७९ ॥
सस्नौ गङ्गाजले शम्भुं ददर्श चान्नपूर्णिकाम् ।  
मत्स्योदर्यां क्षितौ गत्वा तस्थौ क्षणं ततः परम् ॥1.459.८०॥
निर्विघ्ने तु स्थले स्थाप्य लिगं चक्रे तपः सुतः ।  
संस्नाप्य प्रत्यहं शम्भुं दत्वा नीलोत्पलानि वै ॥८ १ ॥
जपति स्म नमः कृष्णनारायणशिवाय ते ।  
तपश्चचार षण्मासं कन्दमूलफलाशनः ॥८२॥
शीर्णपर्णाशनस्तद्वत् षण्मासाँस्तप आचरत् ।  
षण्मासं वायुभक्षोऽभूत् षण्मासं जलबिन्दुभुक् ॥८३ ॥
एवं वर्षद्वये याते जन्मतो द्वादशे गते ।  
विघ्नं सत्यं करिष्यन् वै चाभ्यगात् कुलिशायुधः ॥८४॥
वरं ब्रूहीति तं प्राह सुतः श्रुत्वाऽऽह वासवम् ।  
नाहं वृणे वरं त्वत्तः शङ्करो वरदोऽस्ति मे ॥८५॥
गच्छाऽऽहल्यापतेऽसाधो श्रत्वा क्रुद्धः स्ववज्रकम् ।  
चिक्षेप यावच्छम्भुस्तज्जग्राह लीलया करे ॥८६॥
प्रत्यक्षः शङ्करो जातो महेन्द्रश्च ययौ दिवम् ।  
शम्भुस्तं तु ददौ चिरञ्जीवेति वरमुत्तमम् ॥८७॥
सर्वेषामेव देवानां मुखं भवाऽग्निरूपकः ।  
जाठरो भव भूतानां दिगीशो राज्यमाप्नुहि ॥८८॥
मल्लिङ्गं त्वत्स्थापितं तद् भवत्वग्नीश्वराभिधम् ।  
इत्युक्त्वा प्रययौ शम्भुर्दत्वा मन्त्रं च वैष्णवम् ॥८९॥
ओं नमः श्रीकृष्णनारायणाय स्वामिने नमः ।  
वैश्वानरो ययौ स्वस्य गृहं माता पतिव्रता ॥1.459.९०॥
अर्चिष्मती सुतं दृष्ट्वा मुमुदे जनकोऽपि च ।  
उत्सवं तु मुदा चक्रे समाहूय सुरादिकान् ॥९१ ॥
इन्द्रं तत्र समायातं दृष्ट्वा चुक्रोध वह्निराट् ।  
पुनर्वज्रं प्रचिक्षेप वैश्वानरोपरीन्द्रकः ॥९२॥
मूर्छां जगाम बालस्तन्माता स्वाङ्के निधाय तम् ।  
पातिव्रत्यं भवेन्मे चेदिन्द्रः पततु भूतले ॥९३॥
पतिव्रता दृढा स्यां चेदिन्द्रवज्रं निरर्थकम् ।  
सर्वथा सर्वथा चास्तु पुत्रो मे चेतनो भवेत् ॥९४॥
एवमुक्ते तया वज्रं कृष्णकर्दमतां गतम् ।  
इन्द्रः पतितो धरणौ बुबुधे त्वङ्कजः सुतः ॥९५॥
हाहाकारो महान् जातः पातिव्रत्यबलेन वै ।  
महेन्द्रप्रार्थिता देवी क्षमार्थं करुणापरा ॥९६ ॥
उवाच तं महेन्द्रं सा समुत्तिष्ठ स्थिरो भव ।  
गृहाण वज्रं मा वह्नौ कदाचित् त्वं नियोजय ॥९७॥
मातृपितृगुरुकृष्णद्रोहिषु सतीद्रोहिषु ।  
वज्रं ते प्रेरितं विद्युद्रूपं भवतु मद्वरात् ॥९८॥
कृष्णभक्तेषु पित्रोश्च गुरोर्भक्तेषु तापसे ।  
सतीभक्तेषु ते वज्रं कर्दमत्वमवाप्नुहि ॥९९॥
इत्युक्तः स सतीं नत्वा नत्वा वैश्वानरं तथा ।  
विश्वानरं पुनर्नत्वा ययौ स्वर्गं सुरा ययुः ॥1.459.१० ०॥
अर्चिष्मत्याः प्रभावेण पातिव्रत्यवृषस्य च ।  
आसन्नमरणश्चापि रक्षितः शम्भ्वनुग्रहात् ॥१०१ ॥
यावद्ब्रह्मा भवेत्तावद् वैश्वानरो भविष्यति ।  
इति ते कथितं लक्ष्मि! वृत्तं भुक्तिसुमुक्तिदम् ॥१ ०२॥
इति श्रीलक्ष्मीनारायणीयसंहितायां प्रथमे कृतयुगसन्ताने विश्वानरविप्रस्य पुत्रस्य गृहपत्याख्यस्यतपसा चिरजीवित्वं, मातुः पातिव्रत्यबलेनेन्द्रकृतवज्रद्वारकमृत्युविघ्नविनाशश्चेत्यादिनिरूपणनामैकोनषष्ट्यधिकचतुश्शततमोऽध्यायः ॥४५९॥
    
