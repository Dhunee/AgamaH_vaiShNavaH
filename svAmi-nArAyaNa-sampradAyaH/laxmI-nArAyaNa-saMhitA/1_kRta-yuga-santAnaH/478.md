+++
title = "४७८"

+++
श्रीनारायण उवाच-  
शृणु लक्ष्मि! कथयामि व्यासस्य चरितं शुभम् ।  
आनन्दकानने नित्यं वसतः शास्त्रशेवधेः ॥१ ॥
बभाषे त्वेकदा शिष्यान् श्लोकं पठन्त्विमं हि सः ।  
विद्यानां त्वाश्रयः काशी काशी लक्ष्म्याः पराश्रयः ॥२ ॥
मुक्तिक्षेत्रमिदं काशी काशी सर्वा त्रयीमयी ।  
कश्च ब्रह्मा शश्च शम्भुरश्च विष्णुस्त्रयोऽत्र वै ॥३ ॥
ब्राह्मी ब्रह्म परब्रह्म त्रयः काश्यां वसन्ति हि ।  
भोगो मोक्षस्तथा दास्यं लभ्यन्तेऽत्र त्रयोऽपि च ॥४ ॥
कर्म ज्ञानं च भक्तिं च विन्दते मानवोऽत्र वै ।  
एतादृशे वने तत्र व्यासः श्रुत्वा पवित्रताम् ॥५ ॥
भिक्षार्थं काशिकायां स बभ्राम सर्वतोदिशम् ।  
न लेभे स यदा भिक्षां कोपाच्छशाप काशिकाम् ॥६ ॥
यतो भिक्षां न ददति गर्विष्ठाश्चात्र वै जनाः ।  
माभूत् त्रैपूरुषी विद्या माभूत् त्रैपूरुषं धनम् ॥७ ॥
माभूत् त्रैपूरुषी मुक्तिर्जनेषु काशिवासिषु ।  
दत्वा शापं परिक्षिप्य भिक्षापात्रं च निर्ययौ ॥८ ॥
अथ गच्छन् महादेव्या गृहद्वारि निषण्णया ।  
प्राकृतस्त्रीस्वरूपिण्या भिक्षायै प्रार्थितोऽतिथिः ॥९ ॥
भगवान् भिक्षुकास्तावदद्य दृष्टा न कुत्रचित् ।  
असत्कृत्याऽतिथिं नाथो न मे भोक्ष्यति कर्हिचित् ॥1.478.१० ॥
वैश्वदेवादिकं कृत्वा प्रतीक्षतेऽतिथिं सदा ।  
ततोऽतिथिर्भवानद्य भव मे स्वामिनो द्विज ॥११ ॥
विनाऽतिथिं गृहस्थो यस्त्वन्नमेको निषेवते ॥
भुङ्क्ते पापं गृहपतिः सहितः स्वपितामहैः ॥१२॥
तस्मादागच्छ विप्रेन्द्र कुरु मे पत्युरीहितम् ।  
गार्हस्थ्यं मम पत्युश्च भिक्षया सफलं कुरु ॥१ ३॥
श्रुत्वा सविस्मयो व्यासः पप्रच्छ तां दयापराम् ।  
भद्रे का त्वं धर्ममयी मूर्तिः शान्तिप्रदाऽत्र वै ॥१४॥
त्वां विलोक्याऽन्तरात्मा मे प्रसीदति शिवाऽसि किम् ।  
यद्वा लक्ष्मीः कमलस्था रोहिणी वा शशिस्थिता ॥१५॥
किं वा वाराणसी चाऽऽस्से मुक्तिदेवी च विद्यसे ।  
करुणा वा स्वयं यद्वा मद्भाग्यं प्रमदात्मकम् ॥१६॥
भक्तिर्यद्वा भवपत्नी त्वं चान्नदात्री हरिप्रिया ।  
सर्वथैव न नारी त्वं त्वमस्यभीष्टदेवता ॥१७॥
केयं चिन्ताऽथवा मेऽत्र काचित् त्वं भव सुन्दरि ।  
यदि चेत् कथयेः स्वस्या भिक्षां गृह्णामि भावतः ॥१८॥
इत्युक्ता प्राह गृहिणोऽत्रत्यस्यैवाऽस्मि कामिनी ।  
नित्यं चरन्तं पश्यामि त्वां तु शिष्यगणैर्वृतम् ॥१ ९॥
त्वमेव मां नो जानीषे जाने त्वामहमेव यत् ।  
तपस्विन् मे स्वामिनस्त्वयातिथ्यं सफलीकुरु ॥1.478.२० ॥
व्यासः प्राहाऽस्ति मे कश्चिन्नियमः पूरितो भवेत् ।  
एकभिक्षां तदाऽहं वै करिष्ये नान्यथाऽधिकाम्॥२१ ॥
सती प्राहाऽविशङ्कं त्वं वद न्यूनं यतोऽत्र न ।  
व्यासः प्राहाऽयुतशिष्यैः सह पङ्क्तिमहं वृणे ॥२२॥
सती प्राहाऽविलम्बेन सशिष्यो भव पङ्क्तिशः ।  
सिद्धं सर्वं मम पत्युः प्रतापाद् वर्ततऽदनम् ॥२३॥
अहं न तादृङ्महिला भर्तृयशोविघातिका ।  
आयात्यतिथिर्भवनं तावत् सिद्ध्यति भोजनम् ॥२४॥
परिपूर्णाः सर्वशालाः परिपूर्णमनोरथाः ।  
परिपूर्ण गृहे सर्वं पत्युः पादप्रसादतः ॥२५॥
इत्युक्तश्च प्रहृष्टश्च सशिष्यः पङ्क्तिशोऽभवत् ।  
तावत्पात्रेषु भोज्यानि जलपात्राणि चन्दनम् ॥२६॥
व्योमतस्त्वेककालेन स्थापितानि विधानतः ।  
भोक्तुं त्वारेभिरे सर्वे विधिना परिवेषितान् ॥२७॥
तद्दिव्यपाकसम्भारान् भुक्त्वा तृप्तिं सुलेभिरे ।  
आचान्ताः पूजितास्त्वेते यावद् गन्तुं प्रचक्रमुः ॥२८॥
तावत् सती तं पप्रच्छ तीर्थस्थस्य वृषोऽत्र कः ।  
यथा तदनुसारेण तीर्थे वर्तामहे वयम् ॥२९॥
श्रुत्वोवाच सतीं व्यासो धर्मांस्तीर्थनिवासिनाम् ।  
स एष धर्मो नान्योऽस्ति यस्त्वया परिचर्यते ॥1.478.३० ॥
त्वमेव धर्मं जानासि पतिशुश्रूषणे रता ।  
येनैष तोषमायाति तव भर्ता चिरन्तनः ॥३ १ ॥
सती प्राह स वै धर्मः पाल्यतेऽहर्निशं मया ।  
साधारणानि धर्माणि सम्पृच्छे तानि मे वद ॥३२॥
व्यासः प्राह शृणु साध्वि! नोद्वेगं जनयेत् क्वचित् ।  
मनसा वचसा वाऽथ क्रियया प्राणिनं सदा ॥३३॥
परोत्कर्षं विलोक्यैव कार्या प्रसन्नता हृदि ।  
विचार्य सर्वं कर्तव्यं येन स्यादुदयः शुभः ॥३४॥
शम्भुः प्राह तदा व्यासं त्वय्येषु कोऽस्ति तद्वद ।  
त्वया शापः प्रदत्तो यः काशीनिवासिषु क्रुधा ॥३५॥
उद्वेगजनकं तत्तु परोत्कर्षो न सह्यते ।  
विचार्य न कृतं तद्धि येन स्यादुदयः शुभः ॥३६॥
त्वयोक्तो नियमो भग्नस्त्वयैव शापदानतः ।  
एवं वै वर्तमानस्य काशी योग्या न वै तव ॥३७॥
बहिर्गच्छ सदा व्यास माऽत्र वासोऽस्ति ते कृते ।  
इत्युक्तः स ययौ पूर्वरोधसि सरितोऽन्तिकम् ॥३८॥
कृत्वाश्रमं शुभं व्यासो नित्यं तिष्ठति तत्र वै ।  
यत्र व्यासो गतस्तत्र ययौ देवी सरस्वती ॥३९॥
काश्यां मुक्ता जना जाता आबालवृद्धमानवाः ।  
विष्णुरूपाणि सर्वाणि मुनयो वेदपारगाः ॥1.478.४० ॥
ययुः सर्वाणि शास्त्राणि व्यासाश्रमं शुभाश्रयम् ।  
शङ्कराद्यास्तदा सर्वे मूका आसन् क्षणात् खलु ॥४१ ॥
ज्ञात्वा तु कारणं तत्र व्यासनिष्कासनात्मकम् ।  
शङ्करः पार्वतीयुक्तो ययौ व्यासाश्रमं तदा ॥४२॥
नत्वा व्यासं पूजयित्वा चकार स्तवनं हरः ।  
क्षमस्व व्यास मद्दोषं कृष्णनारायण प्रभो ॥४३॥
गर्वनाशक देवेश मूका मे नगरी यतः ।  
विना सरस्वतीं व्यासं विना शास्त्राणि सर्वथा ॥४४॥
यत्र सन्ति न वै वेदा यत्र शास्त्रं न विद्यते ।  
यत्र मन्त्रा न विद्यन्ते मूकास्तत्र तु भूसुराः ॥४५॥
यत्र सरस्वती नास्ति न सन्ति यत्र पण्डिताः ।  
तत्स्थले लयमित्युक्तं काशीशून्याऽद्य विद्यते ॥४६॥
तमोभावेन बुद्धेर्वा गर्वेणाऽवदमच्युत ।  
क्षमस्व तत्कृपानाथ त्वया कृष्णेन जीववान् ॥४७॥
त्वया व्यापकदेवेन वसामि शाश्वते पुरे ।  
समागच्छ कृपासिन्धो मूकत्वं दूरगं कुरु ॥४८॥
इत्यर्थितस्तदा व्यासः कृष्णद्वैपायनः प्रभुः ।  
शङ्करं पार्वतीं प्राह मूकत्वं तु तदा व्रजेत् ॥४९॥
सरस्वतीनिवासं चेत् करोतु तव सन्निधौ ।  
यदि त्वं सगणः शम्भो पूर्णायां प्रातिमासिकम् ॥1.478.५० ॥
प्रातस्त्वत्र समागत्य कुरु मे पूजनं महत् ।  
तदा सरस्वती तत्राऽऽगमिष्यति ममाऽऽज्ञया ॥५१ ॥
मन्दिरं तु सरस्वत्याः पूर्वस्यां तव सन्निधौ ।  
प्रकारय च तत्रेयं नित्यदा सन्निवत्स्यति ॥५२॥
इत्युक्तः शङ्करस्त्वाह तथौमिति शिवायुतः ।  
अथ व्यासः सुशास्त्राणि वेदाः सरस्वती तथा ॥५३॥
ययुश्च मुनयो विप्राः काश्यामूषुर्यथास्थलम् ।  
सर्वं निर्मूकतां प्राप्तं विश्वेश्वरोऽपि मोदते ॥५४॥
शङ्करेणाऽर्पिते सौधे तस्थौ माता सरस्वती ।  
व्यासो निर्मूकतां दत्वा ययौ नैजाश्रमं पुनः ॥५५॥
शम्भुः शिवा तथा देवाः पूर्णायां प्रातिमासिकीम् ।  
यात्रां कुर्वन्ति तत्रैव यत्र व्यासाश्रमोऽस्ति वै ॥५६ ॥
शङ्करेण सह सर्वे देवास्तीर्थानि भूतयः ।  
गच्छन्ति व्यासपूजार्थं निर्मूकत्वस्य सिद्धये ॥५७॥
इत्येवं कथितं लक्ष्मि! सामर्थ्यं शङ्करस्य वै ।  
पार्वत्यास्तत्पातिव्रत्यं व्यासस्यैश्वर्यमुत्तमम् ॥५८॥
शङ्करस्य सदा कृष्णे पातिव्रत्यं परं तथा ।  
सर्वेषामपि देवानां कृष्णद्वैपायने च तत् ॥५९॥
पातिव्रत्यं परं यस्य श्रवणात्पठनात्तथा ।  
भुक्तिर्मुक्तिर्भवेल्लक्ष्मि! स्वेप्सितं सुखमाप्नुयात् ॥1.478.६ ० ॥
इति श्रीलक्ष्मीनारायणीयसंहितायां प्रथमे कृतयुगसन्ताने व्यासस्य काश्यां भिक्षाया अलाभे शापस्ततः पार्वतीकृताऽतिथिसत्कारः, शम्भुना व्यासस्य बहिर्वासकरणम्, व्यासेन सरस्वत्याद्याहृतं, काशीप्रजाया मूकता, शम्भुर्गत्वाव्यासादीनानिनाय,मूकतानिवृत्तिः, पूर्णिमायां व्यासतीर्थं कर्तव्यमित्यादिनिरूपणनामाऽष्टसप्तत्यधिकचतुश्शततमोऽध्यायः ॥४७८ ॥
    
