+++
title = "०९६"

+++
श्रीश्वेतव्यास उवाच--  
सुशिख! शङ्करः प्राह देवेशीं तु पुरावृतम् ।  
वैवस्वतमनोः पत्नी शतरूपा ह्यपुत्रिणी ॥१ ॥
शुशोच निष्फलं जन्म धनमैश्वर्यमित्यपि ।  
गृहस्थानां गृहं स्मृद्धं विना पुत्रं न शोभते ॥२॥  
तपोदानोद्भवं पुण्यं जन्मान्तरकृतं भवेत् ।  
तदा पुत्रीपुत्रमुखदर्शनं जायते नृणाम् ॥ ३ ॥  
फलं पुन्नामनरकात्तारणं पुत्रतः स्मृतम् ॥
सुशिवे! निष्किञ्चनाऽऽर्षा अपीच्छन्ति सुशिष्यकम् ॥४ ॥
स्वयं नारायणो देवो विना शिष्यं न तिष्ठति ॥
शिष्यः पुत्रो ह्यदाराणां सदारस्य सुतो धनम् ॥ ५ ॥  
नित्यवन्ध्याविधुरयोः पुत्रा मेनाशुकादयः ।  
तस्मात् सुतं विना वासो वरो भवति तापसः ॥ ६ ॥  
राज्यं चाभिजनो लक्ष्मीर्निरर्थं सुतमन्तरा॥
अपुत्रिणोर्मुखं प्रातर्न वै पश्यन्ति मानवाः ॥७ ॥
मुखं दर्शयितुं लज्जां समवाप्नोत्यपुत्रकः ॥
इत्येवं शोकसन्तप्ता ब्रह्मणेऽवेदयत्तदा ॥८ ॥
ब्रह्मोवाच शृणु वत्से माघशुक्लत्रयोदशी ।  
पुण्यकव्रतयोग्या सा तदारभ्य तु वत्सरम् ॥ ९ ॥  
व्रतं कुरु यथोक्तं वै लभ विष्णुसमं सुतम् ।  
ब्रह्मणो वचनात्सा तु चकार विधिना व्रतम् ॥1.96.१०॥  
प्रियव्रतोत्तानपादौ लेभे पुत्रौ मनोहरौ ।  
देवहूतिर्व्रतं कृत्वा लब्ध्वा नारायणाद्वरम् ॥११॥  
नारायणांशं कपिलं लेभे सिद्धमुनिं सुतम् ॥
अरुन्धती व्रतं कृत्वा लेभे शक्त्यभिधं सुतम् ॥१२॥  
शक्तिकान्ता व्रतं कृत्वा लेभे पुत्रं पराशरम् ।  
अदितिश्च व्रतं कृत्वा लेभे पुत्रं तु वामनम् ॥१३॥
शच्यपीदं व्रतं कृत्वा जयन्तमाप वै सुतम् ।  
उत्तानपादपत्नीदं कृत्वा लेभे ध्रुवं सुतम् ॥१४॥  
अनसूया व्रतं कृत्वा लेभे चन्द्रं सुतं शुभम् ।  
अङ्गिरो भार्यया बृहस्पतिर्लब्धो व्रतेन वै ॥१५॥  
भृगोः ख्यातिर्व्रतं कृत्वा लेभे शुक्रं सुतं शुभम् ।  
तथा व्रतप्रभावेण स्वयं नारायणः सुतः ॥१६॥
कम्भराया गृहे जातः स ते पुत्रो भविष्यति ॥
कथयित्वेति देवेशीं दत्वा बहुगणं धनम् ॥१७॥  
साधनानि कथयित्वा शिवो ध्याने व्यवस्थितः ।  
हरेराराधनपरो ज्ञानानन्दाब्धिभावनः ॥१८॥  
पार्वती सर्वद्रव्याणि चानीय व्रतहेतवे ।  
विप्रं सनत्कुमारं वै विधये चाऽवृणोत्तदा ॥१९॥  
देवेशास्तु समाजग्मुर्ज्ञात्वा व्रतमहोत्सवम् ।  
ब्रह्माऽऽजगाम सभार्यः सलक्ष्मीकश्चतुर्भुजः ॥1.96.२०॥  
ध्यानं त्यक्त्वा तदा शम्भुराजगाम व्रतस्थले ॥
सनकश्च सनन्दश्च कपिलश्च सनातनः ॥२१॥  
आसुरिश्च क्रतुर्हंसो वोढुः पञ्चशिखोऽरुणिः ॥
यतिर्वशिष्ठः सुमतिः पुलस्त्यः पुलहो भृगुः ॥२२॥  
अगस्त्योऽत्रिरङ्गिराश्च दुर्वासाश्च्यवनस्तथा ।  
पत्नीव्रतः प्रचेताश्च कण्वो मरीचिकश्यपौ ॥२३॥  
गौतमश्च जरत्कारुर्बृहस्पतिश्च सौभरिः ॥
उतथ्यो जमदग्निश्च जैगिषव्यश्च देवलः ॥२४॥  
संवर्तो वामदेवश्च विश्वामित्रो विभाण्डकः ।  
ऋष्यशृङ्गः पारिभद्रो मार्कण्डेयश्च लोमशः ॥२५॥  
गोकर्णश्च मृकण्डुश्च पुष्करः पिप्पलायनः ॥
कौत्सो द्वीतश्चैकतश्च त्रीतो वत्सश्च लेखनः ॥२६॥  
शङ्खः शङ्कुरापिशलिः स्वयम्प्रकाश आरुणिः ॥
दक्षः कणादो बालाग्निरघमर्षणपाणिनी॥२७॥  
कात्यायनो नारदश्च नरो नारायणस्तथा ।  
ब्रह्मव्रतो महाश्वेतव्यासश्चान्ये महर्षयः ॥२८॥  
गीता जयन्त्यो गायत्री लक्ष्मीर्विद्या सरस्वती ।  
स्तुतिश्चाराधना पूजा भक्तिर्नीराजना रमा ॥२९॥  
एकादश्यश्च योगिन्यः साङ्ख्ययोगिन्य इत्यपि ।  
साध्व्यश्च वीतरागिण्यो न्यासिन्यः सिद्धयस्तथा ॥1.96.३०॥  
मातरः सरितः पुर्यस्तथाऽन्या विविधाः स्त्रियः ॥
आजग्मुस्तत्र पार्वत्या व्रतोत्सवसमुत्सुकाः ॥३१॥  
प्रदिक्पालास्तथा देवा यक्षा गन्धर्वकिन्नराः ॥
किम्पुरुषाश्चारणाश्च पर्वता दिव्यविग्रहाः ॥३२॥
हिमालयो हर्षभरः सापत्यश्च सभार्यकः ॥
समाजगाम सगणो द्रव्यरत्नमणीन्नयन् ॥३३॥  
व्रते यावन्ति दानानि तानि सङ्गृह्य चाऽऽययौ ॥
पार्वत्यै तानि दत्तानि व्रतसिद्धिप्रपूर्तये ॥३४॥  
अनन्तरत्नप्रभवः शैलः पुत्र्यै ददौ बहु ।  
ब्राह्मणा मनवः सिद्धा नागा विद्याधरास्तथा ॥३५॥  
साधवो भिक्षुको बन्दिजना सूताश्च मागधाः ॥
विद्याधर्यश्च नर्तक्यो नर्तकाऽप्सरसस्तथा ॥३६॥  
आजग्मुर्व्रतकर्त्र्यास्तु पार्वत्यास्तोषहेतवे ॥
आशीर्वादाः प्रदत्तास्तैस्ताभिः पुत्रवती भव ॥३७॥  
सर्वेषां स्वागतं सेवा भोजनातिथ्यमाननम् ॥
शम्भुना सत्कृतं सर्वे तुष्टा ददुः शुभाशिषः ॥३८॥  
नताः कृताऽऽधिचर्याश्च पूजिता भोजिताश्च ते ।  
कैलासे तु महत्यां वै सभायां संहिताः सुराः ॥३९॥  
रत्नसिंहासनस्थं श्रीहरिं कृष्णं नरायणम् ।  
महादेव उवाचेदं श्रीनिवास शृणु प्रभो! ॥1.96.४०॥
व्रतानां फलदो देवो मन्त्राणां फलदो भवान् ॥
पार्वती तु व्रते नैव पुत्रं वाञ्छति सौख्यदम् ॥४१॥  
विष्णुः प्राह महादेव नारायणो जगद्गुरुः ॥
भक्तप्राणश्च भक्तेशो भक्तानुग्रहकारकः ॥४२॥
भक्त्यधीनो हि भगवान् सर्वसिद्धिं प्रदास्यति ।  
कृष्णव्रतं कृष्णमन्त्रं सर्वकामफलप्रदम् ॥४३॥
व्रते पूर्णे तु सम्पन्ने पार्वत्या सह सङ्गमे ॥
तव धातोर्बहिःस्कन्नात्त्वयोनिजः सुपुत्रकः ॥४४॥
विजेता सर्व सैन्यानां कार्याणां मङ्गलप्रदः ॥
भविष्यति न सन्देहो देवाः काङ्क्षन्ति तं सुतम् ॥४५॥
इत्येवमुच्यमाने च तदा देवादिसन्निधौ ।  
पार्वती कृष्णचरणे नमनाय समागता ॥४६॥
नत्वा पादाववनेज्य प्राह विष्णुं जनार्दनम् ॥
भक्तकल्पतरो श्रीमन्नारायण! नमोऽस्तु ते ॥४७  
कृतेन तव पुण्यकव्रतेन सुतवत्यहम् ॥
यथा स्यां तत्तथा देव! सङ्कल्पं च कृपां कुरु ॥४८॥  
कृष्णः प्राह तदा देवीं सावधानतया त्वया ।  
कर्तव्यं व्रतमेव त्वां द्रक्ष्ये पूर्णे व्रते पुनः ॥४९॥  
देवकार्यसहायाऽनुष्ठातृपुत्रवती भव ॥
गच्छामि स्वस्य गोलोकं व्रते तन्द्रां तु मा कुरु ॥1.96.५०॥  
सत्कृतः पूजितो देवस्तथाऽन्येऽपि दिवौकसः ॥
आशिषश्च तदा देव्यः प्रयुञ्ज्य स्वगृहान् ययुः ॥५१॥  
पार्वती माघशुक्लस्य द्वादश्यां देहशुद्धये ॥
उपवासेन साकं वै सर्वं कृतवती सती ॥५२॥  
त्रयोदश्यामाह्निकं यत्प्रातःकृत्यं विधाय तत् ॥
सर्वरत्नमणिधान्यद्रव्यवस्त्रादिभिः सह ॥५३॥  
मण्डपे तु समागत्य संस्थिताऽपूजयद् गुरून् ।  
नत्वा सर्वांस्तत्रसंस्थान् हरिं नत्वाऽन्तरात्मना ॥५४॥  
संस्थाप्य रत्नकलशं शुक्लधान्योपरि स्थिरम् ।  
पञ्चपल्लवसंयुक्तं फलाक्षतादिशोभितम् ॥५५॥  
चन्दनाऽगुरुकस्तूरीकुङ्कुमादिविराजितम् ॥
तथा पुरोहितं नत्वा पूजयित्वा त्रिदेवताः ॥५६॥  
समारेभे पूजनं तु स्वस्तिवाचनपूर्वकम् ।  
आवाह्याभीष्टदेवं तं श्रीकृष्णं मङ्गले घटे ॥५७॥  
भक्त्या ददौ क्रमेणैव चोपचाराँस्तु षोडश ॥
यानि व्रते विधेयानि देयद्रव्याणि यानि च ॥५८॥  
वेदमन्त्रेण सर्वाणि दत्त्वा होमान् व्यधापयत् ॥
त्रिलक्षाणि तदा होमान् तिलैश्च सर्पिषा तथा ॥५९॥  
मन्त्रजापं तथा कृष्णं स्मरन्ती ब्राह्मणान् बहून् ।  
भोजयामास विधिना प्रत्यहं पूर्णवत्सरम् ॥1.96.६०॥  
समाप्तिदिवसे कृष्णः सर्वात्मा स्मारितो मुहुः ॥
आगच्छतु स्वयं कृष्णः प्रसन्नः पूजनस्थले ॥६१॥  
तुष्टुवुस्तं तदा सर्वे सायुधं च चतुर्भुजम् ॥
कोटिकन्दर्पलावण्यं कोटिमन्मथमोहनम् ॥६२॥  
प्रसन्नवदनं कृष्णं कोटिचन्द्रसमप्रभम् ।  
वासयामास तं देवं रत्नसिंहासने वरे ॥६३॥  
तं प्रणेमुश्च शिरसा ब्रह्मशक्तिशिवादयः ॥
स्वागतोत्तरमाराध्यो व्रतेनाप्लावितो हरिः ॥६४॥  
प्राह देवि! व्रतं पूर्णं तव जातं सुपुत्रदम् ॥
पार्वती च तदा प्राह देवदेव महाप्रभो! ॥६५॥  
पुत्रं देहि विजेतारं सर्वाऽग्रार्च्यं सुतं तथा ।  
कृष्णः प्राह तदा देवीं तथास्त्विति ब्रुवन्प्रभुः ॥६६॥  
देवा दैत्यविनाशाय तारकासुरहानये ।  
प्रार्थयन्ति मुहुस्तस्माद् विजेतॄणां शिरोमणिः ॥६७॥  
पुत्रश्चैको भविता ते द्वितीयोऽपि सुतः शुभः ॥
सर्वदेवाग्रपूज्यश्च सर्वमङ्गलदस्तव ॥६८॥  
भविता चेत्युभौ पुत्रावयोनिजौ तु वीर्यतः ॥
शङ्करस्य भवेतां वै पतिं रञ्जय भामिनि! ॥६९॥  
शिवा प्राह तदा विष्णुं कर्मणां फलदायकम् ॥
ध्यायन्ति योगिनः केचिच्छान्तं साकारमद्भुतम् ॥1.96.७०॥
पीताम्बरं चतुर्हेतिं लक्ष्मीकान्तं चतुर्भुजम् ॥
केचित्किशोरं द्विभुजं सुन्दरं रत्नभूषितम् ॥७१॥  
श्यामं गोपाङ्गनाकान्तं मायानाथं मनोहरम् । -  
अहं पुत्रप्रदं देवं ध्यायामि कृष्णमच्युतम् ॥७२॥  
तव प्रेरणया नाथ! तव तेजोंशसम्भवा ॥
मायया तव मायाऽहं मोहयित्वाऽसुरान्पुरा ॥७३॥  
निहत्य सर्वान् शैलेन्द्रमगमं तं हिमालयम् ॥
ततोऽहं संस्तुता देवैस्तारकाक्षेण पीडितैः ॥७४॥  
अभवं दक्षजायायां शिवस्त्री भवजन्मनि ।  
त्यक्त्वा देहं दक्षयज्ञे शिवाऽहं शिवनिन्दया ॥७५॥  
अभवं शैलजायायां मेनकायां तु कालिका ॥
अनेकतपसा प्राप्तः शिवश्चात्रापि जन्मनि ॥७६॥
पाणिं जग्राह मे योगी प्रार्थितो वेधसा मुहुः ॥
श्रृङ्गारजं च तत्तेजो नाऽलभं देवमायया ॥७७॥  
स्तौमि त्वामेव देवेश विना पुत्रं तु दुःखिता ।  
व्रते भवद्विधं पुत्रं लब्धुमिच्छामि साम्प्रतम् ॥७८॥  
सर्वसेनाविजेतारं सर्वपूज्यं च वाऽपरम् ॥
श्रुत्वा सर्वं कृपासिन्धो! कृपां मे कर्तुमर्हसि ॥७९॥  
इत्यभ्यर्थ्य तदा देवी तूष्णीमास च पार्वती ।  
स्वस्मिन् कृष्णेन दिव्यौ द्वौ पुत्रौ देव्यै प्रदर्शितौ ॥1.96.८०॥  
इतिश्रीलक्ष्मीनारायणीयसंहितायां प्रथमे कृतयुगसन्ताने पुत्रार्थं व्रतकर्त्रीणां दृष्टान्तानि देवर्षिणां समागमनमाशीर्वादाश्च श्रीकृष्णदर्शनं चेत्यादिवर्णननामा षण्णवतितमोऽध्यायः ॥९६॥  
    
