+++
title = "०३०"

+++
श्रीलक्ष्मीरुवाच—  
दयालो परमानन्द देवदेव कृपानिधे! ।  
अपूर्वं कथ्यते सर्वं ब्रह्मणः परिचायकम् ॥१ ॥
पुरुपुण्येन कृपया श्रोतुमेतद्धि लभ्यते ।  
विना त्वां कः समर्थों वै देवचिह्नविवेचने ॥ २ ॥  
नारीरूपे नृरूपे वा सचिह्नस्तु यदा भवान् ।  
प्राप्यते प्रजया तर्हि भवेत्तासां तु मोक्षणम् ॥ ३ ॥  
भाग्यहीनप्रजानान्तु कथं स्यात्तव सन्निधिः ॥
साक्षान्न प्राप्यते यावत्तावन्नेयाद्विमोक्षणम् ॥४ ॥
सन्तः साध्व्यश्च वा लोके सर्वेषां गृह मेधिनाम् ।  
विकटेषु निवासेषु कथं गच्छेयुरादरात् ॥ ५ ॥  
सतां वा सुसतीनां च नैरपेक्ष्याच्च सर्वतः ।  
गृहस्थानां न लाभः स्यात्कथं मोक्षो भवेदिति ॥६॥
युगभेदाच्च गार्हस्थ्यं बहुधा वञ्चनायुतम् ॥
अनाचाराऽऽनृताऽधर्मकापट्यादिप्रवर्धितम् ॥ ७ ॥  
कुटुम्बपोषणाऽसक्तं लुब्धं दुर्वृत्तमेव च ॥
परघातकरं स्वार्थसाधकं मलिनान्तरम् ॥ ८ ॥  
बह्वाऽऽयासाऽल्पभोग्यं च प्रातिपदिकवञ्चनम् ॥
अपत्यान्नधनवस्त्रवाहनाऽऽवरितं सदा ॥ ९ ॥  
अर्जनक्लेशसङ्घृष्टं व्यापृतं चाऽप्यहर्निशम् ॥
कामाद्यर्थपराकृष्टं कथं मुक्तिं व्रजेदिति ॥1.30.१०॥  
साधुसङ्गविहीनं तत्सत्कार्यविधुरं तथा ।  
येन गृहस्थकौटुम्बं यायान्मुक्तिं च तद्वद ॥११॥  
श्रीनारायण उवाच—  
सत्यमुक्तं त्वया लक्ष्मि! पुण्यहीननरस्य तु ॥
प्राप्तोऽपि साधुसङ्गो वै दूरे गच्छत्यभाग्यतः ॥१२॥  
ससूया चाप्यविश्वासो ह्यश्रद्धा भावहीनता ॥
नास्तिक्यं स्वीयसर्वाऽन्यश्रेष्ठत्वाभिमतिः सदा ॥१३॥  
सर्वथा सर्वदा दोषमात्रदर्शित्वमप्युत ।  
अत्यर्थं च महत्तासत्कारमानेषणाः सदा ॥१४॥  
अज्ञानित्वं च मूर्खत्वं दम्भित्वं तामसात्मता ।  
निन्दकत्वं चाऽऽसुरत्वं वैरं पापचयस्तथा ॥१५॥  
पुण्याशीर्वादहीनत्वं दैवीसम्पद्वियोगिता ।  
दोषा ह्येते सदा स्वस्य घ्नन्ति साधुसमागमम् ॥१६॥  
पुण्येन लभ्यते पत्नी तपसा लभ्यते पतिः ।  
दानेन लभ्यते पुत्रः स्मृद्धिर्दक्षिणयाऽऽप्यते ॥१७॥  
दीपेन लभ्यते चक्षुर्घृतेनाऽऽयुर्हि लभ्यते ॥
रसैस्तु लभ्यते धातुः शास्त्रेण ज्ञानमाप्यते ॥१८॥  
यत्नेन लभ्यते सिद्धिर्विद्याऽभ्यासेन लभ्यते ।  
यज्ञेन लभ्यते स्वर्गं पत्न्या सम्प्राप्यते रतिः ॥१९॥  
धर्मेण प्राप्यते सौख्यं स्त्रीभिर्वंशो ह्यवाप्यते ॥
सत्कार्येणाऽऽप्यते कीर्तिर्भक्त्या प्रसन्नताऽऽप्यते ॥1.30.२०॥  
सेवया साध्यते स्वामी लुब्धो द्रव्येण साध्यते ॥
क्षुधितः साध्यते भोज्यैर्मानी मानेन भज्यते ॥२१॥  
शंसया पत्यते गर्वी वीरो वेगेन पत्यते ॥
तेन तेन कृतेनापि नाऽऽप्यते सत्समागमः ॥२२॥  
सर्वेषां दुर्लभः साध्वि! सत्समागम ईरितः ॥
तेषां तु भाग्यहीनानां स्वार्थार्थं गृहमेधिनाम् ॥२३॥  
रक्षणार्थं च मोक्षार्थं परलोकार्थमेव वा ॥
मन्मूर्तिस्थाऽऽत्मनिवेदित्वं वै सङ्कृश्य मत्पृथक् ॥२४॥  
पातिव्रत्यं मया सृष्टं दिव्यं सर्वार्थसाधकम् ॥
पत्युर्नार्या कृता सेवा पातिव्रत्यमिहोच्यते ॥२५॥  
पातिव्रत्यात्मिका सेवा कन्यारूपा बभूव ह ॥
स्वर्गमोक्षौ करे धृत्वा पुण्यान्याधाय पादयोः ॥२६॥  
देवांस्तु शरीरे धृत्वा यज्ञान् योनौ विगुह्य च ।  
पत्तले सर्वतीर्थानि सक्थ्नोस्तु कल्पपादपान ॥२७॥  
कुचयोः कामधेनूश्च हृदि चिन्तामणिं तथा ॥
पुण्यवल्लीस्तु केशेषु शशिसूर्यौ च नेत्रयोः ॥२८॥  
धर्मं सवंशं मनसि वाचि सिद्धीस्तु यावतीः ॥
धृत्वा मस्तककेशेषु पुरुषार्थचतुष्टयम् ॥२९॥  
कर्णयोर्दिक्प्रपालाँश्च ललाटे यावदीश्वरान् ।  
आत्मनि श्रीहरेः सर्वानवतारान् सुगृह्य च ॥1.30.३०॥  
जिह्वायां सत्युगं धृत्वा कुक्षावानन्दमित्यपि ।  
ओष्ठयोरर्चिधूम्राख्यौ मार्गौ धृत्वा सुशोभनौ ॥३१॥  
रम्या दिव्या सुप्रकाशा तेजःपरिधिमण्डिता ।  
विकसद्यौवनस्तनी पूर्णा द्वादशहायना ॥३२॥  
रत्युद्भवदशापन्ना द्रवाऽनाप्तरजस्वला ।  
सूक्ष्मरोमावलीस्वर्णा कामसौन्दर्यहारिणी ॥३३॥  
सलज्जा सत्यवृत्याढ्या नारायणसरूपिणी ॥
अक्षता शाश्वती देवी वरार्हा गूढचञ्चला ॥३४॥  
पातिव्रत्याह्वया साध्वी सती बद्धकराञ्जलिः ।  
नत्वा हरिं स्थिता चाग्रे प्रार्थयामास देशनाम् ॥३५॥  
आज्ञापय हरे स्वामिन्नारायण जगद्गुरो! ।  
किमर्थं चाऽहमुत्पन्ना किं कार्यं च ममेष्यते ॥३६॥  
नारायणोऽप्यहं तां तु योजयामास सर्वथा ॥
नारीवर्गेण साकं वै त्वया स्थेयं तु सर्वदा ॥३७॥  
राधायां च रमायां च लक्ष्म्यां श्रीषु सतीषु च ।  
ईशासु जीवनारीषु साध्वीषु मुक्तिदासु च ॥३८॥  
नारीसृष्टिषु सुभगे! सर्वदा वस भामिनी ॥
संविवाहितदम्पत्योर्गृहे जायासु संवस ॥३९॥  
तव वासात्कुटुम्बं तन्मलिनं पापकृच्च वा॥
शुद्धं सत्स्वर्गमोक्षाख्यान् लोकान् यास्यत्ययत्नतः ॥1.30.४०॥  
याभिराराध्यते त्वं तु तत्र स्थेयं त्वयाऽपि च ॥
सहस्रयज्ञकृद्गेहे त्वया स्थेयं सदाऽनघे ॥४१॥  
पित्रोस्तु सेविनो गेहे त्वया स्थेयं सदाऽनघे।  
ब्रह्मात्मवेदिनो गेहे त्वया स्थेयं सदाऽनघे ॥४२॥  
आत्मनिवेदिभक्तस्य गेहेस्थेयं त्वयाऽनघे ॥
षट्कर्मकृद्भूदेवस्य गृहे स्थेयं त्वयाऽनघे ॥४३॥  
नैष्ठिकव्रतसाध्व्यास्तु तनौ स्थेयं त्वयाऽनघे ॥
देहे सदा साङ्ख्ययोगिनीनां स्थेयं त्वयाऽनघे ॥४४॥  
योगारूढासु साध्वीषु देहे स्थेयं त्वयाऽनघे।  
यासां न साग्निकः स्वामी तासां पतिरहं मतः ॥४५॥  
वैधव्यधर्मनारीषु सदा स्थेयं त्वयाऽनघे ।  
त्या मम प्रतापेन लोका नेया पदेऽक्षरे ॥४६॥  
ओमित्यङ्गीचकारैषा प्रार्थयत्पुनरेव तम् ॥
प्रतिव्यक्तिशरीरं मे रूपं भिन्नं भवेदिति ॥४७॥  
नान्यथा मम सर्वासु साध्वीष्वाप्तिः प्रसम्भवेत् ।  
तथास्त्विति हरिः प्राह ततोऽनन्तस्वरूपिणी ॥४८॥  
पातिव्रात्या च सा कन्या भूत्वा भूत्वा प्रवेशिता ।  
यत्र यत्राऽर्पिताऽऽवासा तत्र सर्वत्र सङ्गता ॥४९॥  
नैकसृष्टिषु नारीषु नैकात्मा साऽभिवर्तते ।  
सकामेभ्यस्तु सुस्वर्गान् अकामेभ्यस्तु मोक्षणम् ॥1.30.५०॥  
ददाति श्रीहरेर्देवी नारायणी गृहे गृहे ॥
युगे युगे च लोकेषु ब्रह्माण्डेऽधमतारिणी ॥५१॥  
तस्मात्पतिव्रता नारी सेव्या पूज्या हि मे तनुः ॥
दृश्या प्रभोजनीया सत्कार्या नम्या च सर्वदा ॥५२॥  
सापि साध्व्येव सम्बोध्या न न्यूना मामकी तनुः ॥
अधमानां समुद्धारायाऽत्र लोके मया कृताः ॥५३॥  
साध्व्यः पतिव्रतानार्यो मम मूर्तय एव ताः ॥
तासां कामो न कामाय पत्युः शुश्रूषणाय तु ॥५४॥  
तासां रागो न रागाय पत्युः संरमणाय तु ।  
तासां रतिर्न भोगाय पत्युर्वंशकराय तु ॥५५॥  
तासां भोगो न सौख्याय पत्युरानन्दनाय तु ।  
तासां स्पर्शो न शैत्यार्थं पत्युः शान्तिकराय तु ॥५६॥  
तासां स्रावो न सक्त्यर्थं पत्युस्तृप्तिकराय तु ॥
तासां गर्भो न दुःखाय पत्युरिष्टकराय हि ॥५७॥
तासां व्रतं न नैजार्थं पत्युर्मुक्तिकराय हि ॥
तासामायुर्न सृष्टयर्थं पत्युः पारङ्गमाय हि ॥५८॥  
तासां मृतिर्न शोकार्थं पत्युः शोकहराय तु ॥
तासामाशीर्न मोहाय पत्युर्मोहहराय तु ॥५९॥  
तासां गेहं सर्वदा पुण्यपात्रं तासां देहः सर्वदा देवपात्रम् ।  
तासां धर्मः सर्वदा सौख्यपात्रं तासां प्राप्तिः सर्वदा धामपात्रम् ॥1.30.६०॥  
तासां गतिश्चाऽक्षरधामगामिनी तासां मतिर्ब्रह्मसुरूपयामिनी ।  
तासां कृतिर्निर्गुणभावभाविनी तासां धृतिः श्रीहरिसङ्गमापिनी ॥६१॥  
इति ते साधनं लक्ष्मि! पापानां शुद्धिकारकम् ।  
गृहस्थानां मया प्रोक्तं कृतं चाऽप्युपधार्यताम् ॥६२॥  
इति श्रीलक्ष्मीनारायणीयसंहितायां प्रथमे कृतयुगसन्ताने पतिव्रतायाः समुद्भवसामर्थ्यादिप्रदर्शननामा त्रिंशोऽध्यायः ॥३०॥  
    
