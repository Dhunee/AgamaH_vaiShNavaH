+++
title = "०७२"

+++
श्रीनारायण उवाच----  
शृणु लक्ष्मि! प्रवक्ष्यामि प्रेतान् त्वकालमृत्युजान् ।  
पाखण्डकान् लोभमृतान् चाऽसंस्कारमृताँस्तथा ॥१ ॥
चाण्डालादुदकात्सर्पात् शापाद् द्रुमाच्च वैद्युतात् ।  
दंष्ट्रिशृङ्गिपशुभ्यश्च मृताः प्रेता भवन्ति ते ॥ २ ॥  
उद्बन्धनमृता ये च विषशस्त्रादिसंहता ।  
आत्मघातिन एवाऽऽभिचारकर्मादिसंहताः ॥ ३ ॥  
महकष्टैर्मृता रोगैर्दस्युभिर्मारिताश्च ये ।  
विसूच्यग्निहता ये च भूखण्डादिमृताश्च ये ॥ ४ ॥  
असंस्कृताः प्रमृता ये मलिना मलमृत्यवः ।  
पिण्डलुप्ता वृषोत्सर्गक्रियाहीना मृताश्च ये ॥५ ॥
पर्वताद् भित्तिपाताद्वा व्योम्न्येवं गमनान्मृताः ।  
रजस्वलास्थितौ वाऽथ मैथुने शौचगे मृताः ॥६ ॥
अन्तरिक्षे ह्यन्तराले सीम्नि निर्जनके मृताः ।  
दुष्टशल्यादिना नष्टाः सूतकादौ मृताश्च ये ॥७ ॥
तृषायां ये जलाऽनाप्ताः कुमृत्युवशगाश्च ये ।  
ते वै प्रेताः प्रजायन्ते त्वटन्ति क्षितिमण्डले ॥८ ॥
गौपशुग्रासलोप्तारो जलाऽऽरामविनाशकाः ।  
देववृत्तिविनेष्टारो दीनवृत्तिविभेदकाः ॥९ ॥
दानकर्मविलोप्तारः पुण्यकार्य प्रभञ्जकाः ।  
बहूनां दुःखकर्तारः प्रेता भवन्ति पापतः ॥1.72.१०॥  
परद्रोहरताः पापाः पापमृत्युवशङ्गताः ।  
क्षुत्पिपासार्दिता नित्यं प्रेतत्वमुपयान्ति ते ॥११॥  
न माता न पिता प्रेतजन्मादौ कारणं मतम् ॥
प्रेतत्वं कर्मतो याम्यसङ्कल्पाच्च भवत्यतः ॥१२॥  
तत्र वै विकृताकारा लम्बोष्ठा विकृताननाः ।  
बृहच्छरीरदशना वक्राऽऽस्याश्चापि केचन ॥१३॥
सर्पास्याश्च बिडालास्या विविधास्या भवन्ति ते ।  
नामापि यादृशं कर्म कृत्वा भवन्ति नारकाः ॥१४॥
तादृग्गुणं भवत्येव प्रेतस्य तु तदा तदा ।  
यादृक्पापं विधायैव प्रेततां याति मानवः ॥१५॥
तथा तथा क्षुधा तस्य पिपासापि मुहुर्भवेत् ।  
भोजनं वा जलं वापि शुद्धं नैवाप्यते क्वचित् ॥१६॥
शुद्धे तु भोजने क्वापि जले वा नास्त्यधिकृतिः ।  
शुद्ध त्वन्नं वसुभिश्च शुद्धं जलं तु वारुणैः ॥१७॥
सर्वदा रक्षितं तत्र प्रेतानां भाग एव न ।  
श्लेष्ममूत्रपुरीषैश्च रेचकैः समलैः सह ॥१८॥
पर्युषितैस्तथोच्छिष्टैः प्रेतानां भोजनं भवेत् ।  
शौचहीनं मलिनं यत् प्रेता भुञ्जन्ति तत्सदा ॥१९॥  
यस्य गृहे न वै शुद्धिर्न वा देवार्पणं भवेत् ।  
मद्यमांसमये दुष्टे प्रेता भुञ्जन्ति तद्गहे ॥1.72.२०॥
लोभक्रोधमदालस्यनिद्राशोकभयानि च ।  
मायाकलहकापट्यं मालिन्यं स्नानहीनता ॥२१॥
धात्वादिमलशुद्धिर्न रजोवीर्याक्तमम्बरम् ।  
लाळालिट्टमयी भित्तिर्नालिका मूत्रसम्भृता ॥२२॥
यत्र यत्र गृहे सन्ति प्रेता भुञ्जन्ति तत्र वै ।  
नित्यं लिङ्गभगाभ्यां च क्षरत् तत्प्रेतभोजनम् ॥२३॥
मृत्युर्नित्यं वरं जन्तोः प्रेतत्वं मा भवेत् क्वचित् ।  
पतितान्नेन भुक्तेन जठरस्थेन यो मृतः ॥२४॥  
पापमृत्युवशाद् यो वै स प्रेतो जायते नरः ।  
देवद्रव्यं परस्वादि हरेत्प्रेतः स जायते ॥२५॥  
गुरुद्रव्यं परन्यासं हरेत् प्रेतः स जायते ।  
विश्वासघातः कूटश्च कन्या विक्रयकृज्जनः ॥२६॥  
भ्रातृधृक् जनहा गोघ्नः पशुघ्नः पारदारिकः ।  
हेमहर्ता भुवो हर्ताऽनृतः प्रेतः स जायते ॥२७॥  
मातरं भगिनीं भार्यां स्नुषां दुहितरं सुतम् ।  
पितरं यो वा त्यजति स प्रेतो जायते नरः ॥२८॥  
शिष्टाचारविहीना ये पित्रोर्भक्तिविहीनकाः ।  
मद्यमांसरता ये च पशुघातादिकर्मिणः ॥२९॥  
परद्रोहप्रकर्तारो महात्रासप्रदाश्च ये ।  
ये छिद्रान्वेषिणो नित्यं परकल्पान्तकारकाः ॥1.72.३०॥  
बहुव्यवायसंसक्ता हार्दमांसादिभक्षकाः ।  
क्रूरा व्यसनिनो दुष्टा निषिद्धाचरणे रताः ॥३१॥  
चान्ये ये तादृशास्तेषां जायते ह्यायुषः क्षयः ।  
स्वल्पायुषं कुशरीरं हित्वा प्रेता भवन्ति ते ॥३॥
तादृशेन शरीरेण श्रेयः स्वस्य प्रसाधयेत् ।  
पुण्येन कर्मणा स्वर्गं साधयेन्मोक्षमेव वा ॥३३॥  
प्राक्तनैः कर्मपाकैस्तु सुखं दुःखं तु विन्दति ।  
तदत्र जन्मनि सौख्यप्रदं धर्मं समाचरेत् ॥३४॥  
नरो वा यदि वा नारी स्वार्थं कृत्वापि भूतले ।  
परार्थं साधयेन्नित्यं श्रेयो मोक्षकरं परम् ॥३५॥
अन्यत्तु विस्मरेत् कामं मोक्षं तु नैव विस्मरेत् ।  
अन्यत्तु विस्मरेत्कार्यं धर्मं तु नैव विस्मरेत् ॥३६॥  
अन्यत्तु विस्मरेद् भोग्यं आत्मसौख्यं न विस्मरेत् ।  
कृत्रिमं विस्मरेद् योगं हरिं हृत्स्थं न विस्मरेत् ॥३७॥  
प्रभुं विहाय सुखदं दुःखदं भजते तु यः ।  
दुःखं स्यात्तु फलं तस्य नान्यत् श्रेयः स विन्दति ॥३८॥  
नारकास्त्रिविधास्तस्मात् विज्ञेयाः कमलेक्षणे! ।  
एके यमपुरस्थाश्चाऽऽपरे तु प्रेतरूपिणः ॥३९॥  
अन्ये तु नारकाः सर्वे गृहे गृहेऽतिदुःखिनः ।  
येषां गृहे न वै सौख्यं भोज्यभोजनवैभवात् ॥1.72.४०॥  
नारीपुत्रधनधान्यात् तेऽत्र प्रत्यक्षनारकाः ।  
येषां कुटुम्बं बहुलं पोषणे तु दरिद्रता ॥४१॥  
वस्त्रान्नानि न पूर्यन्ते तेऽत्र प्रत्यक्षनारकाः ।  
एकाऽधिकस्त्रीपतिर्यः स तु प्रत्यक्षनारकी ॥४२॥  
व्यभिचारो गृहे यस्य तद्वै प्रत्यक्षनारकम् ।  
परदारगणिकादिरतः प्रत्यक्षनारकः ॥४३॥  
श्ववत् स्वनार्या गणितः सोऽत्र प्रत्यक्षनारकी ।  
पत्नी शुनीव या यत्र सापि प्रत्यक्षनारका ॥४४॥  
येषां हूँ तूँ कृतो द्वेषः क्लेशो गृहजनेषु वै ।  
न निद्रा न सुखं प्रेम ते वै प्रत्यक्षनारकाः ॥४५॥  
स्वजनश्चौर्यकृत् यत्र स्वजनो यत्र घातकी ।  
स्वजनो वञ्चको यत्र तद्वै प्रत्यक्षनारकम् ॥४६॥  
आज्ञाकरा न पुत्राद्याः प्रेमदा वनिता नहि ।  
कुटुम्ब मानदं नास्ति तद्वै प्रत्यक्षनारकम् ॥४७॥
भोजनं सर्वदा रूक्षं गालीदानादिपूर्वकम् ।  
दर्शनं द्वेषनेत्रेण सोऽत्र प्रत्यक्षनारकी ॥४८॥  
स्फाटितानि तु वस्त्राणि गृहं रथ्या च चत्वरम् ।  
सत्कारे तु तिरस्कारः स तु प्रत्यक्षनारकी ॥४९॥
पराधीना दशा नित्यं सेवकाः क्षेपकास्तथा ।  
स्वजनः श्वजनवच्च स तु प्रत्यक्षनारकी ॥1.72.५०॥  
आधिव्याधिसमुपाधिक्लेशगृहं तु यद्गृहम् ।  
छिद्ररौद्रधूर्तशाठ्याश्रयं प्रत्यक्षनारकम् ॥५१॥  
पत्नी कामप्रदा नैव सर्वथा प्रतिपक्षिणी ।  
पतिः रतिप्रदो नैव ताडकः सोऽत्र नारकः ॥५२॥  
जन्मक्षता जन्मरोगा जन्मदुःखाः प्रतापिनः ।  
क्लेशाढ्या जन्मत एव ते वै प्रत्यक्षनारकाः ॥५३॥
नरकं तु शरीरं वै तत्र वासात्तु नारकी ।  
नरकः खलु संसारस्तत्र वासात्तु नारकी ॥५४॥  
भक्त्या श्रेयःप्रकर्ता तु नरकान्मुच्यते खलु ।  
यावन्नैव प्रमुच्यन्ते तावत् सर्वे तु नारकाः ॥५५॥  
नरकस्य मलानां च लाळानां धातुयोगिनाम् ।  
द्वाराण्यालम्ब्य रमते सोऽत्र साक्षाद्धि नारकी ॥५६॥  
नरकेभ्यः समुत्पन्नो नरके सज्जते पुनः ।  
पुष्टौ नरकरूपोऽयं कोऽन्यस्तस्माद्धि नारकी ॥५७॥
अवमानं महादुःखं बन्धनं तु ततोऽधिकम् ।  
पराधीनं महात्रासस्तद्वानत्रैव नारकी ॥५८॥  
तृष्णाख्यं नरकं यस्य लग्नं स नारकी मतः ।  
एवं तृतीयनरकं सर्वस्यात्र गृहे गृहे ॥५९॥  
अविशुद्धिः क्षयश्चैवाऽतिशयश्च त्रिदोषकम् ।  
यस्य यस्याऽभवत् श्लिष्टं स वै नारकवद् भवेत् ॥1.72.६०॥  
एते प्रेतास्तु जीवन्तो मृताः प्रेता यमालये ।  
अदृश्या वायुरूपाश्च प्रेतास्त्रयः परेतकाः ॥६१॥  
सर्वे वै दुःखभोक्तारः सर्वे च दुःखदास्तथा ।  
सर्वे भक्तिविहीनाश्च को भेदोऽत्र परेतके ॥६॥  
याम्याश्चैव च वायव्या मानवीयाश्च ते त्रयः ।  
यदि श्रेयो न कुर्वन्ति तर्हि प्रेताः समास्त्रयः ॥६३॥
तस्मान्मानुषदेहेन कर्तव्यं मोक्षकारकम् ॥
तेन मुक्तिं प्रगन्तारः प्रेतत्वं नैव यान्ति हि ॥६४॥
नारी तु डाकिनी यस्य पतिर्वा भूतभीतिदः ।  
पुत्रा राक्षसहन्तारः प्रेतस्तस्मात्पलायते ॥६५॥  
योनिस्तु कण्डनी यस्याः क्लेदिनी मूत्रवीर्यकैः ।  
कर्दमाऽऽभं शरीरं च तस्या भोक्ता तु नारकी ॥६६॥  
श्वपचा ग्रामबाह्यस्था अशुद्धा दोषपेटकाः ।  
दोघे दोषस्तु को देयः प्रेतस्तत्र करोति किम् ॥६७  
प्रेतं प्रेतो यथा नैव त्रासयेन्न च पीडयेत् ।  
तथा प्रेतसमं दुष्टं पीडयित्वा लभेत किम् ॥६८॥  
तादृशं तु कुटुम्बं वै त्यक्त्वा प्रेताः प्रयान्ति वै ।  
तीर्थेऽरण्येऽथवाऽन्यत्र वसन्ति नित्यदुःखिताः ॥६९॥  
इतिश्रीलक्ष्मीनारायणीयसंहितायां प्रथमे कृतयुगसन्ताने केषां प्रेतत्वं प्रेतानां वासो भोजनादि प्रेतास्त्रिविधेत्यादिवर्णननामा द्वासप्ततितमोऽध्यायः ॥७२॥  
    
