+++
title = "४८२"

+++
श्रीनारायण उवाच-  
शृणु लक्ष्मि! कृष्णद्वैपायनव्यासस्य चेष्टितम् ।  
नर्मदायास्तटेऽभीष्टार्थनां चापि सुमुक्तिदाम् ॥१ ॥
आसीत् पूर्वं महाश्रेष्ठः ऋषिर्नाम्ना पराशरः ।  
तेन चोग्रं तपस्तप्तं गङ्गाम्भसि समा दश ॥२ ॥
कुम्भकं प्राणनियमं कृत्वा स जाह्नवीजले ।  
प्रविष्टश्च ततः पूर्णे द्वादशाब्दे विनिर्ययौ ॥३ ॥
भिक्षार्थे स गतो ग्रामं नावि तत्रैव संस्थिता ।  
तेन दृष्टा शुभा बालाऽक्षता सुदृढयौवना ॥४ ॥
तां दृष्ट्वा मन्मथाऽऽविष्ट उवाच मधुराक्षरम् ।  
मा रमस्वाऽद्य सुभ्रु त्वं मम चित्तप्रमाथिनी ॥५ ॥
इत्युक्ता सा मुनिं नत्वोवाच क्वाऽहं हि धीवरी ।  
क्व त्वं मुनिर्महान्साधुः सङ्गमो युज्यते न नो ॥६ ॥
ऋषिर्ध्यात्वाऽब्रवीत् कन्यां न त्वं कैवर्तपुत्रिका ।  
राजपुत्री भवसि त्वं शृणु जन्म वदामि ते ॥७ ॥
वसुनामा तु राजाऽभूत् सोमवंशे प्रतापवान् ।  
जम्बूद्वीपाधिपः कन्ये बहुपत्नीपतिः स हि ॥८ ॥
वैष्णवः स गुरोर्भक्तो राज्यं करोति धर्मतः ।  
म्लेच्छास्तस्य विरोधेन शाकद्वीपनिवासिनः ॥९ ॥
तेषां स विजयार्थं वै ययौ सभृत्यपुत्रकः ।  
सङ्ग्रामस्तु महाञ्जातो वसुना ह्यवनिभृता ॥1.482.१ ०॥
जिता म्लेच्छाः करदास्ते कृताः सखण्डभूभृतः ।  
तस्य प्रधाना महिषी स्वस्या सौधे रजस्वला ॥११ ॥
जाता तया प्रेषितो वै दूतो राजसमीपगः ।  
दूतः स शुकरूपो वै पाठितं मानवो यथा ॥१ २॥
चञ्च्वा गृहीत्वा लिखितं पत्रं ययौ विहायसा ।  
त्वां विना पट्टराज्ञीयं ऋतुकालेऽपि जीवति ॥१ २॥
इत्येवं लिखितं त्वासीद् भूर्जपत्रं शुभाक्षरम् ।  
गतः पक्षी यत्र वसुः सत्यभामासुप्रेषितः ॥१४॥
लेखं ददौ शुको राजा वाचयामास तत्क्षणम् ।  
स्वीयं वीर्यं समुत्पाद्य कृत्वा च पुटिकां दृढाम् ॥१५॥
शुकाय चार्पयामास गच्छ राज्ञीं प्रदेहि तत् ।  
नृपं प्रणम्य चञ्च्वा सङ्गृह्य स बीजपुट्टिकाम् ॥१ ६॥
उत्पपात समुद्रस्योपरि त्वायाति वेगतः ।  
शुकं सामिषं सङ्कल्प्य श्येनस्तत्रापि धावितः ॥१७ ॥
हतश्चञ्चुप्रहारेण वीर्यपात्रं पपात ह ।  
जले मत्स्येन गिलितं तत्राऽपत्ये बभूवतुः ॥१८ ॥
दाशैर्मत्स्यो गृहीतश्चोत्पाटितस्तावदेव च ।  
यमलं ददृशुर्गर्भे शशिसूर्यसमप्रभम् ॥१९ ॥
हर्षितास्ते धीवरास्तु दृष्ट्वा बालं च बालिकाम् ।  
पुत्रं राज्ञे प्रदायैव पुत्रीं ते प्रत्यपालयन् ॥1.482.२० ॥
सा त्वं कन्ये वरारोहे न हि कैवर्त कन्यका ।  
एवमुक्ता तु सा दत्वाऽऽत्मानं पराशराय वै ॥२१ ॥
यद्यहं राजकन्याऽस्मि मत्स्यगन्धो निवर्त्यताम् ।  
पराशरेण तत्रैव तपसा सुरभीकृता ॥२२ ॥
जलयाने च तां मुनिः पस्पर्श दिवसे यदा ।  
सा प्राह व्रीडिता लोकाः प्रपश्यन्त्यावरं कुरु ॥२३ ॥
तदा पराशरेणापि सन्ध्याता तामसी सती ।  
अन्धकारस्वरूपा च निहारवारिसम्भृता ॥२४॥
जाता समन्ततस्तत्र यत्र नौर्नैव दृश्यते ।  
बालाऽप्यतिप्रसन्नाऽभूद् रेमे ब्रह्मर्षिणा सह ॥२५॥
बीजदानोत्तरं तत्राऽपत्यं सा सुषुवे क्षणात् ।  
बालकं तत्र जटिलं सुभगं दण्डधारकम् ॥२६ ॥
कमण्डलुधरं शान्तं मेखलाकटिभूषणम् ।  
धृतोपवीतकं स्कन्धे मायागुणविवर्जितम् ॥२७ ॥
सा तं दिव्यं सुतं तत्र पराशरस्य सन्ददौ ।  
पराशरेण सा बाला शुभाशीर्भिर्नियोजिता ॥२८ ॥
मम योगेऽपि कन्या त्वं नाम्ना सत्यवती सती ।  
शन्तनोर्नृपतेः पत्नी भविष्यसि न संशयः ॥२९॥
प्रथमा महिषी तस्य सोमवंशविभूषणा ।  
इत्युक्त्वा स्व सुतं नीत्वा पराशरमुनिर्ययौ ॥1.482.३० ॥
नत्वा पुत्रं पराभक्त्या साष्टाङ्गं प्रणयेन च ।  
तं प्रयान्तमथाऽऽलोक्य सत्यव्रत्यब्रवीत् सुतम् ॥३१ ॥
वरो देयस्त्वयाऽभीष्टः स्नेहास्ते यदि मातरि ।  
किमप्युपादिश त्वं मां येन सिद्धिमवाप्नुयाम् ॥३२॥
पुत्र उवाच मातस्त्वमाराधय हरिं सदा ।  
सर्वेषां कर्मणां सारं श्रीकृष्णार्पणमस्तु यत् ॥३३ ॥
ओं नमः श्रीकृष्णनारायणाय स्वामिने नमः ।  
इतिजापं कुरु मातर्मोक्षस्ते सम्भविष्यति ॥३४॥
मत्स्यगन्धा तदा प्राह करिष्यामि तथा सुत ।  
परन्तु जननीनां वै सुतस्य विरहानलः ॥३५॥
सर्वदा दुःखदः स्यात्तु तस्मान्मा गच्छ वत्सल ।  
त्वद्वियोगादहं पुत्र पञ्चत्वं यामि नाऽन्यथा ॥३६॥
नास्ति पुत्रसमः स्नेहो नास्ति भ्रातृसमं बलम् ।  
नास्ति पुत्रसमं स्थानं विश्रान्तेर्वृद्धताऽऽगमे ॥३७॥
व्यासः प्राह विषादं मा मा कुरु मां स्मर प्रभुम् ।  
पश्य मे यादृशं रूपं मोक्षदं दिव्यमैश्वरम् ॥३८॥
इत्युक्त्वा दर्शयामास तेजः कोटिशशिप्रभम् ।  
तत्र चतुर्भुजं रूपं सकिरीटसुकुण्डलम् ॥३९॥
नवीननीरदश्यामं शरत्पङ्कजलोचनम् ।  
ईषद्धास्याननं रम्यं तेजः परिधिशोभितम् ॥1.482.४०॥
सतिलकं रक्तगण्डं बिम्बौष्ठं षोडशाब्दिकम् ।  
श्रीवत्सचिह्नशोभाढ्यं वनमालाविराजितम् ॥४१ ॥
रक्तचरणकरयोस्तलैः सुकोमलैर्युतम् ।  
चन्द्रनिभनखराजिराजितं रशनायुतम् ॥४२॥
सकिङ्किणीनद्धभूषादिव्याम्बरविराजितम् ।  
लक्ष्मीप्रभाजयापद्मापार्वतीमाणिकीयुतम् ॥४३॥
नन्दसुनन्दपार्षदगणसेवितपत्कजम् ।  
अनन्तदासदासीभिर्जयशब्दैः सुवर्धितम् ॥४४॥
एतादृशं दिव्यरूपं दृष्ट्वा सत्यवतीरूपम् ।  
मेने नारायणं पुत्रं मोक्षदं कृपयाऽऽगतम् ॥४५॥
तावत् तत्राऽऽगतं दिव्यं विमानं कोटिपार्षदैः ।  
सेवितं श्रीरमाराधालक्ष्मीदासीविराजितम् ॥४६॥
मातरं प्राह मोक्षं ते करोमि भवबन्धनात् ।  
रूपं द्वयं कुरु मातर्मत्प्रभावाद् यथेष्टकम् ॥४७॥
रूपेणैकेन मद्धाम प्रयाहि पार्षदैः सह ।  
द्वितीयेन स्वरूपेण कन्याऽत्र वस मानवी ॥४८॥
शन्तनोस्त्वं भाविनी वै गृहिणी राज्यभोगिनी ।  
वैकुण्ठे मे वियोगस्ते कदापि नैव जायते ॥४९॥
इत्युक्त्वा जलमादाय गाङ्गं चिक्षेप तत्तनौ ।  
सद्यो द्वयस्वरूपा साऽभवन्माता तदा क्षणात् ॥1.482.५०॥
व्यासाऽऽज्ञयैकरूपेणाऽऽरुरोह तद्विमानकम् ।  
द्वितीयेन स्वरूपेण नौकायां सा स्थिताऽभवत् ॥५१ ॥
अथ व्यासः स्वरूपं स्वं दिव्यं तिरश्चकार ह ।  
ययौ विमानं वैकुण्ठं नीत्वा सत्यवतीं प्रसूम् ॥५२ ॥
नौकास्था मायया तस्य मोहिता प्रार्थयत् सती ।  
रक्षा कार्या मम पुत्र प्रदेयं दर्शनं सदा ॥५३॥
व्यासः प्राह त्वया मातर्विषादः कार्य एव न ।  
आपत्काले त्वयाऽहं वै स्मर्तव्यः कार्यसिद्धये ॥५४॥
आपदस्तारयिष्यामि क्षम्यतां मातरात्मजे ।  
यदा यदा तु स्मर्तव्यः साक्षाद् भवामि ते पुरः ॥५५॥
इत्युक्त्वा तु ययौ व्यासः पराशरेण संयुतः ।  
पराशरो ययौ स्वस्य कुट्यां तपःपरः पुनः ॥५६ ॥
पराशरसुतस्तत्र निषण्णो वनमध्यतः ।  
नारदेन समाख्यातं देवेभ्यो व्यासजन्म च ॥५७॥
गङ्गातटे समाजग्मुर्ब्रह्माद्या देवतास्तदा ।  
भानुः पितामहः शक्रः सनकाद्या महर्षयः ॥५८॥
दक्षाद्याश्च समाजग्मुर्नारदाद्याश्च गायकाः ।  
मनवः पितरो वेदाः शास्त्राण्यपि समाययुः ॥५९॥
देव्यः सरस्वतीलक्ष्मीशारदाद्याः समाययुः ।  
नारायणः शिवः सत्या सहितस्त्वाययौ तदा ॥1.482.६० ॥
पितरो मानवा दिव्या दिव्यदेहाः समाययुः ।  
तीर्थान्यपि ह्रदाश्चारण्यानि वनानि चाययुः ॥६ १ ॥
पुष्पैः संवर्धितो व्यासः कृष्णद्वैपायनः प्रभुः ।  
आशीर्वादान् पृथग् दत्वा साधुसाध्वितिभाषितः ॥६२॥
पितामहेन बालोऽसौ गर्भाधानादिसंस्कृतः ।  
द्वैपायनो द्वीपजन्मा पाराशर्यः पराशरात् ॥६३॥
कृष्णरूपः कृष्णनाम्ना कृष्णद्वैपायनः प्रभुः ।  
विरिञ्चिनाऽभिषिक्तोऽसाऋषिसङ्घैः पुनः पुनः ॥६४॥
आशीर्वादैर्वर्धितश्च सरस्वत्यादिभिस्तथा ।  
स्तुतो वेदैः प्ररक्षार्थं व्यासार्थं व्यास सम्भव ॥६५॥
सर्वैः स्वतेजसा दृष्टः कृष्णनारायणः प्रभुः ।  
नत्वा सर्वान् शुभं वव्रे सर्वेभ्यो मानसं तथा ॥६६ ॥
आत्मीय ज्ञानमार्गीयं निर्बन्धनं च मोक्षदम् ।  
तथास्त्विति तदा सर्वे प्रोचुश्चक्रुर्महोत्सवम् ॥६ ७॥
पुष्पवृष्टिर्बभूवाऽस्य मस्तके ननृतुः स्त्रियः ।  
वेदा मन्त्रांस्तदा कृष्णवर्णकांश्च जगुर्मुदा ॥६ ८॥
सरस्वतीरमालक्ष्म्यादिभिर्मिष्टान्नभोजनैः ।  
भोजितास्तत्र चायातास्ताम्बूलादिभिरर्चिता ॥६९ ॥
विधातुराज्ञयोत्सवसमाहारं प्रचक्रिरे ।  
स्वस्वस्थानं ययुः सर्वे व्यासस्तीर्थेषु संययौ ॥1.482.७० ॥
गङ्गाऽवगाहिता तेन केदारं बदरीस्थलम् ।  
हरद्वारं पुष्करं च नारायणसरोवरम् ॥७१ ॥
द्वारिकागोमतीस्नानं चमत्कारपुरं तथा ।  
कुङ्कुमवापिकातीर्थं चाश्वपट्टसरस्तथा ॥७२॥
नदीं भद्रावतीं स्नात्वा ययौ वामनसंस्थलीम् ।  
रैवताद्रिं ददर्शाग्रे स्वर्णरेखाऽवगाहनम् ॥७३॥
दामोदरस्य च नारायणह्रदेऽवगाहनम् ।  
बलिखातभुवं गत्वा सोमनाथस्य दर्शनम् ॥७४॥
गोपीनाथं तथा नत्वा साभ्रमतीं प्रगाह्य च ।  
नर्मदां चापि तपतीं विगाह्य त्र्यम्बकेश्वरम् ॥७५॥
उज्जयिनीं तथा चोङ्कारेश्वरं स प्रणम्य च ।  
ताम्रपर्णीं चन्द्रभागां सेतुबन्धं ययौ ततः ॥७६ ॥
पुनराव्य तीर्थानि श्रीशैलादीनि चादरात् ।  
कृत्वा ययौ जगन्नाथपुरं कामाक्षिणीमपि ॥७७॥
ब्रह्मपुत्रां ययौ पश्चात् कालीं कपिलतीर्थकम् ।  
गयां काशीं तथाऽयोध्यां गण्डकीं च प्रयागकम् ॥७८॥
नैमिषं च कुरुक्षेत्रं सरस्वतीं ययौ ततः ।  
यमुनायामवगाह्य ययौ वै नर्मदातटम् ॥७९॥
साह्लादं नर्मदां दृष्ट्वा चित्तं विश्रम्य शान्तिदम् ।  
तपश्चचार विपुलं नर्मदातटमाश्रितः ॥1.482.८० ॥
ग्रीष्मे पञ्चाग्निमध्यस्थो वर्षासु स्थण्डिलेशयः ।  
सार्द्रवासास्तु हेमन्ते ध्यायमानो हरिं प्रभुम् ॥८१ ॥
कृष्णनारायणस्तस्य प्रत्यक्षोऽभूत् क्षणान्तरे ।  
ददावाशीर्वचनानि शुकी पत्न्यभवत्तदा ॥८२॥
शुकः पुत्रोऽभवच्चापि त्वागताः ऋषिसत्तमाः ।  
व्यासाश्रमे स्थितास्ते तु व्यासेन कृतसत्क्रियाः ॥८३ ॥
आरण्यानि सुशाकानि फलान्यारण्यकानि च ।  
तानि दास्यामि सर्वेषां व्यासेनैव सभाजिताः ॥८४॥
एवमुक्त्वा शुचिर्भूत्वा नर्मदातटमाश्रितः ।  
तुष्टाव नर्मदां साऽपि प्रत्यक्षा ह्यभवत् क्षणात् ॥८५॥
नर्मदा प्राह वचनं वरं वृणु यथेप्सितम् ।  
व्यासो वव्रे यदि तुष्टा यदि देयो वरो मम ॥८६ ॥
आतिथ्यमुत्तरे कूले मम दातुं त्वमर्हसि ।  
नर्मदा प्राह मे मार्गो दक्षिणाभिमुखो यतः ॥८७॥
कूलं कथं भवेदुत्तरस्त्वं स्वयं विचारय ।  
तदा व्यासः स्वयमग्रे चचाल मार्गयादिशन् ॥८८॥
नर्मदा तत्पथा याता चक्रुः पुष्पाञ्जलिं सुराः ।  
व्यासाश्रमः कृतस्तत्र व्यासतीर्थं ततोऽभवत् ॥८९॥
तत्रैव नर्मदा साक्षान्मूर्तिमती स्थिताऽभवत् ।  
व्यासं नारायणं कृष्णं सेवते सा पतिव्रता ॥1.482.९०॥
व्यासोक्तेन तु मार्गेण याता सा प्रथमं सती ।  
व्यासं नित्यं स्नापयति निजनिर्मलवारिणा ॥९१ ॥
नैवेद्यजलपुष्पादिताम्बूलधूपदीपकैः ।  
सेवते सततं व्यासं कृष्णनारायणं सती ॥९२॥
एवं पातिव्रत्यपरा वर्तते नर्मदा सदा ।  
तत्र स्नानं जनाः कृत्वा पूजयित्वा हरिं सतीम् ॥९३॥
पातिव्रत्यफलं श्रेष्ठं प्राप्स्यन्ति निश्चितं रमे ।  
यः पठेच्छृणुयाच्चापि लभेत्तत्तीर्थजं फलम् ॥९४॥
इति श्रीलक्ष्मीनारायणीयसंहितायां प्रथमे कृतयुगसन्ताने पराशराद् व्यासस्य जन्म, मत्स्यगन्धाया जन्मवृत्तान्तः, व्यासस्य तीर्थभ्रमणं नर्मदातीरे वासो नर्मदायाः पातिव्रत्यं चेत्यादिनिरूपणनामा द्व्यशीत्यधिकचतुश्शततमोऽध्यायः ॥४८२ ॥
    
