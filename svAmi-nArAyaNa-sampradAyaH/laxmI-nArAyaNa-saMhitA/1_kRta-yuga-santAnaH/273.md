+++
title = "२७३"

+++
श्रीनारायण उवाच-  
अथ लक्ष्मि! कथयामि त्वष्टमीनां व्रतानि ते ।  
यानि कृत्वा भुक्तिमुक्तिमाप्नुयात् पद्मजे व्रती ॥१ ॥
शुक्लाष्टम्यां तु चैत्रस्य पार्वतीजन्मसद्व्रतम् ।  
मण्डपं कदलीस्तम्भाशोकतोरणमण्डितम् ॥२ ॥
कृत्वात्र सर्वतोभद्रं मण्डलं तस्य मध्यगाम् ।  
सौवर्णीं पार्वतीं न्यस्य प्रदक्षिणशतं चरेत् ॥३ ॥
पूजयेत् षोडशवस्तुश्रेष्ठोपदादिभोजनैः ।  
नीराजयेद्रथे स्थापयित्वा श्राङ्गारिकं चरेत् ॥४ ॥
गीतवाद्यादिभिर्भक्तैः कार्यो यात्रामहोत्सवः ।  
गृहे गृहे प्रपूज्या तण्डुललाजाजलैः फलैः ॥५ ॥
सौभाग्यद्रव्यकुङ्कुमकज्जलाभरणादिभिः ।  
नारीकेलफलेनाथ कलशेनापि वर्धयेत् ॥६ ॥
एवं महोत्सवपूर्वं जले वा मन्दिरेऽथ वा ।  
आनयित्वा पूजयेत्तामारार्त्रिकमथाऽऽचरेत् ॥७ ॥
भोजयित्वा च देवेशीं विधिना तां विसर्जयेत् ।  
दद्याद् दानानि सर्वाणि बालाभ्योऽम्बरभोजनम् ॥८ ॥
एवं कृत्वा व्रतं नारी सौभाग्यं लभते शुभम् ।  
कन्या व्रतं परं कृत्वा राज्ञीपदमवाप्नुयात् ॥९ ॥
अत्रैवाऽशोककलिकाऽष्टकस्याऽदनमाचरेत् ।  
एवं प्राशनकर्तुस्तु न शोको जायते क्वचित् ॥1.273.१० ॥
महाष्टमीति सैवेयं कर्तव्या सोपवासिका ।  
पार्वत्याः पूजनं विसर्जनान्तं कार्यमेव च ॥११ ॥
वैशाखस्य सिताष्टम्यामथोपोषणमाचरेत् ।  
दुर्गाष्टमीति सा प्रोक्ताऽपराजितां तु पूजयेत् ॥१२॥
नैवेद्यं शर्करायुक्तं दद्याद् दानानि वै तदा ।  
कुमारीर्भोजयेच्चापि नवम्यां पारणाग्रतः ॥१३ ॥
व्रती ज्योतिर्विमानस्थोऽपराजिताकृपावशात् ।  
स्वर्गलोकेषु विचरेद् भुक्तिमुक्तियुतो भवेत् ॥१४॥
ज्येष्ठकृष्णाष्टमीप्राप्तौ कुर्यात् त्रिलोचनव्रतम् ।  
कैलासे संवसेत् कल्पपर्यन्तं बहुमानितः ॥१५॥
ज्येष्ठशुक्लाष्टमीप्रातर्दुर्गां शुक्लां प्रपूजयेत् ।  
शुक्लादेवीप्रसादेन कैलासं लभते व्रती ॥१६॥
आषाढधवलाष्टम्यां देवीं सम्पूजयेद् व्रती ।  
नैवेद्यं शर्करोपेतं दद्यात् कन्याश्च भोजयेत् ॥१७॥
सुवर्णदक्षिणां दत्वा विसृज्याऽद्यात् स्वयं व्रती ।  
एतद्व्रतं शुभं कृत्वा दुर्गालोकमवाप्नुयात् ॥१८॥
नभःशुक्ले तथाष्टम्यां दुर्गां सम्पूजयेद् व्रती ।  
भोजयेद् विविधैरन्नैर्विसर्जयेद् विधानतः ॥१९॥
पारणां च ततः कुर्याद् व्रतं सन्ततिवर्धनम् ।  
भाद्रमासे सिताष्टम्यां दशाफलमिति व्रतम् ॥1.273.२० ॥
सोपवासं प्रकुर्याद्वै पूजनं श्रीहरेस्तथा ।  
तुलस्याः कृष्णवर्णाया दलैर्दशभिरर्चयेत् ॥२१ ॥
कृष्णं विष्णुं तथाऽनन्तं गोविन्दं गरुडध्वजम् ।  
दामोदरं हृषीकेशं पद्मनाभं हरिं प्रभुम् ॥२२॥
एतैर्वै नामभिः कृष्णं पूजयित्वा दिने दिने ।  
होमं कुर्याच्छतमष्टोत्तरं श्रीकृष्णनामतः ॥२३ ॥
जुहुयाच्चरुणा पुष्पैः फलैः शर्करया तथा ।  
एवं दशदिनं कुर्यादाचार्यं पूजयेत्ततः ॥२४॥
सौवर्णे वाऽन्यपात्रे तु सौवर्णं तुलसीदलम् ।  
प्रतिमां कानकीं चापि निधाय गुरवेऽर्पयेत् ॥२५॥
गोप्रदानं प्रकुर्याद्वै वस्त्रालङ्कारशोभनम् ।  
दशाहं दुग्धपाकं च पूरिकाश्च निवेदयेत् ॥२६॥
स्वयं प्रसाद गृह्णीयात् विप्रान् साधूँश्च भोजयेत् ।  
व्रतान्ते दशसाधुभ्यः प्रत्येकं दश पूरिकाः ॥२७॥
दद्यादेवं दशाब्दं तु कृत्वा व्रतमनुत्तमम् ।  
सर्वान्स्वर्गाननुभूय कृष्णसायुज्यमाप्नुयात् ॥२८ ॥
नरः कृष्णपार्षदः स्यान्नारी कृष्णप्रिया भवेत् ।  
नैतादृशं व्रतं त्वन्यत् कृष्णसायुज्यकृद्भवेत् ॥२९ ॥
भाद्रकृष्णाष्टमी कृष्णजन्माष्टमीव्रतं पुरा ।  
उपवासेन तत्कर्तुः सप्तजन्माघनाशनम् ॥1.273.३० ॥
उपवासी तिलैः स्नात्वा नद्यादौ विमले जले ।  
मन्दिरं शोधयेत् सम्यङ् मृजाक्षालनलेपनैः ॥३१ ॥
रङ्गैर्नानाविधैश्चित्रैस्तोरणैः शोभयेद् ध्वजैः ।  
नवीनाँश्च वितानादीन् बध्नीयाद् रूपकाणि च ॥३२ ॥
सिंहासनं भगवतः पूजोपकरणानि च ।  
सम्मार्जयेद् दीपिकाश्च कुर्यादास्तरणं नवम् ॥३३ ॥
पूजानैवेद्यवस्त्रादि व्रती सम्पादयेत्ततः ।  
सभामण्डपमध्ये वा मन्दिरस्याऽग्रतोऽथवा ॥३४॥
मण्डपं कारयेद् रम्यं कदलीस्तम्भशोभितम् ।  
वस्त्रविचित्रसत्पुष्पपल्लवैः कलशैर्युतम् ॥३५ ॥
फलदीपावलीमालाचन्दनादिविराजितम् ।  
धूपितं कारयेत्तं च तन्मध्ये कलशं न्यसेत् ॥३६ ॥
तस्योपरि न्यसेत्पात्रं ताम्रं तस्योपरि स्थिताम् ।  
हैमीं वस्त्रयुगच्छन्नां प्रतिमां श्रीहरेः शुभाम् ॥२७॥
पाद्याद्यैरुपचारैश्च पूजयेद् व्रतकारकः ।  
मण्डपे सूतिकागारं देवक्या विदधीत च ॥३८ ॥
तत्र वै देवकीं बालकृष्णेन सहितां तथा ।  
यशोदां गोकुले कुर्यात् सुतायुक्तां मनोहराम् ॥३ ९॥
वसुदेवं च नन्दं च गोपान् गोपीश्च गास्तथा ।  
वृषान् वत्सान् वत्सतरीः सौवर्णान् कारयेद् व्रती ॥1.273.४० ॥
मण्डपे स्थापितान् दिक्षु विदिक्ष्वपि समर्चयेत् ।  
वादयेत् तूर्यवाद्यानि मङ्गलानि च गापयेत् ॥४ १ ॥
स्नानपूजादिकं मूर्ते कृत्वा त्वारार्त्रिकं चरेत् ।  
पञ्चामृतैरर्धरात्रे स्नापयेच्छुद्धवारिभिः ॥४२ ॥
वासोभूषारत्नहारान् शोभनान् परिधापयेत् ।  
कुङ्कुमकेसरागुरुचन्दनकुसुमानि च ॥४३ ॥
हारापीडाँश्चावतंसान् पौष्पांश्च तुलसीस्रजः ।  
धूपदीपाँस्ततः कृत्वा महानैवेद्यमाहरेत् ॥४४॥
अजमाँश्च तथा शुण्ठीं धान्याकान् शर्करां घृतम् ।  
पञ्चचूर्णी रौप्यपात्रे नैवेद्यं विनिवेदयेत् ॥४५॥
पूरीपायससंयावघृतपक्वादि चार्पयेत् ।  
जलं समर्पयेद् दद्यात् ताम्बूलं मुखशोधनम् ॥४६॥
नारीकेलफलं दद्याद् दक्षिणां तुलसीदलम् ।  
ततो नीराजयेत् कृष्णं चतुर्विंशतिरूपिणम् ॥४७।  
अर्घ्यं दद्यात् क्षमां प्रार्थ्य स्वापयित्वा व्रती ततः ।  
रात्रौ जागरणं कुर्याच्छृणुयात्तत्कथानकम् ॥४८ ।  
तदा पिबेद् व्रती कृष्णचरणामृतमुत्तमम् ।  
सशर्करं दधिं किञ्चिन्मात्रं पञ्चामृतं ग्रसेत् ॥४९ ॥
ततः प्रभाते स्नात्वैव पूजयेद् बालकृष्णकम् ।  
क्षीरं भक्तं शर्करां च विशेषेण निवेदयेत् ॥1.273.५० ।  
नरानार्यस्ततस्तत्र दधिक्षीरघृताम्बुभिः ।  
कुर्वीरन् क्रीडनं त्वग्रे लेपक्षेपणसेचनैः ॥५ १ ॥
स्नात्वा साधून् भोजयेच्च साध्वीर्बालाँश्च बालिकाः ।  
विप्रान् भक्तान् भोजयेच्च दीनान्धकृपणानपि ॥५२।  
दक्षिणां प्रददेदश्नीयात् स्वजनैः प्रसादिकम् ।  
प्रातः सायं पूजनान्ते व्रतिना पालने हरिः ॥५३ ।  
आन्दोलनीयोऽनुदिनं यावद्भाद्रद्वितीयकम् ।  
दारापत्यसुहृद्भृत्यैरेवं कृत्वा व्रतं नरः ॥५४।  
साक्षाद् गोलोकमाप्नोति विमानवरमास्थितः ।  
त्रिलोक्यां वै व्रतं चैतत्सदृशं नास्ति यत्परम् ॥५५ ।  
कृतेन येन लभ्येत कोट्यैकादशकं फलम् ।  
दानान्यत्र प्रदेयानि राजयोग्यानि पद्मजे ॥५६॥
यथाशक्ति यथावस्तु कार्यं कार्ष्णं व्रतं प्रिये ।  
भाद्रपदसिताष्टम्यां राधिकाजन्म निर्मितम् ॥५७॥
भगवन्तं तथा राधां रक्तवस्त्राणि धारयेत् ।  
मध्याह्ने राधिकामूर्तिं सकृष्णां पूजयेद् व्रती ॥५८ ।  
लड्डुकान् मौक्तिकान् दद्यान्नैवेद्येऽपि फलान्यपि ।  
यद्यदिष्टं भवेत् स्वस्य तत्तत् समर्पयेद् व्रती ॥५९ ।  
राधिकाजन्मपद्यानि गापयेद् गोपिकादिभिः ।  
एकभक्तं व्रतं कृत्वा सुवासिनीश्च भोजयेत् ॥1.273.६० ।  
मूर्त्यर्पणं च गुरवे कृत्वा भुञ्जीत वै व्रती ।  
उपवासं च वा कुर्याद् दद्याद्रक्ताम्बराणि वै ॥६१ ।  
एवं कृत्वा व्रतं नारी राधापरिकरे वसेत् ।  
कृष्णपत्नी सदा भूत्वा कृष्णसौख्यं सदाऽर्जयेत् ॥६२।  
दूर्वाष्टमीव्रतं चैतत्कर्तव्यं व्रतिना तथा ।  
दूर्वारूढस्थले शम्भुबाणं सम्पूजयेद् व्रती ॥६ ३ ।  
गन्धैः पुष्पैर्धूपदीपैर्दध्यक्षतफलादिभिः ।  
दूर्वाभिः पूजयेच्चाप्यर्थयेद् दूर्वेऽमृते सदा ॥६४।  
यथा शाखाप्रशाखाभिर्विस्तृताऽसि महीस्तरे ।  
सौभाग्यं विस्तृतां देहि सन्ततिं चाऽजरामराम् ॥६५।  
विप्रान् साधून् भोजयित्वा शम्भुं विसृज्य वै व्रती ।  
व्रतं पूर्णं प्रकुर्वीत नारी भाग्यवती भवेत् ॥६६ ॥
एवं पुण्या पापहरा सन्ततिदेयमष्टमी ।  
दूर्वां न पूजयेद् या सा विधवा स्यात् त्रिजन्मसु ॥६७ ॥
ज्येष्ठर्क्षसंयुता चेयं ज्येष्ठाष्टमी व्रतात्मिका ।  
महालक्ष्म्या व्रतं चैतदितः षोडशवासरान् ॥६८ ॥
पुनर्वसुप्रपर्यन्तं कालाष्टम्यवधिं ध्रुवम् ।  
कर्तव्यं व्रतिना दक्षे करे बध्वा तु डोरकम् ॥६ ९ ॥
षोडशग्रन्थिसहितं गुणैः षोडशभिर्युतम् ।  
नित्यं प्रपूजयेल्लक्ष्मीं तत उद्यापनं चरेत् ॥1.273.७० ॥
वस्त्रमण्डपिकां कृत्वा सर्वतोभद्रमण्डले ।  
कलशं देयस्य दीपं च कृत्वोत्तार्य च डोरकम् ॥७१ ॥
कुम्भाऽधस्तत् स्थापयित्वा लक्ष्म्याश्चतुःसुमूर्तिकाः ।  
स्नपनं कारयेत्पचामृतैश्च सलिलैर्व्रती ॥७ रे ॥
उपचारैः षोडशाद्यैः पूजयित्वा प्रभोजयेत् ।  
निशि जागरणं कुर्याच्चन्द्रेऽर्घ्य सम्प्रदापयेत् ॥७ ३ ॥
क्षीरसागरसम्भूत महालक्ष्मीसहोदर ।  
अन्नौषधिप्रदो मेऽस्तु श्रीखण्डार्घ्यं गृहाण मे ॥७४॥
क्षीरोदार्णवसम्भूते कमले कृष्णसत्प्रिये ।  
विष्णुवक्षःस्थलावासे भव मे सर्वकामदा ॥७५ ॥
एकनाथे जगन्नाथे गोपालस्य प्रियेऽव्यये ।  
कम्भरे त्राहि मां देवि! कृष्णमातः शिवं कुरु ॥७६ ॥
एवं प्रार्थ्य महालक्ष्मीं सम्पूज्य भक्तयोषितः ।  
भोजयित्वा जुहुयाच्च बिल्व पद्मकपावसैः ॥७७॥
समित्तिलघृतैः पुष्पैः फलैश्च विविधैस्तथा ।  
विष्णवे चन्दने तालपत्रं मालां तथाऽक्षतान् ॥७८ ॥
दूर्वां कौसुम्भसूत्रं च युगलं श्रीफलं तथा ।  
तुलसीं शर्करां लड्डून् दुग्धसारं तिलान् यवान् ॥७ ९ ॥
जलं ताम्बूलकं चेति दद्याद्धरये षोडश ।  
महालक्ष्म्यै तथा दद्याच्छूर्पेणाच्छाद्य शूर्पके ॥1.273.८ ० ॥
लक्ष्म्यै नारायणायाऽपि प्रसमर्प्य व्रती स्वयम् ।  
विसर्जयेत्पूजनं च व्रतं तद्वै समापयेत् ॥८१ ॥
चतस्रः प्रतिमा दद्याच्चतुर्विप्रेभ्य एव वै ।  
षोडशसुवासनीभ्यो दद्यात् षोडशवस्तुकम् ॥८२ ॥
मिष्टान्नैराशयित्वा ताः संविसृजेत् सदक्षिणाः ।  
पश्चात्तु पारणां कुर्याद् व्रती त्वेवं व्रतेन वै ॥८ ३ ॥
कोट्यधीशो भवेल्लोके लक्ष्मीलोके वसेत्पुनः ।  
चिरं भोगान् प्रभुङ्क्ते वै कम्भरालक्ष्म्यनुग्रहात् ॥८४॥
एषा शोकाष्टमी प्रोक्ताऽशोकपूजनमाचरेत् ।  
एकभक्तं व्रतं कृत्वा रमां सम्पूज्य भावतः ॥८५॥
यत्र कुत्रापि जन्म स्यादशोकः स्यान्न संशयः ।  
आश्विने तु सितेऽष्टम्यां दुर्गाव्रतमुपोषणम् ॥८६ ॥
एकभक्तं च वा पूजां कुर्यात्त्वेतद्विधानतः ।  
सर्वतो विभवं लब्ध्वा मोदते दिवि देववत् ॥८७ ॥
ऊर्जकृष्णाष्टमीकाले करकाख्यं व्रत्ं स्मृतम् ।  
पुत्रेच्छुभिः पूजनीयः उमेशो निशि सर्वथा ॥८८ ॥
दानं कृत्वा सुवर्णस्य चन्द्रोदये नीराजयेत् ।  
व्रती प्रातः पूजयित्वा ततः कुर्यात्तु पारणाम् ॥८ ९ ॥
कार्तिककृष्णपक्षस्याऽष्टम्यां श्रीभगवद्व्रतम् ।  
कृष्णनारायणो जज्ञे गोपालकम्भरागृहे ॥1.273.९० ॥
देवाश्च मुनयः सर्वे तदाऽकुर्वन्महोत्सवम् ।  
विमानानि समारुह्यागता दर्शनलालसाः ॥९१ ॥
पुष्पादिभिस्तदा दिव्यैर्वर्धयामासुरादरात् ।  
तदा वै मण्डपः कार्यः प्रातरेव महार्हणः ॥९२ ॥
सौधमध्ये कृष्णनारायणस्तन्मण्डपे तदा ।  
सौवर्णः स्थापनीयोऽत्र सर्वतोभद्रमण्डले ॥९३ ॥
घटे पञ्चसुरत्नादिफलपल्लवशोभिते ।  
स्थाल्यां तिलान्वितायां वै पूजनीयो हरिः स्वयम् ॥९४ ॥
श्रिया युक्तस्तथा पित्रा मात्रायुक्तो महाप्रभुः ।  
शृणु लक्ष्मि त्वया साकं ममार्चनं प्रमुक्तिदम् ॥९५ ॥
सम्पत्करं सर्वसौख्यप्रदं सर्वेप्सितप्रदम् ।  
तत्कर्तव्यं योषिता वा नरेणापि व्रतार्थिना ॥९६ ॥
आवाहनात् समारभ्य पञ्चामृतजलादिकैः ।  
स्नपनं वस्त्रभूषादिधारणं शोभनादिकम् ॥९७ ॥
धूपदीपसुनैवेद्यारार्त्रिकदक्षिणादिकम् ।  
स्तवनाराधनाताम्बूलाऽदनजलमर्पयेत् ॥९८ ॥
सर्वशास्त्रमयं कृष्णं सरस्वतीनिवासिनम् ।  
सर्वदेवकृताऽऽवासं श्रीरमादिकृतालयम् ॥९९ ॥
प्रभालक्ष्मीपार्वतीमाणिकीनाथं स्मरेत्तथा ।  
दद्याद् दानानि बहुधा जागरं सोत्सवं चरेत् ॥1.273.१०० ॥
प्रातः स्नात्वा पूजयित्वा भोजयित्वा विसर्जयेत् ।  
एवं कृत्वा व्रतं कृष्णनारायणजयन्तिकम् ॥१०१ ॥
पत्नीं पतिं सुतां पुत्रं गां धनं स्वर्णमित्यपि ।  
क्षेत्रं च भवनं यानमारोग्यं विन्दति व्रती ॥१०२ ॥
विद्यां सत्तां महाकीर्तिं पूज्यतां सर्वसम्पदः ।  
व्रतेनाऽनेनाऽऽप्नुयाद्वै स्वर्गं मोक्षं च विन्दति ॥१० ३॥
कालभैरवजन्मापि कालाष्टमीति सैव हि ।  
पूजनं तस्य योग्योपचारैः कार्यं व्रतार्थिना ॥१०४ ॥
शङ्करः कालरूपोऽयं सञ्जातो भैरवः स्वयम् ।  
व्रतिनो भैरवादीनां भयं नैव हि जायते ॥१०५ ॥
कार्तिके धवले गोपाष्टमी बोध्याऽत्र वै गवाम् ।  
पूजां गोग्रासमेवापि गोदानं गोप्रदक्षिणम् ॥१०६ ॥
कुर्यात् कृष्णोऽभवद्गोपश्चारयामास गा यतः ।  
गोव्रतेन सदा लक्ष्मीर्गृहे रसात्मिका वसेत् ॥१०७ ॥
मार्गस्य कृष्णाष्टम्यां वै दर्भमिथुनकं व्रतम् ।  
अनघामनघं नाम्ना कृत्वा दर्भमिथुनकम् ॥१०८ ॥
सुतासुतसमायुक्तं स्थापयेद् गोमयादिभिः ।  
लेपिते भूतले गन्धपुष्पाद्यैः पूजयेच्च तत् ॥१०९ ॥
भोजयित्वा च दाम्पत्यं विसृजेल्लब्धदक्षिणम् ।  
नरो नारी व्रतं कृत्वाऽऽप्नुयात्पुत्रं सुतां सुखम् ॥1.273.११० ॥
अत्रैव कालभैरवजयन्तीव्रतमाचरेत् ।  
अथ मार्गसिताष्टम्यां दुर्गाव्रतं रवेर्मतम् ॥१११ ॥
कार्यं कालव्रतं पूजाहोमदानसुभोजनैः ।  
कालभैरवसान्निध्ये सजागरमुपोषणम् ॥११२ ॥
कृत्वा वै दुःखदं कर्म नाशमायाति तद्बलात् ।  
अथ पौषसिताष्टम्यां श्राद्धमष्टकसञ्ज्ञितम् ॥११३ ॥
पितॄणां तृप्तिदं वर्षं कुलसन्ततिवर्धनम् ।  
कर्तव्यं विधिना सर्वं मध्याह्नोत्तरमेव ह ॥१ १४॥
शिवपूजा प्रकर्तव्या भुक्तिमुक्तिप्रदा यतः ।  
माघस्य कृष्णाष्टम्यां वै भद्रकालीव्रतं चरेत् ॥११५ ॥
पूजयेद् वैरिवृन्दघ्नीं सर्वकामप्रदायिनीम् ।  
अष्टम्यां माघशुक्लस्य कृष्णनारायणो हरिः ११६ ॥
दिव्यकाश्यां चकारावतरणं ब्रह्मलोकतः ।  
नवम्यां स पराविद्यासञ्चारं कृतवान् प्रभुः ॥११७ ॥
अवतारव्रतं विद्याव्रतं कार्यं दिनद्वयम् ।  
पूजनं षोडशवस्तुकृतं दानं सुवर्णकम् ॥११८ ॥
दुग्धसारं प्रभुञ्ज्याच्च विद्यां भुक्तिं व्रती लभेत् ।  
माणिकीं पार्वतीं लक्ष्मीं प्रभां कृष्णं च पूजयेत् ॥११९ ॥
कृष्णेन सहिताः सर्वाः प्रसन्नाः पट्टयोषितः ।  
नयन्ति पुरुषं नारीं स्वकं धाम पराक्षरम् ॥1.273.१२० ॥
फाल्गुने त्वसिताष्टम्यां भीमादेवीव्रतं मतम् ।  
भीमायाः पूजनं कार्यं भुक्तिमुक्तिफलप्रदम् ॥१२१ ॥
शुक्लाष्टम्यां फाल्गुनस्य शिवं शिवां समर्चयेत् ।  
शीतलां पूजयेच्चापि पूर्वकृन्मिष्टभोजनैः ॥१ २२॥
दिगम्बरां रासभस्थां मार्जनीकलशान्विताम् ।  
विस्फोटनाशिनीं देवीं जले जपेदतन्द्रितः ॥१२३ ॥
तस्य तु शीतला देवी स्याद् विस्फोटकशान्तिदा ।  
शीतलाया व्रतकर्तुर्वर्षं शान्तिमयं भवेत् ॥१ २४॥
चैत्रस्याऽधवलाष्टम्यामृषभोऽहं बभूव वै ।  
कर्तव्यं पूजनं विष्णोर्व्रतिना पुण्यदं परम् ॥१२५।  
इति श्रीलक्ष्मीनारायणीयसंहितायां प्रथमे कृतयुगसन्ताने वार्षिकाष्टमीव्रतेषु पार्वतीजयन्तीदुर्गाष्टमीदशाहफलव्रत-कृष्णाष्टमीराधाष्टमीट्रूर्वाष्टमीज्येष्ठाष्टमीकम्भरालक्ष्मी जयन्तीदुर्गाव्रतकरकाव्रतश्रीकृष्णनारायणभगवज्जयन्तीकालाष्टमीगोपाष्टमीदर्भव्रतश्राद्धाष्टमी-  
भैरवाष्टमीश्रीकृष्णनारायणकाश्यवतरण व्रतविद्याव्रतपट्टराज्ञीकृतपूजनव्रत- भीमादेवीव्रतशीतलाष्टमीऋषभ-जयन्त्यादिव्रतानां निरूपणं  
नाम त्रिसप्तत्यधिकद्विशततमोऽध्यायः ॥२७३ ॥
    
