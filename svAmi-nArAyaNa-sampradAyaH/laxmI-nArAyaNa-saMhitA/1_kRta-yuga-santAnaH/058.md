+++
title = "०५८"

+++
श्रीनारायण उवाच  
शृणु लक्ष्मि! ततस्तत्र किं किं जातं निबोध मे ।  
श्वेतव्यासमुनिश्चाद्यः प्रोवाच हाटकाङ्गदम् ॥१ ॥
राजंस्तवाश्रमस्तादृक् श्रेयोऽर्थः स्वल्प आप्यते ।  
आत्मत्तत्त्वस्य लाभो न निद्राव्यवायकर्मभिः ॥ २ ॥  
वयो व्यत्येति कामेन रात्र्यो निर्यान्ति निद्रया ।  
दिनान्युदरपूर्त्यर्थं व्यवसायविडम्बनैः ॥ ३ ॥  
द्रष्टा पश्यत्यविरतं लीयमानं क्षण जगत् ।  
गृहाऽपत्यकलत्रादि मृतं पश्यन्न पश्यति ॥ ४ ॥  
ह्यः समुपार्जितं चाऽऽद्य श्वो वा नाशं प्रयात्यपि ।  
लोको नैव विजानाति स्वस्य नाशमुपस्थितम् ॥५॥
सर्पेणाऽर्धं मुखे ग्रस्तो मण्डुको निकटाऽऽगताम् ।  
यतते मक्षिकामत्तुं जीविताशा दुरत्यया ॥६ ॥
कश्चिदेव कृपालेशाद् विजानात्यात्ममोक्षणम् ।  
कश्चिदेव कृपापात्रं यतते श्रेयसे पुनः ॥७ ॥
कश्चित् तत्रापि सुकृती मोक्षार्थमेव तिष्ठति ।  
राजन् सम्यग्व्यवसितं त्वया वै मोक्षकाङ्क्षिणा ॥८ ॥  
श्रोतव्यः कीर्तितव्यश्च स्मर्तव्यः श्रीहरिः प्रभुः ।  
योगसाधनसम्पत्तेः साङ्ख्यविज्ञानसन्धृते ॥ ९ ॥  
शास्त्राणां च तथाऽभ्यस्तेर्लाभो मोक्षविनिश्चयः ।  
लाभो मानवसम्भूतेर्यदन्ते श्रीहरिस्मृतिः ॥1.58.१०॥  
साधवः प्रायशो राजन् रमन्तेऽजगुणाऽर्णवे ।  
निर्गुणा अपि कुर्वन्ति कथाकीर्त्यादिकं हरेः ॥११॥  
कीर्तनं तु चरित्राणां मूर्तेश्च स्मरणं तथा ।  
समागमस्तद्भक्तानां परं श्रेयो ददाति हि ॥१२॥  
श्रवणं तत्कथानां तद्विभूतीनां च विज्ञता ।  
उपासा हृत्स्थितेस्तस्य परं मोक्षं ददाति हि ॥१३॥  
श्रीहरेस्तु कृपायोगाच्रीरंहरेः किरणोद्भवः ।  
श्वेतव्यासमुनिश्चाद्यो निर्गुणोऽहं हरो हरिम् ॥१४॥  
ध्यायामि च स्मरामि च कीर्तयामि कथा हरेः ।  
कथास्तास्तु मया लक्ष्मीनारायणमुखाच्छ्रुताः ॥१५॥  
ताभिश्चाऽहं स्थितिं प्राप्तो निर्गुणां मुक्तिरूपिणीम् ।  
तथाप्येताः श्रावयामि जनान् परममुक्तये ॥१६॥
लक्ष्मीनारायणसंहितैषा तु ब्रह्मरूपिणी ।  
महाभागवती वाणी ब्रह्मरूपान् करोति हि ॥१७॥  
यत्र स्थले श्रवश्चास्या मासपारायणेन वै ।  
सारस्यापि स्थलं तद्वै दिव्यं वैकुण्ठकं भवेत् ॥१८॥  
येषां श्रवणगा ह्येषा संहिताऽऽत्मन्यधिष्ठिता ।  
ते वै मुक्ताः सदा बोध्या देहधृगोऽपि मानवाः ॥१९॥  
एषां तु संहितां राजन् षट्वाङ्गदः पिता तव ।  
श्रुतवान् कुङ्कुमवाप्यां गतवानभयं हरिम् ॥1.58.२०॥  
ब्रह्मणा संश्रुतेयं तु संहिता ऋषिभिः समम् ।  
त्रेतायां सत्यलोके च देवैश्च पितृभिः समम् ॥२१॥  
वैकुण्ठे पाठमस्याश्च लक्ष्मीर्देवी करोति हि ।  
एतत्पारायणं सर्ववेदेभ्योऽप्युत्तमं मतम् ॥२२॥  
सर्वतः प्रागिदं शास्त्रं नारायणमुखोद्गमम् ।  
परब्रह्माऽवतारास्तद्विभूतिकोटयस्तथा ॥२३॥  
प्रवर्णिता यथार्था वै नारायणमुखाच्छ्रुताः ।  
सर्वेषामादिमं शास्त्रं संहितेयं सुनिर्मिता ॥२४॥  
आद्यव्यासेन वै श्वेतेनेयं संविशदीकृता ।  
इमामाधारमादाय शास्त्रपुराणसंहिताः ॥२५॥
ग्रन्थिष्यन्त्यन्यव्यासाद्याः पुराणेतिकथानकान् ।  
तदिदं परमं श्राव्यं नारायणपदार्जकम् ॥२६॥  
एकाग्रेणैव मनसा चिन्त्यस्तस्यार्थ उत्तमः ।  
येन मोक्षो भवेत्सद्यो ब्रह्मलोकगमात्मकः ॥२७॥
विषयेभ्य इन्द्रियाणां विगमं हि समाचरेत् ।  
वृत्तीनां चान्तरे तत्त्वे लयमन्वहमाचरेत् ॥२८॥  
आन्तराणां तु वृत्तीनां स्वस्मिन् स्थैर्यं समाचरेत् ।  
स्वस्य योगं तु हरिणा समं सुदृढमभ्यसेत् ॥२९॥
इत्येवं ब्रह्मशीलस्य द्राग्विमुक्तिः करे स्थिता ।  
स्वस्तिकासनमासीनः प्राणायामपरायणः ॥1.58.३०॥  
इन्द्रियवृत्तीराहृत्य स्थूलं प्राग्वै प्रधारयेत् ।  
मूर्तं वै श्रीहरेः रूपं लक्ष्मीनारायणात्मकम् ॥३१॥  
इषद्धास्यामृतझरं प्रसन्नं प्रेमनिर्झरम् ।  
रम्यमाकर्षकं सौम्यं सप्रभं धवलं मुखम् ॥३२॥  
तयोः पृथक्पृथग्धार्यं भक्तेन तु मुमुक्षुणा ।  
हरेर्नेत्रद्वयं चाब्जराजीवपत्रिकाऽऽयतम् ॥३३॥  
प्रेमरसप्रवाहादाह्लयन्निव सुदर्शकम् ।  
विशालं प्रान्त धवलं स्मरमूर्तिविडम्बनम् ॥३४॥  
कमनीयं तयोर्ध्येयं पृथक्पृथङमुमुक्षुणा ।  
भृकुटीयुगलं ध्येयं तिर्यकस्निग्धं क्रमात्कृशम् ॥३५॥
सूक्ष्मरोमावलीप्रान्तपिच्छमाकर्णमायतम् ।  
मध्ये तु कामचन्द्राढ्यं सुमूर्तमिव सूज्ज्वलम् ॥३६॥
अथाऽलकाः कृशाः स्निग्धा वक्राश्चकचकायकाः ।  
प्रोज्ज्वला मध्यसन्न्यस्तब्रह्ममार्गाऽवलम्बनाः ॥३७॥  
तयोर्द्वयोः पृथग् ध्येयाः स्वर्णमुकुटमण्डिताः ।  
गुम्फितं धम्मिलं यद्वा चूडामणिं शिखामणिम् ॥३८॥  
तन्त्वीमुक्तादाममृष्टे कपोले धारयेद् द्वयोः ।  
ऊर्ध्वं वा चन्द्रकं तत्र धारयेन्मन आत्मनः ॥३९॥  
उद्गमाऽनुद्गमश्मश्रुपक्वबिम्बफलोष्ठकौ ।  
आकिञ्चिन्मिलितौ भुग्नौ दर्शितचुम्बनक्षणौ ॥1.58.४०॥  
हृद्यौ धनुष्कसद्रेखाव्यञ्जितावमृतन्धरौ ॥
पृथक् तौ धारयेद्भक्त्या शनैस्तत्रैकतानयेत् ॥४१॥  
चिबुकेऽञ्चितसद्रत्नस्वर्णबिन्दुचमत्कृते ।  
तयोर्वै धारयेत्कर्णौ स्वर्णशष्कुलिकावृतौ ॥४२॥  
कर्णपूराऽवतंसस्रक्सुबुट्टिमलसद्वरौ ।  
एवं लक्ष्म्याननं काम्यं रम्यं नारायणाननम् ॥४३॥  
प्रोल्लसन्मिष्टपाण्डुराऽमृततेजःसुवर्तुलम् ।  
ध्याने चाऽऽकृष्याऽऽत्मवृत्तौ ध्येयं स्थाप्यं ततः पुनः ॥४४॥  
तत्र चित्तस्यात्मनश्च लीनीभावः समाधिकृत् ॥
एवमात्मनि चात्मानं परब्रह्मणि योजयेत् ॥४५॥
कृतं तु योजनं येन तेन सर्वं कृतं निजम् ॥
इत्येव कण्ठहृदयभुजोदरकटीङ्गनम् ॥४६॥
सक्थिजानुनलपिण्डीगुल्फप्रपदपार्ष्णिकान् ।  
अवयवान्महालक्ष्म्या महानारायणस्य च ॥
प्रत्येकं धारयेद् ध्यायेत्समादध्याच्च सर्वदा ॥४७॥  
मोक्षस्तेन भवेत् सद्योऽपुनरावर्तनात्मकः ।  
अथ बन्धकरं तत्राऽऽवरणं वस्तुमात्रकम् ॥४८॥  
ब्रह्माण्डस्थं विरोधि स्यात् तत्रापीक्षेत तं तदा ॥
पाताले तस्य चरणौ पार्ष्णिद्वयं रसातले ॥४९॥
महातले तु तद्गुल्फौ जङ्घे तस्य तलातले ।  
सुतले जानुनी तस्योरुद्वयं वितले तथा ॥1.58.५०॥  
अतले मेहनं तस्य सक्थिमूलं महीतले ॥
नभस्तले नाभिकूपं स्वर्गे तद्धृदयं तथा ॥५१॥  
महरि तस्य कण्ठं वै जने तस्याऽऽस्यमीक्षयेत् ॥
ललाटं तस्य तपसि सत्ये शीर्षाणमीक्षयेत् ॥५२॥  
इन्द्रादिषु च तद्बाहून् दिक्षु कर्णौ समीक्षयेत् ।  
शब्दे तस्य श्रवणं चाऽऽश्विनेययोश्च नासिकाम् ॥५३॥  
गन्धे तस्य प्राणमिद्धाऽनले तस्याऽऽननं तथा ।  
दिवि तस्याऽक्षिणी पश्येत् सूर्ये तन्नेत्रमीक्षयेत् ॥५४॥  
दिवारात्रौ पक्ष्मणी तद्भ्रुवं ब्रह्मासने तथा ।  
अप्सु पश्येद्धरेस्तालूं रसे जिह्वां समीक्षयेत् ॥५५॥
छान्दस्सु तच्छिरो दंष्ट्रा यमे स्नेहे द्विजांस्तथा ॥
मायायां श्रीहरेर्हासं सर्गे कटाक्षमोक्षणम् ॥५६॥  
तदुत्तरौष्ठं व्रीडायां लोभे चौष्ठमधःस्थितम् ॥
धर्मे स्तनमधर्मे तु पृष्ठं हरेः समीक्षयेत् ॥५७\|\|  
मेढ्रं वेधसि तस्यैव मित्रयोर्वृषणौ हरेः ।  
समुद्रेषु हरेः कुक्षीन् गिरिष्वस्थिचयाँस्तथा ॥५८॥
नदीषु तस्य नाडींश्च वृक्षेषु तत्तनूद्भवान् ।  
पवने श्वसनं तस्य वयसि श्रीहरेर्गतिम् ॥५९॥
क्रियां गुणप्रवाहे च केशान्मेघेषु तस्य वै ।  
सन्ध्यासु तस्य वस्त्राणि प्रधाने तस्य सूक्ष्मताम् ॥1.58.६०॥  
चन्द्रे हरेर्मनः पश्येद्विज्ञाने महनीयताम् ।  
रुद्रे तदन्तःकरणम् अश्वादिषु नखानि वै ॥६१॥  
कटिं पृष्ठं पशुष्वेव तच्चातुर्यं तु पक्षिषु!  
स्वायम्भुवे हरेर्बुद्धिं पर्णकुटिं नरेषु च ॥६२॥  
गन्धर्वेषु स्मृतिं तस्याऽसुरसैन्येषु सद्बलम् ।  
ब्राह्मणेषु मुखं तस्य क्षत्रियेषु भुजद्वयम् ॥६३॥
वैश्येषूरुद्वयं तद्वच्चरणे शूद्रमीक्षयेत् ॥
कामे तस्य तु सङ्कल्पं स्त्रीषु दिव्यहरेस्तनुम् ॥६४॥
नरेषु दिव्यवीर्यं तस्याऽऽनन्दं ब्रह्मभावनम् ।  
स्थूले सूक्ष्मं महत्यल्पं वैराजे कृष्णमीक्षयेत् ॥६५॥  
एवं सर्वत्र च श्रीमन्नारायणमितीक्षयेत् ॥
श्रवणं मननं ध्यानं तेन तत्र समापयेत् ॥६६॥
तदानन्दं तस्य सौख्यं तस्य मिष्टरसं ध्रुवम् ॥
सर्वदैव भजतोऽन्यत् सर्वं तन्मयतां नयेत् ॥६७॥
इति मुक्तेः कृते राजन् विधेयं ते प्रदर्शितम् ॥
तेन मार्गेण साक्षाद्वै हरिः सन्निहितो भवेत् ॥६८॥
इति श्रीलक्ष्मीनारायणीयसंहितायां प्रथमे कृतयुगसन्ताने श्वेतव्यासकृतोपदेश-संहितापारायणनिर्देशभगवन्मूर्तिधारणा विभूत्यादिहरितादात्म्यधारणादि  
कथननामाऽष्टपञ्चाशत्तमोऽध्यायः ॥५८॥  
    
