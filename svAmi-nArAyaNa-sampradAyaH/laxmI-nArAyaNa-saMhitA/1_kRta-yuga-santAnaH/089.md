+++
title = "०८९"

+++
श्रीलक्ष्मीरुवाच--  
भगवान् सर्वहृद्वास सर्वज्ञ बहुरूपधृक् ॥
धन्वन्तरिस्तृतीयो वै जज्ञे रत्नाकरात्कथम् ॥ १ ॥  
तां कथां श्रावय स्वामिन्नारायण जगद्गुरो ।  
श्रुत्वा पतिमुखाद् वार्तां नैव तृप्यामि मोक्षदाम् ॥ २ ॥  
श्रीनारायण उवाच--  
द्वापरे तु युगे चान्ते यदा सर्वेऽल्पबुद्धयः ।  
स्वार्थसाधनमात्रार्था अतृप्तस्वस्ववृत्तयः ॥ ३ ॥  
लोभमानाद्यधर्मांशव्याप्ता देवाश्च मानवाः ॥
आसँस्तदा युगे चेन्द्रो राज्याभिमानवानपि ॥ ४ ॥  
राजसेन तु भावेन समाविष्टः पुरन्दरः ॥
तर्कयामास मनसा दृष्ट्वा काले सदूषणम् ॥५॥  
अहो सत्यं तथा त्रेता कीदृशौ समयौ शुभौ ।  
व्यतीतौ सुभगौ सर्वसम्पत्प्रदौ यथेष्टदौ ॥ ६ ॥  
द्वापरे गम्यमानेऽत्र मानसानि फलन्ति न ।  
नेष्टं च प्राप्यते किञ्चित् दुरापं जायते मुहुः ॥ ७ ॥  
दोषोऽत्र न प्रजानां स्याद् यथा राजा तथा प्रजा ।  
अतोऽत्राऽऽहूय दिक्पालान् शास्मि कालस्य शुद्धये ॥ ८॥  
राज्ञोऽपि वा कियान् दोषो राजानो गुरुशासिताः ।  
गुरवोऽत्र तु दृश्यन्ते लुब्धाः स्वार्थपरायणाः ॥ ९ ॥  
तस्माद् दण्ड्याश्च गुरवः कालशुद्धिस्ततो भवेत् ।  
यादृशा राज्यगुरवस्तादृशा राज्यपालकाः ॥1.89.१०॥  
तस्मादाहूय सर्वान् वै केनाऽप्युत्सवछद्मना ।  
विज्ञापयामि सौख्यार्थं स्थेयं सत्ययुगे यथा ॥११॥  
कालः कलुषतां नेयात् वर्तन्तां तत्तथैव हि ।  
एवं विचार्य शक्रेण स्वर्गे ह्याकारिता सभा ॥१२॥  
श्रावितं च त्रिलोक्यां वै स्वर्गे चेन्द्रसभागृहे ॥
समागन्तव्यमानागमर्त्यदेवमुनीश्वरैः  
समाजे चात्र देवानां भविष्यति महोत्सवः ॥
नरोत्पन्नाऽप्सरसां तु नवं नृत्यं भविष्यति ॥१४॥  
धर्मस्य पत्न्यां मूर्त्यां यौ जातौ नरनरायणौ ॥
पित्रोराज्ञामनुप्राप्य तपोऽर्थं कृतमानसौ ॥१५॥  
तपतस्तौ विघ्नकर्तुं मयेन्द्रेण प्रणोदिताः ॥
अप्सरसो मोहनार्थं तदा नरेण चाज्ञया ॥१६॥
नारायणस्याऽऽम्रपुष्पैरूर्वशी प्रकटीकृता ।  
सुरूपा यौवनव्याप्ता रूपमूर्धन्यभास्वरा ॥१७॥  
यदग्रेऽन्याः कृष्णवर्णा निस्तेजस्का इवाऽभवन् ।  
सैवोर्वशी तु मे दत्ता सा वै नृत्यं करिष्यति ॥१८॥  
तद्दर्शनाय सर्वैस्तु समागन्तव्यमेव ह ॥
इत्युद्घोषयित्वेन्द्रेण कृता स्वर्गे महासभा ॥१९॥  
नृत्यं करोत्यूर्वशी च नृत्ये रूपे च मोहिता ॥
कण्ठस्वरे प्रलीना च ह्यमाना त्वभवत्सभा ॥1.89.२०॥  
लोकपालाश्च देवाश्च ऋषयोऽप्सरसस्तथा ॥
गन्धर्वाश्च तथा सिद्धा विद्याध्राश्चारणादयः ॥२१॥  
देव्यश्चापि तदा सर्वा मुग्धास्तल्लग्नमानसाः ॥
अभवँस्तावदागच्छद् देवराजगुरुः सुधीः ॥२२॥  
बहुशिष्यैः परिवृतो बृहस्पतिरुदारधीः ।  
नृत्ये संवर्तमानेऽत्र सभाक्षोभो भवेदतः ॥२३॥  
इन्द्रस्तत्राऽऽगतं पश्यन् गुरुं वाचस्पतिं द्विजम् ।  
नोवाच किञ्चिद् दुर्मेधा वचो मानपुरःसरम् ॥२४॥  
नाऽऽह्वानं नाऽऽसनं तस्य सत्कारं नाऽकरोत्तदा ।  
देवास्तु सहसा दृष्ट्वा प्रणेमुस्तमुपस्थितम् ॥२५॥  
तदोर्वशी स्वयं तत्र गुरुं ज्ञात्वा बृहस्पतिम् ।  
ननाम नृत्यं सन्त्यज्य सभाक्षोभोऽभवत्तदा ॥२६॥  
इन्द्र उत्थाय यावद्वै कालः शुभो भवेद् यथा  
भवेद् यदि शुभो राजा सोऽपि स्याद् चेत् शुभो गुरुः ॥२७॥  
शुभेन गुरुणा राजा प्रजा कालः शुभा मताः ॥
इत्युपदिशति तावत् सुराचार्यों रुषान्वितः ॥२८॥  
ज्ञात्वा शक्रं प्रमत्तं च मदाद् राज्यस्य दुर्मतिम् ॥
तिरोधानमनुप्राप्तः क्व गतो नैव भालितः ॥२९॥  
गते देवगुरौ तस्मिन् वैमनस्यं गताः सुराः ॥
यक्षनागाश्च गन्धर्वा अप्सरस द्विजर्षयः ॥1.89.३०॥  
नृत्यगानाऽवसाने तु हरिः प्राह सुराँस्तदा ॥
क्व गतोऽयं देवगुरुर्नारदः प्राह तं तदा ॥३१॥  
त्वया कृता ह्यवज्ञा वै गुरोर्मानं तु न कृतम् ॥
गुरोरवज्ञया राज्यं लीयते भयमागतम् ॥३२॥  
नरो यतते सौख्यार्थं तदेव दु.खकृद् भवेत् ॥
सोऽयं कालस्य संवेगो न राजा कालकारणम् ॥३३॥  
न गुरुर्न प्रजा हेतुर्युगः कालस्य कारणम् ।  
युगः पर्यावर्तयति मानसानि महात्मनाम् ॥३४॥  
तथापि भद्रसन्तत्यै यतितव्यं यथाबलम् ॥
गुरुः क्षमापनीयो वै सर्वभावेन तु त्वया ॥३५॥  
नारदस्य वचः श्रुत्वा सदःस्थै परिवारितः ॥
आसनात्सहसोथायाऽगच्छद् गेहं बृहस्पतेः ॥३६॥  
दृष्ट्वा तारां प्रणम्याह क्व गतो हि महातपाः ।  
न जानामीत्युवाचेत्थं तारा देवान् गृहस्थिता ॥३७॥  
तदा चिन्तान्वितो भूत्वा शक्रः स्वालयमाव्रजत् ।  
ऐरावतं समारुह्य गुरोर्मार्गणकाम्यया ॥३८॥  
व्योममार्गात्पृथिव्यां वै यावदागच्छति द्रुतम् ॥
मार्गे मुनिर्महाक्रोधो दुर्वासा रुद्रकांशजः ॥३९॥  
पारिजातप्रसूनानां मालामादाय चागतः ॥
गुरोश्चिन्तनजान्मोहाद् भाविभाग्यपरिक्षयात् ॥1.89.४०॥  
कालावेगात्तथा तत्र तुराषाण्न ननाम तम् ।  
तथापि ऋषिणा राज्ञः सत्कार्यधर्मगौरवात् ॥४१॥  
माला व्योम्नैव मार्गेण त्विन्द्रकण्ठे समर्पिता ॥
इन्द्रस्तां तु समुत्तार्य दत्तवान् हस्तिमस्तके ॥४२॥  
हस्तिना सा करेणैव फालिता निहिता पदे ॥
कच्चरिता मर्दिता च दृष्ट्वा चुक्रोध तां मुनिः ॥४३॥  
क्रोधज्वालापरीताङ्गो विकरालभयङ्करः ॥
ओष्ठौ दशन् गरं नेत्रे दर्शयन् स्फारयन् थरन् ॥४४॥  
उवाच दुष्ट देवेश दूरे तिष्ठतु माननम् ।  
प्रत्युत मानितोऽपि त्वं मालां गणयसे नहि ॥४५॥  
विदित्वा देवराजं त्वां पूजयित्वा तथापि वै ॥
शठराजः प्रभूत्वा मन्मालां क्षिपसि भूतले ॥४६॥  
मर्दनं हस्तिपादेन कारयस्यवमाननम् ।  
पुष्पे पुष्पे तु रत्नानि लक्ष्म्यो वसन्ति मद्बलात् ॥४७॥  
वैकुण्ठाच्छ्रीहरेः प्रासादिकी लब्धाऽर्पिताऽत्र ते ।  
सा प्रदत्ता मया तां त्वं कच्चरयसि पत्तले ।  
रत्नानां लक्ष्मीनां चापि नाशं करोषि मौढ्यतः ॥४८॥  
तस्मात् त्रिलोकिराज्यं ते विनाशं यातु सर्वथा ।  
सम्पदः स्मृद्धयो लक्ष्म्यो रत्नानि विविधानि च ॥४९॥  
लयं यान्तु महावार्धौ त्वमनिद्रो भव क्षणात् ।  
दुर्वासा एवमुक्तैव कैलासमगमत् ततः ॥1.89.५०॥  
अम्बालिकाध्वजस्तत्रैवाऽपतद्भूतले ततः ।  
मुकुटोऽप्यपतन्मूर्ध्नः क्षौति स्म च करी तदा ॥५१॥  
अङ्कुशं वै विगलितं हस्तात् हस्तिपकस्य तु ॥
एतस्मिन्नन्तरे स्वर्गे त्वनिष्टान्यभवन्क्षणात् ॥५२  
ऐरावतश्चालितोऽपि स्वर्गं प्रति न गच्छति ।  
उन्मत्तः सन् देवराजं द्रावयत्येव चाभितः ॥५३॥  
इतिश्रीलक्ष्मीनारायणीयसंहितायां प्रथमे कृतयुगसन्ताने नरनारायणोत्पादितोर्वश्या नर्तनोत्सवसमाजे बृहस्पतेरवमाननं दुर्वाससोऽवमानं राज्यलक्ष्मीनाशकशापश्चेन्द्रस्येत्यादिनिरूपणनामा एकोननवतितमोऽध्यायः ॥ ८९॥  
    
