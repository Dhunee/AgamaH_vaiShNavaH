+++
title = "५१५"

+++
श्रीलक्ष्मीरुवाच-  
कदा ब्रह्मा कुलटया शप्तः किमर्थमेव च ।  
नागनद्यां ततः स्नात्वा येन शुद्धो हि विश्वसृट् ॥१ ॥
नारायणहरे कृष्ण मे वदात्र कथां तु ताम् ।  
कृष्णनारायणः श्रुत्वा लक्ष्म्यै सम्प्राह तां कथाम् ॥२ ॥
श्रीनारायण उवाच-  
शृणु लक्ष्मि! पुरा ब्रह्मा जनयामास कन्यकाम् ।  
मोहिनीं मानसीं तां चाप्सरसं कृतवान् स्वयम् ॥३ ॥
सर्वसाधारणी सा तु देवपत्नी ततोऽभवत् ।  
अथ सा त्वेकदा दृष्ट्वा ब्रह्माणं समुमोह वै ॥४ ॥
विस्मृत्य पितरं चेति कामसङ्कल्पमाचरत् ।  
मन्वन्तरे रैवतस्य सुचन्द्रो वैष्णवो नृपः ॥५ ॥
तपसे मलयद्रोणीं ययौ वर्षसहस्रकम् ।  
वल्मीकाच्छादितं देहं दृष्ट्वा धाता समाययौ ॥६ ॥
वरं वृणु प्रतुष्टोऽस्मीत्युवाच तं जगत्पिता ।  
वव्रे स श्रीकृष्णनारायणभक्तिं च दासताम् ॥७ ॥
ब्रह्मा कमण्डलोर्वारि चिक्षेप च सिषेच वै ।  
राजा सम्यच्छरीरः सन् ननाम तु पुनः पुनः ॥८ ॥
तथास्त्विति वरं ब्रह्मा ददौ तदा रथोत्तमम् ।  
गोलोकादागतं दिव्यं समारुरोह भूपतिः ॥९ ॥
पार्षदः स दिव्यरूपो भूत्वा कृष्णपदं ययौ ।  
ब्रह्मा यान्तं सत्यलोकं ददर्श मोहिनीं पथि ॥1.515.१ ०॥
तदा मुमोह सद्यः सा निर्जने रन्तुमेव च ।  
विलोक्य वक्रनयना जुगोप सस्मितं मुखम् ॥११ ॥
पुलकाञ्चितसर्वाङ्गी कामवेगेन पीडिता ।  
निषसाद शनैर्भूमौ पुरतो ब्रह्मणः पदे ॥१ २॥
ब्रह्मा निरीक्ष्य तां पुत्रीं विकारं नहि चाप सः ।  
ब्रह्मलोकं ययौ तां च समाश्वास्य पिता यथा ॥१३ ॥
सकामा सा तदा जाता निराशा हतचेतना ।  
दिवानिशं सचिन्ता सा स्वप्ने ज्ञाने चतुर्मुखम् ॥१४॥
आसीना संस्थिता यद्वा शयनं कुर्वती क्षणम् ।  
तप्तपात्रे यथा सस्यं भ्रमत्येव तथा पथि ॥१५॥
कामं सहायमासाद्य तेन सार्धं हि मोहिनी ।  
ब्रह्मलोकं ययौ चाजं निर्जने सा ददर्श तम् ॥१६॥
तमेव मोहितं कर्तुं समारेभे पुरः स्थिता ।  
क्षणं ननर्त सुचिरं सुगानेन क्षणं जगौ ॥१७॥
विधाता सुस्वरं श्रुत्वा मुमोह साश्रुलोचनः ।  
दृष्ट्वा मुग्धं कलाः सर्वा दर्शयामास नर्तने ॥१८॥
दत्वा तथापि वै पारितोषिकं विरतो ययौ ।  
हतोद्यमा तु सा प्राह कामं देव नमोऽस्तु ते ॥१ ९॥
निक्षिप त्वं स्वकान् बाणान् कामदेव विधौ ततः ।  
अन्तरीक्षे स्थितः कामो महास्त्रं प्रेरयन्मुदा ॥1.515.२०॥
बभूव चञ्चलो ब्रह्मा चक्रे निरीक्षणं मुहुः ।  
मोहिन्याश्च समागत्य प्राह विचार्य मोहिनीम् ॥२१ ॥
चञ्चलाऽसि मोहिनि त्वं नाऽहं योग्योऽस्य कर्मणः ।  
गच्छ पुत्रि ममाऽग्राह्या त्वन्यत्र विहरस्व यत् ॥२२॥
विश्वसेत् कुलटां यश्च विपत् तस्य पदे पदे ।  
अये वत्से गच्छ दूरं विहाय पितरं हि माम् ॥२३॥
तव योग्यं परं देवं युवानं पश्य मोहिनी ।  
मोहिनी प्राह धातारं मे मनो न स्थिरं यतः ॥२४॥
भूतं त्वयि विशेषेण चञ्चलं वीक्षिते मया ।  
अहो गन्तुमशक्ताऽहं त्वया यद्यपि भर्त्सिता ॥२५॥
कृपां कुरु कृपासिन्धो न मां हन्तुं त्वमर्हसि ।  
सन्तो गर्वं न कुर्वन्ति परोपकृतिशालिनः ॥२६॥
काचित् सती पतिं प्राप्य पातिव्रत्यपरायणा ।  
काचित्तु कर्मणा भुङ्क्ते नरं कृत्वाऽङ्गविक्रयम् ॥२७॥
मम धर्मस्तथा ब्रह्मन्मनोऽभिलषितं नरम् ।  
भुक्त्वा तृप्तिर्भवेत् तद्वत् कर्तव्यं नरसेवनम् ॥२८॥
तेन तृप्तिः कर्मणां च खण्डनं धर्म एव नः ।  
तत् त्वां कर्माऽन्यथाकर्तुं समर्थं चाहमागता ॥२९॥
महतां सेवया शश्वद् यशसा भान्ति योषितः ।  
गृही तपस्वी कामी वा त्यजेत् स्त्रियमुपस्थिताम् ॥1.515.३०॥
निःश्वासहतपुण्यः सः शापपात्रं भवेदिह ।  
नष्टश्रीर्भ्रष्टरूपश्च भ्रष्टबुद्धिर्भवेत्तथा ॥३ १ ॥
सद्यः स क्लीबतां याति ब्रह्मन् शापेन योषितः ।  
विधुरश्च सदा शापबलेन जायतेऽसुखः ॥३२॥
उत्तिष्ठ तज्जगन्नाथ पारं कुरु स्मरार्णवे ।  
सततं त्वन्मनस्कां मां दासीं क्रीणीहि सादरम् ॥३३॥
इत्युक्त्वा वेधसो वस्त्रं विचकर्ष हि मोहिनी ।  
ब्रह्मा धैर्यं समालम्ब्य सारमाह सुतां प्रति ॥३४॥
त्यज मामम्बिके वृद्धं निष्कामं पश्य चापरम् ।  
त्वया सह निबन्धो मे कामलेखो न विद्यते ॥३५॥
पूर्वकर्मकृता रेखा पतिं ददाति योषिते ।  
मुञ्च वस्त्रं मम पुत्रि धैर्यमालम्बय क्षणम् ॥३६॥
एतस्मिन्नन्तरे विघ्नरूपा आजग्मुरीश्वराः ।  
अत्रिः पुलस्त्यः पुलहो वसिष्ठः क्रतुरङ्गिराः ॥३७॥
भृगुर्मरीचिः कपिलो वोढुः पञ्चशिखो रुचिः ।  
आसुरिश्च प्रचेताश्च पत्नीव्रतो बृहस्पतिः ॥३८॥
शुक्र ' उतथ्यः करकः कण्वो गौतमकश्यपौ ।  
सनकश्च सनन्दश्च कर्दमश्च सनातनः ॥३९॥
सनत्कुमारः पिप्पलः शङ्कु शुक्रः पराशरः ।  
शातातपो लोमशश्च मार्कण्डेयो विभाण्डकः ॥1.515.४०॥
मृकण्डुश्चवनो जरत्कारुरास्तिककौशिकौ ।  
भारद्वाजः ऋष्यशृङ्गो भरद्वाजश्च नारदः ॥४१ ॥
वामदेवश्च दुर्वासाः स्वयम्प्रकाश इत्यमी ।  
तत्याज मोहिनी दृष्ट्वा व्रीडया वेधसं तदा ॥४२॥
ब्रह्मा चासनमारूढो मोहिनी पार्श्वतः स्थिता ।  
प्रणेमुर्मुनयस्तं च ब्रह्मा ददौ शुभाशिषम् ॥४३॥
पप्रच्छुर्मुनयो देवं कथमेषा तवाऽन्तिके ।  
ब्रह्मा प्राह चिरं नृत्यं गीतं चापूर्वमित्यपि ॥४४॥
दर्शयितुं त्वागतेयं कृत्वा श्रान्ता स्थिता यतः ।  
मुनयो जहसुस्तत्र कुलटां प्रति सर्वथा ॥४५॥
सद्यश्चुकोप तूत्थाय साऽऽह विश्वसृजं तदा ।  
एते त्वनिग्रहाः सर्वे वृद्धा हसन्ति मां विधे ॥४६ ॥
तेऽपि हास्यं प्रयास्यन्ति लोकानां स्वस्वकर्मभिः ।  
त्वं च मां भजमानां वै यतो गृह्णासि नैव च ॥४७॥
नैतान् वारयसि ब्रह्मन् हास्यपात्रं ततो भव ।  
अपूज्यो भव सर्वत्र नारीणां मानवर्जितः ॥४८॥
तव पत्नी तव कार्ये भर्त्सना वै करिष्यति ।  
कृत्वाऽजं पूजनहीनं ययौ स्वर्गं तु मोहिनी ॥४९॥
क्षणं ब्रह्मा च मुनयः शुशुचुः शापमोक्षणम् ।  
ब्रह्मा विचार्य च ततश्चमत्कारपुरान्तिके ॥1.515.५०॥
नागवत्यां समायातः शुद्ध्यर्थं शापहानये ।  
'ओ नमः श्रीकृष्णनारायणाय स्वामिने नमः' ॥५१ ॥
जपन् मन्त्रं कृष्णदत्तं सस्नौ तीर्थेऽघनाशने ।  
जहौ देहं तु तं ब्रह्मा शप्तं नागनदीतटे ॥५२॥
तस्मात् सहस्रशस्तत्र चोत्पन्ना वृन्दलास्ततः ।  
नगरं तत्र संश्रित्य स्थिता ब्रह्मा दिवं ययौ ॥५३॥
दिव्यरूपधरश्चैव शापः पूर्वतनुस्थितः ।  
वृन्दलास्ते सदा लोके ह्यपूज्यास्त्वभवँस्ततः ॥५४॥
नारीभिर्भर्त्सिताः शश्वन्नारीरूपविडम्बकाः ।  
मोहका मोहिनीतुल्या रतिहीना अवीर्यकाः ॥५५॥
न नरा न च नार्यस्ते योनिलिङ्गविवर्जिताः ।  
स्वल्पमूत्रछिद्रमात्रयुतास्ते तु ततः परम् ॥५६॥
ब्रह्माणं च समुद्दिश्य चक्रुर्वै तर्पणं जले ।  
ब्रह्मा तत्र समायातश्चक्रुस्ते प्रार्थनां विधेः ॥५७॥
नपुंसकत्वनाशाय ब्रह्मा प्राह च ताँस्तदा ।  
तपः कुरुत सततं समुद्दिश्य तु मोहिनीम् ॥५८॥
सा निस्तार हि भवतां करिष्यति हितावहा ।  
ततस्ते वै तटे नद्यास्तपश्चक्रुर्निरन्तरम् ॥५९॥
मोहिनीं ते नमो मातर्वृन्दलत्वनिवारिणीम् ।  
स्वाहा कामप्रिये तुभ्यमुद्धारं कुरु नस्त्विह ॥1.515.६ ०॥
इति सम्प्रार्थयन्तस्ते वृन्दलानां गणास्तदा ।  
ददृशुर्नागनद्यास्तु तटे सौभाग्यसुन्दरीम् ॥६ १ ॥
बहुचरास्वरूपां तां रक्तकञ्चुकिकान्विताम् ।  
रक्तशाटिकया युक्तां वह्निवर्णां सभूषणाम् ॥६२॥
पुष्टां पुष्टस्तनीं पुष्टजघनां तनुमध्यमाम् ।  
सुरूपां पद्मपत्राक्षीं केशधम्मिलशोभिताम् ॥६३॥
कबरीसृतिसम्पन्नां भालपत्रान्वितां सतीम् ।  
वलयेन करयोश्च कङ्कणैरूर्मिकादिभिः ॥६४॥
शोभितां रशनायुक्तां मञ्जीरवरशोभिताम् ।  
कर्णनासाभुजाकण्ठभालभूषणभूषिताम् ॥६५॥
अङ्कुरितस्तनां पृथुश्रोणीं वृत्तकपोलकाम् ।  
कुन्दोत्तमकलीदन्तां रक्तबिम्बाधरां शुभाम् ॥६६॥
शरच्चन्द्राननां मिष्टस्वरां स्मेराननान्विताम् ।  
पुष्टां प्रेमभरां कन्यां भक्तानुग्रहकातराम् ॥६७॥
कामधर्मविहीनां च राजस्वल्यविवर्जिताम् ।  
कामरूपधरां व्योम्नि दृष्ट्वा सर्वे नपुंसकाः ॥६८॥
तस्यास्तु तेजसा छन्ननेत्राः क्षणं तदाऽभवन् ।  
सा त्वाजगाम पृथिवीतलं नागवतीतटे ॥६९॥
सर्वैः संवन्दिता चापि पूजिता तोषिताऽर्थिता ।  
मर्दिता च तथा सर्वाङ्गेषु संवाहिता सती ॥1.515.७०॥
उवाच तान् प्रसन्नाऽस्मि वरैर्युष्मान् मदाश्रितान् ।  
योजयामि वृणुध्वं वै यथेष्टं मा चिरं तदा ॥७१ ॥
वृन्दला हि तदा प्राहुरुद्धाराय कृपां कुरु ।  
षण्ढत्वस्य विनाशाय तुष्टुवुस्ते मुहुर्मुहुः ॥७२॥
तदा देवी तु तान्प्राह मोहिन्यहं पुराभवा ।  
प्रकृतेश्च तिरस्काराद् यूयं ब्रह्मतनूद्भवाः ॥७३॥
षण्ढा सर्वे हि सञ्जाता नारीभर्त्सनपापतः ।  
नारीणां कामशान्त्यर्थं नराः कृष्णेन निर्मिताः ॥७४॥
नारीणां मासिके धर्मे कामनलो विवर्धते ।  
तच्छान्तिं त्विच्छति भार्या पतिना सार्धमेव तु ॥७५॥
यस्या नास्ति पतिः सा तु स्वेष्टं गच्छन्ति शान्तये ।  
शान्तिकर्म तु नारीणां धर्मः शान्तिप्रदो नृणाम् ॥७६॥
भजमानां भजन्ते ये ते त्वाशीर्वादभूमयः ।  
आगतां कामसन्तप्तां तिरस्कुर्वन्ति ये नराः ॥७७॥
आत्महनश्च ते बोध्याः सेविकाघातकाश्च ते ।  
तेन पापेन षण्ढत्वं प्रयान्ति प्रतिजन्मनि ॥७८॥
कामक्रियास्थयोर्विघ्नकर्तारोऽपि नपुंसकाः ।  
कामानन्दहनः सर्वे षण्ढा भवन्ति शापतः ॥७९॥
प्रसह्य भोगकर्तारश्चापि दण्डा भवन्ति वै ।  
पतिशून्या तु या नारी कामतप्ता भवेद् यदि ॥1.515.८०॥
अगृह्णन्नपराधी स्यात् फलं षण्ढत्वमेव यत् ।  
तस्मान्नरैः सदा नार्यः पूज्याः सेव्यास्तदिच्छया ॥८१ ॥
भवन्तः षण्ढतानिवृत्त्यर्थं भवन्तु दीक्षिताः ।  
श्मश्रूहीना नारीवस्त्रधरा नारीविभूषणाः ॥८२॥
मम भक्ता मम पूजाकर्तारो मम जापकाः ।  
मम वंशधरा मुक्ताः षण्ढतातो भविष्यथ ॥८३॥
बहुचरेत्यभिधाय ददौ मन्त्रं निजं तु सा ।  
'ओं नमो बहुचरायै मोहिन्यै कामयोषिते ॥८४॥
षण्ढत्वं हर मातस्त्वं श्रेयः कुरु परं मम' ।  
इतिमन्त्रं नागनद्यां स्नापयित्वा ददौ शुभम् ॥८५॥
'ओं श्रीं ह्रीं क्लीं कामदात्र्यै स्वाहा' दशाऽक्षरम् ।  
मन्त्रं ददौ द्वितीयं च कामनासिद्धिहेतवे ॥८६॥
यस्यासीच्चणकामात्रं योनिच्छिद्रं तु तत्स्थले ।  
देवी सा चित्रयामास योनिं पूर्णां तु दीक्षणे ॥८७॥
यस्मासीच्च लवङ्गाभं लिङ्गचिह्नं तु तत्स्थले ।  
पूर्णं लिङ्गं साण्डयुग्मं चित्रयामास रेखया ॥८८॥
हिङ्गुलारसदानेन पूर्णकामत्वलब्धये ।  
जन्मान्तरे भवेन्नारी नरो वा तद्विरेखितः ॥८९॥
शाटिकां कञ्चुकीं श्रेष्ठां घर्घरीं दोरकं तथा ।  
दन्तिकां सिन्दूरचूर्णं हिङ्गुलं मन्त्रमित्यपि ॥1.515.९०॥
जलं च मन्त्रितं स्निग्धं चुम्बनं च ददौ तदा ।  
सर्वान्नपुंसकान् देवी पस्पर्श स्तनयोस्तदा ॥९ १॥
ग्ण्डयोर्भालयोः कपोलयोः केशेषु नेत्रयोः ।  
पृष्ठे नितम्बयोश्चाग्रे जघनयोस्तथोदरे ॥९२॥
नाभ्यां सक्थ्नोः पादयोश्च सिषेच मस्तके च तान् ।  
षण्ढत्वपापनाशोवाभवत्विति जगाद तान् ॥९३ ॥
एवं दीक्षां गृहीत्वा ते पुपूजुर्देविकां तदा ।  
सा च पूजां समगृह्य ययौ वै चोत्तरां दिशम् ॥९४॥
एवं षण्ढत्वनिवृत्तिं कर्तुं दीक्षां ददौ सती ।  
बहुचरा हिङ्गुलाजा भुवि तिष्ठति शाश्वती ॥९५ ॥
ब्रह्मा तां भजमानां च यतो जग्राह नैव तु ।  
कारणं तत्र ते वच्मि शृणु लक्ष्मि पुराभवम् ॥९६ ॥
ब्रह्मा स्वकमले तप्त्वा श्रुत्वा व्योमगिरां पुरा ।  
सृष्टिं सर्वां समारेभे सस्मार श्रीहरिं पुनः ॥९७॥
नारायणं ददर्शाग्रे ययाचे वरदानकम् ।  
तव माया यथा मे न बाधेत स्त्रीस्वरूपिणी ॥९८॥
तथा चाशीर्वचो देहि ततः सृष्टिं करोमि वै ।  
नारायणस्तथाऽस्त्वित्येवाऽऽह तत्र हि वेधसम् ॥९९॥
सृष्टिं चतुर्युगानां च योग्यां नारीनरात्मिकाम् ।  
काले यथा यथा योग्यां रचय त्वं तथा तथा ॥1.515.१० ०॥
कामं क्रोधं तथा लोभं मोहं च कपटं क्वचित् ।  
गृह्णन्तं त्वां च निर्लेपं रक्षयिष्ये सृजिं कुरु ॥१० १॥
धर्मभानं सदा तेऽस्तु सदा ते रागहीनता ।  
मम स्मृतिः सदा चाऽस्तु सदा जीवन्प्रमुक्तता ॥१ ०२॥
धर्माधर्मौ तवेच्छैव तव देहोद्भवौ सदा ।  
कर्मणां फलदाता च भव त्वं मम वाञ्छया ॥१ ०३॥
अकर्ता क्रियमाणेऽपि ह्यभोक्ता भोगसागरे ।  
निर्लेपो लेपवाँश्चापि सदा भवसि पद्मज ॥१ ०४॥
इतिहेतोर्हरेरनुग्रहाद् ब्रह्मा प्रजापतिः ।  
इच्छया नैव जग्राह मोहिनीं मोहवर्जितः ॥१ ०५॥
भक्ता भगवतो नैव गृह्णन्ति विषयान् क्वचित् ।  
हरेर्भक्तिं विहायैव पावनीं बन्धनाशिनीम् ॥१ ०६॥
इति ते कथितं लक्ष्मि! मोहिनीकृतमुल्बणम् ।  
शापस्य कारणं मुक्तिः षण्ढत्वं दीक्षणं तथा ॥१ ०७॥
य इदं शृणुयाद् भक्त्या पठेद्वा तस्य दूषणम् ।  
कामभावकृतं सर्वं नश्यत्येव न संशयः ॥१ ०८॥
नागवत्यां प्रतापोऽयं नागलीलासखीकृतः ।  
पापानां नाशकः सर्वजीवानां तारकस्तथा ॥१ ०९॥
यस्याः ससेवनात् पानात् स्नानात्तथाभिषेचनात् ।  
भुक्तिर्मुक्तिर्भवेत् पूर्णं पुरुषार्थचतुष्टयम् ॥1.515.११ ०॥
इति श्रीलक्ष्मीनारायणीयसंहिताया प्रथमे कृतयुगसन्ताने मोहिन्यप्सरो ब्रह्माणं वीक्ष्य मोहिता, ब्रह्मणा तु न गृहीता, ततः तं शशाप, ब्रह्मा नागवतीनद्यां शुद्धः, त्यक्तदेहान्नपुंसकानामुत्पत्तिः, बहुचराहिङ्गुलाजादीक्षया नपुंसकानां मोक्षश्चेत्यादिनिरूपणनामा पञ्चदशाधिकपञ्चशततमोऽध्यायः ॥५१५ ॥
    
