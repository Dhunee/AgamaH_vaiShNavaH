+++
title = "३५७"

+++
श्रीनारायण उवाच-  
शृणु लक्ष्मि! यमराजः कार्तिके धवले दले ।  
द्वितीयायां सूर्यपुत्र्या भोजितः पूजितोऽग्रजः ॥१ ॥
प्रसन्नश्च यमो यमीं प्रोवाच वरदानकम् ।  
तीर्थे त्वयि जले यद्वा पार्श्वे भूमौ तु देहिनः ॥२ ॥
पापाः पुण्याश्च ये योनिचतुष्टयगता अपि ।  
वसन्ति योगमापन्ना न ते दण्ड्या मया स्वसः! ॥३ ॥
यमुनाऽऽह तदा ज्येष्ठं भ्रातरं यदि ते कृपा ।  
अद्य यमपुरीवासान्निर्मोचय समन्ततः ॥४ ॥
अहं स्नानफलं तद्वज्जलपानफलं बहु ।  
वृन्दातुलसीपत्राणां दानस्य पुण्यमित्यपि ॥५ ॥
ददामि नारकेभ्यो वै कुरु निर्बन्धनान् हि तान् ।  
स्वसुर्वाक्यं समगृह्य तथाऽस्त्वित्यभिधाय च ॥६ ॥
यमः सर्वान्नारकान् वै पुण्यं दत्वा यमीकृतम् ।  
प्रेषयामास वै स्वर्ग रिक्तां कृत्वा यमस्थलीम् ॥७॥
अथ काले पुनर्याते सम्भूता पापिभिस्तु सा ।  
लोकालोकपरे पारे गाढतमसि निर्मिता ॥८ ॥
जीवानां कर्मणां शुभाऽशुभफलप्रलब्धये ।  
न्यायालयः कृष्णनारायणेन निर्मितः स हि ॥९ ॥
पापिभ्यः पुण्यवद्भ्यश्च यथान्यायं यमाधिपः ।  
धर्मराजः स्वयं क्रूरः सौम्यो वा ददते फलम् ॥1.357.१ ०॥
प्रेता मृताः सर्वजीवाः पापाः पुण्याश्च कर्मिणः ।  
तत्र गत्वैव गच्छन्ति परे लोकेऽपरेऽथवा ॥११ ॥
बहुपापा अल्पपापा यथाकर्म यमगृहे ।  
नारकेषु कर्मफलं भुक्त्वा यान्ति भवाय हि ॥१ २॥
नारकाणि त्वसङ्ख्यानि स्थलानि मानसानि वै ।  
धर्मराजेन तत्स्थल्यां निर्मितानि भवन्ति हि ॥१३ ॥
यथाकर्म तथा तस्मै दण्डाय प्रददाति तत् ।  
श्रीलक्ष्मीरुवाच-  
भगवन् श्रोतुमिच्छामि कर्मपाकफलस्थलम् ॥१४॥
कीदृशं किम्प्रमाणं च किंरूपं केन दृश्यते ॥
कर्मपाकफलं कीदृङ् मानुषैरुपभुज्यते ॥१५॥
जनो गच्छेत् कथं नैव प्रेतराजनिवेशनम् ।  
एतत्सर्वं समाख्याहि जनानामुपकारकम् ॥१६॥
श्रीनारायण उवाच-  
शृणु लक्ष्मि! पुरा वृत्तां कथां परमशोभनाम् ।  
पावनीं सर्वपापानां प्रवृत्तौ शुभकारिणीम् ॥१७॥
समुद्रमथने जाता त्वलक्ष्मीर्देवतादिभिः ।  
उद्दालकाय मुनये प्रदत्ता धर्मतः प्रिया ॥१८॥
तस्यां जातो मानसो वै सुतो वेदाङ्गतत्त्ववित् ।  
नचिकेत इति ख्यातः पित्राज्ञावर्तनः सदा ॥१ ९॥
अरण्ये गोधनं तस्य दशसाहस्रसङ्ख्यकम् ।  
आसीत् तस्मात् प्रगे नित्यं नचिकेतो महामुनिः ॥1.357.२०॥
प्रातः क्रतुं विधायैव शतं दानं ददाति वै ।  
दाने तेन क्वचित्तत्र गावो दत्ता द्विजाय तु ॥२१ ॥
भुक्तभोगा गतावस्था भग्नदन्ता जरान्तिगाः ।  
जग्धतृणाः शुष्कदुग्धा लुप्तदौर्हृदलक्षणाः ॥२२॥
एतादृशीस्तु गाः प्रायो दातन्तं नचिकेतसम् ।  
पितरं प्राह पुत्रस्तु नाचिकेता दयावशः ॥२३॥
पितर्गावो दानयोग्या दोग्ध्र्यो भवन्ति सर्वथा ।  
नैतादृश्यो जर्जरिता गर्भशक्तिक्षयान्विताः ॥२४॥
इति श्रुत्वा पिता प्राह शिष्यन्ते वृद्धधेनवः ।  
युवत्यो दानसन्दत्ता न सन्त्यस्मद्गृहेऽधुना ॥२५ ॥
श्रुत्वा पुत्रो विरराम ततो वै दिवसान्तरे ।  
धेन्वर्थं तु समायातः कश्चिद् विप्रो हि भिक्षुकः ॥२६ ॥
ययाचे धेनुभिक्षां स नचिकेतोऽपि गोधनम् ।  
अवशिष्टं चातिवृद्धं ददाति तद् द्विजाय वै ॥२७॥
तदा पुत्रो नाचिकेता मुहुर्जनकमाह यत् ।  
न दातव्याः पितर्गावो या न दुग्धाय कर्हिचित् ॥२८॥
भाररूपास्तु ता गावो मृत्युमात्राऽवशेषिताः ।  
पिता किञ्चिद् व्यग्रमना भूत्वा पुत्रमुवाच तम् ॥२९॥
किं तर्हि प्रददाम्यत्र त्वां ददामि गवां स्थले ।  
इतिश्रुत्वा पुनः पुत्रो मां ददस्वेत्युवाच ह ॥1.357.३ ०॥
तदा पिता तु रोषेण प्राह पुत्रं भयकरम् ।  
पुनः पुनर्यतः पुत्र! मां निरोधयसि द्रुतम् ॥३ १ ॥
मां ददस्वेति वदसि दत्तस्त्वं मृत्यवे मया ।  
इत्युक्तमात्रे पितरि मृत्युस्तत्राऽऽजगाम ह ॥३२॥
पुत्रस्तथास्तु ओं प्राह क्षणेनाऽन्तर्हितोऽभवत् ।  
माभूद् वाक्यः पितुर्मिन्थ्या गमिष्यामि यमालयम् ॥३ ३ ॥
श्रुत्वा पुत्रवचः प्राह पिता वै दीनमानसः ।  
एकस्त्वमसि वत्सश्च नान्यो बन्धुर्हि विद्यते ॥३४॥
याचितस्त्वं मया पुत्र! गन्तुं वै तत्र नाऽर्हसि ।  
रोषेण हि मयोक्तं यद् धर्मतत्त्वं न तन्मतम् ॥३५॥
पितृवाक्यं तु तन्मान्यं यत्राऽधर्मो न वै स्पृशेत् ।  
यदि वैवस्वतो राजा त्वां पुनर्विसृजेन्नहि ॥३६॥
विनश्येयमहं पश्य कुलसेतुविनाशनः ।  
नरकस्य पुदित्याख्या दुःखं वै नरकं विदुः ॥३७॥
पुतित्राणं भवेत् पुत्रादत्र परत्र सर्वथा ।  
हुतं दत्तं तपस्तप्तं पितरश्चापि पोषिताः ॥३८॥
अपुत्रस्य हि तत्सर्वं मोघं भवति निश्चयात् ।  
तपो वा विपुलं तप्त्वा दत्वा दानानि धर्मतः ॥३९॥
कृत्वा वह्नौ हवनानि जप्त्वा च मन्त्रमालिकाः ।  
अपुत्रो नाऽऽप्नुयात् स्वर्गं मया देवत्रयात् श्रुतम् ॥1.357.४०॥
पुत्रेण गण्यते पिता पौत्रेण तु पितामहः ।  
पुत्रस्य तु प्रपौत्रेण मोदते प्रपितामहः ॥४१ ॥
न हास्यामीति वत्स! त्वां मम वंशविवर्धनम् ।  
याच्यमानः प्रयत्ने न तत्र गन्तुं न चार्हसि ॥४२॥
श्रुत्वा तं पितरं प्राह नाचिकेता विनीतकः ।  
न विषादः पितः कार्यो द्रक्ष्यसे मामिहाऽऽगतम् ॥४३॥
यमराजमहं दृष्ट्वा तथ्यं कृत्वा भवद्वचः ।  
आगमिष्ये पुनस्त्वत्र नास्ति तस्माद् भयं मम ॥४४॥
सत्यं स्वर्गस्य सोपानं सत्ये तिष्ठतु वै भवान् ।  
सत्येन लभ्यते सर्वं हितं तत्र प्रतिष्ठितम् ॥४५॥
अश्वमेधसहस्रं च सत्यं च तुलया धृतम् ।  
अश्वमेधसहस्राद्धि सत्यमेव विशिष्यते ॥४६ ॥
स्थितः सत्ये महाविन्ध्यो वर्धमानो न वर्धते ।  
पालयन् स्वव्रतं सत्यं बद्धो वैरोचनो बलिः ॥४७॥
सत्यधर्मो रक्षितः सन् रक्षति स्वप्ररक्षकम् ।  
तस्मात् सत्यं कुरुष्वाऽद्य रक्ष त्वात्मानमात्मना ॥४८॥
एवमुक्त्वा गतो मृत्युं नाचिकेताः प्रसन्नधीः ।  
प्राप्तो यमगृहं यत्र यमो नासीत्तदा गृहे ॥४९॥
लोकपालकृते यज्ञे गतस्त्वासीन्महोत्सवे ।  
अतिथिर्ब्राह्मणो नाचिकेतोऽतिष्ठद् गृहाङ्गणे ॥1.357.५०॥
क्षुधया तृषया युक्तो विना स्वागतमेव च ।  
एकं दिनं द्वितीयं च गतं तत्स्वागतं विना ॥५१ ॥
तृतीयेऽह्नि यमस्याऽऽसीत् क्ष्मायां मुकुटपातनम् ।  
तदा ज्ञातं महज्जातं पातकं विद्यते क्वचित् ॥५२ ॥
विज्ञातं कारणं त्वेतद् दूतैस्तत्परिमार्गितम् ।  
अतिथेरस्वागतं वै विज्ञाय पुण्यनाशकम् ॥५३॥
दूतान्प्राह यमस्तत्र ह्यः समागतवानहम् ।  
केनापि दूतवर्येणाऽतिथिर्विज्ञापितो न हि ॥५४॥
स्वागतं तस्य कुर्वन्तु विप्रस्य सत्यशालिनः ।  
यस्यांऽगनेतिथिस्त्वास्ते जलाऽन्नाऽऽसनवर्जितः ॥५५॥
सुकृतं तद्गृहस्थस्य भस्मीभवति सर्वथा ।  
आदेयं भोजनं तस्मै पादौ प्रक्षाल्य मस्तके ॥५६॥
जलं धार्यं गृहस्थेन तेन पुण्यं विवर्धते ।  
स्वल्पं वा बहु वा देयं शक्तिपूर्वं सुश्रद्धया ॥५७॥
यद्यतिथिस्तु भग्नाशो यस्माद् गृहान्निवर्तते ।  
गृहिणः पुण्यमादाय पापं दत्वा प्रयाति सः ॥५८॥
विप्रः साधुः सती साध्वी यतिश्च प्रथमाश्रमी ।  
एते धर्मातिथयो वै तेभ्यो दत्तमनन्तकम् ॥५९॥
प्रेता वृद्धाश्च पितरः स्वाश्रिता वा निराश्रयाः ।  
दीना बाला जडा अन्धा निमित्ताऽतिथयस्त्विमे ॥1.357.६ ०॥
पादावनेजनं कार्यमतिथेर्गात्रमर्दनम् ।  
स्नपनं भोजनं वारिपानं निवेदनं शुभम् ॥६१ ॥
इत्युपादिश्य भृत्यान् स यमोऽपि नाचिकेतसम् ।  
प्रति द्वारं समायातो नेमे पप्रच्छ तत्सुखम् ॥६२॥
सत्यायुष्ये समायातो विप्रो मे भाग्यमुत्तमम् ।  
गृहाण साधो मिष्टान्नं भोजनं जलपानकम् ॥६३॥
प्रविशाऽत्र गृहान्तर्मे पाद्यमर्घ्यं गृहाण च ।  
आसनं विविधं वस्त्रं विभूषाश्च गृहाण मे ॥६४॥
कथं किमर्थमायातो वद विप्र! ददाम्यहम् ।  
नाचिकेता यमं प्राह कृपया तव वै मया ॥६५॥
वस्त्रभूषादिकं प्राप्तं वदाऽऽत्मज्ञानमेव मे ।  
यमो योगी हरिश्चैते प्रत्यक्षाऽऽत्मप्रदर्शिनः ॥६६॥
तदात्मदर्शनं याचे देहि मे सुकृपा यदि ।  
यमः प्राह गृहाणेदं सुवर्णं रत्नसञ्चयम् ॥६७॥
कल्पवृक्षं सोमवल्लीं चिन्तामणिं तनुं पुनः ।  
सुवर्णभवनं रम्यं दासान् दासीः शतोत्तरान् ॥६८॥
यानानि गजवाज्यादिवाहनानि सुवाटिकाः ।  
उद्यानानि सुवर्णानां शेवधिं च गृहाण भोः ॥६९॥
न तु प्रत्यक्षात्मनो वै ज्ञानं दास्ये कदाचन ।  
तथाऽस्तु त्वत्कृपयैव प्राप्तं सर्वं मया प्रभो ॥1.357.७०।  
इत्युक्त्वा नाचिकेतास्तं त्वात्मज्ञानाय चार्थयत् ।  
यमः प्राह भुवो राज्यं सार्वभौमं गृहाण मे ॥७१ ॥
स्वर्गं यद्वा च पातालं सत्यराज्यं च वेधसः ।  
ऐश्वर्याणि समग्राणि सिद्धीस्त्वणिमप्रभृतीः ॥७२॥
परकायप्रवेशाद्यं सामर्थ्यं च गृहाण भो! ।  
मा त्वर्थयाऽऽत्मविज्ञानं योगिनामपि दुर्लभम् ॥७३॥
तथाऽस्तु त्वत्कृपयैव प्राप्तं सर्वं मया प्रभो ।  
इत्युक्त्वा नाचिकेतास्तं त्वात्मज्ञानमयाचत ॥७४॥
यमः प्राह वृणु त्वन्यद् यत्ते मनसि वर्तते ।  
न तु त्वात्मप्रविज्ञानं दुष्करं तत् कुयोगिनाम् ॥७५॥
नाचिकेतास्तथाप्येवमात्मज्ञानमयाचत ।  
यमः प्राह शृणु त्वात्मा दिव्यदृष्ट्या विलोक्यते ॥७६॥
ददामि दिव्यचक्षुस्ते पश्यात्मानं हृदि स्थितम् ।  
इत्युक्त्वा धर्मराजस्तं ददौ वारि सुपुण्यवत् ॥७७॥
नेत्राञ्जनेन वै नाचिकेता ददर्श चेतनम् ।  
भास्वरं सच्चिदानन्दं सूक्ष्मं मूर्तं गुणाकरम् ॥७८॥
सर्वसिद्ध्याश्रयं भान्तमन्तःस्थितान्तरात्मकम् ।  
दृष्ट्वा जहर्ष चात्यन्तं नाचिकेताः सुदिव्यदृक् ॥७९॥
यमस्तस्याऽऽत्मविज्ञाने दृष्ट्वा दृढाग्रहं ततः ।  
प्रसन्नः प्राह विप्राय वृणु त्वन्यद् यथेप्सितम् ॥1.357.८०॥
नाचिकेतास्तदा प्राह शवं मे त्वक्षतं भवेत्॥
यत्र मे जीवनं शश्वद् भवेद् दिव्यं विना क्षयम् ॥८१ ॥
पितुर्मे त्वपराधो माऽस्त्विति पश्यामि शान्तिदम् ।  
नाचिकेताइतिनाम्ना सटा वह्निर्भवाम्यहम् ॥८२ ॥
कीर्तिराब्रह्मभवनं सर्वत्राऽस्तु सदा मम ।  
एतान्वरान् प्रयाचेऽहं पूर्वोक्तांश्च त्वयाऽर्पितान् ॥८३ ॥
तथाऽस्त्विति यमः प्राहाऽतिथये सर्वमार्पयत् ।  
स्वसौधं कर्मचाराणां भवनानि शुभानि च ॥८४॥
दर्शयामास पापानां कारागाराणि चाप्यथ ।  
नारकाणां दण्डवासान् पुण्यानां स्वर्गभूमिकाः ॥८५॥
दर्शयामास पूज्यायाऽतिथये यमराट् स्वयम् ।  
सर्वं दृष्ट्वा धनं स्मृद्धिं नीत्वैश्वर्यं वरात्मकम् ॥८६॥
नाचिकेता ययौ नैजं गृहं यत्रास्ति तत्पिता ।  
शवं चेतनयुक्तं वै समुत्तस्थौ सुदिव्यकम् ॥८७॥
ततो हृष्टमना लक्ष्मि! पुत्रं दृष्ट्वा तपोनिधिः ।  
परिष्वज्य च बाहुभ्यां मूर्धन्याघ्राय चाह तम् ॥८८॥
कच्चित् त्वं न हतो वत्स! नैव बद्धो यमालये ।  
कच्चित्ते सशिवः पन्था गच्छतस्तव पुत्रक! ॥८९॥
कच्चित्ते यमसदने व्याधयो नाऽभवन् सुत! ।  
किं तत्र कृतवान् गत्वा दृष्टवाँश्च किमु गृहम् ॥1.357.९०॥
कच्चिद् यमस्त्वया दृष्टः परुषो वा सुकोमलः ।  
तुष्टो वा क्रोधसम्पन्नो विसृष्टोऽसि कथं द्रुतम् ॥९१ ॥
कच्चिद् दौवारिकैस्तत्र रुद्धो वाऽन्तर्निवेशितः ।  
कच्चित्ते पुण्यपापानां फलं नाऽभूत्तु बाधकृत् ॥९२॥
कच्चित्पन्थास्त्वया प्राप्तो निर्बाधो वा सुसत्कृतः ।  
इत्युक्त्वा नचिकेतास्तं स्वपुत्रं नाचिकेतसम् ॥९३॥
हृष्टमनाः परिरेमे प्राहाऽऽगनाँस्तपस्विनः ।  
पश्यन्तु मम पुत्रस्य प्रभावं विजयप्रदम् ॥९४॥
यमस्य भवनं दृष्ट्वा पुनर्देहं समागतः ।  
पितृसेवाप्रतापेन गुरुशुश्रूषयापि च ॥९५॥
सत्येन दैवदृष्टेन जीवत्पुत्रो विलोकितः ।  
अहो भाग्यं मम श्रेष्ठं मृत्युं तीर्त्वाऽऽगतः सुतः ॥९६॥
प्रसन्ना देवता मे वै ऋषयः सन्त ईश्वराः ।  
कृष्णनारायणो हृष्टो यन्मे वत्सः समागतः ॥९७॥
इति त्वाभाषमाणे च कर्णाकर्णितया जनाः ।  
श्रुत्वा वनौकसस्त्त्यक्त्वा व्रतं जपं तथाऽर्चनम् ॥९८॥
तपो होमं परित्यज्य द्रष्टुं सर्वे समागताः ।  
उदूर्ध्वबाहवः केचित् केचिदेकपदस्थिताः ॥९९॥
केचित् सूर्याभिनेत्राश्च केचिद्भूगतमस्तकाः ।  
केचिद्दिगम्बराश्चान्ये दन्तोलूखलिनस्तथा ॥1.357.१० ०॥
अश्मकूटाश्च मौनाश्च शीर्णपत्रतृणादनाः ।  
धूम्रपाना वाष्पपाना जलपानास्तथाऽपरे ॥१०१ ॥
परिवार्य तु ते सर्वे पप्रच्छुर्नाचिकेतसम् ।  
भोर्भोः सत्यव्रताचार! गुरुशुश्रूषणप्रिय ॥१ ०२॥
नाचिकेतर्ब्रूहि सत्यं किं दृष्टं च श्रुतं त्वया ।  
यद्यद् यमस्य चरितं गुप्तं प्रकाशमित्यथ ॥१ ०३॥
सर्वं त्वया प्रवक्तव्यं त्वत्कृते चापि यत्कृतम् ।  
दुःखं भर्त्सनमाक्रोशं गोप्यं प्रकाश्यमित्यपि ॥१ ०४॥
ब्रूहि सर्वं लोकशिक्षामयं यद्वै भविष्यति ।  
इह चैव कृतं यत्तु तत्परत्रोपयुज्यते ॥१०५॥
कृतस्याऽन्तं न पश्यन्ति जन्तवः पारचिन्तकाः ।  
चित्रगुप्तस्त्वया दृष्टो न वा कच्चित् करोति किम् ॥१ ०६॥
धर्मराजस्य किं रूपं कालरूपं च कीदृशम् ।  
मृत्युरूपं तथा कीदृग् व्याधयः किंस्वरूपिणः ॥१ ०७॥
कर्मफलविपाकश्च कीदृशश्चानुभूयते ।  
जितात्मानः कथं यान्ति पुण्याचारास्तथाविधाः ॥१ ०८॥
पापिनश्च कथं यान्ति कथं यान्ति ह्युदासिनाः ।  
यथादृष्टं यथाजातं यथानुभूतमित्यपि ॥१ ००॥
त्वया भुक्तं यथा यच्च तथाऽन्यत् त्वत्स्मृतौ स्थितम् ।  
वद् सर्व नाचिकेतर्याथातथ्येन विस्तरात् ॥1.357.१ १ ०॥
इत्युक्त्वा चातिसन्तृष्णाः श्रोतुं त्वलौकिकं हि तत् ।  
अभवन् दत्तहृदया नाचिकेता उवाच तान् ॥१११ ॥
इति श्रीलक्ष्मीनारायणीयसंहितायां प्रथमे कृतयुगसन्ताने माथुरक्षेत्रमाहात्म्ये यमुनाप्रतापेन यमपुरीरिक्तता, पुनः सा कर्मिभिः प्रपूरिता, नाचिकेतसः स्वपितुः शापेन यमसदनगमनं, यमाशीर्वादाऽऽत्मदर्शनयमपूरावलोकनोत्तरं स्वदेहे पुनरागमनं, तत्र किं किं दृष्टं श्रुतमितिऋषिप्रश्ना  
इत्यादिनिरूपणनामा सप्तपञ्चाशदधिकत्रिशततमोऽध्यायः ॥३५७॥
    
