+++
title = "४६९"

+++
श्रीनारायण उवाच-  
शृणु कृष्णकथां लक्ष्मि! द्विजपत्नीसमन्विताम् ।  
यां श्रुत्वा पातिव्रत्येन मोक्षणं मानसं भवेत् ॥१ ॥
एकदा तु पुरा कृष्णो बलरामश्च बालकाः ।  
वृन्दावनाद् ययुर्यमीतटे मधुवने शुभे ॥२ ॥
विचेरुर्गोसहस्रैस्ते चिक्रीडुर्वै परस्परम् ।  
श्रान्ताः क्षुधितास्तृषिताः शिशवस्तूचुरच्युतम् ॥३ ॥
क्षुदस्मान् बाधते कृष्ण किं कुर्मोऽत्र वनेऽदनम् ।  
श्रीकृष्णस्ताँस्तदा प्राह बाला गच्छत सन्निधौ ॥४ ॥
यज्ञस्थानं ब्राह्मणानां याचताऽन्नं तु भूसुरान् ।  
आङ्गिरसान् वैष्णवाँश्च मुमुक्षून् यजतस्तु माम् ॥५ ॥
अजानन्तश्च मां विष्णुं मायाप्रच्छन्नविग्रहम् ।  
न चेद् ददति युष्मभ्यमन्नं यज्ञस्थिता द्विजाः ॥६ ॥
तत्कान्ता याचत बाला दयायुक्ताः शिशून् प्रति ।  
श्रीकृष्णवचनं श्रुत्वा ययुर्बालकपुङ्गवाः ॥७ ॥
ब्राह्मणानां पुरस्तस्थुर्भिक्षार्थं नम्रकन्धराः ।  
तानूचुर्बालका नम्रा अन्नं दत्त द्विजोत्तमाः ॥८ ॥
द्विजा न शुश्रुवुस्ताँस्तु शृण्वन्तो न मनो ददुः ।  
अतस्तस्मात् स्थलाद् दूरे गता रन्धनशालिकाम् ॥९ ॥
ब्राह्मण्यो यत्र सूपादि पाचयन्ति महानसे ।  
गत्वा नम्रा विप्रपत्नीर्ययाचिरेऽन्नमास्थया ॥1.469.१ ०॥
यूयं वै मातरः सर्वा विप्रपत्न्यः पतिव्रताः ।  
दत्ताऽन्नं मातरस्त्वस्मान् क्षुधितान् गोपबालकान् ॥११ ॥
शिशूनां मृदुवाक्यानि श्रुत्वा दृष्ट्वा हि तान् स्त्रियः ।  
पप्रच्छ सादरं साध्व्यः के यूयं केन दर्शितम् ॥१२॥
यदत्राऽन्नं हि लब्धं स्याद् ब्रूतात्र गोपबालकाः ।  
दास्यामोऽन्नं मृष्टमुष्णं व्यञ्जनादिसमन्वितम् ॥१३॥
श्रुत्वा प्रसन्नाः शिशवो यष्टिहस्ता जगुस्तु ताः ।  
प्रेषिता रामकृष्णाभ्यां दर्शितं त्वन्महानसम् ॥१४॥
दत्ताऽन्नं मातरोऽस्मभ्यं तूर्णं यामस्तदन्तिकम् ।  
इतो विदूरे भाण्डीरेऽतिशोभेऽत्र मधौवने ॥१५॥
वटाऽधःस्थितभ्रातृभ्यां याचितान्नं प्रदत्त नः ।  
श्रुत्वेति कोमलं कृष्णसम्बन्धं वाक्यमुत्तमम् ॥१६ ॥
पुलकाङ्कितसर्वाङ्गा हृष्टानन्दाश्रुलोचनाः ।  
कृष्णनारायणं स्मृत्वा शाल्यन्नं पायसं दधि ॥१७॥
मिष्टान्नं स्वस्तिकाद्यं च लड्डुकान्नं सुपोलिकाः ।  
नानाव्यञ्जनसूपादि कृत्वा पात्रेषु योषितः ॥१८॥
पात्राणि राजतादीनि सन्त्यतो वयमेव तु ।  
आगच्छामः सहबाला इत्युक्त्वा प्रययुर्मुदा ॥१ ९॥
विप्राण्यो मनसा हृष्टाः कृत्वा नानामनोरथान् ।  
पतिव्रतास्ता धन्याश्च श्रीकृष्णदर्शनोत्सुकाः ॥1.469.२०॥
श्रीकृष्णं ददृशुर्गत्वा बलदेवं च बालकान् ।  
वटच्छायास्थितान् दृष्ट्वा ददृशुस्ताः पुनर्हरिम् ॥२ १ ॥
श्यामं किशोरवयसं पीतकौशेयवाससम् ।  
सुन्दरं सस्मितं शान्तं राधाकान्तं मनोहरम् ॥२२॥
शरत्पार्वणचन्द्रास्यं रत्नालङ्कृतिराजितम् ।  
रत्नकुण्डलयुग्माभ्यां गण्डस्थलविराजितम् ॥२३॥
रत्नकेयूरवलयरत्ननूपुरभूषितम् ।  
आजानुलम्बितां शुभ्रां बिभ्रतं रत्नमालिकाम् ॥२४॥
मालतीमालया कण्ठवक्षःस्थलविराजिताम् ।  
चन्दनागुरुकस्तूरीकुङ्कुमाञ्चितविग्रहम् ॥२५॥
सुनखं सुकपोलं च पक्वबिम्बाधरं हरिम् ।  
पक्वदाडीमबीजाभदन्तपङ्क्तिविराजितम् ॥२६ ॥
मयूरपर्णसंशोभद्बद्धचूडामणिं प्रभुम् ।  
कर्णयोर्धृतकादम्बपुष्पगुच्छसुशोभितम् ॥२७॥
ध्यानाऽसाध्यं योगिनां च भक्तानुग्रहकातरम् ।  
ब्रह्मेशधर्मशेषेन्द्रैः स्तूयमानं परेश्वरम् ॥२८॥
कोटिकन्दर्पलावण्यवात्सल्यप्रेमपूरितम् ।  
दृष्ट्वैवमुज्ज्वलं कृष्णं भक्त्या नेमुर्द्विजस्त्रियः ॥२९॥
स्वानां ज्ञानानुरूपं च तुष्टुवुः परमेश्वरम् ।  
त्वं ब्रह्म परमं कृष्णः साक्षाच्छ्रीपतिरच्युतः ॥1.469.३ ०॥
निर्गुणस्त्वं निराकारः साकारः सगुणः स्वयम् ।  
साक्षिरूपश्च निर्लेपः परमात्मा निराकृतिः ॥३ १ ॥
अक्षरात्परतः श्रेष्ठस्त्वक्षरातीत एव च ।  
मुक्तसेव्यः श्रिया सेव्यो राधारमादिपूजितः ॥३२॥
पार्वतीमाणिकीलक्ष्मीप्रभाद्याभिः पतिः कृतः ।  
प्रकृतेः पुरुषस्यापि महाविष्णोश्च वेधसः ॥३३ ॥
शिवादीनां मनूनां च कारणं परमं भवान् ।  
जडं तत्त्वात्मकं यद्यच्चेतनं च तदन्वितम् ॥३४॥
त्वया व्याप्तं तव तेजोबलात्तेजस्विताश्रयम् ।  
सर्वैश्वर्याणि शक्त्याद्यास्तवमूर्तेः समुद्भवाः ॥३५॥
सर्वानन्दः परेशोऽसि पतिः प्राणाधिकः प्रियः ।  
अदिव्यचक्षुषा नैव ग्राह्योऽसि देहवानपि ॥३६॥
महेशः कार्तिकेयश्च शेषो धर्मो विधिर्गुरुः ।  
सरस्वती जडाः सर्वे स्तवने तत्र का वयम् ॥३७॥
पार्वती कमला राधा सावित्री शारदा प्रभा ।  
माणिकी श्रीर्लक्ष्मवती प्रवर्तन्ते न का वयम् ॥३८॥
प्रसन्नो भव नो देव दीनबन्धो कृपां कुरु ।  
इति पेतुस्तु ता विप्रपत्न्यः कृष्णपदाम्बुजे ॥३९॥
अभयं प्रददौ ताभ्यः कृष्णनारायणो हरिः ।  
वरं वृणुत कल्याणं भविता चेत्युवाच सः ॥1.469.४० ॥
ततः साध्व्यस्तु ता ऊचुर्गृह्णीमः प्रवरं प्रभो ।  
देहि स्वदास्यमस्मभ्यं दृढां भक्तिं पदाम्बुजे ॥४१ ॥
पश्यामोऽनुक्षणं वक्त्रं सेवयामः पदाम्बुजे ।  
अनुग्रहं कुरु श्रेष्ठं यास्यामो न गृहं पुनः ॥४२॥
पतिव्रतानां वाक्यानि श्रुत्वा कृष्णः कृपानिधिः ।  
ओमित्युक्त्वा विप्रपत्नीदत्तमन्नं सुधासमम् ॥४३॥
बालकान् भोजयित्वाऽनुबुभुजे भगवान् स्वयम् ।  
एतस्मिन्नन्तरे तत्र शातकुम्भं रथं परम् ॥४४॥
गोलोकादागतं तास्तु ददृशुर्दिव्यपार्षदम् ।  
रत्नदर्पणतेजस्कं वस्त्रसारपरिच्छदम् ॥४५॥
सुवर्णकलशोपेतं रत्नस्तम्भधरादिकम् ।  
सर्वतश्चामरैर्युक्तं पारिजातसुमालिकम् ॥४६॥
शतचक्रोपरिक्लृप्तं वनमालादिशोभितम् ।  
दिव्यपार्षदवर्यैश्च कृष्णतुल्यैः सुवाहितम् ॥४७॥
पीतवस्त्रपरीधानैः रत्नालङ्कारभूषितैः ।  
नवयौवनसम्पन्नेः श्यामलैश्च मनोहरैः ॥४८ ॥
द्विभुजैर्मुरलीहस्तैर्गोपिवेशधरैर्वरैः ।  
शिखिपिच्छगुञ्जमालाबद्धवक्रिमचूडकैः ॥४९॥
पार्षदैः सन्नतः कृष्णो विप्रपत्न्यस्तु बोधिताः ।  
गमनार्थं तु गोलोकं ताश्चाऽऽसन् मुदितानना ॥1.469.५० ॥
कृष्णनारायणं नत्वा त्यक्त्वा मानुषविग्रहान् ।  
बभूवुर्गोपिकाः सद्यो जग्मुर्गोलोकमीप्सितम् ॥५ १ ॥
कृष्णश्छायां विनिर्माय तासां रूपान्तराणि वै ।  
गृहान् प्रस्थापयामास विप्राणां विप्रकामिनीः ॥५२॥
विप्रा गवेषणं चक्रुः क्व गतास्ता इतिब्रुवाः ।  
ददृशुः पथि चायान्तीः पत्नीः शान्तिं ययुस्ततः ॥५३ ॥
पुलकाङ्कितसर्वाङ्गाः प्रसन्नवदनेक्षणाः ।  
ऊचुरहोऽतिधन्याः स्मो यूयं चापि पतिव्रताः ॥५४॥
यासां पत्न्यः कृष्णभक्ता लक्ष्मीराधासमा हरौ ।  
तपो जपो व्रतं ज्ञानं वेदाध्ययनमर्चनम् ॥५५॥
तीर्थस्नानमनशनं सफलं कृष्णसेवया ।  
श्रीकृष्णः सेवितो याभिः किं तासां पुण्यपर्वतैः ॥५६॥
प्राप्तः कल्पतरुर्याभिः किं तासां तरुकोटिभिः ।  
श्रीकृष्णो हृदये यासां किं तासां कर्मकोटिभिः ॥५७॥
इति कृष्णस्य माहात्म्यं पत्नीनां चापि सर्वथा ।  
जानन्तस्ते ययुर्यज्ञं ततो ययुर्गृहाणि वै ॥५८॥
तासां ततोऽधिकं प्रेम क्रीडासु सर्वकर्मसु ।  
दाक्षिण्यं सेवनं सर्वं त्वासीद् विप्रैरतर्कितम् ॥५९॥
प्राग्भवीयोत्तमपुण्यैः प्राप्यते भगवान् यतः ।  
आसँस्तास्तु पुरा सप्तर्षीणां पत्न्यः पतिव्रताः ॥1.469.६०॥
गुणवत्यो रमण्यस्ता रूपेणाऽप्रतिमा पराः ।  
नवीनयौवनाः सर्वाः पीनश्रोणिपयोधराः ॥६ १ ॥
दिव्यवस्त्रपरीधाना रत्नालङ्कारभूषिताः ।  
तप्तकाञ्चनवर्णाभाः स्मेराननसरोरुहाः ॥६२॥
यज्ञस्थानस्थिताः स्वामिसहिताश्चक्रुरर्पणम् ।  
वह्नौ द्रव्यादिवस्तूनां चकमेऽग्निर्विलोक्य ताः ॥६३॥
ततो वह्निः स्वीयज्वालाकरैः पस्पर्श ता मुहुः ।  
अग्निरङ्गानि तासां च दर्शं दर्शं मुमोह च ॥६४॥
हविष्यं भक्षयँश्चापि स्पर्शं कृत्वाऽतिकामुकः ।  
समाश्लिषत् करैस्तास्त्वदृश्यैर्भावैः पुनः पुनः ॥६५॥
चकार सुरतं सूक्ष्मं शिखाभिः परिष्वज्य ताः ।  
पतिव्रताश्च ता नैव जानन्ति वह्निवर्तनम् ॥६६॥
दिव्यद्रष्टाऽङ्गिरा वह्नेर्ज्ञात्वा गुप्तं तु वर्तनम् ।  
कामभावान्वितं वह्निं शशाप शेषमावहन् ॥६७॥
अद्यप्रभृति वह्ने ते शिखायां च करेषु च ।  
ज्वालायां च तथाऽङ्गारादिषु कामौ भवेन्न वै ॥६८॥
नपुंसकः सदा स्यास्त्वं ज्वालात्मकः सुपुण्यदः ।  
मूर्तिमाँस्त्वं सकामः स्याः स्वाहापि तादृशी तथा ॥६९॥
एवं शप्तस्ततो वह्निर्निष्कामो ज्वालयाऽभवत् ।  
यज्ञयागादिकार्याणि यतः पुण्यानि तद्बलात् ॥1.469.७०॥
अथाऽङ्गिरा अशुद्धास्ता वह्निस्पृष्टा हि कामतः ।  
शशाप शुद्धिलाभाय यात योनिं तु मानुषीम् ॥७१ ॥
कुलजैर्ब्राह्मणैः पाणिर्गृहीतो वो भविष्यति ।  
इत्युक्तास्ताः क्षणं शोकं जग्मुश्चक्रुश्च तं नतिम् ॥७२॥
हितं तथ्यं प्रार्थयामासुश्च सर्वाः पतिव्रताः ।  
न त्यजाऽस्मान् मुनिश्रेष्ठ निष्पापा वै पतिव्रताः ॥७३॥
अजानन्त्यः परस्पृष्टा न वै नस्त्यक्तुमर्हसि ।  
भक्तानां किङ्करीणां च न दण्डं कर्तुमर्हसि ॥७४॥
युष्माकं चरणाम्भोजं कदा द्रक्ष्यामहे वयम् ।  
खड्गच्छेदाद् वज्रपातात् सर्वप्रहरणात्तथा ॥७५॥
दारुणः कान्तविच्छेदः साध्वीनां दुःसहः सदा ।  
ब्रह्मिष्ठानां गुणवतां परान् कान्तान् महामुनीन् ॥७६ ॥
पत्नीव्रतान् कथं त्यक्त्वा यास्यामः पृथिवीतलम् ।  
यास्यामो यदि विप्रेश कदाऽत्राऽऽगमनं वद ॥७७॥
अन्येषां तु भयात् कान्ता व्रजन्ति शरणं पतिम् ।  
स्वकान्तभयसंविग्नाः शरणं कं व्रजन्ति ताः ॥७८॥
अभयं देहि धर्मिष्ठ भययुक्ताभ्य एव यत् ।  
पुत्रे शिष्ये कलत्रे च को दण्डं कर्तुमक्षमः ॥७९॥
दण्डं दत्वा वारणं च कर्तुं त्वपि न कः क्षमः ।  
कामिनीनां वचः श्रुत्वाऽङ्गिराः प्रेम्णा रुरोद वै ॥1.469.८० ॥
सञ्ज्ञामवाप्य च भ्रातॄन् पृष्ट्वा प्रोवाच तास्ततः ।  
हितं सत्यं प्रियं योग्यमन्येषां बोधदं परम् ॥८१॥
परभुक्तां स्वस्य कान्तां विना तच्छोधनं पतिः ।  
नैव भुञ्जीत वै क्वापि पापं सङ्क्रमते प्रिये ॥८२ ॥
न सा दैवे न सा पैत्र्ये पाकार्हा पापसंयुता ।  
तस्या आलिङ्गने भर्ता भ्रष्टश्रीस्तेजसा हतः ॥८३॥
देवताः पितरस्तस्य हव्यदाने च तर्पणे ।  
सुखिनो न भवन्त्येव कवोष्णमुपभुञ्जते ॥८४॥
तस्माद् यत्नेन भार्याया रक्षणं कार्यमन्वहम् ।  
पदे पदे सावधानैः कान्ता रक्ष्याः सुपण्डितैः ॥८५॥
नाऽन्याऽधीना भवेद् योषा दोषाणां हि करण्डिका ।  
कलत्रं पाकपात्रं च सदा रक्षितुमर्हति ॥८६॥
परस्पर्शादशुद्धे ते शुद्धे स्वस्यैव हस्तगे ।  
अशुद्धानां प्रशुद्धिश्चर्तुना व्रतेन जन्मना ॥८७॥
तस्मान्नारी परैर्यत्नाददृष्टा पूर्वजैः कृता ।  
असूर्यम्पश्या या दारा शुद्धास्तास्तु पतिव्रताः ॥८८॥
स्वामिसाध्या तु या नारी कुलधर्मभिया स्थिता ।  
कान्तेन सार्धं सा कान्ता वैकुण्ठं याति निश्चितम् ॥८९॥
ऋषिलोकनिमेषेण पृथ्व्यां विंशतिवर्षकः ।  
कालो यास्यति शीघ्रं वै जन्मना शुद्धिरर्थ्यते ॥1.469.९० ॥
यात यूयं च पृथिवीं मानुषीं योनिमीप्सिताम् ।  
कृष्णभोजनदानेन वः शापस्य हि मोचनम् ॥९१ ॥
श्रीकृष्णस्य प्रतापेन रूपत्रयं धरिष्यथ ।  
दिव्यकन्यास्वरूपेण गोलोकं यास्यथ ध्रुवम ॥९२॥
देवीकन्यास्वरूपेण ऋषिलोकं प्रयास्यथ ।  
छायाकन्यास्वरूपेण विप्रगृहं प्रयास्यथ ॥९३ ॥
युष्मदंशा विप्रपत्न्यो मृतौ प्राप्स्यथ नो ध्रुवम् ।  
युष्माकं ममशापोऽयं वर्ततेऽद्य वराधिकः ॥९४ ॥
भुक्तिर्मुक्तिर्गृहप्राप्तिस्त्रयमेतदवाप्यते ।  
इत्युक्तास्ता यज्ञभूमेर्ययुः पृथ्वीं यमीतटे ॥९५॥
योग्यगृहे समुद्भूय बभुवुर्विप्रयोषितः ।  
दत्वान्नं हरये भक्त्या जग्मुर्गोलोकमेव ताः ॥९६ ॥
तथाऽन्यरूपैः कान्तस्य लोकं जग्मुश्च तास्तदा ।  
छायारूपैर्ययुर्विप्रगृहाण्येव तु ताः स्त्रियः ॥९७॥
बभूव निश्चितं तासां शापो वै सम्पदोऽधिकः ।  
अहो सद्यः सतां कोपस्तूपकाराय कल्पते ॥९८॥
विना विपत्तेर्महिमा कुतः कस्य भवेत् खलु ।  
भूताः कान्तपरित्यागान्मुक्ता ब्राह्मणयोषितः ॥९९॥
इत्येवं कथितं लक्ष्मि! पतिव्रताहरिव्रतम् ।  
पठनाच्छ्रवणात्त्वस्य भुक्तिर्मुक्तिस्तथोन्नतिः ॥1.469.१०० ॥
इति श्रीलक्ष्मीनारायणीयसंहितायां प्रथमे कृतयुगसन्ताने सप्तर्षिपत्नीनां वह्निभोगेन शापाद् विप्रपत्नीत्वे श्रीकृष्णनारायणपातिव्रत्येन यज्ञे यमीतटे श्रीकृष्णादिबालानां वत्सचाराणां भोजनदानेन मोक्षणं चेत्यादिनिरूपणनामैकोनसप्तत्यधिकचतुश्शततमोऽध्यायः ॥४६ ९॥
    
