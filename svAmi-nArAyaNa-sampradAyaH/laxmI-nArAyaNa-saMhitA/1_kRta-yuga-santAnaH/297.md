+++
title = "२९७"

+++
    
श्रीनारायण उवाच  
श्रूयतां च त्वया लक्ष्मि! शारदायाः कथा शुभा ।  
अधिमासस्य पञ्चम्यां व्रतं कृत्वा च पूजनम् ॥ १ ॥  
ऐश्वर्यमतुलं प्राप कौमार्यं शाश्वतं च सा ।  
राजस्वल्यविहीनत्वं प्रसारणं मुखे मुखे ॥ २ ॥  
तथा वैकुण्ठनाथस्य पत्नीत्वं दिव्यमव्ययम् ।  
अवाप शारदा लोके पूज्यतां पद्मजा यथा ॥ ३ ॥  
पत्नीत्वे सति कौमार्ये कुमारीत्वे वधूत्वकम् ।  
विरुद्धधर्मयोश्चास्यां स्थितिः श्रीहरितोषणात् ॥ ४ ॥  
अधिमासबलोपेतां चमत्कारमयीं कथाम् ।  
शृणु लक्ष्मि! महापुण्यां पुरुषोत्तममासिकीम् ॥ ५ ॥  
ब्रह्मधामस्थिताऽनादिकृष्णनारायणांऽगतः ।  
ब्रह्मविद्या शारदाख्या प्रकटीभूय सुन्दरी ॥ ६ ॥  
वैराजलोकमागत्याऽऽज्ञया नारायणस्य सा ।  
वैराजे लीनतां प्राप्य ब्रह्मविष्णुमहेश्वरैः ॥ ७ ॥  
सहोत्पन्ना कन्यका सा वैराजी शारदा सुता ।  
बहुकालं पितृगेहे वासं चक्रे कुमारिका ॥ ८ ॥  
ब्रह्मज्ञानात्मिका नित्यं विचारयति वर्ष्मणि ।  
यदर्थं ब्रह्मणा चाहमाविष्कृता तु देवता ॥ ९ ॥  
वाङ्मयी वेधसः सृष्टौ स्थातुं प्रतिमुखं खलु ।  
ततोऽहं वैधसी भूत्वा गच्छामि यदि सृष्टिषु ॥ १० ॥  
कुमारी चेन्निवत्स्यामि ह्यशुद्धा चाप्यसंस्कृता ।  
अस्पृश्या वै भविष्यामि सर्वैर्बहिष्कृता सदा ॥ ११ ॥  
तदा तु मरणं तत्र शरणं मे भविष्यति ।  
कुमारिकाशरीरं वै गर्भीयं पापकं हि तत् ॥ १ २॥  
कस्यापि कर्मणो योग्यं भवत्येव न सर्वथा ।  
मूत्रेन्द्रियप्रजन्माऽसौ मूत्रकुक्षौ प्रवर्धितः ॥ १३॥  
मूत्रात्मजलमग्नोऽसौ मूत्रद्वारेण निर्गतः ।  
बाल्येऽपि मलमूत्रात्माऽस्पृश्याऽशुद्धमलावृतः ॥ १४॥  
यज्ञोपवीतसंस्कारहीनो देहः सदाऽशुचिः ।  
अशुद्धकफफीतादिविकृतिपूत्तलात्मकः ॥ १५॥  
कुमारिकास्थितौ नारीदेहः कथं शुभो भवेत् ।  
विवाहकरणे शुद्धिर्नान्यथा तु कदाचन ॥ १६ ॥  
विवाहोऽपि महादुःखप्रदः पुरुषवश्यता ।  
मूत्रेन्द्रियपराधीनमालिन्यकर्मकारिता ॥ १७॥  
मूत्रकुक्षौ गर्भवासो गर्भजन्ममलाक्तता ।  
सूतकं सर्वथा चार्ते रक्तस्रावो मलान्वयः ॥ १८॥  
मलमूत्रसमुत्पत्तिरपानानिलसंसृतिः ।  
मालिन्यं सर्वथा पत्नीभावे मैथुनकर्मणि ॥ १९॥  
तस्मात् पराश्रयः पत्नीभावोऽत्यधिकदुःखकृत् ।  
किं कर्तव्यं क्व गन्तव्यं नारी कृता पराश्रया ॥२ ० ॥  
नारीदेहः पराधीनः परभोग्यः परार्थकः ।  
येन तादृक् कृतं पापं नारीतां सः प्रपद्यते ॥२१ ॥  
तन्न मया परनार्या भवितव्यमधीनया ।  
एवं रजस्वलाधर्मो मालिन्यं पापकारकम् ॥२२॥  
नेष्यते येन तदपि पारवश्यं न मे भवेत् ।  
मदिष्टं यदि नैव स्यान्मरिष्यामि न संशयः ॥२३॥  
अमालिन्यं पवित्रत्वमराजस्वल्यमित्यपि ।  
पत्नीधर्मविहीनत्वं कौमार्ये च यथा मम ॥२४॥  
शाश्वतं स्याद् यथा यत्नस्तथा कार्यो ह्यतः परम् ।  
इति नित्यं चिन्तयाना मार्गयामास साधनम् ॥२५॥  
शुश्राव दुन्दुभिं विष्णोरधिमासव्रताय वै ।  
पुरुषोत्तममासस्य व्रतिनां वै मनोरथाः ॥२६॥  
परिपूर्णा भविष्यन्तीत्याह श्रीपुरुषोत्तमः ।  
एककालं द्विकालं वा पूजयिष्यन्ति मां जनाः ॥२७॥  
नरो नारी च षण्ढो वा मत्कृपालेशतो हि सः ।  
अलभ्यलाभवान् स्याच्च दास्ये सर्वं तदीप्सितम् ॥२८॥  
कुमारी शारदा वैराजस्य पुत्री प्रघोषणाम् ।  
श्रुप्वाऽतिहर्षमापन्ना मनश्चक्रे व्रतार्चने ॥२९॥  
पञ्चम्यां सा तिथौ प्रातः शीघ्रं शीघ्रं समुत्थिता ।  
श्रुत्वैवं दुन्दुभिं स्नात्वा ध्यात्वा मूर्ति हरेस्तथा ॥३० ॥  
पूजाद्रव्याणि दिव्यानि सङ्गृह्य भवने स्वके ।  
विष्णुं नारायणं देवं पूजयामास भावतः ॥३ १॥  
लक्ष्मीं नारायणं स्वर्णं श्रीहरिं पुरुषोत्तमम् ।  
आवाह्यासनमास्तीर्य पाद्यार्घ्याचमनानि च ॥३२॥  
दत्वा पञ्चामृतैः कृष्णं स्नापयित्वा जलेन च ।  
अमृतेन रसेनापि सुगन्धिद्रववस्तुभिः ॥३३॥  
सम्मर्द्य गात्रमुरुधा शृङ्गारमकरोत्ततः ।  
अलङ्कारविभूषाश्च धारयित्वाऽम्बराणि च ॥३४॥  
प्रपूज्य कस्तूरिकाभिश्चन्दनाक्षतकुङ्कुमैः ।  
तुलसीपुष्पमन्दारचम्पकैः परिपूज्य च ॥३५॥  
धूपदीपसुनैवेद्यैः फलैः पानैश्च चर्वणैः ।  
ताम्बूलकैस्तोषयित्वाऽऽरार्त्रिकं त्वकरोत्ततः ॥३६॥  
प्रदक्षिणं स्तुतिं कृत्वा दण्डवत् प्रणनाम सा ।  
क्षमाऽपराधं स्वाभीष्टं प्रार्थयत् सा कुमारिका ॥३७॥  
दुन्दुभिना प्रवक्तर्हे लक्ष्मीनारायण प्रभो ।  
ब्रह्मगोलोकवैकुण्ठवासिन् श्रीपुरुषोत्तम ॥ ३८॥  
सत्यं ददासि भक्ताय यथेष्टं व्रतकारिणे ।  
तदा मह्यं तथा देहि यथाऽहं प्रवृणोमि तत्॥ ३९॥  
कुमारीत्वं शाश्वतं मे राजस्वल्यं कदापि न ।  
अशुद्धत्वं च मे मास्तु तथा सत्यपि मे पुनः ॥४० ॥  
पतिमत्त्वं सुमाङ्गल्यं सौभाग्यं सर्वदाऽस्तु मे ।  
सगर्भात्वं च मे मास्तु पत्नीत्वेऽपि कदाचन ॥४१ ॥  
एतद्वै दुर्लभं याचे विरुद्धं सर्वथा तनौ ।  
यदि सत्यप्रवक्ता त्वं ह्येककालव्रते कृते ॥४२॥  
अधिमासे पूजिते चेद् ददासि देहि मे तथा ।  
अन्यथा दुन्दुभिं देव मा प्रवादय चाऽनृतम् ॥४३ ॥  
छत्रं ददामि ते नाथ चामरेऽपि ददामि ते ।  
पादुके ते प्रददामि शय्यां ददामि कोमलाम् ॥४४॥  
पादसंवाहनार्थाय मा ददामि समर्पिताम् ।  
शरणागतपाल त्वं भक्तवाञ्च्छाप्रपूरक ॥४५ ॥  
पुष्पाञ्जलिं गृहाणैनां करं गृहाण वा न वा ।  
देहि मदर्थितं नाथ शाश्वतं सुखदं हि तत् ॥४६॥  
कुमारी नैव पत्नी स्यात् पत्नी स्यान्न कुमारिका ।  
पत्नीत्वे बहवो दोषा मा स्पृशेयुश्च मां यथा ॥४७॥  
कुमारीत्वेऽपि ये दोषा मा स्पृशेयुश्च मां यथा ।  
तथा देहि कृपानाथ सत्यार्थो दुन्दुभिर्यदि ॥ ४८॥  
कर्तुं चाकर्तुमेवाप्यन्यथाकर्तुं प्रभोस्तव ।  
किमप्यशक्यं नास्त्येवाऽन्यथा ते दुन्दुभिर्वृथा ॥४९॥  
इति स्तुत्वा फलैर्युक्तमर्घ्यं समर्प्य विष्णवे ।  
अक्षतैर्वर्धयामास कुमारी शारदा ततः ॥५ ० ॥  
देवं तु दक्षिणां स्वीयसमर्पणात्मिकां हृदि ।  
दत्वा विसर्जयामास ध्यायमाना नरायणम् ॥५ १ ॥  
तावन्नारायणो लक्ष्मीपतिः श्रीपुरुषोत्तमः ।  
रमापतिर्हसन्मन्दं प्राविर्बभूव चाग्रतः ॥५२॥  
दक्षदोष्णाऽभयदश्च वामेन मस्तके स्पृशन् ।  
उवाच शारदं किन्ते मनस्यस्ति प्रकाशय ॥५३ ॥  
पूजया ते प्रसन्नोऽस्मि विश्वासव्रतचारिणि ।  
सुभ्रु विश्वासपाशेन बद्धोऽस्मि सर्वदा त्वया ॥५४॥  
दातुं सर्वं समर्थोऽस्मि तथापि शृणु मे वचः ।  
कुमारीत्वं च पत्नीत्वं नैकत्र क्वापि दृश्यते ॥५५॥  
अन्यतरं तयोस्तस्माद् वृणु तुभ्यं ददाम्यथ ।  
कुमारीत्वं कलकाय लोके त्वाजीवनं भवेत् ॥५६॥  
तस्मात् पत्नीत्वमेवात्र वृणु सौभाग्यदं ददे ।  
अन्यच्चापि च ते काम्यं ददामि वृणु कन्यके ॥५७॥  
स्त्रीराज्यं वा महद्राज्यं मायाराज्यं ददामि ते ।  
विरुद्धं मा वृणु कन्ये ब्रूहि विचार्य मा चिरम् ॥५८॥  
इत्याश्रुत्य हरेर्वाक्यं शारदा प्राह केशवम् ।  
भक्तेष्टपूरक स्वामिँस्तवोद्धोषान्मयाऽर्थितम् ॥५९॥  
स्वसत्यरक्षणार्थाय यथेच्छसि तथा कुरु ।  
नहि भक्ते त्वाग्रहः स्यादाग्रही नहि भक्तिमान् ॥६० ॥  
अहं तव प्रपन्नाऽस्मि भक्तचिन्तां हर प्रभो ।  
तवाऽस्मि तव भक्ताऽस्मि पादयोः पतिता तव ॥६ १ ॥  
नारीदुःखानि मे मा स्युरिति भक्तेष्टमावह ।  
इत्यर्थितश्च दृष्टश्च स्पृष्टो नतः कृतादरः ॥६२॥  
पूजितो भोजितस्तत्रात्यन्तप्रेम्णा विलोकितः ।  
भक्तार्तिहा प्रभुः स्वभक्तायाः कृते व्यचिन्तयत्॥६३॥  
कथमस्या मनोभीष्टं प्रदातव्यं भवेदिति ।  
कया रीत्या पूरणीयो भवेन्मनोरथोऽपि च ॥६४॥  
ददाम्यस्यै महासिद्धिं व्याप्यव्यापकरूपिणीम् ।  
नैकरूपभवित्रीं च दिव्यां सिद्धिं ददामि ह ॥६५ ॥  
इति सङ्कल्प्य भगवान् ददौ शङ्खजलं मुखे ।  
तावत्सा सर्वसामर्थ्यनिधिरूपा बभूव वै ॥६६॥  
भगवाँस्तु ततः प्राह शारदे शारदात्मिका ।  
दिव्यरूपा मम पत्नी सदा वैकुण्ठवासिनी ॥६७॥  
गर्भादिदोषशून्या त्वं भवसीति विभावय ।  
दत्तं मदीयपत्नीत्वं यौनमालिन्यवर्जितम् ॥६८॥  
मलमूत्राद्यनास्पृष्टं दिव्यं रूपं सदाऽस्तु ते ।  
अथ रूपं द्वितीयं त्वं गृहाण वाङ्मयं प्रिये ॥६९॥  
कुमारीभावसम्पन्नं सरस्वतीस्वरूपकम् ।  
ददामि तादृशं रूपं सुकुमारं तथा भव ॥७०॥  
गच्छ तेन स्वरूपेण वेधोद्वारा प्रजासु वै ।  
व्यापकं ते स्वरूपं स्यां वाणीरूपं मुखे मुखे ॥७१ ॥  
कुमारीत्वं सदा तत्र स्वरूपे तेऽस्तु शारदे ।  
अन्तर्मुखप्रचारित्वे त्वराजस्वल्यमस्तु ते ॥७२॥  
सात्त्विकत्वं कुमारीत्वं सर्वदा तत्तथाऽस्तु ते ।  
अथ तृतीयरूपेग केनचित्सन्मिषेण वै ॥७३॥  
सरस्वती नदीरूपा त्वन्तर्जलप्रवाहिणी ।  
अरजस्का कुमारी त्वं सदा तिष्ठतु शारदे ॥७४॥  
चाञ्चल्यं च बहिर्भावो राजस्वल्यं च माऽस्तु ते ।  
पावित्र्यं सर्वदा तेऽस्तु ऋतुधर्मविवर्जनम् ॥७५॥  
राजस्वल्यं विलीनं ते मालिन्यभाववर्जितम् ।  
भवताच्छारदे! काऽप्यशुद्धिर्मास्तु त्वयि क्वचित् ॥७६ ॥  
सर्वैश्वर्यवती पूज्या लोकेषु व्यापिनी भव ।  
लोकानां राजसं पापं मास्तु त्वयि सरस्वति! ॥७७॥  
बहिर्भावे त्वयि राजस्वल्यादि लोककृद् यदि ।  
दृश्येत तद्दूषणं तु लोकानां न तु तत् त्वयि ॥७८॥  
राजस्वल्यकृतं पापं वक्तॄणां स्यादशुद्धता ।  
पावित्र्यं सर्वदा तेऽस्तु सन्तु ते दिव्यसम्पदः ॥७९॥  
कुमारीत्वं च पत्नीत्वं तेऽस्तु शुद्धं यथेप्सितम् ।  
मम पत्नी शारदा त्वं कुमारी ब्रह्मपुत्रिका ॥८० ॥  
सर्वं दत्तं मया तुभ्यं वद् त्वन्यत् किमिच्छसि ।  
इत्युक्ता प्राह सा देवी मम पूजाकृतस्तु ये ॥८ १॥  
सरस्वत्याः शारदाया नद्या वाण्या उपासकाः ।  
वैकुण्ठं ते समायान्तु स्वामिनस्ते प्रतापतः ॥८२॥  
अधिमासस्य पञ्चम्यां प्रातः सम्पूज्य वै क्रमात् ।  
नारायणं यथा प्राप्ताऽस्म्यहं पूर्णमनोरथा ॥८३॥  
तथा ते पूजकाश्चाधिमासस्य पूजकास्तथा ।  
नरा नार्यः समायान्तु वैकुण्ठं तव पादयोः ॥८४॥  
जन्ममृत्युजराव्याधिदुःखदारिद्र्यवर्जिन्तम् ।  
शाश्वतं सच्चिदानन्दसन्दोहमूर्तिराजितम् ॥८५॥  
तथास्त्विति प्राह कुर्वन् हरिदुन्दुभिघोषणाम् ।  
सार्थका सत्यफलदां त्वाधिमासस्य पुष्टिदाम् ॥८६ ॥  
अधिमासोऽपि तां प्राह भक्ता ये या मयि त्वयि ।  
तेषां तासां समुद्धर्ता त्वहं वै पुरुषोत्तमः ॥८७॥  
दोषहर्ता सुखदाता मनोऽभीष्टप्रदस्तथा ।  
पावयिता सिद्धिदाता भवाम्येव न संशयः ॥८८॥  
शारदाया इदं प्रार्थ्य श्रोष्यन्ति ये तु दुर्लभम् ।  
पठिष्यन्ति च वा तेषां दुर्लभं सुलभं भवेत् ॥८९॥  
अपतर्क्यं सुतर्क्यं स्यादप्राप्यं प्राप्यतां व्रजेत् ।  
अभाव्यं भाव्यतां यायादनिष्टं चेष्टतां व्रजेत् ॥९० ॥  
भुवि स्वर्गे तथाऽन्यत्र दुर्लभं सुलभं भवेत् ।  
कृष्णनारायणः साक्षाल्लभ्येतान्यस्य का कथा ॥९ १ ॥  
नारायणः स्वकृपया ददात्यस्य वै बहु ।  
अधिमासि कृतस्यात्राऽसङ्ख्यफलं ददाति हि ॥९२॥  
लब्ध लक्ष्मि! यथा देव्या शारदाया विचित्रकम् ।  
तथा विचित्रां भुक्तिं च मुक्तिं च लभतेऽर्चकः ॥९३ ॥  
जपो होमो व्रतं दानं ध्यानं माला तपः श्रुतम् ।  
पञ्चम्यां तत्कृतं सहस्रादिगुणं भविष्यति ॥९४॥  
इत्युक्त्वा शारदां नीत्वा वैकुण्ठं हरिराययौ ।  
सरस्वतीस्वरूपां तां प्राहिणोद् वैधसीं प्रजाम् ॥ ९५॥  
अमालिन्यं पवित्रत्वमराजस्वल्यमित्यपि ।  
पत्नीधर्माऽनभिभूतिः कौमार्ये चेति रक्षितम् ॥ ९६ ॥  
इति श्रीलक्ष्मीनारायणीय संहितायां प्रथमे कृतयुगसन्ताने पुरुषोत्तममासमाहात्म्ये वैराजपुत्र्याः शारदाया अधिकमासपञ्चम्यां व्रतपूजनादिकरणेन नारायणपत्नीत्वं पवित्रत्वम् अराजस्वल्यं कुमारिकात्वम् अगर्भाकत्वं सरस्वतीता चेत्यादिप्राप्तिनिरूपणादिनामा सप्तनवत्यधिकद्विशततमोऽध्यायः ॥ १.२९७ ॥  
    
