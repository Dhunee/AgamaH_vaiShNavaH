+++
title = "०५७"

+++
श्रीनारायण उवाच  
खट्वाङ्गदस्य पुत्रो वै बर्हिषाङ्गद ईरितः ।  
मयूरास्तपतस्तस्य तिष्ठन्त्यागत्य मस्तके ॥१ ॥
बर्हाणि मोचयन्त्यत्र न चायं तत्तु पश्यति ।  
तत्र मयूरपिच्छानां समूहे समुपस्थिते ॥२ ॥
पत्नीव्रतेन तेषां वै मार्जनी महती कृता ।  
मन्दिरमार्जनकार्ये रक्षिता मूर्तिसन्निधौ ॥३ ॥
खट्वाङ्गदेन सा दृष्टा गृहीता करयोर्यदा ।  
मार्जनाय प्रवृत्तः स तावद्वृष्टिरभूच्च खात् ॥४ ॥
मार्जनीं तां गृहीत्वा स कुट्यां प्रविश्य तिष्ठति ।  
दिवारात्रौ महावृष्टिः समभूद् बहुवर्षणा ॥५॥  
मार्जनीपूलकं चोष्णं स्निग्धं सङ्कोमलं तथा ।  
चित्रं तथैव सुस्पर्शं शीतसंहारकं तथा ॥ ६ ॥  
पार्श्वे निधाय शय्यायां नीद्राऽधीनोऽभवत्तदा ।  
तत्रेच्छया हरेः रूपं चाप्सरसं व्यलोकयत् ॥७ ॥
स्वाप्नः स्रावोऽभवत्तस्य धातोर्बर्हिषु तेषु च ।  
तस्य द्रागेव पुत्रोऽभूत् प्रातर्यावद्विपश्यति ॥ ८ ॥  
तं तु पुत्रं महासिद्धं जातमात्रस्य यौवनम् ।  
वीक्ष्य तदाऽभिधां चक्रे बहिषाङ्गद इत्ययम् ॥९ ॥  
तद्राज्ये त्वभिषिक्तश्च मानी शूरो धनुर्धरः ।  
खट्वाङ्गदपुरे रम्ये राजधान्यां तु पूजितः ॥1.57.१०॥
भक्तः स एकदाऽरण्ये परिमेयाऽनुगः शुचिः ।  
विचरन् स्वपितुर्दिव्ये व्याघ्रारण्ये परिभ्रमन् ॥११॥  
कुङ्कुमवापीसत्तीर्थे पत्नीव्रतद्विजाश्रमे ।  
समागच्छत्तदा तत्र दर्शनार्थं द्विजन्मनाम् ॥१२॥  
गुरूणां च पितुर्लक्ष्मीनारायणस्वरूपयोः ।  
देवयोर्दर्शनं कृत्वा यावदायाति सद्गुरोः ॥१३॥  
समीपे तत्र समये समाधौ संस्थितो गुरुः ।  
नाऽऽवैत् राज्ञ अकस्माच्चाऽऽगमनं चान्तरस्थितेः ॥१४॥
स्वागतं चापि सन्मानं चासनं चादरं तथा ।  
नैव लेभे स राजर्षिराश्रमे जनवर्जिते ॥१५॥
राजा क्षणं च सन्मानं नाऽध्यगच्छद् यदा तदा ।  
मानाधीनो नष्टबुद्धिः क्षुद्रं स्वार्थमकल्पयत् ॥१६॥  
अहो ह्यस्मद्धान्यभोक्ता भिक्षुको नोऽवमन्यते ।  
वाण्याऽपि नैव सत्कारं करोति ब्रह्ममान्ययम् ॥१७॥  
नेत्रे निमील्य कपटात् कीदृशं ध्यानमास्थितः ।  
यदि जागर्मि नृपतेः सम्मानं कर्तुमापतेत् ॥१८॥  
तस्मात्समाधिमास्थाय स्थातव्यमिति वञ्चनाम् ।  
पुरस्कृत्य द्विजोऽयं मेऽवमानं तु करोति वै ॥१९॥  
तस्मान्नैवेदृशो विप्रो ह्युपेक्षितव्य इत्ययम् ।  
बहिषाङ्गदनृपतिर्महासर्पं मृतं गले ॥1.57.२०॥  
पत्नीव्रतस्य निक्षिप्य गतवान् स्वपुरं प्रति ।  
तावत्तस्य ऋषेः ब्रह्मव्रतः समागतः ॥२१॥  
ऋषेः शिष्यैः स्वयम्प्रकाशादिभिः सहितः स्थितः ।  
ऋषेर्गले मृतं सर्पं दृष्ट्वा ज्ञात्वा समाधिना ॥२२॥  
राज्ञा सर्पो मृतः क्षिप्तस्तं शापं प्रैरयत्खलम् ।  
अहो श्वा वै गृहपतिं भषन् पदभ्यां विमानयन् ॥२३॥  
धुलीं प्रक्षिपतीत्येतद् वैचित्र्यं विषमं महत् ।  
ब्राह्मणैरभिषिक्तो वै मलकीटो भुजङ्गताम् ॥२४॥  
नीतस्तानेव दशति कीदृशीयं कुपात्रता ।  
मूषको भयमापन्नो सिंहत्वे येन योजितः ॥२५॥  
समीहते तमोवाऽत्तुं का नाम क्षुद्रताऽपरा ।  
श्वेव बलिभुक् पापात्मा पत्नीव्रतं निरागसम् ॥२६॥  
अविगणय्य पितरं पूजनीयं सुदैवतम् ।  
गलेऽक्षिपत् शवं सार्पमवश्यं दण्डमर्हति ॥२७॥  
पुनरेवं कुकुरास्ते कुर्युर्नैव विमाननम् ।  
इत्यामत्य जलं धृत्वा करे दक्षेऽवदत्सुतः ॥२८॥  
येन सर्पो गले क्षिप्तः कुहकान्मृत्युमेतु सः ।  
मासाभ्यन्तर एवेति सलिलं व्यसृजद्भुवि ॥२९॥  
दत्वा ब्रह्मव्रतः शापं सतीर्थ्यैः परिवेष्टितः ।  
यावद् रोदिति गुर्वग्रे समाधेरुत्थितो गुरुः ॥1.57.३०॥  
पश्यति स्म गले स्वस्य मृतसर्पशवं यदा ।  
रुदन्तं चाऽशृणोत्स्वीयं सुतशिष्यसुमण्डलम् ॥३१॥  
सान्त्वयामास तान् सर्वान् पत्नीव्रतो गुरुस्तदा ।  
यूयं सर्वे किमर्थं वै रुदथाऽत्र निबोधत ॥३२॥  
शवे मानुषदेहे वै शवः सर्पो धृतो यतः ।  
हारः स वै तु मन्तव्यः शवस्य शवपूजने ॥३३॥
नाऽत्र हानिर्न वा दोषो ह्येषः स्नानं करोम्यहम् ।  
शुद्धिर्वै स्नानमात्रेण किमर्थं रुदथ भृशम् ॥३४॥  
शान्तिस्तु सर्वदा रक्ष्या क्षमा रक्ष्या च सर्वथा ।  
शान्त्या च क्षमया सर्वे ऋषयः पूज्यतां गताः ॥३५॥  
सत्यं शीलं तपो ध्यानं स्वाध्यायः शं तितिक्षणम् ।  
क्षमा चेति धनं दिव्यं मौर्धन्यं नो मतं सदा ॥३६॥  
तन्न त्याज्यं कदाचिद्वै तदस्माकं तु दैवतम् ।  
क्षमा तु परमं शस्त्रं क्रोधशस्त्रनिबर्हणम् ॥३७॥  
क्षमया वाडवाः सर्वे देवैः पूजामवाप्नुयुः ।  
पुत्राः! पृच्छामि युष्माभिस्तस्याऽनिष्टं नु चिन्तितम् ॥३८॥  
इति , प्रष्टास्तदा पुत्राः ऋषिं तत्र न्यवेदयन् ।  
राजानं भिन्नमर्यादं मासान्तरे तु सर्पराट् ॥३९॥  
कुहकोऽस्मन्नोदितो वै दङ्क्ष्यतीत्येव नोदितम् ।  
ऋषिर्वज्रमयं श्रुत्वा राजनाशनमुल्बणम् ॥1.57.४०॥
तेपेऽतीव स्वहृदये क्षणं तु मौनमास्थितः ।  
आह स्वयम्प्रकाशं वै त्वनाहार्यं त्वया हृतम् ॥४१॥  
स्वल्पे द्रोहे महान् दण्डो न वै न्याय्यं कृतं त्वया ।  
राज्ञि शास्तरि चौराद्या न प्रजाः पीडयन्त्यपि ॥४॥
राजशून्ये प्रजाः स्वं स्वं घ्नन्ति लुण्टन्ति दस्यवः ।  
अपक्वबुद्धिना तात! त्वया शप्तं तु दारुणम् ॥४३॥  
अज्ञातेन कृतं दोषं भगवान् क्षन्तुमर्हति ।  
अपराधिसहस्रेषु सत्स्वपि नैव शोचति ॥४४॥
क्लिष्यति नो प्रतिकारं करोति भक्तिमान् जनः ।  
तिरस्कृतास्ताडिताश्चाऽऽक्रुष्टाश्च कुत्सितीकृताः ॥४५॥  
गालीदत्ताः प्रशप्ताश्च विप्रकृताश्च पातिताः ।  
आपत्स्वपि न दुष्टानां प्रतिकुर्वन्ति साधवः ॥४६॥  
तस्मात् स्वयम्प्रकाश! त्वं याहि शीघ्रं निवेदय ।  
मासाऽऽभ्यन्तर एव त्वां कुहको दङ्क्ष्यतीति वै ॥४७॥  
इति तु प्रेरितः शिष्यो जगाम बर्हिषाङ्गदम् ।  
राजर्षिः खेदमापन्नो दुष्टतां स्वां व्यचिन्तयत् ॥४८॥  
अहोऽनार्योऽपि नो कुर्यात् कृतं तादृङ्मया ह्यघम् ।  
ब्राह्मणे पूजनीये मे महत्पापं समर्जितम् ॥४९॥  
सम्पत्तिर्यौवनं गर्वो सत्ता चैवाऽविवेकिता॥
विपत्तेः कारणान्याहुर्मय्येवाऽन्वर्थतामगुः ॥1.57.५०॥  
अहो मे को भवेल्लोको ब्रह्मद्वेष्टुर्विजृम्भृतः ॥
अस्य पापस्य प्रत्यर्थोवश्यं मे भवतु क्षयः ॥५१॥  
पुनरेवं न वै कुर्यां तथा शास्तु धरामरः ।  
अथवा क्षेमकुशले राज्ञां विप्राभिसत्कृते ॥५२॥  
तथापि मे महान् दण्डो भगवान् दातुमर्हति ।  
एवं चिन्तयतस्तस्य ब्रह्मदण्डार्थसम्भृता ॥५३॥
शिष्यवाणी कुहकाद्वै मृत्युशंसिन्युपस्थिता ।  
श्रुत्वा विनयसम्पन्नोऽनशनव्रतमास्थितः ॥५४॥  
ब्राह्मणं तु नमस्कृत्य स्वात्मानं ब्रह्मणि न्यधात् ।  
खट्वाङ्गदपुरात्प्राच्यां रैवताधित्यकाभुवि ॥५५॥  
भवेशसरसो मध्ये द्वीपे जलमये तदा ।  
व्रतं चानशनं कृत्वा निषसाद उदङ्मुखः ॥५६॥  
ज्ञात्वा समाधियोगेन ऋषयो मनवस्तथा ।  
पितरो देवगन्धर्वाः सुरा यक्षाश्च मानवाः ॥५७  
ब्राह्मणाः साधवः साध्व्यो तीर्थानि पर्वतास्तथा।  
ग्रहर्क्षतारका दिव्या औषध्यः कल्पपादपाः ॥५८॥
कामदुघाः सुरभ्यश्च मातरो लोकपालकाः ।  
आययुस्तान्समभ्यर्च्य ववन्दे दण्डवन्मुहुः ॥५९॥  
तेषु सुखोपविष्टेषु राजा मानसमर्थितम् ।  
अन्ते कर्तव्यमालक्ष्य न्यवेदयच्चिकीर्षितम् ॥1.57.६०॥
अहो दयाभृतां मुक्तिदातॄणां पुण्यशालिनाम् ।  
दर्शनं त्वघनाशाय परलोकप्रसत्तये ॥६१॥
द्विजशापोऽनुग्रहो मे यन्मिषं भवदागमः ।  
निर्वेदमूलं सञ्जातो मुक्तये प्रेरकोऽपि च ॥६२॥  
मिष्टं वा कटु विप्रोक्तं सर्वथा श्रेयसे भवेत् ।  
तद् यूयं मे दृष्टिपथं याताः सन्तो मृतिक्षणे ॥६३॥  
स्थेयं कृपालुभिस्तावद् गेयं हरेर्दशस्तथा ।  
कुहको दशतु स्वेष्टं न मे चिन्ताऽद्य वर्तते ॥६४॥  
सतां मण्डलमध्ये मे प्राणो यातु सुखञ्जुषः ।  
यत्र यामि तत्र ब्रह्मजुषां सेवां लसाम्यहम् ॥६५॥  
इति कृत्वा च नत्वा च भवेश्वरसरोवरे ।  
मध्यद्वीपे निराहारो निषसाद महीपतिः ॥६६॥  
तदा देवैश्च मुनिभिरप्सरोभिर्मुहुर्मुहुः ॥
प्रशस्य वृष्टिः पुष्पाणां कृता जयध्वनिश्रिता ॥६७॥
तावत्तत्राऽऽगतो व्यासः श्वेतव्यासमुनिः स्वयम् ।  
श्वेतरूपधरः कल्पे प्रथमे यो ह्यजायत ॥६८॥
तेजसा सूर्यसङ्काशो विद्यया ज्ञानभासुरः ।  
योगेन ब्रह्मसदृश ऐश्वर्येण हरिः स्वयम् ॥६९॥
आगताय नमश्चक्रुरुत्थाय तत्र येऽभवन् ।  
तं चोपवेशयामासुः समर्हे तु महासने ॥1.57.७०॥
आसीनं तं स नृपतिः प्रणनाम कृताञ्जलिः ।  
परिपप्रच्छ विनयात् श्रेयस्करमदः शुभम् ॥७१॥
वयं वै क्षत्रदायादाः कर्मणा ह्यधमाः पुनः ।  
भवादृशैः समागत्य लोकानामुपरिकृताः ॥७२॥
तिर्थीभवन्ति सौधानि यस्याऽभिधानकीर्तनात् ।  
दर्शनस्पृशिसान्निध्यसेवामर्दनप्रह्वणैः॥७३॥
सेविताः साधवः सम्यक् सेवकान्प्रपुनन्ति हि ।  
येषां पादरजःप्राप्त्या शुद्ध्यन्ति गृहमेधिनः ॥७४॥
गृहाण्यपि विशुद्धयन्ति किं पुनस्तत्समागमात् ।  
भवतो दर्शनं मह्यं दयामृते कथं भवेत् ॥७५॥  
तस्मान्मोक्षो मम ध्रुवं भविता शाश्वतीसमाः ।  
अथ मे किं विधेयं वै म्रियमाणस्य सर्वथा ॥७६॥
पृच्छामि श्रवणं जापो भजनं वा यथोचितम् ।  
अन्यद्वा दोनहोमादि श्रेयस्करं प्रदर्श्यताम् ॥७७॥  
इति श्रीलक्ष्मीनारायणीयसंहितायां प्रथमे कृतयुगसन्ताने बर्हिषाङ्गदोत्पत्ति-पत्नीव्रताश्रमगमन-सन्मानाऽलाभप्रयोज्यमहर्षिगलमृतसर्पनिक्षेप-तदृषिपुत्रकृतमासाभ्यन्तरकुहकसर्पदंशजमृत्युशाप-तज्ज्ञानोत्तरप्रायोपवेशनव्रतर्षिसमागमश्वेतव्यासागमनस्वश्रेयस्करजिज्ञासादिप्रश्ननिरूपणनामा सप्तपञ्चाशत्तमोऽध्यायः ॥५७॥  
    
