+++
title = "३५२"

+++
श्रीनारायण उवाच-  
शृणु लक्ष्मि! कृष्णगङ्गातीर्थं यामुनवारिगम् ।  
यत्र व्यासः स्वयं कृष्णो भगवान् सृष्टिबोधवान् ॥१ ॥
आद्ये कृते युगे स्नात्वा वेदानध्यापयत् सदा ।  
यावत्तु यमुनाभूमौ स्थास्यति तावदेव सः ॥२ ॥
स्नास्यति तत्स्थले नित्यं कृष्णगङ्गाजले हरिः ।  
सोमवैकुण्ठयोर्मध्ये कृष्णगङ्गा तु सा मता ॥३॥
तत्राश्रमपदे दिव्ये मुनयो दिव्यविग्रहाः ।  
अदृश्यास्तु समायान्ति चातुर्मास्यव्रतार्थिनः ॥४ ॥
येषामुपरि तेषां वै दयालूनां कृपा भवेत् ।  
तेषां ते ऋषयो दृष्टिपथमायान्ति नान्यथा ॥५ ॥
चातुर्मास्ये कृष्णगङ्गातीर्थे विप्रेण वीक्षितम् ।  
दयापात्रेण वसुना पाञ्चाल्यकुलतन्तुना ॥६ ॥
शृणु लक्ष्मि! कथयामि पाप्युद्धारकरीं कथाम् ।  
पाञ्चाल्योऽथ द्विजः कश्चिन्नाम्ना वसुरितिश्रुतः ॥७ ॥
दुर्भिक्षपीडितोऽत्यन्तं सभार्यो वरपत्तनम् ।  
ययौ भद्रातटे भिक्षावृत्त्या वासं समाचरत् ॥८ ॥
तत्रस्थस्य तदा पुत्रः कन्या चेत्यभवद् द्वयम् ।  
कन्या विप्राय सन्दत्ता धनधान्यसमृद्धये ॥९ ॥
कन्यापतिस्ततो विप्रो यौवने रोगपीडितः ।  
ममार बन्धुविधुरः कुटुम्बरहितस्तथा ॥1.352.१ ०॥
कन्याऽस्थीनि तु सङ्गृह्य मथुरामाजगाम ह ।  
लक्ष्मीनारायणसंहितोक्तं त्वस्थिप्रपातनम् ॥१ १ ॥
अर्धचन्द्रस्थले तत्र माथुरे मण्डले .कृतम् ।  
यस्य भवेत् स वै देही मुक्तिं यातीति वात्र्च्छया ॥१ २॥
कन्ययाऽस्थीनि यमुनास्रोतसि विधिना तदा ।  
क्षिप्तानि विप्रहस्तेन पत्युर्मुक्तिस्तदाऽभवत् ॥१३॥
बालरण्डा तु सा रम्या नीलकुञ्चितमूर्धजा ।  
सुरूपा सुकुमाराङ्गी निराधाराऽतिदुःखिता ॥१४॥
कदलीकाण्डसङ्काशे तस्या ऊरू सुमांसले ।  
सुश्लिष्टाॆगुलिकापादौ नखास्ताम्रोज्ज्वलाः शुभाः ॥१५॥
गम्भीरा दक्षिणावर्त्ता नाभिस्त्रिवलिमण्डिता ।  
आमोदरी समकुक्षिः पीनोन्नतपयोधरा ॥१६॥
कम्बुग्रीवा संवृतास्या सुदती स्वधराहनुः ।  
सुनखी स्वक्षिणी सुभ्रूः सुप्रमाणा सुभाषिणी ॥१७॥
सुकटिः स्वल्पमध्या च चन्द्राननाऽब्जलोचना ।  
तेन तेनैव सम्पूर्णरूपेण च तिलोत्तमा ॥१८॥
नामा तिलोत्तमा स्वर्णवर्णा युवती सुन्दरी ।  
एवंविधा तत्र तत्र तीर्थस्नानपरायणा ॥१९॥
यं यं पश्यति चार्वङ्गी यस्तां चापि प्रपश्यति ।  
स स चित्र इव न्यस्तो विचेता जायते क्षणम् ॥1.352.२०॥
तथाविधा मथुरायां स्वकं वासमरोचयत् ।  
तदैवाऽवसरे कान्यकुब्जदेशाधिपो नृपः ॥२१ ॥
मथुरायां देवमर्तेश्वरेऽन्नसत्रमाकरोत् ।  
तत्र वै ब्राह्मणाः सत्यः साध्व्यो ब्राह्मण्य इत्यपि ॥२१ ॥
साधवो भिक्षुका दीना अनाथा भुञ्जते शतम् ।  
तत्रेयं सुसदा भुङ्क्ते सुशीला तु तिलोत्तमा ॥२३॥
भोजनस्य समये तु सङ्गीतं सुप्रवर्तते ।  
वादित्राणि च गीतानि शक्रस्य भवने यथा ॥२४॥
राज्ञस्तस्य तु या नृत्यकारिण्यो गायिकास्तथा ।  
दूत्यश्च गणिकाश्चापि ताभिः सा प्रतिलोभिता ॥२५॥
गीतनृत्यादिषु स्निग्धा तासां धर्ममुपागता ।  
अल्पैस्तु दिवसैः साध्वी ह्यसाध्वीभिः परिवृता ॥२६॥
राज्ञः समागमं प्राप्ता भोगभोग्यभृताऽभवत् ।  
युवती कामदाहेन नवं नवं समिच्छति ॥२७॥
एवं सा कामधर्मेषु व्यवायपथगाऽभवत् ।  
अथतस्यास्तु यो भ्राता पाञ्चालो ब्राह्मणात्मजः ॥२८॥
गृहे स निर्धनो भूत्वा व्यवसायं विचार्य च ।  
मथुरायां गते काले समायातो निराश्रयः ॥२९॥
कस्यचिच्छ्रेष्ठिवर्यस्य कर्मचारी तदाऽभवत् ।  
व्यापारबुद्ध्या वर्षान्ते सोऽपि व्यापारलाभवान् ॥1.352.३ ० ॥
धनवान् वै भाग्ययोगात् सञ्जातो विधुरोऽपि च ।  
यमुनायां सदा याति स्नानार्थं स्नाति यत्र सा ॥३ १ ॥
नित्यं पश्यति चार्वङ्गीं दृष्ट्वा मोहवशं गतः ।  
तत्र तीर्थवरे स्नात्वा वस्त्रालङ्कारभूषितः ॥३२॥
देवादिदर्शनं कृत्वा गर्तेश्वरं समर्च्य च ।  
तिलोत्तमाया मार्गं वै धृत्वा पश्चाद् ययौ शनैः ॥३३ ॥
यत्र तद्भवनं तत्र धात्रेयिकां व्यलोकयत् ।  
तया चापि युवा मुग्ध इति त्वाकारितो गृहे ॥३४॥
धात्रेयिकायास्तस्याश्च बहुमानपुरःसरम् ।  
ययौ प्रसन्नमनसा युवत्या भवनान्तरम् ॥३५॥
वस्त्राणि बद्धरूपाणि सौवर्णकटकानि च ।  
हारान् रत्नमयान् द्रव्यं ददौ तस्यै विमोहितः ॥३६ ॥
ददावगुरुसारं च सकर्पूरं सचन्दनम् ।  
तस्या गृहवरे तत्र वसति स्म दिने दिने ॥३७॥
प्रहरार्धे दिने जाते याति स्वशिबिरं ततः ।  
स्नात्वा तीर्थे समीपे च कृष्णगङ्गोद्भवे सदा ॥३८॥
एवं नित्यं तदासक्तः करोति वर्तनं स्वकम् ।  
सुमन्तुमुनिनां नित्यं गच्छन् स चाऽवलोक्यते ॥३९॥
अथैकदा प्रगच्छन् वै स्नातुं विप्रः सुमन्तुना ।  
स्वाश्रमस्थेन दिव्येन दृष्टः स कृमिकीटवान् ॥1.352.४० ॥
कृमयो रोमकूपेभ्यः पतमाना अनेकशः ।  
दृश्यन्ते कुरुते यावत्स्नानं तावत्पतन्ति वै ॥४१ ॥
स्नाने कृते न दृश्यन्ते सुरूपश्चाभिजायते ।  
एवं सुमन्तुना दृष्टमाश्चर्यं बहुवासरम् ॥४२॥
सुमन्तुस्त्वाह्वयामास पप्रच्छ नाम कर्म च ।  
पाञ्चालस्तं तदा प्राह त्वहं पञ्चालदेशजः ॥४३ ॥
विप्रो वाणिज्यमाश्रित्य वसाम्यत्र नु चैकलः ।  
निशामुषित्वा शिबिरे तिलोत्तमासुरक्षिते ॥४४॥
प्रातः स्नात्वा त्रिगर्तेशं पूजयित्वा तमन्वहम् ।  
दिवा करोमि व्यापारं वसामि शिबिरे निशि ॥४५॥
सुमन्तुश्च तदा प्राह शृणु विप्र! यथातथम् ।  
आश्चर्यं तव देहेऽस्मिन् नित्यं पश्यामि निःसृतम् ॥४६॥
अस्नाते कृमिसम्पूर्णं स्नाते निर्मलवर्चसम् ।  
अस्ति किञ्चिन्महत्पापं तव प्रच्छन्नसम्भवम् ॥४७॥
अस्यां तीर्थप्रभावेण स्नानाद् गच्छति दूरतः ।  
त्रिगर्तेश्वरसंस्पर्शात् शुद्धं देहं तु दृश्यते ॥४८॥
निरूप्य कथयाऽस्मान् वै यत्ते प्रच्छन्नकिल्बिषम् ।  
इति मुनेः सुमन्तोः स श्रुत्वा त्रिकालवेदिनः ॥४९॥
स्वशिबिरेऽङ्गनासङ्गं करोमीति न्यवेदयत् ।  
गत्वा तथा तदैकान्ते तां तु पप्रच्छ मूलतः ॥1.352.५०॥
का त्वं कस्य सुता कश्च देशस्त्वत्रागमः कुतः ।  
त्याक्ष्यामि हि प्रियान्प्राणान् यदि सत्यं न वक्ष्यति ॥५१ ॥
निर्बन्धं तस्य तं ज्ञात्वा दुःखेनोवाच सा स्वकम् ।  
पञ्चालो ब्राह्मणो देशे पञ्चाले वरपत्तने ॥५२॥
वर्तते वसुनामाऽख्यस्तत्सुताऽहं तिलोत्तमा ।  
विवाहिता पतिर्नष्टोऽस्थीनि त्वादाय माथुरम् ॥५३ ॥
आगता रागयोगेन कान्यकुब्जनृपाऽर्थिता ।  
व्यवायधर्ममापन्ना वर्तानि कामधर्मिणी ॥५४॥
मम भ्राता तु पाञ्चालो वर्तते पितृमन्दिरे ।  
भद्रानदीतटे तत्र गृहं मे ह्यभवत्पुरा ॥५५॥
अत्र वसाम्यनाथाऽहं कुलटाधर्ममाश्रिता ।  
वद त्वं स्वीयवृत्तान्तं यदि मां वेत्सि पात्रकम् ॥५६ ॥
एतच्छ्रुत्वा स पाञ्चाल्यः साश्रुनेत्रोऽभवत्तदा ।  
लब्धसञ्ज्ञं कुलं तस्य पप्रच्छ तं तिलोत्तमा ॥५७॥
ततस्तेन स्ववृत्तान्तं कथितं कुलनामकम् ।  
अत्यतिविमना जातो ह्यगम्यागमनेन वै ॥५८॥
प्रायश्चित्ते मतिरभून्निर्विण्णस्य द्विजन्मनः ।  
मातरं गुरुपत्नीं च स्वसारं पुत्रिकां वधूम् ॥५९॥
गत्वा तु प्रविशेदग्निं नान्या शुद्धिर्विधीयते ।  
पत्यात्मकं तु पाञ्चाली ज्ञात्वा स्वभ्रातरं तु तम् ॥1.352.६० ॥
द्विजेभ्यः प्रददौ सर्वं रत्नवस्त्रधनादिकम् ।  
कालिञ्जरत्रिगर्तेशं दत्वा भूषाधनादिकम् ॥६ १ ॥
कृष्णगङ्गोद्भवे तीर्थे चितां कृत्वा विधानतः ।  
आत्मनः सा विशुद्ध्यर्थं प्रजज्वाल हुताशनम् ॥६२॥
पाञ्चालोऽपि स्वकं द्रव्यं दत्वा दानेऽवशेषितम् ।  
और्ध्वदैहिकभागार्थं कल्पयित्वा यथाविधि ॥६३ ॥
स्नात्वा देवाँस्तथा नत्वा ब्राह्मणाँश्च सुमन्तुकम् ।  
ऋषिं गत्वा समुवाचाऽगम्यागमनपातकम् ॥६४॥
तत्पापस्य विशुद्ध्यर्थं देहत्यागं करोमि वै ।  
इत्युक्त्वा च चितां कृत्वा समुद्दीप्य घृतोक्षिताम् ॥६५॥
यावत्प्रवेष्टुं यात्येनं वागुवाचाऽशरीरिणी ।  
भगिनीं च प्रवेष्टुं वै तत्परां तावदेव ह ॥६६ ॥
मैवं कार्षीः साहसं च विपाप्मानौ यतो हि वाम् ।  
यत्र कृष्णस्य सञ्चारः क्रीडा जाता यथासुखम् ॥६७॥
चक्राङ्कितपदन्यासास्तत्थलं दिव्यमेव यत् ।  
ब्रह्मरूपं धामरूपं यत्र पापक्षयो भवेत् ॥६८॥
अन्यत्र हि कृतं पापं तीर्थमासाद्य नश्यति ।  
तीर्थस्थाने कृतं पापं वज्रलेपं भवेदपि ॥६ ९॥
तदुभयविनाशस्तु गङ्गासागरसङ्गमे ।  
गोमतीसागरयोगे यमुनापञ्चतीर्थके ॥1.352.७० ॥
पृथिव्यां सर्वतीर्थेषु स्नानजं यत्फलं मतम् ।  
यमुनायाः पञ्चतीर्थस्नानेन तुल्यमेव न ॥७१ ॥
एकादश्यां हि विश्रान्तौ द्वादश्यां सौकरे तथा ।  
त्रयोदश्यां नैमिषे च चतुर्दश्यां प्रयागके ॥७२॥
पूर्णायां पुष्करे स्नानात् कार्तिक्यां च व्रते व्रते ।  
तीर्थे तीर्थे जनः स्नात्वा सर्वपापात् प्रमुच्यते ॥७३ ॥
मथुरायां सर्वतीर्थे विश्रान्तौ पञ्चतीर्थके ।  
असिकुण्डे सरस्वतीयोगे गर्तेश्वरे तथा ॥७४॥
स्नानजात्तु फलाद् दशगुणं पुण्यं सकृदपि ।  
कृष्णगङ्गास्नानतो वै जायते नाऽत्र संशयः ॥७५॥
ज्ञानतोऽज्ञानतो वापि दुष्कृतं समुपार्जितम् ।  
कृष्णगङ्गाजलस्पर्शे वज्राख्यमपि नश्यति ॥७६ ॥
मथुरा हि कृष्णरूपा नदी कृष्णमयी तथा ।  
नरा नार्यः कृष्णरूपास्तत्र पापं न विद्यते ॥७७॥
यस्य श्रोत्रैकदेशे तु ह्याकाशो लेशमात्रकः ।  
यस्य नयनयोः प्रान्ते तेजो लीनं -भवत्यपि ॥७८॥
यस्य श्वासेऽनिलो लीनो जलं स्वेदे विलीयते ।  
पृथ्वी यस्योदरे त्वण्वी भूत्वा तिष्ठति सर्वदा ॥७९॥
यत्कुक्षौ वार्धयः सर्वे लीना भवन्ति सर्वदा ।  
यस्माद् भवन्ति सततं ब्रह्माण्डानि स्वरोमतः ॥1.352.८०॥
अवतारा वराहाद्या भवन्ति यस्य वाञ्च्छया ।  
तस्मिन् कृष्णे स्थिते चात्र पापलेशो न विद्यते ॥८१ ॥
पृथ्वीरक्षाकरो देवो वराहो यत्र विद्यते ।  
तस्य सन्दर्शनात्त्वत्र महापातकनाशनम् ॥८२॥
तत्क्षणादेव विप्रेन्द्र! नात्र कार्या विचारणा ।  
नवम्यां ज्येष्ठशुक्लस्य कृष्णगङ्गोदकाऽऽप्लवात् ॥८३॥
सूकरे तु त्रिरात्रं वै मानवो दीपदानतः ।  
तिलोत्तमे! महावज्राप्यतिपापैः प्रमुच्यते ॥८४॥
कालिञ्जरे तु द्वादश्यां स्नात्वा सम्पूज्य देवताम् ।  
दिव्यचतुर्भुजो भूत्वा विष्णुलोके महीयते ॥८५॥
एवं लक्ष्मि! देववाण्या पाञ्चालश्च तिलोत्तमा ।  
बोधितौ तौ गतौ दिव्यसुमन्तोराश्रमे तदा ॥८६ ॥
पादयोः पतितौ तस्योचतुश्च त्वं पिता गुरुः ।  
ब्रूहि दिव्यदृशा ब्रह्मन्नत्र किं करवावहै ॥८७॥
मुनिः प्राह व्योमवाणीं यथार्था नाऽनृता क्वचित् ।  
मया प्रत्यक्षतो दृष्टं भवद्गात्रेषु पातकम् ॥८८॥
स्नानात्प्रागेव नो पश्चात्ततो नास्त्येव पातकम् ।  
पञ्चतीर्थे त्रिगर्तेशे स्नानं सङ्कुरुत सदा ॥८९॥
आश्रमे मम नित्यं च तिष्ठतं कुरुतं जपम् ।  
पापादुपरमितौ च यावत्कालं प्रजीवथः ॥1.352.९०॥
ममाऽऽशीर्वादतश्चापि भ्राता च भगिनी ह्युभौ ।  
विपाप्मानौ तु सम्भूतौ ब्रह्मलोकं गमिष्यथः ॥९१ ॥
एवं तत्राश्रमे लक्ष्मि! सुयन्त्वाद्या महर्षयः ।  
दिव्यदेहाः प्रवसन्ति ततस्तीर्थोत्तमं स्मृतम् ॥९२॥
सम्प्राप्तौ दिव्यदेहौ तौ भ्राता च भगिनी ह्युभौ ।  
आर्षौ तत्राश्रमे जातौ दर्शनादपि मुक्तिदौ ॥९३॥
ततो विमानमारुह्य कृष्णनारायणस्य तौ ।  
श्रीकृष्णेन समं यातौ गोलोकं धाम शाश्वतम् ॥९४॥
एवं प्रभावस्तीर्थस्य मथुरायां यमीजले ।  
कृष्णगङ्गास्थलस्यापि तथा कालिञ्जरस्य च ॥९५॥
सूकरस्यापि तीर्थस्य महालक्ष्मि! वदामि किम् ।  
पापं न पापरूपं तद् यदि कृष्णाय चार्पितम् ॥९६॥
अपापं पापरूपं स्याद् यदि कृष्णाय नाऽर्पितम् ।  
तस्मात् पुण्यं महादानं कार्यं यत्किञ्चिदेव तत् ॥९७॥
मह्यं कृष्णाय दातव्यं निर्दोषं दोषवत्तु यत् ।  
कामः क्रोधो महान् लोभो मानः स्वादश्च मोहिता ॥९८॥
सर्वे कृष्णार्पिता दिव्या निर्बन्धाय भवन्ति वै ।  
यः शृणोति महालक्ष्मि! श्रद्धया पठति ध्रुवम् ॥९९॥
सप्तजन्मकृतं पापं तस्य सर्वं व्यपोहति ।  
प्रातरस्यैकवारं वै चातुर्मास्ये तु वाचनम् ॥1.352.१०० ॥
करिष्यति जनस्तस्य फलं गोशतदानजम् ।  
पापलेशो न वै तस्याऽमृतत्वं जायते दृढम् ॥१०१ ॥
इति श्रीलक्ष्मीनारायणीयसंहितायां प्रथमे कृतयुगसन्ताने मथुरातीर्थमाहात्म्यं सौराष्ट्रीयस्य वरपत्तनवासिनः पाञ्चालविप्रस्य तिलोत्तमाख्यभगिन्या सह मथुरायामजानतोर्जातस्यव्यवायभावस्य व्योमवाण्या सुमन्तुना ऋषिणा च निष्पापता पञ्चतीर्थकृष्णगङ्गातीर्थप्रभावेण दर्शितेति निरूणनामा  
द्विपञ्चाशदधिकत्रिशततमोऽध्यायः ॥३५२ ॥
    
