+++
title = "२२७"

+++
श्रीनारायण उवाच-  
शृणु लक्ष्मि! द्वारपालान् प्रतिदिक्षु वसन्ति ये ।  
द्वारकां परितः स्थित्वा रक्षन्ति कृष्णदेशतः ॥१ ॥
पूर्वे जयन्त इन्द्रस्य पुत्रस्तिष्ठति सर्वदा ।  
तस्य शिष्या दनुजाश्च तिष्ठन्त्याज्ञावहास्तथा ॥२ ॥
वज्रनाभः सुनाभश्च वज्रवाहुर्महाहनुः ।  
वज्रदंष्टो वज्रधारी वज्रहा वज्रलोचनः ॥३ ॥
श्वेतमूर्धा श्वेतमाली नरनाथो विनायकः ।  
सूर्यश्च मातरः सप्त शम्भुश्चापि च तक्षकः ॥४ ॥
कार्तिकेयो राजसश्च दीर्घरोमाख्यदानवः ।  
विश्वावसुश्च गन्धर्वो मेनका चाप्सरास्तथा ॥५ ॥
सनत्कुमारो वशिष्ठो न्यग्रोधश्च महावटः ।  
अथाग्निदिशि तिष्ठन्ति ज्वालामुखोऽरुणाक्षकः ॥६ ॥
कुशः श्मशाननिलयो मांसाशी रुधिराशनः ।  
कृष्णः कृष्णजटाधारी त्रासनो भञ्जनस्तथा ॥७ ॥
अग्निस्थाली चाप्सरा च गन्धर्वोऽमावसुस्तथा ।  
अथ दक्षिणकाष्ठायां दण्डपाणिर्महास्वरः ।  
पाशहस्तस्त्रिनेत्रश्चातिवर्तो मारणस्तथा ॥८ ॥
दुन्दुभिस्वरकः खरस्वरो घर्घरवस्तथा ।  
मौनप्रियो मल्लिकश्च दुर्दर्शश्च विनायकः ॥९ ॥
महिषीकश्च सूर्यश्च भूषणश्चतुरस्तथा ।  
चित्राङ्गदः सुगन्धश्चाप्सरोर्वश्यभिधानिका ॥1.227.१ ०॥
गोरजो दानवश्चैव शालो महाद्रुमस्तथा ।  
सनातनर्षिरगस्त्यो दक्षिणद्वाररक्षकाः ॥११ ॥
अथ नैर्ऋतकाष्ठायां गोमुखो मुण्डनस्तथा ।  
नग्नश्च कम्बली चैव रोदनो हसनश्च वै ॥१२॥
लम्बग्रीवो भ्रूविकारो द्विजम्भकश्च सूर्यकः ।  
मुशली मेनका चापि रक्षन्ति नैर्ऋतीं दिशाम् ॥१ ३॥
अथ पश्चिमकाष्ठायां स्वस्तिकः शङ्खमस्तकः ।  
शुभास्यो नीलवासाश्च पादहस्तो मूलाऽऽकरः ॥१४॥
एकपाद एकनेत्रः स्थूलजङ्घो महच्छिराः ।  
पुष्पदन्तो गणेशश्च सूर्यः सत्राजितेश्वरः ॥१५॥
तुम्बुरुश्च घृताची च महोदरसरीसृपः ।  
घटोत्कचः पञ्चजनः काश्यपश्च कपालिनी ॥१६॥
अश्वत्थद्रुः कपिलश्च रक्षन्ति पश्चिमां दिशम् ।  
अथ वायव्यकाष्ठायां भञ्जनो भैरवस्तथा ॥१७॥
घटोदरश्च कालिको दण्डको मर्दनो रुरुः ।  
षङ्गः सर्वभुजो घृणी सुपार्श्वो वायुदिग्भवाः ॥१८॥
अथोत्तरे मूलस्थानः सूर्य इन्द्रेश्वरः शिवः ।  
कण्ठेश्वरी खञ्जनश्च वासुकिः कूर्मदानवः ॥१९॥
सनकश्च गोलकाख्यराक्षसो नारदस्तथा ।  
रम्भाऽप्सराः प्लक्षवृक्षो रक्षन्ति चोत्तरां दिशम् ॥1.227.२० ॥
अथेशान्यां किलीकश्च दुर्धरो भैरवाननः ।  
दीर्घास्यो मेघवक्त्रश्च करालो विकचस्तथा ॥२ १ ॥
मूकश्च बलिभुक् चैव बलिप्रियश्च मांसभुक् ।  
एते सर्वे दिशां पालास्तत्रत्याः सन्ति पद्मजे ॥२२॥
जयन्तः सर्वमूर्धन्यो नागो रक्षति पत्तलम् ।  
एतान्प्रपूज्य कृष्णस्य कार्यं वै पूजनं महत् ॥२३ ॥
अथ रुक्मिगणेशस्य पूजनं दर्शनं तथा ।  
कर्तव्यं विधिना कृष्णाज्ञया द्वारव्यवस्थितेः ॥२४॥
कृष्णाय रुक्मिणीं दातुं भीष्मकश्च कृतोत्सवः ।  
रुक्मी विरुद्धमतगो तद्वाक्यं नाऽन्वमन्यत ॥२५॥
भगवांश्च हरिः कृष्णो रुक्मिणीमम्बिकास्थलात् ।  
जहार च यदा रुक्मी प्रतिज्ञामकरोत्तदा ॥२६ ॥
कृष्णं चाऽविनिहत्वाऽहं निवर्तिष्ये रणान्नहि ।  
इति वेगाद् गतो युद्धं कर्तुं कृष्णेन रुक्मकः ॥२७॥
कृष्णेनाऽऽबद्ध्य सोऽप्यर्धश्मश्रुनिकृन्तनः कृतः ।  
अवमानेन मरणे कृतनिश्चय एव सः ॥२८॥
रक्षितः श्रीभगवता रुक्मिण्याः प्रियकारणात्॥
पूजितश्च गणानां वै नायकश्चापि निर्मितः ॥२९॥
ततस्तस्य सदा पूजा कार्या कृष्णस्य तुष्टये ।  
ततो दुर्वाससं चैव बलदेवं प्रपूजयेत् ॥1.227.३०॥
श्रीकृष्णं पूजयेत्तस्य मन्दिरे धामसन्निभे ।  
सर्वयज्ञफलं सर्वदक्षिणाफलमित्यपि ॥३१ ॥
सर्वयोगफलं ज्ञानफलं गङ्गाफलं तथा ।  
सर्वदानफलं मोक्षफलं लभ्येत पूजनात् ॥३ २॥
ततस्त्रिविक्रमं देवं पूजयेद्वामन्ं मुदा ।  
एकदा तु बलेः राज्ञो राज्यं चाऽभून्महीतले ॥३३ ॥
तदा दुर्वासकश्चक्रतीर्थे स्नातुं समागतः ।  
तत्र दैवैर्जानुभिर्मुष्टिभिश्चातीव ताडितः ॥३४॥
निवारयामास ताँश्च रुरुर्नाम महासुरः । -  
रक्षितश्चापि दुर्वासाः कैलासं संययौ तदा ॥३५॥
एतस्मिन्नन्तरे राजन् वामनो भगवान्स्वयम् ।  
जिगाय त्रिपदैर्भूमिं बलिद्वारे व्यवस्थितः ॥३६॥
दुर्वासाश्च तदा चिन्तामकरोत् सुखकारिणीम् ।  
वामनं प्रति शरणं जगाम बलिसेवितम् ॥३७॥
आयान्तमृषिमालोक्य बलिर्दैत्यपतिस्तदा ।  
प्रत्युत्थायाऽर्हणां चक्रे चासने सन्न्यवेशवत् ॥३८ ॥
प्रोवाच प्रणतो ब्रूहि चात्राऽऽगमनकारणम् ।  
दुर्वासाश्च बलेर्द्वारे दृष्ट्वा विष्णुं चतुर्भुजम् ॥३९ ॥
रुदन् श्वसन् मुहुर्वेगात् त्राहि त्राहीत्यभाषत ।  
ब्राह्मणं दुःखितं दृष्ट्वा दयालुः प्राह माधवः ॥1.227.४० ॥
किं कस्माद् दुःखमापन्नं वद शीघ्रं तु मे मुने ।  
दुर्वासाः प्राह भगवन् ज्ञात्वा तीर्थं तु मुक्तिदम् ॥४१ ॥
चक्रतीर्थं गतः स्नातुं चाऽकृतस्नान एव च ।  
गले गृहीतो दैत्यैश्च मुष्टिभिश्चातिताडितः ॥४२॥
बलाद् गृहीत्वा वासांसि कुशाँश्चैवाऽक्षतांस्तथा ।  
निष्कासितश्चाक्रुष्ट हनिष्यामो यद्यागतः ॥४३ ॥
स्नात्वा च चक्रतीर्थेऽहं करिष्ये भोजने ततः ।  
तस्माद् स्नापय गोविन्द रक्ष मां शरणागतम् ॥४४॥
विररामेत्यभिधाय दुर्वासाः क्रोधनो मुनिः ।  
ब्रह्मण्यदेवो भगवान् ब्राह्मणं तमुवाच ह ॥४५॥
हत्वा दैत्यान् स्नापयिष्ये समागच्छ मया सह ।  
त्रिविक्रमश्च भगवान् आययौ मुनिना सह ॥४६॥
कृष्णश्च प्राह स्नानं त्व कुरु शान्त्या मुने ह्यथ ।  
दुर्वासास्तद्वचः श्रुत्वा स्नानं चक्रे त्वरान्वितः ॥४७ ॥
सन्ध्यादिकं नित्यकर्म कर्तुमारभत द्विजः ।  
दुर्मुखो दानवस्तत्र क्रोधाऽऽसंरक्तलोचनः ॥४८ ॥
समाययौ तथा दुर्वाससं हन्तुमियेष वै ।  
कृष्णश्चक्रेण दुर्मुखशिरश्चिच्छेद लीलया ॥४९॥
ततो दैत्याः समाजग्मुर्युद्धार्थं शस्त्रकोविदाः ।  
विष्णुः सङ्कर्षणः कृष्णो वामनश्चेति सर्वशः ॥1.227.५ ० ॥
मार्गणैरस्त्रशस्त्रैश्च रणे दैत्यान् निजघ्निरे ।  
दुःसहं कूर्मपृष्ठं च गोलकं वेददूषकम् ॥५ १ ॥
यज्ञघ्नं यज्ञहन्तारं धर्मान्त च निजघ्निरे ।  
कुशस्तदा समायातो युद्धाय कृतनिश्चयः ॥५२॥
अनीकं दशसाहस्रं नागानामयुतं तथा ।  
अयुते द्वे रथानान्तु चाश्वानां च दशाऽयुतम् ॥५३ ॥
वक्रगो दीर्घनखश्च निघसः प्रसवस्तथा ।  
ऊर्ध्वबाहुर्वक्रशिराः कञ्चुकश्च शिलोन्मुखः ॥५४॥
यज्ञध्नश्च तथा राहुर्बबरको महाहनुः ।  
सुनामा वसुनामा च दैत्या युद्धाय निर्ययुः ॥५५॥
कुशस्तदा महादेवं पुपूज जयवाञ्च्छया ।  
ययौ खड्गं करे धृत्वा केशवं प्रति वेगतः ॥५६ ॥
उवाच यदि जेष्यामि कीर्तिर्मे ह्यतुला भवेत् ।  
पतितोऽहं त्वया यद्वा यास्यामि परमां गतिम् ॥५७॥
इत्युक्त्वा धावमानस्य शिरश्चिच्छेद लीलया ।  
पतितः शिवसान्निध्ये पुनर्जीवित उत्थितः ॥९८॥
उवाच विष्णुमानम्य दैत्येस्तेऽपकृतं च किम् ।  
दुर्वाससं स्नापयित्वा यथेच्छसि तथा कुरु ॥५९॥
कृष्णः प्राह भवद्भिश्च तीर्थं रुद्धं हि सर्वथा ।  
तस्मात् सर्वान् हनिष्यामि दानवान्नात्र संशयः ॥1.227.६०॥
युयुधे च तदा कुशः कृष्णेन सह वेगतः ।  
भगवान् क्रोधसंयुक्तश्चक्रेणाऽपातयच्छिरः ॥६१ ॥
तदा दैत्यैः कुशदेहो मस्तकं च शिवालये ।  
निक्षिप्तो तावदेवाऽयं प्रसादाच्छङ्करस्य वै ॥६२॥
उपस्थितः सहसा धृत्वा गदां योद्धुमुपस्थितः ।  
महादेवेन तुष्टेन यतोऽमरः स वै कृतः ॥६३॥
पुनश्च हरिणा स्वस्य गदया भिन्नमस्तकः ।  
कुशो गर्ते तदा क्षिप्तो मृत्पाषाणैश्च भारितः ॥६४॥
तदुपरि शिवलिङ्गं स्थापितं विष्णुना तदा ।  
जीवितोऽपि पुनर्नाऽयमुत्थितोऽभूदुवाच च ॥६५॥
शिवलिङ्गं त्वया विष्णो स्थापितं यन्ममोपरि ।  
मम नाम्ना भवत्वेतत् कुशेश इतिविश्रुतम् ॥६६॥
कुशस्थल्यां कुशेशश्च तीर्थं कृतं महत्तथा ।  
कृष्णेन तत्तथाऽस्त्विति कुशानुग्रहकारणात् ॥६७॥
ततोऽन्यदानवान्सर्वान् नाशयामास माधवः ।  
रसातलगताः केचित्केचिद् भृत्यतया स्थिताः ॥६८॥
वामनश्च तथा विष्णुरनन्तः क्रोधनो मुनिः ।  
एतेऽन्येपि द्वारवत्यां स्थानं कृत्वा सदा स्थिताः ॥६९॥
द्वितीयेन च रूपेण तानि तीर्थानि सन्ति वै ।  
कृष्णं विष्णुं वामनं च सङ्कर्षणं दुर्वाससम् ॥1.227.७०॥
तीर्थकृत्पूजयेद् गन्धैः पुष्पनैवेद्यभूषणैः ।  
वस्त्रैः फलैश्च ताम्बूलाऽक्षतचन्दनकुङ्कुमैः ॥७१॥
आरार्त्रिकेण धूपेन दीपवादित्रकीर्तनैः ।  
प्रदक्षिणादक्षिणाभिः स्तुतिभिर्वन्दनैस्तथा ॥७२॥
सर्वार्पणैश्च सम्पूज्य कुर्याज्जागरणं निशि ।  
भाद्रेष्टम्यां द्वादश्यां च पूजयित्वा तु तान्सुरान् ॥७३॥
गोलोकं धाम चाप्नोति यत्र गत्वा न शोचति ।  
स्नापयित्वा हरिं कृष्णं पूजयित्वा विधानतः ॥७४॥
तुलसीं पूजयित्वा चार्चयेद् दुर्वाससं ततः ।  
गणेशं वैनतेयं च पूजयेच्च ततः परम् ॥७५॥
रुक्मिणीं पूजयेच्छक्त्या षोडशोपसुवस्तुभिः ।  
ग्रहपीडा न जायेत व्याधयो न भवन्ति च ॥७६ ॥
भूतप्रेतादिपीडा च नश्येद् रुक्मिणीकाऽर्चनात् ।  
रुक्मिणीं स्नापयेद् दध्ना क्षीरेण मधुना तथा ॥७७॥
शर्करया घृतेनापि गन्धैः सुगन्धिचन्दनैः ।  
उतरैः श्रेष्ठतैलैश्च ततोऽभिषेकसज्जलैः ॥७८ ॥
श्रीखण्डकुङ्कुमेनापि कस्तूरीकेसरैस्तथा ।  
विलेपयेयेन्महालक्ष्मीं रुक्मिणीं चातिभावतः ॥७९ ॥
अपुत्रस्य भवेत्पुत्रोऽधनश्च धनमाप्नुयात् ।  
दासान् भृत्यान् पशून् गाश्च प्राप्नुयाद् भोगवैभवान् ॥1.227.८० ॥
पूजयेन्मालतीपुष्पैः शतपत्रैः सुगन्धिभिः ।  
करवीरैर्मल्लिकाभिस्तुलसीराजचम्पकैः ॥८ १ ॥
करवीरैः केतकैश्च धूपैर्वस्त्रैर्धनैस्तथा ।  
भूषणैर्भूषयेद् देवीं मणिरत्नैर्विभूषणैः ॥८ २॥
एवं पूजयमानस्य न कुले निर्धनः क्वचित्॥
नाऽपुत्रो नाऽप्यसद्भाग्यो न नीचसेवको भवेत् ॥८ ३ ॥
नैवेद्यं भक्ष्यभोज्यादि ततो दद्यात् प्रियं प्रियम् ।  
ताम्बूलं च सकर्पूरं भावेन विनिवेदयेत् ॥८४॥
फलं जलं तथाऽर्घं च दद्यादारार्त्रिकं ततः ।  
नीराजनं कर्पूरेण कृत्वा शङ्खजलं ततः ॥८५॥
भ्रामयेत् सर्वतो रक्षाकरं शिरसा धारयेत् ।  
दण्डवत् प्रणमेद् भूमौ नमः कृष्णप्रिये! वदन् ॥८६॥
विप्रपत्न्यै ततो दद्याद् दानानि विविधानि च ।  
सिन्दूरहारवस्त्राणि गन्धकुसुमकुङ्कुमम् ॥८७॥
कज्जलं चापि ताम्बूलं भक्ष्यं भोज्यं नवं नवम् ।  
अथैवं सत्यभामां च देवीं जाम्बवन्तीं तथा ॥८८ ॥
मित्रविन्दां च कालिन्दीं भद्रामग्निजितीं तथा ।  
पूजयित्वा षोडशभिस्तर्पयित्वा च पायसैः ॥८९॥
सर्वान् कामानवाप्नोति परत्रेह च पूजकः ।  
तस्मात्सर्वप्रयत्नेन राज्ञ्यश्च कृष्णवल्लभाः ॥1.227.९० ॥
तोषणीयाश्चातिभक्त्या भवेयुः स्वर्गमोक्षदाः ।  
सफलं जीवितं तेषां सफलाश्च मनोरथाः ॥९१ ॥
माघे मासि सिताऽष्टम्यां चैत्रस्य द्वादशीदिने ।  
वैशाखे चापि ज्येष्ठस्याऽष्टम्यां भाद्रे च कार्तिके ॥९२॥
द्वादश्यां सितपक्षे सा पूजिता कृष्णसंयुता ।  
दद्याद्वै चिरजीवित्वं चाक्षयां पुत्रसन्ततिम् ॥९३ ॥
कारयेत् सुदृढं यश्च रूक्मिणीकृष्णमन्दिरम् ।  
तस्य गोलोकधाम्न्येव वासः कृष्णस्य मन्दिरे ॥९४॥
नित्यनैवेद्यसम्पूर्णव्यवस्था कारयेच्च यः ।  
तस्य धाम्नि हरेर्नित्यं प्रसादप्रापणं भवेत् ॥९५॥
वस्त्रव्यजनसच्छत्रचामरकलशादिकम् ।  
अर्पयेद् यः श्रीकृष्णाय तस्य तद्धाम्न्यनन्तकम् ॥९६॥
कृष्णलक्ष्मीचरणानां सेवकस्य सुस्मृद्धयः ।  
सदा दिव्या भवन्त्येव नार्याश्च कृष्णभोग्यता ॥९७॥
स्नायाच्च सर्वतीर्थेषु दानं शक्त्या ददाति यः ।  
सर्वयज्ञफलं नैव कलौ कृष्णश्रियोऽर्चनात् ॥९८॥
मुक्त्वा द्वारवतीं पुण्यां मुक्तिर्नान्यत्र वै कलौ ।  
लभ्यते च महालक्ष्मि क्षेत्रं दिव्यं च मेऽस्ति तत् ॥९ ९ ॥
इति ते कथितं मुख्यं तीर्थमाहात्म्यमुत्तमम् ।  
जनः श्रुत्वा पठित्वा च तत्तीर्थफलमाप्नुयात् ॥1.227.१० ०॥
इति श्रीलक्ष्मीनारायणीयसंहितायां प्रथमे कृतयुगसन्ताने द्वारिकाक्षेत्ररक्षकाणां नामानि दुर्वाससः स्नाननिमित्तं कुशादिदैत्यानां नाशः कुशेश्वरादितीर्थानि वामनादितीर्थानि पट्टराज्ञीतीर्थादीनि चेत्यादिनिरूपणनामा सप्तविंशत्यधिकद्विशततमोऽध्यायः ॥२२७॥
    
