+++
title = "५६४"

+++
श्रीनारायण उवाच  
शृणु लक्ष्मि! शङ्करेणोदितानि नर्मदातटे ।  
कपिलामरयोर्मध्ये नर्मदोङ्कारमध्यतः ॥ १ ॥  
कोटितीर्थानि सन्त्येव यत्र क्वापि जनश्चरेत्।  
राजानस्ते प्रजायन्ते शुभे वैद्याधरे पुरे ॥ २ ॥  
दीयते कोटितीर्थे यद् गुञ्जामात्रं हिरण्यकम् ।  
तस्य सङ्ख्या न विद्येत यावदाभूतसम्प्लवम् ॥ ३ ॥  
सूत्रेण वेष्टयेद् यस्तु यज्ञशैलं च पर्वसु ।  
सूत्रयुगसहस्राणि स्वर्गलोके महीयते ॥ ४ ॥  
पुत्रिणी भर्तृसंयुक्ता नारी तद्वेष्टिनी भवेत्।  
कौशेयं पट्टसूत्रं च कार्पासं व महोज्ज्वलम् ॥ ५ ॥  
नवतन्तुं च यः कुर्याद् दशद्वादशतन्तुकम् ।  
अष्टादशगुणं वापि चतुर्विंशतितन्तुकम् ॥ ६ ॥  
न्यग्रोधे बन्धयेत् सूत्रम् ऋणापाकरणं भवेत् ।  
ओङ्कारं वेष्टयेद्वा यः कैलासं विन्दते हि सः ॥ ७ ॥  
सफल: सूत्रयागः स्याद् यतीन् सम्भोजयेत् ततः ।  
यः शारीरेण कष्टेन पर्यटेच्छिवपर्वतम् ॥८ ॥  
पदे पदे यज्ञफलं तस्य स्याच्छङ्करोऽब्रवीत् ।  
करिणीरूपमास्थाय स्वयं सरस्वती सरित् ॥९ ॥  
स्नातुमायाति तु कोटितीर्थे स्नात्वा प्रयाति च ।  
कावेरीसङ्गमाद् यावदुदधेः सङ्गमोऽस्ति हि ॥1.564.१०॥  
अत्रान्तरे तीर्थकोट्यो नर्मदायां वसन्ति वै ।  
कावेरीपर्यङ्कशैलमध्ये तु दशलक्षकम् ॥११ ॥
नर्मदायां समासाद्य जमदग्नेर्महाश्रमम् ।  
श्रीकण्ठं नीलकण्ठं च कन्यातीर्थे प्रवर्तते ॥१२॥
सूर्यपिङ्गललिङ्गं च नारायणस्य मन्दिरम् ।  
लक्ष्मीतीर्थ सतीतीर्थे वर्तते पापनाशनम् ॥१३॥  
मोक्षदो वै गिरिः पुण्यः सर्वतोऽमरकण्टकः ।  
कावेर्यां स्नानमात्रेण जना यान्ति परां गतिम् ॥१४॥
कुबेरतपसा या वै कौबेरी नामतोऽभवत् ।  
सा कावेरीति सम्प्रोक्ता पित्रुद्धारकरी नदी ॥१५॥  
नानामुखसहस्रैस्तु कावेरी तारिणी मता!  
नर्मदा दक्षिणे कूले वाराहे विन्ध्यपर्वते ॥१६॥  
पयोष्णी निर्गता चन्द्रपुत्री शीताऽतिपावनी ।  
वाराहशरीराज्जाता सोमगङ्गा च तारिणी ॥१७॥  
तत्र स्नात्वा जनो भक्त्या भवे वै न पुनर्भवत् ।  
पयोष्णीसङ्गमे तत्र सोमावर्त्तः प्रदेशकः ॥१८॥  
तत्र स्नानस्य दानस्य सङ्ख्यां कर्तुं न शक्यते ।  
तापीपयोष्णीसम्भेद: कुरुक्षेत्राच्छताधिकः ॥१९॥  
फलदः श्रीह्ररिर्यत्र श्रीपति: पुरुषोत्तमः ।  
विराजते प्रशस्तं तद्विष्णुक्षेत्रं प्रकीर्त्यते ॥1.564.२०॥  
कार्तिक्यां दीपदाने तु चक्रवर्ती भवेन्नृपः ।  
रेवां भित्त्वा चण्डवेगानाम्नी नदी विनिःसृता ॥२१॥  
तत्र स्नात्वा ब्रह्महत्यादिकपापं विनश्यति ।  
चण्डेश्वरो महादेवस्तत्र तिष्ठति पापह्रा ॥२२ll  
चन्द्रसेनः सोमवंशी पुराऽऽसीत् पापकृन्नृपः ।  
परदाररतश्चौरो मदिरापानकृद्धि स: {{२३\|\|  
नैमिषारण्यवासस्य शाण्डिल्यस्य तु भामिनीम् ।  
नाम्ना सौदामिनीं रूपयौवनाद्यन्वितां सतीम् ।२४॥
चन्द्रसेनो ददर्शैनां जटावल्कलधारिणीम् \|  
उवाच मे भव पत्नी भुङ्क्ष्व भोगांश्च पुष्कलान् ll२५ll  
श्रुत्वा सौदामिनी प्राह याचस्व मे पतिं नृप ।  
शाण्डिल्यं परिपप्रच्छ राजा तस्यां सुमोहितः ॥२६॥  
यौवनस्थां च पत्नीं ते चेदद्य त्वं ददस्व मे ।  
मौल्ये ददामि ते द्रव्यमस्याः शतसहस्रशः ॥२७॥  
ऋषिः प्राह स्त्रियो राजन् छलमूला हि सर्वशः ।  
न च तासां प्रियः कश्चिद् यथेच्छसि तथा कुरु ॥२८॥  
कामान्धश्च तदा राजा करे जग्राह तां सतीम् ।  
सा तु कोपान्नृपं प्राह भवाम्यद्य रजस्वला ॥२९॥  
मम स्पर्शादद्य दिने चण्डालस्त्वं भविष्यसि ।  
प्रथमेऽहनि चाण्डालीसमा रज:प्लुता मता ॥1.564.३०ll  
इत्युक्तोऽपि हठात्तां वै पस्पर्श स्व करे पुनः ।  
तावाच्चाण्डालतां प्राप्तो राजा सर्वभयावहः ॥३१॥  
रूपरङ्गविहीनश्च कृष्णवर्णोऽभवत् क्षणात् ।  
राजा तां च सतीं त्यक्त्वा ययौ स्वनगरं प्रति ॥३२॥
अवध्यावासिनश्चाहुः राजपुत्रः कथं वने ।  
गतश्चाण्डालतां प्राप्त इत्याश्चर्यपरा मिथः ॥३३॥  
वसिष्ठस्तु नृपं प्राह याहि तां प्रति वै पुनः ।  
क्षमां याचस्व गत्वैव सर्वं शान्तं भविष्यति ॥३४\|\|  
राजा जगाम तां नत्वा ऋषिं नत्वा पुनः क्षमाम् ।  
याचयामास च मुहुस्तदा चाहतुर्दम्पती ॥३५॥  
राजन् शीघ्रं प्रयाहि त्वं चण्डवेगासमागमम् ।  
चण्डेश्वरं हरिं तत्राऽभ्यर्च्य स्नात्वा ह्यवाप्स्यसि ॥३६॥  
पापस्य मोक्षणं चेति श्रुत्वा राजा ययौ नदीम् ।  
चण्डवेगां च रेखां व तत्र स्नात्वा हरं हरिम् ॥३७॥  
पुपूज परया भक्तया निष्पापश्च बभूव सः ।  
अन्ते मुक्तो बभूवाऽपि चण्डवेगाप्रभावतः ॥३८॥  
दिव्ययानसमारूढो ययौ वैकुण्ठमुत्तमम् ।  
श्रवणात् कीर्तनाञ्चापि घोरपापं विनश्यति ॥३९॥  
अथ तीर्थं परं चान्यदेरण्डीनर्मदागमः ।  
एरण्डीश्वरलिङ्गं च वर्तते पापनाशनम् ॥1.564.४०॥  
कुङ्कुमेन समालिप्य गन्धपुष्पैः प्रपूजयेत् ।  
दिव्यवर्षसह्स्रं तु मोदते शिवसन्निधौ ॥४१॥  
भद्ररुद्रौ पुरा कल्पे सुगन्धर्वौ बभूवतुः ।  
तमभ्यर्च्य विधानेन गतौ वैद्याधरं पुरम् ।४२॥  
भद्रेश्वरं तथा रुद्रेश्वरं संस्थाप्य स्वर्गतौ ।  
अथ पितृप्रतृप्त्यर्थे दुर्वासा मुनिराट् क्वचित् ॥४३॥  
बभ्राम सर्वतीर्थानि ततो गयामुपाययौ ।  
पिण्डान् ददौ तथा वारि ददौ फलानि वै रसान् ॥४४॥  
ददौ कुशतिलॉस्तत्र किन्तु वै पितरस्तदा ।  
न दृष्टा तेन मुनिना तदा प्राह मुनीन् स्वयम् ॥४५॥  
करे ग्रह्णन्ति पितरः पिण्डानीह मया श्रुतम् ।  
तदद्य भो न पश्यामि तीर्थयात्रा निरर्थिका ॥४६॥  
श्रुत्वा तन्मुनयः प्राहुः प्रतीक्षाऽमादिनं मुने ।  
करे ग्रह्णन्ति पितरः पिण्डान् दर्शे प्रकल्पितान् \|\|४७॥
दुर्वासा दर्शपर्यन्तं तस्थौ तत्र हि श्रद्धया ।  
अवासृजत्ततः पिण्डाँस्तथापि पितरः खलु \|\|४८ll  
मूर्तिमन्तो नाऽऽययुश्च दुर्वासास्तु तदा पुनः ।  
एरण्डनामकं तत्र तपन्तं प्राह वै मुनिम् ॥४९॥  
नाऽत्र ते स्यादर्थसिद्धिरागच्छ वै मया सह ।  
इत्युक्त्वा मुनिमेरण्डं सह नीत्वा च नार्मदे ॥1.564.५०॥  
तीरे तस्थौ समागत्य ऑकारेऽमरकण्टके ॥
तत्र सस्मार च पितॄन् ब्रह्मा साक्षात् समाययौ ॥५१॥
गृहाणाऽर्पितमेवाऽत्र पिण्डं तुष्टोऽभवत्तदा ।  
ददौ वारि स्वयं ब्रह्मा तृप्तो नार्मद्वारिणा ॥५२॥  
ब्रह्माणाऽर्पितवार्थैव दुर्वासा।  
एरण्डको मुनिश्चापि दधार शिरसा तदा ॥५३॥  
ब्रह्मकमण्डलुवारि एरण्डमस्तकाद् भुवि ।  
पतितं तत्प्रवाहश्च नर्मदाया जले गतः ॥५४॥  
अमायां सोमवारे चैरण्डरेवासमागमे ।  
तीर्थे पर्व महज्जातं पित्रुद्धारकरं परम् ॥५५॥  
ब्रह्मा तुष्टो वरदानं ददावेरण्डिकातटे ।  
अदृश्याः पितरस्तृप्तिं दर्शे यास्यन्ति शाश्वतीम् ॥५६॥  
गयायामपि चादृश्यास्तृप्तिं यास्यन्ति शाश्वतीम् ।  
वैष्णवेभ्यः पवित्रेभ्यो ब्रह्मव्रतेभ्य इत्यपि ॥५७॥  
निष्पापेभ्यो मानवेभ्यः शुद्धहद्धयस्तु सर्वदा ।  
दृष्टिपथं प्रयास्यन्ति पितरौ नान्यथा क्वचित् ॥५८॥  
एवमेरण्डिकातीर्थ रेवासङ्गमगं ह्यभूत् ।  
श्रवणात् कीर्तनादस्योद्धारः स्यात् पितृतीर्थिनः ॥५९॥  
ततस्तीर्थं परं चान्यद् रेवाशख्यविशल्ययोः ।  
भरतेन कृतो यज्ञो यत्र शल्या विशल्यका ॥1.564.६०॥  
नदीद्वयं समुद्भूतं विवेश नार्मदं जलम् ।  
आसुरा विघ्नकर्तारो युयुधुर्भरतेन वै ॥६१॥  
भरतेनाऽऽसुरा बाणैर्नाशिता बहवस्तदा ।  
भरतस्य भटानां च शल्यपीडानिवृत्तये ॥६२॥  
यूपमूलान्नदी जाता विशल्या शल्यकर्षिणी ।  
तत्र स्नात्वा भरताद्या यज्ञनारायणेहया ॥६३॥
विपीडास्ते विशल्याश्च बभूवुः सर्वशोऽनघाः ।  
तेन शल्या विशल्या च नदीद्वयं प्रकीर्त्यते ॥६४॥  
प्रवाहद्वयरूपं तन्नर्मदायां समाहतम् \|  
एतत्तीर्थं परं पुण्यं पावनं नार्मदे तटे ॥६५॥  
स्वायम्भुवेऽन्तरे प्राप्ते त्वादिकल्पे कृते युगे ।  
दानवैर्निर्जिता देवा नर्मदातीरमाश्रिताः ॥६६॥  
ते देवा ब्रह्मसहिता ईश्वरं शरणं गताः ।  
बृहस्पतिस्ततः प्राह ब्रह्माणं परमेष्ठिनम् ॥६७॥  
इष्टिं कुरु महारौद्रीं दानवानां क्षयङ्करीम् ।  
एतस्मिन्नन्तरे देवा ययुस्ते नार्मदं तटम् ॥६८॥  
भित्वा भुवं तदा लिङ्गं समुत्थितं महोज्ज्वलम् ।  
औङ्कारं संवदत् तत्र भूर्भुवः स्वश्च कीर्तयत् ॥६९॥  
पर्वतादुत्थितं सोऽपि औङ्कारगिरिरुच्यते ।  
उवाच वचनं शम्भुः साक्षाद् भूत्वा पितामहम् ॥1.564.७०॥  
इष्टिं कुरु महारौद्रीं दैत्यानां प्रक्षयङ्करीम् ।  
ततो ब्रह्मा चकारेष्टिं देवानां शान्तिकारिणीम् ॥७१॥  
इत्याद्यास्तद्भयाद् भग्ना जग्मुस्ते तु रसातलम् ।  
ओङ्कारस्य प्रभावेण देवा जाताश्च निर्भयाः ॥७९॥  
ओङ्कारं शङ्करं प्रार्च्य ययुर्दिवं सुरादयः ।  
कल्पान्तगं महालिङ्गं पर्वताग्रे विराजते ॥७३॥  
पञ्चब्रह्म पञ्चवक्त्रं नवशक्तिसमन्वितम् ।  
शङ्खकुन्देन्दुसङ्काशं सद्यो वक्त्रं तु पश्चिमम् ॥७४॥  
ऋग्वेदो निर्गतो यस्माद् ब्रह्मा तत्राधिदेवता ।  
उत्तरं वामदेवं तु पीताभं सुमनोहरम् ॥७५॥
यजुर्वेदोद्भवं विद्धि विष्णुस्तत्राऽधिदेवता ।  
अघोरं मेघवर्णाभं याम्यां दिशि समस्थितम् ॥७६॥  
सामवेदोद्भवं विद्धि सूर्यकालादैवतम् ।  
पूर्वे तत्पुरुषं ज्ञेयं कुङ्कुमारुणसन्निभम् ॥७७॥  
अथर्वं निर्गतं तुर्यमापस्तत्राऽधिदेवताः ।  
ईशानेस्तववक्त्रं तु पञ्चवर्णं महातनुम् ॥७८॥  
श्रुतिसिद्धान्तसङ्गीतं सोमं तत्राधिदेवता ।  
षष्ठं सदाशिवं नाम निर्भागं च निरामयम् ॥७९॥  
एतत्ते कथितं सर्वमोङ्कारस्य तु वर्णनम् ॥
ओङ्कारदक्षिणामूर्तिं पूजयेन्मोक्षमाप्नुयात् ॥1.564.८०॥  
दद्याद् गृहस्य सामग्री: पूजोपकरणानि च ।  
जीर्णोद्धारादिकं ध्वजदण्डघण्टादि कारयेत् ॥८१॥  
वस्त्रभूषामृदङ्गादि दद्यादोङ्कारमूर्तये ।  
उद्यानवाटिकाक्षेत्रादीनि तस्मै निवेदयेत् ॥८२॥  
तस्य दानफलस्येह सङ्ख्यां कर्तुं न शक्यते ।  
दाता भुक्तिं तथा मुक्तिं लभते नात्र संशयः ॥८३॥  
धुन्धुमारोऽभवद्राजा देवताऽतिथिपूजकः ।  
ययौ विन्ध्याचलं रेवावनं विवेश तत्र च ॥८४॥  
वाराहं श्वेतवर्णं स गर्जन्तं प्रददर्श ह ।  
हन्तुं तं यावद् यतते तावत् क्रोडोऽपि तत्क्षणम् ॥l८५ll  
विवेश जलमध्ये च कोटितीर्थेऽथ तं तथा ।  
प्रविश्यन्तं पृष्ठतोऽनुजगाम सोऽपि भूपतिः ॥८६॥  
तावत् क्रोडो दिव्यदेहो भूत्वा विमानमास्थितः ।  
तं च तथाविधं दृष्ट्वा राजा पप्रच्छ कारणम् ॥८७॥  
दिव्यरूपधरो देवो वराहश्चाह भूभृतम् ।  
अहँ शम्भुगणो नाम्ना ह्यङ्गदोऽस्मि सुगायकः ॥८८॥  
दृष्ट्वोर्वशीं च रम्भां चाऽप्यभूवं काममोहितः ।  
व्याहरन् शूकरीं वाणीं कामक्रीडामयोऽभवम् ॥८९॥  
नन्दी शशाप मां दृष्ट्वा शूकरोऽरण्यके भव ।  
मया प्रसादितो नन्दी शापान्तं वरमादिशत् ॥1.564.९०॥
दर्शनाद् धुन्धुमारस्य कोटितीर्थनिषेवणात् ।  
त्यक्त्वा तु सौकरीं योनिं कैलासं चागमिष्यसि ॥११॥  
एवमुक्त्वा स्वस्ति तेऽस्तु समुचार्य ययौ गणः ।  
राजा शिलातले तत्र निषसाद् क्षणं ततः ॥९२॥
राज्ञो हयो नर्मदाया जलपानं समाकरोत् ।  
तावत् सोऽप्यभवद् दिव्यो विमानस्थोऽम्बरेऽभवत् ll९३ll  
द्विजो भूत्वाऽब्रवीद् भूपं गालवोऽहं पुराऽभवम् ।  
ब्रह्मर्षिः कौरवे क्षेत्रे वाजिदानप्रतिग्रहात् ॥९४॥  
दग्धो वाजितनुं प्राप्य रेवायोगेन मोक्षणम् ।  
प्राप्तोऽस्मि यामि वै सत्यं ब्रह्मलोकं ममालयम् ॥९५॥  
मया राजन् पुरा राज्ञो दुमत्सेनात् प्रतिग्रह:! (द्रुमत्सेनात्, द्युमत्सेनात्)  
गृहीतः कारणवशाच्छृणु तत्कथयामि ते ॥९६॥  
राजा मध्यप्रदेशस्य गजवाजिरथादिकम् ।  
स्वर्णरत्नाम्बराभूषादिकं नीत्वा रविग्रहे ।ll९७ll  
कुरुक्षेत्रं समायातो दानार्पणाय सर्वथा ।  
किन्तु विप्रा विमृश्यैव राज्ञो घोरं प्रतिग्रहम् ॥९८॥  
न जगृहुस्तदा राजा स्थानं विप्रान् निनिन्द च ।  
अब्रह्मण्यमिदं स्थानं ब्रह्महीनं न याजनम् ॥९९॥  
लीनं ब्रह्मबलं सर्वं दानपात्रं न विद्यते ।  
आाकर्ण्य नृपतेर्वाक्यं मया बलं प्रदर्शितम् ॥1.564.१००॥  
गालवोऽहं देहि दानं ग्रहीष्ये विद्यते बलम् ।  
राजा राज्योपयोग्यानि ददौ वस्तूनि मे तदा ॥१०१॥  
अहं राजसमो जातो राज्यभोगसमन्वितः ।  
राजा ययौ ततश्चाहं त्यक्त्वाऽग्निहोत्र प्रभृति ॥१०२॥
व्यचरं बहुभोगेषु मृत्वा वाश्वोऽभवं तव ।  
सोऽहं रेवाजलेनाऽद्य मुक्तोऽस्म्यस्तु च ते शुभम् ॥१०३॥  
एवमुक्त्वा गालवस्तु ययौ सत्यं निजालयम् ।  
राजा विचारयामास विनाऽश्वं यामि कुत्र वै ॥१०४॥  
तावत् त्रिनेत्रा युवती साक्षादागत्य चाह तम् ।  
अस्म्यहं कपिला नाम्नी सरिन्नार्मदवारिगा ॥१०५॥  
त्वं च राजन् मम वार्षुं स्नात्वा जलं पिबाऽत्र मे ।  
राज्यं कृत्वा दिवं याहि सान्तःपुरपरिच्छदः ।१०६॥  
यं यं चिन्तयसे कामं तं तं प्राप्नोषि सुव्रत ।  
एवमुक्त्वा ययौ चान्तर्धानं सा कपिला नदी ॥१०७॥  
प्रणिपत्य च भूपस्तां स्वपुरं प्रति संययौ ।  
श्रवणात् कीर्तनादस्थ मुच्यते भवबन्धनात् ॥ १०८॥  
इत्येवं कथितं तीर्थमाहात्म्यं शङ्करेण वै ।  
शिवायै तन्मयोक्तं ते लक्ष्मि! मोक्षप्रदं परम् ॥१०९॥
इतिश्रीलक्ष्मीनारायणीयसंहितायां प्रथमे कृतयुगसन्ताने कोटितीर्थे सूत्रवेष्टनं सूर्यपिङ्गललिङ्गं लक्ष्मीनारायणालयः, कावेरीपयोष्णीसोमगङ्गाचण्डवेगासङ्गमाः, चन्द्रसेनस्य चण्डालतामुक्तिः, एरण्डीसङ्गमः, शल्याविशल्यासङ्गमः, धुन्धुमारस्य वाराहतामुक्तिः, गालवस्य वाजितामुक्तिरित्यादिनिरूपणनामा वतु:षष्ट्यधिकपञ्चशततमोऽध्यायः ॥१.५६४ ॥
    
