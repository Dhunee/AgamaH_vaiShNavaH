+++
title = "०२०"

+++
श्रीलक्ष्मीरुवाच-  
भगवन् देवदेवेश जगतामभयङ्कर! ।  
सन्तो यथाऽन्वहं सेव्याः पुंवर्गा ब्रह्मचारिणः ॥१ ॥
सत्योऽपि ब्रह्मचारिण्यः सेवार्हाः सन्ति वा न वा ।  
याभिर्मोक्षगतिश्चापि जीवानां तु भवेद् ध्रुवा ॥२ ॥
सजातीयगुरूणां वै सेवा ह्यारामकारिणी ।  
नारीणां तु कृते साध्व्यः सत्यो गुर्व्यो हि मोक्षदाः ॥३॥
स्नापने मर्दने पाने भोजने शयनेऽर्थने ।  
संवादे स्पर्शने याने वाहने रमणेऽर्हणे ॥४॥
आश्लेषे भूषणे रूपे शृङ्गारे देहवाहने ।  
नर्मणि प्रोत्सवे चापि समाजे च प्रवासने ॥५॥
ज्ञाने विज्ञापने हार्दे शारीरे लोकमानने ।  
आर्तवे शुद्धिकरणे व्रते विद्यागमे वने ॥६॥
गृहेऽरण्ये स्थले रात्रौ दिवा चाऽप्येकले जने ।  
दैवे पैत्र्ये घने देवपूजने मार्जने तथा ॥७॥
शौचे वा सूतके स्वापे मूर्छायां नर्तनेऽथवा ।  
विवाहे विपदि वाचि विवेकेऽथ प्रवासके ॥८॥
पलायने सखीयोगे ब्रह्ममन्त्रादिधारणे ।  
शरणागतिसङ्ग्राहे विवस्त्रस्थितिवर्तने ॥९॥
नारीण्यामिङ्गिते सम्यक् सदा सेव्यतया गुरुः ।  
साध्वी सती भवेद् गुर्वी ह्यसङ्कोचादसंशयम् ॥1.20.१० ॥
तस्मात्साध्व्यः समुत्पन्नाः सन्ति वा नहि? मे वद ।  
यज्ज्ञात्वा लोककल्याण्यः स्युरुपास्याः स्त्रियाः सदा ॥१ १॥
श्रीनारायण उवाच-  
शृणु लक्ष्मि! प्रवक्ष्यामि पृष्ठमेतदनुत्तमम् ।  
साध्व्यः कुमारिका बह्व्यो मुक्तिदा ब्रह्मणा कृताः ॥१२॥
अक्षता वै सटा तास्तु विवाहपरिवर्जिताः ।  
सदा द्वादशवार्षिक्यो राजस्वल्याऽनवप्लुताः ॥१३॥
ऋतुधर्ममनापन्ना नित्यं ब्रह्मपरास्तु ताः ।  
साध्व्यः साधुधर्मपरा ब्रह्ममूर्त्यङ्गनिःसृताः ॥१४॥
तत्र मुख्यां महागीतां नारायणसरूपिणीम् ।  
ब्रह्मरूपां ब्रह्मभूतां सच्चिदानन्द लक्षणाम् ॥१५॥
दिव्यां मुक्तमयीं मुक्तां श्रीहरिमूर्तिसंस्थिताम् ।  
द्रवरूपां सदा शान्तां सदानन्दमयीं पराम् ॥१६॥
उत्पादयामास हरिः परब्रह्म स्वयम्प्रभुः ।  
गीतां कुमारिकामेकां भगवान् हृदयात्स्वकात् ॥१७॥
सर्वतेजोमयीं सर्वावयवैः कमनीयकाम् ।  
सर्वकामसमापूर्णां पुरुषार्थकृतार्हणाम् ॥१८॥
दिव्यां सुरूपां द्वादशवार्षिकीं सुभगां शुभाम् ।  
एकैकाङ्गानन्दपूर्णां सर्वाङ्गपूर्णसुदृढाम् ॥१९॥
सर्वावयवसुघटसुयोगरूपसंयुताम् ।  
सर्वप्रकाशसन्दात्रीं सर्वमुक्तिकरीं प्रियाम् ॥1.20.२०॥
सर्वज्ञानमयीं रम्यां प्रकाशाऽमृतवर्षिणीम् ।  
यावद्धर्मसमोपेतां सर्वभक्त्यधिकारिणीम् ॥२१ ॥
पापानां पापराशीनां नाशिकां बोधसम्भृताम् ।  
रूपानुरूपलावण्यां स्वाश्रितानां सुखावहाम् ॥२२॥
यथाकथञ्चिदपि स्वप्रपत्तिमभियायिनः ।  
श्रीहरेः शरणं दिव्यं नयित्रीं मोक्षकारिणीम् ॥२३॥
चतुर्दशविवरस्थनैकदेहसुधारिणाम् ।  
श्रयमात्रात् परब्रह्मप्रापिणीं ब्रह्ममूर्तिकाम् ॥२४॥
अक्षरब्रह्मणि यस्तु श्रीहरिर्वर्तते सदा ।  
नित्यं तत्र हरौ नित्यज्ञानरूपा विराजते ॥२५॥
श्रीहरिणा समं सा तु सर्वत्र चाभिगच्छति ।  
यत्र यत्र हरेः प्राविर्भावो भवति तत्र सा ॥२६॥
श्रीहरिणा समं गीता सुमूर्ता गच्छति ध्रुवम् ।  
कदाचिद्भगवन्मूर्तौ कदाचिद्वर्तते बहिः ॥२७॥
स्वर्गमृत्युसुपातालेष्वभियाति सुमुक्तिदा ।  
वर्तते सर्वदा तेजस्विनी पापप्रणाशिका ॥२८॥
साध्वी साधुपराशीला साधुधर्मसुपालिनी ।  
सतां हृदयसङ्कृतवासा विज्ञानरूपिणी ॥२९॥
ब्रह्मशीलव्रता दोषहारिणी शुद्धिदा स्मृता ।  
नित्यशुद्धा सदा बुद्धा शश्वन्निर्दोषमूर्तिका ॥1.20.३०॥
परा नारायणी देवी गीता नारायणात्मिका ।  
साध्वी स्वस्मात्समुत्पाद्य श्रीहरिणा स्वयं हि प्राक् ॥३ १॥
ब्रह्मधामस्थमुक्तेभ्योऽर्पिताऽऽनन्दप्रलब्धये ।  
ततः सा मुक्तिलाभाय हीश्वरेभ्यः समर्पिता ॥३२॥
ततोऽपि मोक्षदानाय जीवेभ्योऽप्यर्पिता सदा ।  
यावत्सष्टेः सन्निवेशो वर्तते मायया कृतः ॥३३॥
तत्र सर्वत्र सृष्टौ सा गीता साध्वी सुपोषिता ।  
यदा श्रीभगवान् गीतां प्रेषयत्यवरां गतिम् ॥३४॥
तदा तु गीतया देवात्प्रार्थितं स्वस्य रक्षणम् ।  
मा मां प्रतारयेत् कश्चित्, तथाऽस्त्विति हरिर्वदन् ॥३५॥
गीताया रक्षणं यावत् सर्वथा प्रकरोति हि ।  
गीतायाः सेविकानां तु सहस्राण्ययुतानि च ॥३६॥
उत्पादितानि गीतायाः सजातीयानि तानि वै ।  
तास्तु सर्वाश्च गीतायाः समरूपा गुणैः समाः ॥३७॥
सर्वा गीतास्तु मुक्तान्यो ब्रह्मचारिण्य इष्टदाः ।  
मोक्षदाः पुण्यदाः पुण्याः पवित्राः पावनाः पराः ॥३८॥
दास्यो गीतास्तु सेवन्त महागीतां महेश्वरीम् ।  
महागीता च गीताश्च ह्यनुगीतास्तथा पराः ॥३९॥
सुन्दर्यो लोकसुन्दर्यो मूर्तिमत्यो महाबलाः ।  
विचरन्ति सदा साध्व्यः सन्यासिन्योऽत्र गोलके ॥1.20.४०॥
पापाऽपापप्रसक्तानां नारीणां पापिनां तथा ।  
बालशूद्राऽन्त्यजानां च वर्णसङ्करकारिणाम् ॥४१॥
पितॄषिदेवयक्षादिप्रेतमर्त्याघशालिनाम् ।  
भूतवेतालकूष्माण्डनागसर्पतमोजुषाम् ॥४२॥
चराणामचराणां च गुणकर्माऽभिधाजुषाम् ।  
सर्वेषां तारिका गीताः साध्व्यश्चरन्ति गोलके ॥४३॥
दिव्यदृशां तु साक्षात्ता दृश्या भवन्ति सर्वदा ।  
पापकृतामदिव्यानां ज्ञानशब्दात्मिकास्तु ताः ॥४४॥
ज्ञानशास्त्रात्मिकास्तास्तु तिष्ठन्ति सुलभाः शुभाः ।  
तासां शरणमादाय तरन्ति भववारिधिम् ॥४५॥
मैथुनस्था रजःसंस्थाः सूतकस्था अशुद्धिगाः ।  
पत्यङ्कस्थाः पराङ्कस्थाः कामशय्यास्थिताश्च वा ॥४६॥
विपत्तौ परहस्तस्था असंस्कारहताश्च वा ।  
दैवाधीनपराधीना नटभाण्डसमाश्रयाः ॥४७॥
नृत्यनाटकचाण्डालस्रंसत्कार्यनियोगगाः ।  
अप्सरो गणिका गुप्तपतिका बालघातिकाः ॥४८॥
पातिव्रत्यादिरहिता धर्महीना मदान्धिकाः ।  
मद्यमांसपराभ्रष्टवासगेहादिबृंहिताः ॥४९॥
उपप्लवादिदारिद्र्यदोषकृत्परभोगदाः ।  
भुजिष्या प्रमदाः सर्वा गीताश्रयात् तरन्ति ताः ॥1.20.५० ॥
गर्भपातपतिहन्तृधर्मकामविहन्तृजाः ।  
दोषा नश्यन्ति तासां वै गीतादेवीसमाश्रयात् ॥५१॥
नास्ति पापं परं त्वेवं नास्ति दोषो महानिति ।  
क्रिया नास्त्यधमा यद्वै गीता तन्न विशोधयेत् ॥५२॥
यं यं देहमभिगृह्य ज्ञानगीतां प्रकाशिता ।  
तत्तन्नाम्ना तु सा गीता ज्ञानशब्दात्मिका मता ॥५३॥
ऋषीणां च मुनीनां च परब्रह्मविदां तथा ।  
देवानां देवगुरूणां मानवानां विमानिनाम् ॥५४॥
श्रीहरेरवताराणामीश्वराणां च वेदिनाम् ।  
अनन्तत्त्वाद्धि गीतानामप्यन्तो नैव विद्यते ॥५५॥
ब्रह्मगीता मुक्तगीता विष्णुगीता तथा परा ।  
नारायणकृता गीता हरिगीताऽथ तत्परा ॥५६॥
सतीगीता वधूगीता गीताः सन्ति तु कोटिशः ।  
तासां समाश्रयान्म्लेच्छः सद्यो भवति पावनः ॥५७॥
हृत्कपाटं समुद्धाट्याऽऽन्तरा नाशयतीषणाम् ।  
प्रसन्नयति चात्मानं समुन्नयति धाम तत्॥५८॥
तस्माद् गीता सदा सेव्या नारीभिरघमर्षणा ।  
भवहर्त्री मुक्तिकर्त्री ब्रह्मसायुज्यदायिनी ॥५९॥
इति ते कथिता लक्ष्मि! साध्वी स्वसेविकान्विता ।  
महागीताऽन्यगीताभिः सखीभिः सह मुक्तिदा ॥1.20.६०॥
इति श्रीलक्ष्मीनारायणीयसंहितायां प्रथमे कृतयुगसन्ताने मोक्षप्रदमहासतीसाध्वीमहागीतामाहात्म्यकथननामा विंशोऽध्यायः ॥२० ॥
    
