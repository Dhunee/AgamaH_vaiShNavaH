+++
title = "४९१"

+++
श्रीनारायण उवाच-  
शृणु लक्ष्मि! चमत्कारपुरे नागनदीतटे ।  
मुण्डीरे तु वरे तीर्थे चमत्कारं वदामि ते ॥१ ॥
समुद्रखाडिकाप्रान्ते विटङ्काख्ये पुरे शुभे ।  
कुष्ठव्याधियुतो विप्रः शराख्यो यौवनेऽभवत् ॥२ ॥
शरभार्याऽभवत् साध्वी सुधाम्नी शीलशालिनी ।  
स्वामिसेवापरा नित्यमिन्द्रियैर्नहि चञ्चला ॥३ ॥
कुष्ठितं स्वामिनं चापि पश्यत्येव यथास्मरम् ।  
सेवते दासिकारीत्या पत्नीरीत्या मुदा मुदा ॥४ ॥
औषधानि विचित्राणि महार्घ्याण्यपि चाददे ।  
तदर्थमुपलेपाँश्च पथ्यानि विविधानि च ॥५ ॥
तथा भिषग्वरान्नित्यमानयित्वा च सादरम् ।  
तदर्थेन गुणस्तस्य यथा स्यात् सा ह्यकारयत् ॥६ ॥
यथा यथा स गृह्णाति भेषजानि तथा तथा ।  
पूर्वकर्मविपाकेन रोगो व्याप्नोति वर्ष्मणि ॥७ ॥
एकदा तस्य चायातोऽतिथिर्विप्रोऽतिमार्गगः ।  
तं श्रान्तं च गृहप्राप्तं दृष्ट्वा तस्य प्रिया सती ॥८ ॥
अज्ञातं तं गृहिभक्त्या भोजनाद्यैरतोषयत् ।  
कृताहारं सुविश्रान्तं तं पप्रच्छ शरो द्विजः ॥९ ॥
कुत आगम्यते विप्र! कुत्र यासि स्थलान्तरे ।  
पान्थः प्राह चमत्कारपुरादायामि साम्प्रतम् ॥1.491.१ ०॥
यामि कान्तीपुरीं यत्र निवासो मे सदा द्विज ।  
तत्राऽहमभवं कुष्ठी पूर्वकर्मविपाकतः ॥११ ॥
औषधानि विविधानि सेवितान्यपि सर्वदा ।  
कुष्ठो न नश्यति किञ्चिद् वर्धते तु दिने दिने ॥१२॥
श्रुतं चापि मया वैद्याच्चमत्कारपुरे शुभे ।  
सूर्यातीर्थं शुभं त्वास्ते कुष्ठव्याधिविनाशकम् ॥१३ ॥
मुण्डीरस्वामिनः स्थाने सूर्यदेवस्य मन्दिरम् ।  
तत्र गच्छेद् व्रतं कृत्वा स्नायात् सूर्यं प्रपूजयेत् ॥१४॥
तेन कुष्ठो भवेल्लीनश्चमत्कारोऽस्ति दैविकः ।  
अथाऽह द्रव्यमादायाऽगच्छं तीर्थं रविस्थलम् ॥१५॥
नित्यं प्रातः समुत्थाय स्नात्वा पश्यामि भास्करम् ।  
पूजयामि यथाशक्ति प्रणमामि स्मरामि च ॥१६॥
सूर्यवारे विशेषेण निराहारो भवामि च ।  
करोमि जागरं रात्रौ गीतवादित्रकीर्तनैः ॥१७॥
एवं पूजां व्रतं कुर्वन् यावत्सम्वत्सरं स्थितः ।  
ततः सम्वत्सरस्याऽन्ते स्वप्ने मा भास्करोऽब्रवीत् ॥१८॥
प्रसन्नोऽस्मि तव भक्त्या ततः कुष्ठं प्रयातु ते ।  
पूर्वजन्मनि देवस्य यतः स्वर्णं हृतं त्वया ॥१ ९॥
कुष्ठी त्वमत्र सञ्जातः पापं लीनं च तत् तव ।  
ओं ह्रां ह्रीं ह्रौं सः सूर्याय नमो रोगविनाशिने ।  
एवमुक्त्वा रविस्तत्र जलेनाऽस्नापयच्च माम् ॥1.491.२०॥
तावन्निद्रा मम नष्टाऽपश्यं देहं निरोगकम् ।  
अहं वै विस्मयं प्राप्तो दृष्ट्वा मां व्याधिवर्जितम् ॥२१ ॥
तस्मात् त्वं याहि विप्रेन्द्र चमत्कारपुरं शुभम् ।  
सूर्यतीर्थं समाश्रित्य वत्सरं सूर्यमर्चय ।  
मन्त्रं प्रोक्तं जप मालावर्तनेन दिवानिशम् ॥२२ ॥
सर्वव्याधिप्रणाशस्ते सूर्यसेवाकृतो भवेत् ।  
स्वस्ति तेऽस्तु गमिष्यामि स्वगृहं त्वत्र तोषितः ॥२३ ॥
इत्युक्त्वा स ययौ विप्रश्चाऽथ द्विजः स कुष्ठभाग् ।  
वीक्षाञ्चक्रे निजपत्न्या वक्त्रे दीनो जनो यथा ॥२४॥
पत्नी पतिव्रता साध्वी पान्थोक्तं चान्वमन्यत ।  
गन्तव्यं नाथ तत्तीर्थं यत्र सूर्योऽस्ति कुष्ठहा ॥२५॥
अहं त्वया समं तत्र शुश्रूषानिरता सदा ।  
स्थास्यामि कः परो लाभः स्वामिनः सेवनं विना ॥२६॥
एवमुक्तः पतिर्विप्रः साध्व्या वित्तेन संयुतः ।  
हाटकश्वरजे क्षेत्रे सम्प्राप्तः सूर्यमन्दिरम् ॥२७॥
दृष्ट्वा सूर्यग्रहक्षेत्रं विशालं तापसाऽन्वितम् ।  
तपोमनश्चकाराऽयं वैराग्यं पुण्यतो ययौ ॥२८८॥
सुधाम्नीं स ततः प्राह धन्योऽहं त्वं तथा प्रिये ।  
तीर्थक्षेत्रं तापसाश्च रविर्दृष्टाः सुपुण्यतः ॥२९॥
मुक्तिर्जाता प्रियेऽस्माकं पुण्यक्षेत्रागमात् खलु ।  
मायामोहाद् विनिष्क्रान्ता भजिष्यामो हरिं सदा ॥1.491.३० ॥
भिक्षावृत्तिं करिष्यामो जीविष्यामो यथातथम् ।  
रोगो यातु च मा यातु जन्मरोगो भविष्यति ॥३१ ॥
भज शान्तिं हरिं साध्वि शान्तिर्मे वर्ततेऽधुना ।  
तवापि सर्वदा शान्तिरस्तु मा खिन्नता व्रज ॥३२॥
अहं निर्वेदमापन्नः पुण्यक्षेत्रागमात् प्रिये ।  
त्वं यदि चेच्छसि कान्ते गृहं गन्तुं व्रजाऽधुना ॥३३ ॥
अहं तीर्थे स्वकं देहं त्यक्त्वा यास्यामि मोक्षणम् ।  
इत्युक्त्वा श्रीकृष्णनारायण रक्षेति वै गृणन् ॥३४॥
विप्रश्चकार भजनं पत्नी प्राह च तं तदा ।  
अभुक्ते त्वयि नो भुक्तं कदाचित् कान्त वै मया ॥३५॥
एकान्तेऽपि महाभाग न सुप्तं जाग्रति त्वयि ।  
विना कान्तस्य चरणं नास्ति त्वन्यत्र मानसम् ॥३६ ॥
सुखं सर्वं कान्तसेवां विना नान्यत्तु मे हृदि ।  
कान्तेन सहिता कान्ता सदा भाग्यवती त्वियम् ॥३७॥
कान्तपुण्येन पुण्याऽहं कथं त्यक्त्वा व्रजाम्यहम् ।  
परलोकाय सार्थं त्वां त्यक्त्वा यामि कथं गृहम् ॥३८ ॥
न गृहं वै शिलाजन्यं किन्तु विवाहमालया।  
प्राप्तं वै परलोकाय चेतनं त्वं गृह मम ॥३ ९॥
भोक्तुं विश्रमितुं रन्तुं तापं शमयितुं तथा ।  
गृहं सत् कान्तरूपं वै सत्या नार्याः सदाऽस्ति यत्॥1.491.४०॥
आत्मनो मनसस्तन्वाश्चेन्द्रियाणां सुखाप्तये ।  
गृहं क्रीतं प्राणद्रव्यार्पणेन स्वामिनामकम् ॥४१ ॥
तत्र गताऽस्मि नित्यं वै गन्तव्यं नाऽवशिष्यते ।  
अगृहिणी कथं यामि त्वया हीना गृहान्तरम् ॥४२॥
तस्मात् त्वया समं नाथ करिष्ये तीर्थसेवनम् ।  
देहयात्रां यथालब्धैः करिष्ये तव सेवने ॥४३॥
धर्मपाशविनिर्बद्धाः सत्येनात्मानमालभे ।  
सहधर्मवृता पत्नी सहैव तु गमिष्यति ॥४४॥
एवं तस्या विदित्वा स ब्राह्मणो निश्चयं दृढम् ।  
अतीव तुष्टो धन्योऽहं यस्येदृशी सती प्रिया ॥४५॥
अथैवं वर्तमानौ तौ दम्पती हरितत्परौ ।  
श्रावणे नागनद्यास्तु तटे तत्र महोत्सवे ॥४६ ॥
लक्षाधिकमनुष्याणां समाजे सूर्यदर्शनम् ।  
कर्तुं ययतुः पूजां च शुभां विशेषवस्तुभिः ॥४७॥
जनानां बहुसम्मर्दं विप्रोऽभूद्धार्षतस्तदा ।  
पतितो जनसम्मर्देऽप्यशक्तो नोत्थितः पुनः ॥४८ ॥
अशक्ता त्वबला नेतुमूर्ध्वं सम्मर्दकर्षिता ।  
'ओं नमः श्रीकृष्णनारायणाय स्वामिने नमः' ॥४९ ॥
इति जापं कृतवती सती साध्वी पतिव्रता ।  
'ओं सवित्रे नमः साक्षिरूपिणे परमात्मने' ॥1.491.५० ॥
इतिजापं कृतवान् स भक्तो विप्रो विरागवान् ।  
तावत् तयोः प्ररक्षार्थे कृष्णनारायणो रविः ॥५१॥
समायातावेककाले हस्तेनादाय तावुभौ ।  
अम्बरे दिव्यहस्तेन कृत्वा सम्मार्ज्य तावुभौ ॥५२ ॥
कुष्ठहीनं द्विजं कृत्वा सतीं च दिव्यरूपिणीम् ।  
कृत्वा चोभौ शुभं भूयात् पश्यतां तीर्थवासिनाम् ॥५३॥
इत्याशीर्भिर्वर्धयित्वा ददतुर्वरदानकम् ।  
सुखिनौ तु सदा भूत्वा चिरं स्थित्वा भुवस्तले ॥५४॥
अन्ते धाम तु वैकुण्ठं दम्पती सम्प्रयास्यथः ।  
इत्युक्त्वा वै शुभां पूजां ताभ्यां समर्पिता तदा ॥५५ ॥
गृहीत्वा दिव्ययानाभ्यां ततो नारायणावुभौ ।  
ययतुर्निजलोकं तौ ब्राह्मणश्च प्रियायुतः ॥५६ ॥
नवयौवनरूपाढ्यश्चाभवद् देववत्तदा ।  
जग्मुराश्चर्यमत्यर्थं लोका नगरवासिनः ॥५७॥
लक्षशो मानवास्तत्र दम्पत्योः पूजनादिकम् ।  
चक्रुः पूताः समभवन् तीर्थफलमवाप्य च ॥५८॥
विप्रयोगेन सूर्यस्य कृष्णनारायणस्य च ।  
लब्ध्वा तु दर्शनं दिव्यं चमत्कारपुरे शुभे ॥५९॥
सूर्यक्षेत्रे सूर्यगृहे कृतकृत्या विपाप्मकाः ।  
सम्बभूबुर्हरेर्भक्ता भेजिरे श्रीहरिं सदा ॥1.491.६ ०॥
एवं पतिव्रता साध्वी कुष्ठिपतिं प्रसेव्य च ।  
याता त्वन्ते हरेर्धाम चमत्कारपुरे पुरा ॥६ १॥
एतस्य पठनाच्चाथ श्रवणात् कीर्तनादपि ।  
भुक्तिः शुद्धिश्च मुक्तिश्च भवन्त्येव न संशयः ॥६२॥
इति श्रीलक्ष्मीनारायणीयसंहितायां प्रथमे कृतयुगसन्ताने सौराष्ट्रीयस्य विटङ्कपुरस्य कुष्ठिशराख्यविप्रस्य देवद्रव्यचौरस्य चमत्कारपुरे नागमतीनद्यां सूर्यगृहतीर्थकरणात् सूर्यस्य नारायणस्य च दर्शनात् पतिव्रतासुधाम्नीपत्न्या सह मोक्षं इत्यादिनिरूपणनामैकनवत्यधिकचतुश्शततमोऽध्यायः ॥४९१ ॥
    
