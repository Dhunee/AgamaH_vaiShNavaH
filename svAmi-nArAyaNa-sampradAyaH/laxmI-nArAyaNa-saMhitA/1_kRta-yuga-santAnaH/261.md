+++
title = "२६१"

+++
श्रीलक्ष्मीरुवाच-  
कार्तिकश्चतुरो मासान् वर्षाढ्यान् पुण्यकार्यतः ।  
अन्तर्भूयाऽतिमाहात्म्यशालिनः सङ्करोति हि ॥१ ॥
चातुर्मास्ये न वै जातं व्रतं पुण्यं समर्पणम् ।  
कार्तिके तस्य करणाच्चातुर्मास्यफलं भवेत् ॥२ ॥
पापानां नाशकः स्वर्गसत्यवैराजलोकदः ।  
गोलोकवैकुण्ठदश्चाक्षरलोकप्रदो हि सः ॥३ ॥
कार्तिके यत् कृतं पुण्यं सहस्रगुणितं भवेत् ।  
तस्मादात्मकृते सर्वं कर्तव्यं कार्तिके व्रतम् ॥४ ॥
कार्तिकशुक्लपक्षे तु किन्नाम्न्येकादशी मता ।  
को देवः को विधिस्तत्र किं दानं च व्रतं फलम् ॥५ ॥
चातुर्मास्यान्तिममासे वैशिष्ट्यं किं हि गण्यते ।  
येन वै व्रतिनो मुक्तिं प्रयान्त्यपि च मे वद ॥६ ॥
श्रीनारायण उवाच-  
शृणु लक्ष्मि! प्रवक्ष्यामि कार्तिकस्य सिते दिले ।  
नाम्ना प्रबोधिनी प्रोक्तैकादशी तूत्तमोत्तमा ॥७ ॥
यस्यां जागर्तिं लक्ष्मीशः शेषशायी तु धार्मिकः ।  
यस्या व्रतप्रभावेण लीयतेऽज्ञानजं तमः ॥८ ॥
प्रकर्षेणाऽऽत्मबोधश्च जायतेऽतः प्रबोधिनी ।  
मुक्तिदात्री सुखदात्री स्वर्गदात्री च बोधदा ॥९ ॥
उपोष्या विधिवत्तत्र पूज्यो दामोदरः प्रभुः ।  
राधया च प्रबोधिन्या सहार्च्यो बहुवस्तुभिः ॥1.261.१० ॥
कमलैः श्रेष्ठपुष्पैश्च पूजनीयो जनार्दनः ।  
नैवेद्ये मुद्गलडडुका अर्घ्ये पद्मफलानि च ॥११ ॥
दाने सोपस्करो मञ्चो देयान्यन्यान्यपि प्रिये ।  
प्रबोधिनीव्रतं लक्ष्मि! पापघ्नं पुण्यवर्धकम् ॥१२॥
तावत्तीर्थान्यरण्यानि गर्जन्त्यायतनानि च ।  
यावत्कार्तिकमासस्य नायाति बोधिनीव्रतम् ॥१ ३॥
अश्वमेधसहस्राणि राजसूयशतानि च ।  
वाजपेयसहस्राणि प्रबोधिनीसमानि न ॥१४॥
अलभ्यं चाप्यगम्यं चाऽसाध्यं चाऽशक्यमेव वा ।  
ददात्युपोषिता व्रत्यर्थितं वै हरिबोधिनी ॥१५॥
विद्यां धनं राजसत्तां प्रजासत्तां यशोऽमलम् ।  
सिद्धिं च सम्पदं ददात्युपोषिताऽत्र बोधिनी ॥१६॥
महापापाऽतिपापानि सङ्करीकरणानि च ।  
शुष्कार्द्राणि च सर्वाण्युपोषिता दहति न्वियम् ॥१७॥
अनेकजन्मसम्प्राप्तपापदुरितपर्वतान ।  
कृतं जागरणं रात्रौ दहति बोधिनीव्रते ॥१८॥
ज्ञात्वाऽज्ञात्वाऽथवा रोगादिभिश्चेयमुपोषिता ।  
पारवश्योपोषिता वा स्वर्गं मोक्षं ददाति सा ॥१९॥
श्रद्धया भावतश्चात्र विधिवत् कृतमेव यत् ।  
अपि स्वल्पं कृतं तस्य फलं लक्षगुणं भवेत् ॥1.261.२० ॥
अज्ञातेनाऽप्यविधिना चाऽमनस्केन वाऽपि यत् ।  
निन्दाद्रोहान्वितं मेरुप्रमं कृतं तु निष्फलम् ॥२ १ ॥
कर्तव्यं खलु स्वल्पं वा निन्दाद्रोहौ न वै चरेत् ।  
निन्दाद्रोहाऽपेक्षया नु न कर्तव्यं वरं मतम् ॥२२॥
पितॄन्संस्मृत्य ये त्वत्र पुण्यं कुर्वन्ति मानवाः ।  
गच्छन्ति पितरस्तेषां तृप्ता विष्णोः परं पदम् ॥२३॥
ब्रह्महत्यादिपापानि व्रते नश्यन्ति जागरात् ।  
अश्वमेधादिकैर्यज्ञैरपि दुष्प्राप्यमेव यत् ॥२४॥
अन्यैश्च साधनैः श्रेष्ठैरलभ्यं चापि यद्भवेत् ।  
प्राप्यते तत्सुखेनैव प्रबोधिन्यास्तु जागरात् ॥२५॥
यावत्तीर्थाऽभिषेकस्य महीस्वर्णार्पणस्य च ।  
फलात्फलं त्वधिकं वै प्राप्यते व्रतजागरात् ॥२६ ॥
स एव सुकृती जातः कुलानां पावितं शतम् ।  
तेन येन कृता भावात् कार्तिके तु प्रबोधिनी ॥२७॥
व्रतपुण्यं ध्रुवं प्रोक्तं तदन्यत् सर्वमध्रुवम् ।  
विचार्येति प्रकर्तव्यं व्रतं सम्यग्घरेर्दिने ॥२८ ॥
प्रबोधिनीव्रतकर्तुर्गृहे तीर्थानि सर्वशः ।  
पावनानि प्रवसन्ति तद्गृहं तीर्थराजकम् ॥२९ ॥
पुत्रपौत्रधनसम्पत्प्रदा वै हरिबोधिनी ।  
पुत्राद्यर्थं व्रतं त्वन्यत् कर्तव्यं नाऽवशिष्यते ॥1.261.३० ॥
प्रबोधिन्या व्रतकर्तुर्भोगो मोक्षः करे स्थितः ।  
ज्ञानं योगस्तपो होमः संयमोऽपि व्रते स्थितः ॥३१ ॥
धर्मपुष्टिकरी विष्णोः प्रिया मुक्तिप्रदा नृणाम् ।  
गर्भवासादिदुःखानां नाशयित्री ह्युपोषिता ॥३२ ॥
कर्मणा मनसा वाचा शुष्कं चार्द्रं च पातकम् ।  
कृष्णः क्षालयति प्रबोधिन्या व्रते सजागरे ॥२३ ॥
कृष्णमुद्दिश्य बोधिन्यां स्नानं होमो जपोऽर्पणम् ।  
पितॄणां तर्पणं चैतत्कृतं भवति चाक्षयम् ॥३४॥
महाव्रतमिदं प्रोक्तं नेदृशं तु व्रतान्तरम् ।  
शतजन्मार्जिताऽसङ्ख्यमहापापौघनाशनम् ॥३५॥
प्रबोधिन्या व्रतेनाऽत्र तोषयित्वा जनार्दनम् ।  
सत्कृतः स्वर्गसंस्थैः सः प्रयाति हरिमन्दिरम् ॥३ ६॥
रूपसौन्दर्यपुष्टत्वसौघट्यार्थिभिरादरात् ।  
दारापुत्रगृहक्षेत्रपतिजैरोग्यमिच्छुभिः ॥३७॥
धनवाहनयानादिस्मृद्धिधेनुधनेच्छुभिः ।  
कर्तव्यैषा प्रयत्नेन बोधिनी प्रमदानरैः ॥३८ ॥
बाल्ययौवनवार्धक्यावस्थायोगेन वै कृतम् ।  
शतजन्मकृतं पापं व्रतादस्या विनश्यति ॥३९ ॥
सूर्यचन्द्रोपरागस्य यत्फलं कौरवे स्थले ।  
ततः सहस्रगुणितं प्रबोधिन्यां तु जागरे ॥1.261.४० ॥
यस्य प्रयाति मासस्तु कार्तिको वन्ध्य एव ह ।  
तस्य बोध्यं नृजन्मापि वन्ध्यं त्वत्र परत्र च ॥४ १ ॥
जन्मार्जितस्य पुण्यादिकर्मणश्चापि वै फलम् ।  
बन्ध्यकार्तिकमासस्य व्यर्थं याति सुखाय न ॥४२ ॥
परान्नं वर्जयेत्तस्य चान्द्रायणफलं भवेत् ।  
कार्तिके तु कथाकर्तुर्यज्ञायुतफलं भवेत् ॥४३ ॥
तुष्यति न तथा यज्ञैर्न दानैर्वा जपादिभिः ।  
यथा शास्त्रकथाभिस्तुष्यति कृष्णस्तु कार्तिके ॥४४॥
श्रोतारश्चापि वक्तारः कथायाः कार्तिके तु मे ।  
प्रतिश्लोकं लभन्ते ते गोसहस्रार्पणं फलम् ॥४५॥
कार्तिके श्रेयसो बुद्ध्या केशवाऽग्रेऽतिभावतः ।  
कथावाचयिता लक्ष्मि! कुलानां तारयेच्छतम् ॥४६॥
प्रत्यहं नियमेनाऽत्र कार्तिके शृणुयात्कथाम् ।  
हरेर्योगात्फलं तस्या गोसहस्रप्रदानजम् ॥४७॥
प्रबोधिनीव्रते विष्णोश्चरित्रं शृणुयाच्च यः ।  
सप्तद्वीपवतीदानफलं स लभते व्रती ॥४८ ॥
विष्णुबुद्ध्या कथां श्रुत्वा येऽर्चयन्ति कथाविदम् ।  
धनधान्याम्बरैः शक्त्या तेषां लोकोऽक्षयो मतः ॥४९॥
नामकीर्तनभजनैश्चरित्रश्रवणादिभिः ।  
कार्तिकं क्षपयेत्तस्य पुनरावर्त्तनं न वै ॥1.261.५ ० ॥
हर्यग्रे तु कथां गीतं वाद्यं नृत्यं समुत्सवम् ।  
यः करौति व्रते प्राप्ते नित्यं वा मुक्तिभाक् स वै ॥५ १ ॥
लक्ष्मीनारायणसंहितां पठेच्छृणुयात्तु यः ।  
प्रत्यक्षरं भवेदस्य कपिलादानजं फलम् ॥५२॥
वित्तशाठ्यं न कर्तव्यं सम्प्राप्ते हरिवासरे ।  
यतः पुण्यमसङ्ख्यातं धनदाने भवत्यपि ॥५३ ॥
दशम्यामेकभुक्तः सन् व्रती भूशयनो निशि ।  
संयमी ब्रह्मचारी च श्रीकृष्णं हृदि संस्मरेत् ॥५४॥
एकादश्यां प्रगे देवो जागर्तीति विभाव्य वै ।  
ध्यात्वा स्नात्वा हरिं घण्टानादं कृत्वा प्रबोधयेत् ॥५५॥
आवाहनं समारभ्य व्रती विसर्जनान्तिमाम् ।  
पूजां तु नैत्यिकीं कृत्वा हरेर्मण्डपमुत्तमम् ॥५६॥
शोभितं कदलीस्तम्भपत्रतोरणकेतुभिः ।  
कारयेच्च वितानं सच्चित्रं वै बन्धयेच्छुभम् ॥५७॥
चतुष्कोणेषु कलशानुपर्युपरि सप्तकान् ।  
क्लृप्तयेत्परितस्तत्र रङ्गावलीश्च कारयेत् ॥५८ ॥
मध्ये तु सर्वतोभद्रमण्डलं सप्तधान्यकम् ।  
कारयेच्च घटं ताम्रकृतं वाऽथ सुवर्णजम् ॥५९ ॥
मण्डले स्थापयेन्मध्ये महत्तमशुभं नवम् ।  
परितो मण्डले तत्र चतुर्विंशतिसद्घटान् ॥1.261.६० ॥
स्थापयेत्स्वर्णजान् यद्वा ताम्रजान् सजलान्नवान् ।  
पञ्चरत्नपञ्चपत्रपूगीफलाऽञ्चितण्डुलान् ॥६ १ ॥
वस्त्रसूत्रनारिकेलफलमोदकशोभितान् ।  
पुष्पचन्दनकुङ्कुमाक्षतवार्यभिपूजितान् ॥६२॥
तन्मुखेषु स्थापनीयास्तिलस्थाल्यस्तु नूतनाः ।  
शर्करैलालवङ्गाढ्याः फलनैवेद्यसंयुताः ॥६३ ॥
मध्यस्थाल्यां स्थापनीयो राधादामोदरः स्वयम् ।  
प्रबोधिन्या सहितः श्रीमूर्तिरूपो हरिः प्रभुः ॥६४॥
पार्श्वे पर्यङ्क आस्थेयः शय्यासाधनशोभितः ।  
गेन्दुकं कशिपुर्गुप्तदोरकं प्रावरं तथा ॥६५॥
व्यजनं चामरं छत्रं पादुके दर्पणस्तथा  
दन्तकः कलशः स्थाली वाटिकाः फुलवाटिकाः ॥६६ ॥
अन्यान्यपि त्वपेक्ष्याणि फलमिष्टान्नकानि च ।  
स्थापनीयानि तत्रैव पर्यङ्के कृष्णतुष्टये ॥६७॥
श्रीगणेशं सकुटुम्बं पूजयेच्च निवेदयेत्॥
घण्टां च कलशं शङ्खं पूजयेदुपचारकैः ॥६८ ॥
तीर्थान्यावाहयेत्पश्चाद्धरिं त्वावाहयेद् व्रती ।  
आसनं च ददेत् पाद्यमर्घ्यमाचमनं ततः ॥६९॥
अर्पयेद् दन्तकाष्ठं च शौचशुद्धिं प्रकल्पयेत् ।  
गण्डूषान्कारयेत्पश्चात्तीर्थवार्यभिषेचनम् ॥1.261.७०॥
कारयेच्च ततः पञ्चामृतस्नानं समर्पयेत् ।  
पुनः शुद्धोदकस्नानं तथा वस्त्रेण मार्जनम् ॥७१ ॥
दुकूलार्पणमङ्गेषु सुगन्ध्यत्तरकाऽर्चनम् ।  
कौस्तुभं ब्रह्मसूत्रं च कञ्चुकं शाटिकादिकम् ॥७२॥
धौत्रं च कञ्चुकीं दिव्यां घर्घरीं प्रसमर्पयेत् ।  
मुकुटं चोत्तरावस्त्रं कुण्डलैरनकादिकम् ॥७३॥
कटके शृङ्खले व्यङ्गिडीश्च रत्नोर्मिकास्तथा ।  
रशनां झन्झिराँश्चापि तन्तीं नत्थीं च मालिकाः ॥७४॥
हारान्स्वर्णमयाँश्चान्यान्भूषणानि समर्पयेत् ।  
चन्दनं कज्जलं चूर्णं कौङ्कुमं कैसरं जलम् ॥७५॥
कस्तूरिकां श्वेतचूर्णं सिन्दूरकमलक्तकम् ।  
अन्यत्सौभाग्यसद्द्रव्यं चार्पयेत् राधिकेश्वरे ॥७६॥
अबीरं च गुलालं चाऽक्षतान्पुष्पाणि चार्पयेत् ।  
बहुपुष्पैर्बहुफलैः कर्पूराऽगुरुकुङ्कुमैः ॥७७॥
हरेः पूजां प्रकुर्याच्च कार्तिके बोधिनीप्रगे ।  
फलैर्नानाविधैर्द्रव्यैर्धूपदीपनिवेदनैः ॥७८॥
मिष्टान्नैर्विविधैः शाकपत्रैस्तथाऽऽरनालकैः ।  
भक्ष्यैर्भोज्यैर्लेह्यचोष्यै रसैर्मिष्टैश्च पानकैः ॥७९॥
फलैश्च विविधैर्देवं तोषयेद् भावतो व्रती ।  
शङ्खतोयेन विधिवत्तोषयेत्तु जनार्दनम् ॥1.261.८०॥
केतक्या एकपत्रेण पूजितो गरुडध्वजः ।  
समासहस्रं सुप्रीतो जायते कमलापतिः ॥८ १॥
अगस्तिकुसुमैः कृष्णं पूजयेत्तु विधानतः ।  
पूजयितुर्दर्शनाच्च निरयाग्निः प्रशाम्यति ॥८२॥
मुनिपुष्पार्चितो विष्णुः कार्तिके पुरुषोत्तमः ।  
ददात्यभिमतान्कामान् दिव्याऽदिव्याँस्तथा परान् ॥८३॥
विहाय सर्वपुष्पाणि मुनिपुष्पेण केशवम् ।  
कार्तिके योऽर्चयेद् भक्त्या वाजिमेधफलं लभेत् ॥८४॥
तुलसीदलपुष्पाणि शमीपत्राणि ला तथा ।  
विष्णावर्पयिता जन्मशतजं कार्तिके दहेत् ॥८५॥
दृष्टा स्पृष्टाऽथवा ध्याता कीर्तिता नामतः स्तुता ।  
रोपिता सेचिता नित्यं पूजिता तुलसी नता ॥८६॥
नवधा तुलसीभक्तिं यं कुर्वन्ति दिने दिने ।  
युगकोटिसहस्राणि तन्वन्ति सुकृतं प्रिये ॥८७॥
यावच्छाखाप्रशाखाभिर्बीजपुष्पदलैर्नवैः ।  
रोपिता तुलसी पुम्भिर्वर्धते पृथिवीतले ॥८८॥
तेषां वंशे तु ये जाता ये भविष्यन्ति ये गताः ।  
तेषामाकल्पसाहस्रं वासो हरेर्गृहे भवेत् ॥८९॥
यत्फलं सर्वपुष्पेषु सर्वपत्रेषु यत्फलम् ।  
तुलस्येकदलेनैव प्राप्तं वै कार्तिके भवेत् ॥1.261.९ ०॥
नित्यं तु कार्तिके विष्णुस्तुलसीदलकैस्तथा ।  
पद्मैर्धात्रीदलैश्चैव पूजनीयः शमीदलैः ॥९ १ ॥
इष्ट्वा क्रतुशतैर्देवान्दत्त्वा दानान्यनेकशः ।  
तत्पुण्यं तुलसीपत्रैः कार्तिके केशवार्चने ॥९२॥
आरार्त्रिकं नमस्कारं स्तोत्रं प्रदक्षिणास्तथा ।  
दक्षिणा दण्डवत् पुष्पाञ्जलिं च क्षमणार्थनम् ॥९३॥
व्रतपूर्तिप्रार्थनां च व्रती कृत्वा ततः परम् ।  
गुरोः पूजां प्रकुर्वीत भोजनाच्छादनादिभिः ॥९४॥
सुवर्णदक्षिणाभिश्च तुष्ट्यर्थं चक्रपाणिनः ।  
गोप्रभतीनि दानानि दातव्यानि बहून्यपि ॥९ ५ ॥
मध्याह्ने पूजयेद्देवं भोजयेद्वै विधानतः ।  
सायं चापि महापूजां कारयेद्भोजयेद्धरिम् ॥९६ ॥
जलपानाद्यर्पयेच्च प्रेङ्खायां स्थापयेत्ततः ।  
आन्दोलयेत्तोषयेच्च पादसंवाहनं चरेत् ॥९७॥
व्रती जागरणं कुर्याद्गीतवादित्रनर्तनैः ।  
कथाभी रासरमणैर्लीलानुकरणादिभिः ॥९८॥
प्रातर्द्वादशिकायां तु स्नात्वा सम्पूज्य माधवम् ।  
भोजयेत्तर्पयेदारार्त्रिकेण वर्धयेद्धरिम् ॥९९॥
स्तुत्वा विसर्जयेत्सर्वान् भोजयेद्बहुभावतः ।  
साधून्साध्वीः सात्वताँश्च विप्रान् बालान् सुभोजयेत् ॥1.261.१०० ॥
दद्याद् दानान्यनेकानि पारणां च ततश्चरेत् ।  
एवमुद्यापनं कृत्वा घटादि गुरवेऽर्पयेत् ॥१०१ ॥
एवं व्रतं प्रपूर्णं च कृत्वाऽक्षरमवाप्नुयात् ।  
भुक्तिं भुक्तिं समाप्नोति शाश्वतं च सुखं ध्रुवम् ॥१०२ ॥
शृणु व्रते प्रबोधिन्याः कुर्वन्तं हरिमन्दिरे।  
कीर्तनं त्वेकचाण्डालं राक्षसाद्रक्षितं प्रिये ॥१०३ ॥
अरण्ये रैवते क्षेत्रे ह्यश्वपट्टसरस्तटे ।  
ब्रह्मणा निर्मितं त्वासीद् विष्णुस्थानमनावृतम् ॥१० ४॥
आरण्यका जना यस्य दर्शनाद् यान्ति सद्गतिम् ।  
भद्रावती तटावासी कश्चिद्दीनजनः खलु ॥१०५ ॥
द्विजस्तु कर्मचण्डालः काष्ठहारोऽभवन्ननु ।  
नदीपूरेण सन्नष्ट गृहदारादिकः स हि ॥१०६ ॥
अरण्येऽरोचताऽऽवासं काष्ठहारित्वकर्मतः ।  
शुभसंस्कारयुक्तोऽसौ नित्यं सायं तु भावतः ॥१०७ ॥
विष्णुस्थानं प्रयाति स्म कीर्तनं प्रकरोत्यपि ।  
दर्शनं नयनं चापि पुनर्याति निजालयम् ॥१०८ ॥
कार्तिके तु प्रबोधिन्यां जागरं कर्तुमुत्सुकः ।  
निशि गच्छन्तमेनं वै जग्राह पथि राक्षसः ॥१०९ ॥
जहास कर्मचाण्डालो राक्षसो विस्मयं गतः ।  
पप्रच्छ मरणे काले निर्भयं हास्यकारणम् ॥1.261.११० ॥
कर्मचण्डाल आहैनं धन्योऽहं मृतिरागता ।  
एकादशीतिथिस्त्वद्य व्रतं मेऽस्ति प्रबोधिनी ॥१११ ॥
देवालयं तु गच्छामि कीर्तनायाऽर्चनाय च ।  
जागराय प्रयाम्येवं मृत्युर्यदि समागतः ॥११२ ॥
तदा मे सद्गतिस्त्वस्ति न ह्यधो याति भक्तिकृत् ।  
यदि तेऽस्ति क्षुधा तर्हि शीघ्रं भक्षय मामिह ॥११३ ॥
व्रते यद्वा जागरादि कृत्वा भक्षय मां प्रगे ।  
राक्षसः प्राह मृत्योर्वै मुखाद् यो मुच्यते जनः ॥११ ४॥
न चायाति पुनर्मृत्युस्थले त्वास्था नमे त्वयि ।  
चाण्डालः प्राह यद्येवं समागच्छ मया सह ॥११५ ॥
करिष्ये कीर्तनं पश्चाद् यथेष्टं मां प्रभक्षय ।  
कीर्तनेन भवेन्मुक्तिः श्रवणेनापि मोक्षणम् ॥११६ ॥
राक्षसः प्राह यद्येवं त्वया गच्छाम्यहं सह ।  
पूर्वं देवस्वकोशस्याधिकारे ह्यासमेव यत् ॥११७ ॥
यशोदात्रीपुरीमध्ये देवस्वं चोरितं बहु ।  
तेन पापेन जातोऽहं ब्राह्मणो ब्रह्मराक्षसः ॥११८ ॥
यदि वै कीर्तनादत्र श्रवणाद्वा प्रमोक्षणम् ।  
भवतीति ममापि स्यान्मोक्षणं नाग्रहो भुजेः ॥११९ ॥
विचार्येति ययतुस्तौ व्रते विष्णुस्थले निशि ।  
चण्डालेन प्रगीतं वै कीर्तनं नृत्यतालितम् ॥1.261.१२० ॥
रात्रौ जागरणं चापि कृतं द्वाभ्यां सुभावतः ।  
प्रातः शुद्धावभूतां तौ देवयानं समागतम् ॥१२१ ॥
देहौ विहाय तत्रैव ययतुः स्वर्गमेव तौ ।  
भोगान् भुक्त्वाऽसङ्ख्यसमा अप्सरोगणसेवितौ ॥१२२॥
पश्चान्मुक्तिं प्रयातौ तौ वैकुण्ठं विष्ण्वनुग्रहात् ।  
एवं त्वसद्गतिकानां पतितानां च मोक्षकृत् ॥१२३ ॥
व्रतं प्रबोधिनी श्रेष्ठं कर्तव्यं सर्वथा जनैः ।  
अन्यान्यपि व्रतान्यत्र कर्तव्यान्यपि मे शृणु ॥१ २४॥
एतेष्वेकतमे जाते कार्तिकः पापकर्तनः ।  
स्नातव्यं ब्राह्मकाले च कर्तव्यं कृच्छ्रमादरात् ॥१ २५॥
आश्वयुज्याः समारभ्य कार्तिक्यवधिं भक्तितः ।  
व्रतं मासोपवासाख्यं कार्यं चान्द्रायणं शुभम् ॥१ २६॥
तिथिह्रासे कृष्णपक्षे ग्रासानामलकोपमान् ।  
त्यक्त्वैकैकं प्रभुञ्जीत वर्धयेच्च सिते दले ॥१ २७॥
तिथिवृद्ध्या शुक्लपक्षे ग्रासानामलकोपमान् ।  
एकैकवृद्ध्या भुञ्जीत ह्रासयेच्च सितेतरे ॥१ २८॥
पूर्वं पिपीलिकानाम द्वितीयं यवनामकम् ।  
मध्ये क्षीणं च पुष्टं च प्रोक्तं चान्द्रायणं शुभम् ॥१ २९॥
चरुर्भैक्षं सक्तुकणा यावकः शाकमित्यपि ।  
पयो दधि घृतं मूलं फलं पानीयमेव वा ॥1.261.१३० ॥
उत्तरोत्तरशस्तानि हवीष्येतानि वै व्रते ।  
अमायां नैव भुञ्जीत तिथिवृद्धौ तु षोडश ॥१३१ ॥
तिथिक्षये तु तद्ग्रासा ग्राह्याश्चतुर्दशैव हि ।  
यथाकथञ्चित् पिण्डानां चत्वारिंशच्छतद्वयम् ॥१३ २॥
मासेनैवोपभुञ्जीत तदपीन्दुव्रतं भवेत् ।  
अष्टावष्टौ समश्नीयाद् यति चान्द्रायणं हि तत् ॥१३३ ॥
प्रातश्चतुरः सायं च शिशुचान्द्रायणं हि तत् ।  
अथान्यानि प्रवक्ष्यामि शृणु लक्ष्मि! समाहिता ॥१३४ ॥
इति श्रीलक्ष्मीनारायणीयसंहितायां प्रथमे कृतयुगसन्ताने कार्तिकशुक्लप्रबोधिनीव्रतमाहात्म्यं विप्रनिमित्तककीर्तन-व्रतयोगेन कर्मचण्डालविप्रस्य राक्षसस्य च मुक्तिश्चान्द्रायणस्वरूपं चेत्यादिनिरूपणनामैकषष्ट्यधिकद्विशततमोऽध्यायः ॥२६१ ॥
    
