+++
title = "०९०"

+++
श्रीनारायण उवाच--  
देवगुरुः स्वयं यातो कावेर्याश्चोत्तरे तटे ।  
होमं चकार चेन्द्रस्य राज्यनाशाय शेषतः ॥ १ ॥  
ॐ नमो भगवति ऋक्षकर्णि चतुर्भुजे ।  
ऊर्ध्वकेशि कालरात्रि वसारुधिरभोजने ॥ २ ॥  
इन्द्रस्य प्राप्तकालस्य मृत्युदे हुं फट् हन ।  
हन दह दह मांसं रुधिरं पच पच स्वाहा ॥ ३ ॥  
इति होमं प्रकुर्वता कृत्या क्रूरा तु निर्मिता ॥
सा गता चेन्द्रनाशाय दृष्टेन्द्रो विह्वलोऽभवत् ॥ ४ ॥  
पलायितो व्योममार्गाद् ब्रह्मणः सदनं ययौ ॥
कृत्या परावृता तस्माद् बृहस्पतिमुपागता ॥ ५ ॥  
बृहस्पत्याज्ञया चेन्द्ररत्नानां नाशनाय हि ॥
गता स्वर्गं तदा सर्वे भयभीता त्वितस्ततः ॥ ६ ॥  
विनाशिकां महाघोरां कालानलसमप्रभाम् ॥
व्यात्ताननां सशस्त्रां च दृष्ट्वा चक्रुः पलायनम् ॥ ७ ॥  
दुर्वाससो मुनेः शापो महाकायः करालकः ॥
कृष्णपर्वतसन्निभो मेघान् लिहन् स्वजिह्वया ॥ ८ ॥  
सूर्यचन्द्रनिभे नेत्रे विस्फारयन् प्रभक्षकः ॥
त्रिलोक्यास्तु विनाशाय स्वर्गं तु प्रथमं गतः ॥ ९ ॥  
करालकः स पुरुषः कृत्या ऋक्षश्रवस्यपि ।  
विनाशयामासतुश्च स्वर्गरत्नानि सर्वतः ॥1.90.१०॥  
तदा शची तिरोधानं गता तु कमलेक्षणा ।  
ऐरावतो महानागस्तथैवोच्चैःश्रवा हयः ॥११॥  
प्रदुद्रुवुस्तथा चान्यरत्नानि स्वर्गतः किल ॥
पातालस्थेन बलिना ज्ञात्वा शक्रस्य दुर्दशाम् ॥१२॥  
अकारि स्वर्गलाभाय युद्धं दैत्यप्रसेनया ।  
लब्धाऽमरावती तेन रत्नान्यास्कन्दितानि च ॥१३॥  
सप्ताङ्गं सकलं तस्येन्द्रस्य नीतं तलातलम् ।  
शुक्रप्रसादाद् दैत्यास्तु तदा विजयिनोऽभवन् ॥१४॥  
समुद्रे पतितावुच्चैःश्रवऐरावतैस्तदा ।  
अन्यान्यपि च रत्नानि ह्यनेकानि बहून्यपि ॥१५॥  
स्वर्गान्नीतानि दैत्यैश्च दैत्यानहार्णि तानि तु ॥
विद्रुत्वा तानि दैत्येभ्यः पतितानि तु सागरे ॥१६॥  
चन्द्रो जलद्रवो भूत्वा भूत्वा कामदुघा पयः ॥
कल्पवृक्षः पारिजातश्चादृश्यौ बीजभावतः ॥१७॥  
अप्सरसो नदीरूपा हीरकाः कङ्करास्तथा ।  
अमृतं तु तदा भूत्वा वारिरसमयो द्रवः ॥१८॥  
ऋद्धिस्मृद्धिरमारामा भूत्वा रूपान्तरात्मिकाः ।  
जग्मुः समुद्रमध्याऽधस्तले विश्रान्तिमाप्नुवन् ॥१९॥  
देवभोग्यानि रत्नानि दैत्यभोग्यानि नैव हि ।  
तदा स विस्मयाविष्टो बलिराह गुरुं प्रति ॥1.90.२०॥  
बलाज्जितानि रत्नानि पेतुर्जलमहार्णवे ॥
शुक्रः प्राहाऽश्वमेधानां शतेनाऽऽप्त्वा सुरेशताम् ॥२१॥  
यस्तिष्ठति सुरराजाऽऽसने रत्नानि तस्य वै ॥
अश्वमेधशतं कृत्वा तेषां भोक्ता न संशयः ॥२२॥  
अश्वमेधैर्विना किञ्चित्स्वर्गीयं नैव भुज्यते ।  
गुरोर्वचनमाज्ञाय बलिः प्राह गुरुं तदा ॥२३॥  
यतिष्ये प्राप्तसमये नेदानीं समयोऽस्ति सः ।  
अथेन्द्रोऽपि शिक्षितः श्रीब्रह्मणा परमेष्ठिना ॥२४॥  
ब्रह्माणं लोकपालाँश्च पुरस्कृत्य सुरास्तथा ।  
मुनीन् देवाँश्चाऽगमत् स समुद्रं क्षीरसागरम् ॥२५॥  
प्राप्ता विमृश्य ते सर्वे हरिं स्तोतुं प्रचक्रमुः ॥
देवानां दुःखहर्षे ते क्षीरसागरवासिने ॥२६॥  
सर्वान्तर्यामिणे तस्मै शयानाय नमो नमः ॥
कालकृतं महादुःखं देवानां समुपस्थितम् ॥२७॥  
प्रविधोतुं च दुःखं तत् त्वमेवाऽसि बलान्वितः ।  
देवदेव जगत्त्रातः परमात्मन्नमोऽस्तु ते ॥२८॥  
कृपालुर्भगवन् भूत्वा रक्ष सुरान्स्वकान्द्रुतम् ।  
गुरोरवज्ञया चापि दुर्वाससोऽवमाननात् ॥२९॥  
शतक्रतुर्भ्रष्टराज्योऽभवत्तं वै समुद्धर ॥
तदा तु भगवानाह मदः पातित्यकारकः ॥1.90.३०॥  
गुरोरवज्ञया सर्वं नाशं यात्यखिलं स्वकम् ॥
पित्रोर्गुरोस्तथा पत्युः पत्न्याः साध्व्याः सतां तथा ॥३१॥  
गवां चैवापमानस्य कर्तॄणां स्यान्महान् क्षयः ॥
कृतमिन्द्रेण तादृग्वै तद्दोषात्सकलं जगत् ॥३२॥  
क्षणाद्दुःखं समापन्नं सद्य एव निरीक्ष्यताम् ॥
विपरीतो यदा कालस्तदा सर्वं समापयेत् ॥३३॥  
विपरीते तदा काले धैर्यमालम्ब्य सन्धिना ।  
शत्रुणाऽपि मिलित्वैव स्वकार्यं साधयेत् सुधीः ॥३४॥  
अत इन्द्र त्वया कार्यो दैत्यैः सह समागमः।  
मिलित्वा नष्टरत्नानि प्राप्स्यन्ते तूद्यमात्पुनः ॥३५॥  
साहाय्यदो भविष्यामि समुद्रमथनेऽन्वहम् ॥
दैत्या देवा मिलित्वैव प्राप्स्यामः स्वधनं पुनः ॥३६॥  
इत्याज्ञप्तस्तदा चेन्द्रो जगाम सुतलं बलिम् ।  
आश्रितो विनयी भूत्वा ननाम प्रबलं बलिम् ॥३७॥  
बलिनाऽपि तदा दृष्टो निःश्रीको निष्प्रभोऽमदः ॥
विमत्सरो गततेजाः सुरराजो महर्तिमान् ॥३८॥  
निर्मदं तं परं दृष्ट्वा दयापन्नो बलिस्तदा ॥
उवाचेन्द्रं तु सामान्य प्रहसन्निव दाक्ष्यतः ॥३९॥  
कस्मादिहाऽऽगतः शक्र! सुतलं प्रति कथ्यताम् ।  
जिज्ञासमानं ज्ञातारं समयज्ञं बलिं तदा ॥1.90.४०॥  
इन्द्रः प्राह बले! सर्वरत्नानि विगतानि वै ॥
यथा वयं तथा यूयं रत्नहीनाः कलिश्रिताः ॥४१॥  
मम राज्यं त्वया नीतं कालवेगेन विग्रहात् ।  
न ते भोग्यं जायते तद्विनेन्द्रपदवीं नृप! ॥४२॥  
दैत्यहस्तगतान्येव रत्नानि सुबहून्यपि! ।  
अयोग्यानीति तान्येव यत्रत्यानि गतानि तत् ॥४३॥  
इदानीं राज्यरत्नादिविहीनोऽहं तलाधिप!।  
तस्मात्प्रयत्नः कर्तव्यो रत्नानां लब्धये त्वया ॥४४॥  
शरणार्थमहं प्राप्तः सुरैः सह तवान्तिकम् ॥
अमृतं तु समुद्राद्वै पुनराप्तव्यमेव ह ॥४५॥  
तत्र ते तु यथायोग्यं स्वत्वं दास्ये तु लब्धिजम् ।  
देवा दैत्या मिलित्वैव समुद्रमथनं मुहुः ॥४६॥  
करिष्यामस्तदा तत्र गतानि यानि तानि वै ॥
लप्स्यामहे शरण्यस्त्वं साहाय्यं दातुमर्हसि ॥४७॥  
एवमुक्तस्तदेन्द्रेण बलिदैत्यपतिः स्वयम् ।  
विमृश्य परया बुद्ध्या कार्याकार्यविचक्षणः ॥४८॥  
शक्रं सम्पूजयामास बहुमानपुरःसरम् ॥
शक्रः संस्मृत्य वचनं विष्णोः स्वार्थप्रसाधनम् ॥४९॥  
प्राप्तव्यानि त्वया वीर रत्नानि सुबहून्यपि ।  
शीघ्रं चोद्धरणे दैत्य! यत्नो मन्थे विधीयताम् ॥1.90.५०॥  
एवं स समयं कृत्वा यत्नार्थमकरोन्मनः ॥
बलिराह तदा शक्रं केनेन्द्र! मथनं भवेत् ॥५१॥  
तदा नभोगता वाणी विष्णुरूपात्मिका शुभा ।  
उवाच देवदैत्यांश्च मन्थत क्षीरसागरम् ॥५२॥  
मन्दराचलमन्थानं मन्थनरज्जुवासुकिम् ॥
कृत्वा देवाश्च दैत्याश्च संहृत्य कुरुताऽर्थदम् ॥५३॥
इति श्रुत्वा तदा दैत्या उद्यमं कर्तुमुत्सुकाः ॥
पातालेभ्यो निर्गतास्ते दानवा असुरादयः ॥५४॥  
कोटिशस्ते तदा चाथ देवा अपि तु कोटिशः ॥
उद्युक्ता ब्रह्मविष्णुभ्यां युक्ता ययुश्च मन्दरम् ॥५५॥  
चन्द्रं स्पृशते यच्छृगं पादानि बलिसत्तले ।  
श्रोणीः पृथ्व्यां तु यस्यास्ति मन्दरं तं नमामहे ॥५६॥  
अनेकदेवसंवास रत्नानामाकराकरम् ।  
सर्वौषधिसमाकीर्णं नताः स्मो गिरिमन्दरम् ॥५७॥  
अद्रे! सुरा वयमत्र साहाय्यार्थं समागताः ।  
बलिरिन्द्रो बभाषाते प्रस्तावसदृशं वचः ॥५८\|\|  
अमृतोत्पादनस्यार्थे मन्थस्त्वं भव गोत्रज!।  
तथेति मत्वा शैलेन्द्रः प्राह तच्छृण्वतां वचः ॥५९॥  
त्वया वज्रेण पक्षौ मे शातितौ हि सुरेश्वर!॥
कथमायामि गच्छामि व्योममार्गं विना तटम् ॥1.90.६०॥  
तदा महाबला देवा दैत्याश्च मिलिता गिरिम् ।  
मूलादुत्पाटयामासुर्धृत्वा स्कन्धेषु तं तदा ॥६१॥  
क्षीराब्धितटमाप्तुं वै जग्मुर्बहुबलेश्वराः ॥
देवा दैत्या मन्दरातिभाराक्रान्ता बहुश्रमाः ॥६२॥  
मार्गे एव निषेदुश्च मन्दरः पतितो भुवि ॥
तदधस्तान्मृताः केचित्केचिद्भग्ना विमूर्छिताः ॥६३॥  
पुनर्नेतुं न वै शक्ता मृतशोकपरायणाः ॥
रत्नानि तु कदाऽऽप्स्यन्ते ह्येते तु जीवतो गताः ॥६४॥  
माऽस्माभिः प्राणहा यत्नः कर्तव्यश्चाशया ह्ययम्।  
दूरे तिष्ठन्तु रत्नानि पर्वतोऽप्यत्र तिष्ठतु ॥६५॥  
वयं स्वं स्वं तु विवरं गमिष्यामः सुखाश्रयम् ।  
एवं निराशा भूत्वैवाऽभवँस्तूष्णीं किमीक्षकाः ॥६६॥  
इतिश्रीलक्ष्मीनारायणीयसंहितायां प्रथमे कृतयुगसन्ताने बृहस्पतिसमुत्पादितकृत्यया दुर्वाससः शापपुरुषेण च स्वर्गं पराभूतं रत्नानि समुद्रे गतानि ब्रह्मेन्द्रादयो विष्णुं नीत्वा बलिना दैत्यैश्च सन्धाय समुद्रमथनार्थं मन्दराचलाऽऽनयनयत्नवन्तोऽभवन्नितिनिरूपणनामा नवतितमोऽध्यायः ॥९०॥  
    
