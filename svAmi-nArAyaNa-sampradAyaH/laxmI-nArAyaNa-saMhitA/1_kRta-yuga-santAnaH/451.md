+++
title = "४५१"

+++
श्रीनारायण उवाच-  
शृणु लक्ष्मि! प्रवक्ष्यामि शबर्यास्तु पतिव्रतम् ।  
चमत्कारभरं सर्वं पत्यर्थं किं न जायते ॥१ ॥
या सती सर्वथा स्वामिसन्तोषादिपरायणा ।  
जयत्येव सदा लोके धर्मो रक्षति रक्षितः ॥२ ॥
आसीत् पाञ्चालराजस्य सिंहकेतोस्तु किङ्करः ।  
चण्डकाख्यस्तु शबरो यस्य गेहे पतिव्रता ॥३ ॥
शबरी पतिभक्ताऽऽसीत् पतिं मत्वा परं प्रभुम् ।  
पतिं भेजे सदा भक्त्या यथा सन्तोषमाप्नुयात् ॥४ ॥
भोजनादौ विहारादौ व्यवसायादिकर्मसु ।  
कैङ्कर्ये वा गृहकार्ये क्लेशं नैव करोति सा ॥९ ॥
सर्वदा सुप्रसन्नाऽऽस्ते स्मितानना च किङ्करी ।  
शुष्कं रूक्षं पर्युषितं स्निग्धं मिष्टं च वातुलम् ॥६ ॥
तिक्तं दग्धमपक्वं वा भर्जितं पाचितं च वा ।  
संस्कृतं बाष्पितं यद्वा यादृक् तादृग् भवेदपि ॥७ ॥
शबरो न रुषं याति शबरी न विदूयते ।  
शबरो नित्यमेवाऽस्याः प्रेमपात्रं सुशान्तिदः ॥८ ॥
शबरी स्वामिवशगा दत्वा कान्ताय खादति ।  
कान्तं विष्णुं सदा मत्वा करोति सेवनं सती ॥९ ॥
शूद्रधर्मं पुरस्कृत्य वर्तेते दम्पती सदा ।  
निष्कपटौ शाट्यहीनौ सत्यमार्गपरायणौ ॥1.451.१ ०॥
साधूनां सेवकौ न्यायमार्गलब्धसुजीवनौ ।  
कैङ्कर्येण च यल्लब्धमन्नाद्यं तत्र तुष्यतः ॥११ ॥
कार्ये प्राप्ते शबरश्च पृष्ट्वा भार्यां करोति तत् ।  
शबर्यपि पतिं पृष्ट्वा कार्यं योग्यं करोति सा ॥१२॥
यद्यपि स्यात्प्राणनाशः पतिवाक्यं न मुञ्चति ।  
शबरोऽपि निषिद्धं यच्छबर्या न करोति तत् ॥१ ३॥
शबर्यपि निषिद्धं यत् स्वामिना न करोति तत् ।  
यत्र वै मनसोरैक्यं वैकुण्ठं स्वर्गमेव तत् ॥१४॥
यत्र सत्यं निष्कापट्यं परस्परं सुमाननम् ।  
तत्र नारायणः कृष्णो विष्णु शिवः शिवा श्रियाः ॥१५॥
स्मृद्धयश्च शुभो लाभः सिद्धिः रक्षा निरामयम् ।  
एकदा सिंहकेतुः सः क्षात्रधर्मं समाश्रितः ॥१६॥
जगाम मृगयार्थं सभृत्यो वनं मृगान्वितम् ।  
शबरः स वने जीर्णं ददर्श देवतालयम् ॥१७॥
तत्र लिङ्गं भग्नपीठे वियुक्तं स्वल्पमित्यपि ।  
दृष्ट्वाऽऽदाय नृपं प्राह पश्यैनं रुचिरं शिवम् ॥१८॥
तमेनं पूजयिष्यामि यथाविभवमादरात् ।  
पूजारीतिं मम ब्रूहि प्रीतः स्याच्छङ्करो यथा ॥१९॥
इति पृष्ठो नृपः प्राह प्रहस्यैनं यथातथम् ।  
कठिनं पूजनं त्वस्य त्वया तन्नहि पार्यते ॥1.451.२०॥
सङ्कल्पेन सदा कुर्यादभिषेकं नवाऽम्भसा ।  
उपवेश्याऽऽसने शुद्धे शुभैर्गन्धाऽक्षतैर्नवैः ॥२१ ॥
वन्यैः पत्रैश्च कुसुमैर्धूपैर्दीपैश्च पूजयेत् ।  
चिताभस्मोपहारं च प्रथमं परिकल्पयेत् ॥२२॥
आत्मोपभोग्येनान्नेन नैवेद्यं कल्पयेत् सदा ।  
पुनश्च धूपदीपादीनुपचारान्प्रकल्पयेत् ॥२३॥
नृत्यवादित्रगीतादीन् थथावत् परिकल्पयेत् ।  
नमस्कारं प्रकुर्याच्च प्रसादं धारयेत् ततः ॥२४॥
एष साधारणः प्रोक्तः शिवपूजाविधिस्तव ।  
चिताभस्मोपहारेण सद्यस्तुष्यति शङ्करः ॥२५॥
नमः शिवाय च वदेत् पार्वतीपतये नमः ।  
एवमुच्चारयन् देवं पूजयेत् सकुटुम्बकः ॥२६॥
इत्युक्तश्चण्डको भीलो मूर्ध्ना जग्राह तद्वचः ।  
अथ स्वभवनं प्राप्य लिङ्गरूपं सदाशिवम् ॥२७॥
चतुष्के पिप्पलमूले संस्थाप्य वैदिकोपरि ।  
प्रत्यहं पूजयामास चिताभस्मोपहारकृत् ॥२८॥
यत्त्वात्मनः प्रियं वस्तु पत्न्याश्चापि प्रियं तु यत् ।  
गन्धपुष्पाऽक्षताद्यं च मिष्टान्नं कणमेव वा ॥२९॥
निवेद्य शम्भवे नित्यमुपायुङ्क्त ततः स्वयम् ।  
एवं सदाशिवं भक्त्या सह पत्न्याऽभ्यपूजयत् ॥1.451.३०॥
आशुतोषस्तुतोषाऽस्मै ददौ सुखं धनादिकम् ।  
अन्नं वस्त्रं गृहं द्रव्यं गौश्च दोग्ध्री यशस्तथा ॥३ १ ॥
राज्यतः प्राप्यते सर्वं वेतनं दास्यधर्मतः ।  
सत्याधारं शिवाधारं सुखं प्राप्तं कुटुम्बिना ॥३२॥
यथा यथाऽभवद् भीलः सुखी साधनवाँस्तथा ।  
पूजनं प्राकरोन्नित्यं नियमेनाऽर्हणं मुहुः ॥३३॥
स्वयं गत्वा श्मशानादावादाय शवभस्म सः ।  
शिवस्य पूजनं चक्रे वृष्ट्यादावपि नित्यदा ॥३४॥
एकदा शिवपूजायै प्रवृत्तः शबरोत्तमः ।  
न ददर्श चिताभस्म पात्रे यद् रक्षितं च तत् ॥३५॥
वृष्ट्या रात्रौ जलधारा पात्रे पपात छिद्रतः ।  
भस्म प्रक्षालितं सर्वं प्रवाहेण समं गतम् ॥३६॥
इति विलोक्य रिक्तं तत्पात्रं यत्र च नाऽण्वपि ।  
भस्म लेभे ततो दूरं श्मशानं प्रययावपि ॥३७॥
वृष्ट्या प्रक्षालितत्वात्तु चिताभूमेर्मनागपि ।  
भस्म लेभे न वै तत्र परितः सम्भ्रमन्नपि ॥३८॥
ततः श्रान्तो रिक्तहस्तो गृहमागान्निराशकः ।  
किं करोमि क्व गच्छामि भस्मार्थ चाद्य भूतले ॥३९॥
वृष्टिः सर्वत्र बहुला जाता प्रजायतेऽतिगा ।  
ग्रामान्तरेऽपि सर्वत्र क्षालिता फेरुराट्क्षितिः ॥1.451.४०॥
भस्म प्राप्येत नैवाद्य पूजा जायेत नैव च ।  
भोजनाद्यं ततः सर्वं भवेन्नाद्य तु मे खलु ॥४१ ॥
वृष्टेर्विरामे सञ्जाते कस्यचिन्मरणोत्तरम् ।  
मासान्ते वा मिलेद् भस्म तदा नीत्वा हरं प्रभुम् ॥४२॥
पूजयिष्ये ततो भक्ष्यं गृहीष्यामि कुटुम्बयुक् ।  
इतिविचार्य चाहूय पत्नीं भीलोऽब्रवीत् प्रिये! ॥४३॥
न प्रापाऽहं चिताभस्म किं करोमि वद प्रिये! ।  
हरपूजामहाविघ्नं जातं मे त्वद्य दुस्तरम् ॥४४॥
प्राप्तवान्न चिताभस्म वृष्ट्या धौतं श्मशानकम् ।  
उपायं नात्र पश्यामि पूजोपकरणार्जने ॥४५॥
पूजां विना क्षणार्धं वा नाऽहं जीवितुमुत्सहे ।  
उपवासा भवेयुर्मे विना भस्मप्रपूऽजनम् ॥४६॥
इतिव्याकुलितं दृष्ट्वा सा सती शबराङ्गना ।  
चिन्तयामास सततं शिवेन सुखिनो वयम् ॥४७॥
शिवः सुखप्रदो - लक्ष्मीप्रदो मोक्षप्रदस्तथा ।  
नहि शिवस्य भक्तानामशिवं सम्भवेत् क्वचित् ॥४८॥
शिवार्थं क्रियते यद्यत् तत्सर्वं शिवदं भवेत् ।  
धनं गृहं यशो वस्त्रं भोजनं जलमित्यपि ॥४९॥
शिवार्थं कल्पितं सर्वं दिव्यं शिवकरं भवेत् ।  
शिवेन सुन्दरो देहः प्रदत्तस्तेन पोषितः ॥1.451.५०॥
पत्यर्थं च शिवार्थं मे नारीदेहो भवेच्छुभः ।  
को लाभस्तत्परश्चात्र येन मोक्षो भवेन्मम ॥५१॥
एवं विचार्य शबरी मा भैः कान्तमुवाच ह ।  
इदमेव गृहं दग्ध्वा जीर्णकाष्ठोपबृंहितम् ॥५२॥
अहमग्निं प्रवेक्ष्यामि चिताभस्म भवेत् ततः ।  
पूजां तेन कुरु कान्त नारी कार्याऽपरा त्वया ॥५३॥
अहं प्राप्स्ये च कैलासं तव देहवियोजने ।  
नेतुं चाहं त्वागमिष्ये शम्भुना सह मा शुचः ॥५४॥
प्रियावाक्यं समाकर्ण्य शबरस्तामुवाच ह ।  
धर्मार्थकाममोक्षाणां देहः परमसाधनम् ॥५५ ॥
कथं त्यजसि तं देहं सुखदं नवयौवनम् ।  
अधुना त्वनपत्या त्वं भोगयोग्या पुनः पुनः ॥५६॥
दृढा पुष्टा बलिष्ठा च कथं दग्धुमिहेच्छसि ।  
शबरी प्राह रे कान्त साफल्यं जीवितस्य मे ॥५७॥
प्राणत्यजनं पत्यर्थे शिवार्थं किमुत स्वयम् ।  
किन्नु तप्तं तपो घोरं किं वा दत्तं मया पुरा ॥५८॥
किं वाऽर्चनं कृतं शम्भोः पूर्वजन्मशतान्तरे ।  
किं वा पुण्यं मम पितुः का वा मातुः कृतार्थता ॥५९॥
यच्छिवार्थे समिद्धाऽग्नौ त्यजाम्येतत्कलेवरम् ।  
शबर्या मे प्राप्तकालो मोक्षस्याऽयं प्रवर्तते ॥1.451.६०॥
अनेकजन्मभिर्यो न प्राप्यते भीलयोषिता ।  
कथं तं निष्फलं कर्तुं मोहे पतामि शूद्रिका ॥६१ ॥
सर्वे यज्ञाः प्रदानानि तीर्थानि च तपांसि च ।  
मम जातानि मन्येऽहं मद्भस्म शङ्करेऽर्पितम् ॥६२॥
इत्थं स्थिरां मतिं दृष्ट्वा तस्या भक्तिं च शङ्करे ।  
शबरोऽपि स्वस्य भस्म कर्तुं दातुं मनो दधे ॥६३॥
उवाच शबरीं पत्नीं जीव कान्ते शतं समाः ।  
मम भस्म विधायैव मोक्षं यास्येऽतिदुर्लभम् ॥६४॥
नैकजन्मनां पापेन शबरोऽहं महाऽधमः ।  
प्राप्तं मोक्षस्य सद्द्वारं कथं त्यक्तुं समुत्सहे ॥६५॥
त्वया शम्भुः पूजनीयो सदा मद्भस्मना प्रिये ।  
यद्वा सती प्रियं कान्तं जीवयप्येव भस्मतः ॥६६॥
सावित्री सत्यवन्तं सञ्जीवयामास वै पुरा ।  
यद्वा सती स्वयं वह्निमुत्पाद्य स्वामिना सह ॥६७॥
दिवं व्रजेत् तथा कार्यं त्वया मे प्रियया प्रिये ।  
इत्युक्ता सा पतिं प्राह नाथ ते मरणोत्तरम् ॥६८॥
निश्चितं मरणं मेऽस्ति सतीरीत्या हि सर्वथा ।  
द्वयोर्मृत्य्वपेक्षयाऽत्र ममैव मरणं वरम् ॥६९॥
पतिदृष्ट्या सती नारी पतिहस्तेन या मृता ।  
पत्यर्थं च शिवार्थं च जन्मसाफल्यमृच्छति ॥1.451.७० ॥
एकोत्तरशतवंशोद्धारयित्री तु सा भवेत् ।  
तल्लाभो मेऽत्र सम्प्राप्तो भवत्वेवं मयि कृपा ॥७१ ॥
इत्थं स्थिरां मतिं दृष्ट्वा न्याय्यं तस्या हितं वचः ।  
तथेति दृढसङ्कल्पः शबरः प्रत्यपूजयत्॥७२॥
सा भर्तारमनुज्ञाप्य स्नात्वा शुचिरलङ्कृता ।  
गृहमादीप्य तं वह्निं भक्त्या चक्रे प्रदक्षिणम् ॥७३॥
नमस्कृत्वाऽऽत्मगुरवे ध्यात्वा पतिं तथा शिवम् ।  
अग्निप्रवेशाऽभिमुखी कृताञ्जलिरिदं जगौ ॥७४॥
ममेन्द्रियाणि पुष्पाणि सन्तु धूपोऽगुरुर्वपुः ।  
हृदयं सुप्रदीपोऽस्तु प्राणा हवींषि सन्तु च ॥७५॥
करणान्यक्षताः सन्तु शम्भो त्वां पूजयाम्यहम् ।  
न वाञ्च्छामि महाराज्यं स्वर्गं वा परमं पदम् ॥७६॥
तव सेवां सह पत्या सदा त्विच्छामि शङ्कर ।  
चित्तं त्वयि सदा त्वस्तु हृदयेश नमोऽस्तु ते ॥७७॥
इतिप्रसाद्य देवेशं शबरी मुदितानना ।  
विवेश ज्वलितं वह्निं भस्मसादभवत्क्षणात् ॥७८॥
शबरोऽपि तु तद्भस्म यत्नेन परिगृह्य च ।  
चक्रे दग्धगृहोपान्ते हरपूजां समाहितः ॥७९॥
अथ सस्मार पूजान्ते प्रसादग्रहणोचिताम् ।  
दयितां नित्यमायान्तीं प्राञ्जलिं विनयान्विताम् ॥1.451.८०॥
स्मृतमात्रां तदाऽपश्यदागतां पृष्ठतः स्थिताम् ।  
पूर्वरूपां यथायोग्यां भक्तिनम्रां सुरूपिणीम् ॥८१ ॥
तां वीक्ष्य शबरः पत्नीं हास्ययुक्तां कृताञ्जलिम् ।  
तथा भस्मीकृतं देहं यथापूर्वमवस्थितम् ॥८२॥
क्षणमाश्चर्यमापन्नस्तर्कयामास वै हृदि ।  
अग्निर्दहति तेजोभिः सूर्यो दहति रश्मिभिः ॥८३॥
राजा दहति दण्डेन ब्राह्मणो मनसा दहेत् ।  
शत्रुर्दहति हान्याद्यैः कुलटा वाक्प्रताडनैः ॥८४॥
विषं दहति चोष्णत्वाद् दुष्टा दहन्ति दर्शनात् ।  
चिन्ता दहति फल्गुत्वाद्धिमं दहति शैत्यतः ॥८५॥
तृष्णा दहति चाऽतृप्तेः सती दहति शापतः ।  
साधुर्दहति पापानि स्पर्शमात्रान्न संशयः ॥८६॥
कथं चेयं न वै दग्धा दृश्यतेऽत्र यथायथम् ।  
किमयं स्वप्न आहोस्वित् किंवा मायेन्द्रजालिका ॥८७॥
इति विस्मयसम्भ्रान्तस्तां पत्नीं समपृच्छत ।  
अयि त्वं तु कथं चास्से भस्मीभूताऽपि जवसि ॥८८॥
प्रदग्धं भवनं भूयः कथं पूर्ववदास्थितम् ।  
श्रुत्वा प्रसन्नसुमुखी पतिव्रताऽऽह तं प्रियम् ॥८९॥
यदा गृहं समुद्दीप्य प्रविष्टाऽहं हुताशने ।  
तदात्मानं न जानामि न पश्यामि हुताशनम् ॥1.451.९० ॥
तदा पश्यामि पीषूषाक्तं शम्भुं मम पार्श्वगम् ।  
पाययन्तं सुधां मे संस्पृशन्तं स्वकरेण माम् ॥९ १ ॥
न तापलेशोऽप्यासीन्मे प्रविष्टाया इवोदकम् ।  
सुषुप्तेव क्षणार्धेन प्रबुद्धाऽस्मि पुनः क्षणात् ॥९२॥
तावद् भवनमद्राक्षमदग्धमिव सुस्थितम् ।  
अधुना देवपूजान्ते प्रसादं लब्धुमागता ॥९३॥
देहि प्रसादं मे कान्त त्वानयामि सुवस्तु किम्! ।  
इत्युक्ता जलमादाय ददौ फलं तथाऽक्षतान् ॥९४॥
एवं प्रतिदिनं तौ तु पूजयामासुरादरात् ।  
लक्षशो मनुजाः श्रुत्वा चमत्कारं तथाऽद्भुतम् ॥९५॥
दर्शनार्थं समाजग्मुस्तयोश्च शङ्करस्य च ।  
एवं परस्परं प्रेम्णा दम्पत्योर्वर्तमानयोः ॥९६॥
शङ्करस्य कृपलेशात् सुखं लक्षसमा गताः ।  
पुत्रपौत्रधनागारक्षेत्रगोदासयोषितः ॥९७॥
वैष्णवाः शङ्करान्मन्त्रं प्राप्य जाताः कुटुम्बिनः ।  
देहान्ते तु तयोर्भक्तदम्पत्योर्दिव्यमद्भुतम् ॥९८॥
प्रादुरासीद्विमानं च तत्र स्थित्वा तु दम्पती ।  
शिवदूतकरस्पर्शाद् दिव्यदेहौ सरूपिणौ ॥९९॥
भूत्वा शिवालयं धाम ययतुर्वै परात्परम् ।  
इति ते कथितं लक्ष्मि! पातिव्रत्यं परं व्रतम् ॥1.451.१०० ॥
पत्नीव्रतं तथा श्रेष्ठं व्रतं शम्भ्वार्पणं व्रतम् ।  
आत्मार्पणं व्रतं सर्वव्रतेभ्यो वै विशिष्यते ॥१०१ ॥
योऽपि शूद्रः पठेद्वापि शृणुयाद्वा कथामिमाम् ।  
शिवलोकं विष्णुलोकं भक्त्या यायान्न संशयः ॥१ ०२॥
पत्नीव्रतं पातिव्रत्यं विज्ञायाऽपि तथाऽऽचरेत् ।  
ततोऽपि सर्वथा भुक्तिं मुक्तिं चान्ते लभेत् प्रिये ॥१० ३॥
इति श्रीलक्ष्मीनारायणीयसंहितायां प्रथमे कृतयुगसन्ताने शबरदम्पतीकृतशिवपूजार्थं पतिव्रताशबरीचिताभस्मार्पणे शबर्याः पुनर्जीवनमित्यादिपातिव्रत्यचमत्कारनिरूपणनामैकपञ्चाशदधिकचतुश्शततमोऽध्यायः ॥४५१ ॥
    
