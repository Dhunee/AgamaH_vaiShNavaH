+++
title = "३१२"

+++
    
श्रीनारायण उवाच-  
श्रूयतां च त्वया लक्ष्मि! कथा प्राक्सृष्टिसम्भवा ।  
वसुधानाख्यनृपतेः राध्यासायाश्च योषितः ॥ १ ॥  
पूर्वसृष्ट्यन्तिमे काले नृपो बभूव दक्षिणे ।  
वसुधानो महाभक्तो महादेवस्य सेवकः ॥ २ ॥  
राध्यासा तस्य पत्नी च महादेवस्य सेविका ।  
आराधनां महादेवात्मकस्य स्वामिनः सदा ॥ ३ ॥  
करोत्यभिन्नभावेन पातिव्रत्यपरायणा ।  
नित्यं प्रातः स्वयं स्नात्वा पतिं स्नापयति प्रभुम् ॥ ४ ॥  
महादेवं विविधैस्तु जलैर्दुग्धादिभिस्तथा ।  
पत्रं पुष्पं फलं वस्त्रं सर्पं च शर्करां जलम् ॥ ५ ॥  
आरार्त्रिकं चन्दनं च धूपं दीपं समर्प्य सा ।  
वसुधानस्य सेवायां दासीव समतिष्ठति ॥ ६ ॥  
राजाऽपि प्रातराज्ञाय त्यक्त्वा निद्रां मुहूर्तकम् ।  
ध्यात्वा श्रीशङ्करं ब्रह्म स्नानं पूजां करोति च ॥ ७ ॥  
हृदि ध्यानं तथा पूजां शम्भोः कृत्वा विभज्य च ।  
अन्नादिकं त्वाश्रितेभ्यो भुङ्क्तेन्नं स्त्रीयुतो नृपः ॥ ८ ॥  
राज्यकार्ये प्रजाकार्यं कुरुतस्तौ कृपान्वितौ ।  
देवकार्यं दानकार्यं कुरुतो नित्यमात्मवत् ॥ ९ ॥  
ददतोऽन्नं भिक्षुकेभ्यो वस्त्राणि तदपेक्षिणे ।  
पात्राणि दानपात्राय धनानि च फलानि च ॥ १० ॥  
दानशब्दस्तयोर्द्वारि विरामं याति नैव ह ।  
दानक्रियापि च शान्ता नैव भवत्यहर्निशम् ॥ ११ ॥  
यज्ञानां ब्राह्मणानां च साध्वीनां च सतामपि ।  
तयोर्गृहेऽर्हणां शम्भोरहर्निशं प्रजायते ॥ १ २ ॥  
गवां दानं रसदानं मिष्टदानं पुनः पुनः ।  
कुरुतस्तौ पतिपत्न्यौ तुष्टा यथाऽर्थिनस्तथा ॥ १३ ॥  
न तद्राज्येऽवग्रहोस्ति वत्सरो न क्रतुं विना ।  
न चोत्सवा विना कृष्णं विना शम्भुं न कीर्तनम् ॥ १४ ॥  
प्रवर्तयामासतुस्तौ राज्ये धर्मान् शिवस्य वै ।  
शिवालयेषु सर्वेषु पूजां कारयतश्च तौ ॥ १५॥  
ग्रामाधीशान् समाहूय सर्वाँस्तौ विषयस्थितान् ।  
आज्ञापयामासतुस्तौ पूजा देया शिवालये ॥ १६॥  
अन्यथा सत्यमेवेदं स नौ दण्ड्यो भविष्यति ।  
पूजादानाच्छिवस्तुष्टो भविष्यति शिवायुतः ॥ १७॥  
घृतदीपास्त्वखण्डा वै तत्र देवाः शिवालये ।  
यस्य यस्याभितो ग्रामं यावन्तश्च शिवालयाः ॥ १८॥  
तत्र तत्राऽखण्डदीपो द्योतनीयो नृपाज्ञया ।  
नृपाज्ञाभङ्गकर्तुस्तु शिरश्छेदो भविष्यति ॥ १९॥  
नृपपूजा प्रदातव्या षोडशोपसुवस्तुभिः ।  
न्यूनकर्तुस्तथा राजा शिरश्छेत्स्यत्यसंशयम् ॥२०॥  
इति सर्वत्र ताभ्यां वै लक्ष्मि! पूजा विनिर्मिता ।  
तयोस्तु भयतो दीपा दीप्ता प्रतिशिवालयम् ॥२१॥  
जग्मतुस्तौ महाशम्भु रात्र्यां दर्शनहेतवे ।  
व्योमयानेन सर्वत्र राज्ये यत्र शिवालयाः ॥२२॥  
आप्रातस्तौ तु सर्वत्र विधायाऽर्चनदर्शनम् ।  
पुनरायात आवासं कुरुतः स्नानपूजनम् ॥२३॥  
चिकीर्षतः पारणा तौ निषीदत स्म यावता ।  
तावत्तत्र समायातौ भिक्षुकौ तु शिवाशिवौ ॥२४॥  
ज्ञात्वा वै क्षुधितौ साधू ददतस्तौ सुभोज्यकम् ।  
रिक्तं तुलसीपत्रेण वीक्ष्याऽऽहतुस्तु तावुभौ ॥२५॥  
नारायणप्रसादश्चेद् भोक्ष्यावहे पवित्रकम् ।  
वैष्णवौ वैष्णवश्रेष्ठौ शिवाशिवौ न भोक्ष्यतः ॥२६॥  
यदि प्रासादिकं न स्याच्छ्रीपुरुषोत्तमाऽर्पितम् ।  
वैष्णवः परमो धर्मो वैष्णवत्वं परं तपः ॥२७॥  
वैष्णवैस्तु कृतं दत्तं गृह्णीवोऽतीव भावतः ।  
यदि वैष्णवदत्तं न गृह्णीवो न तु वै क्वचित् ॥२८॥  
युवाभ्यामर्प्यते नित्यं पूजाभोजनदीपकम् ।  
पश्यावो न तु गृह्णीवो गृह्णीवो ब्रह्मणेऽर्पितम् ॥२९॥  
आत्मनिवेदिभक्तानां धर्मोऽयं सर्वदा मतः ।  
ब्रह्मणेऽनर्पितं यत् तद्भोज्यं पेयं न वै क्वचित् ॥३०॥  
वस्त्रं पत्रं फलं पुष्पं पयश्चान्नं तथाऽऽसनम् ।  
औषधं कणमात्रं वा चूर्णं चर्वणमित्यपि ॥३ १॥  
अद्य स्वाद्यं तथा खाद्यं भोग्यं धार्यं ममाऽर्घ्यकम् ।  
मर्द्यं देयं तथाऽर्प्यं च सर्वं यद् ब्रह्मणेऽर्पितम् ॥ ३२॥  
तद् गृह्णीवो न चाऽन्यद्वै धर्मोऽयं त्वावयोः सदा ।  
सर्वं ब्रह्मार्पणं ग्राह्यं गृहवस्त्रधनादिकम् ॥३३ ॥  
जडं यद्वा चेतनं वा स्वकीयं यद्धि मन्यते ।  
तद्वै भगवते दत्वा शिष्टं भुञ्जीत भक्तराट् ॥ ३४॥  
गृहस्तम्भेषु वै वारि कुम्भीषु मञ्जुलासु च ।  
पेषणीषु च खट्वासु पर्यङ्कादिष्वपि गृहे ॥३५॥।  
तुलसीकण्ठिकां बद्ध्वा तूपयोक्तव्यमेव तत्।  
पशूनां पक्षिणां हर्म्यशाखिनां शकटस्य च ॥ ३६॥  
वैष्णवत्वं विना नैव कर्तव्यमुपयोजनम् ।  
अन्नानां त्वथ वस्त्राणां चक्राणां वाहनस्य च ॥ ३७॥  
जीविकालोहभस्त्राणां कोशानां पण्यकस्य च ।  
वैष्णवत्वमृते नैव कर्तव्यमुपयोजनम् ॥ ३८॥  
वाद्यानां चापि शस्त्राणां हेतीनां वस्तुनामिनाम् ।  
आत्मनिवेदिना कार्या भगवच्चिह्नयोगिता ॥ ३९॥  
सुतः सुता धन दारा दासा दास्यो गृहाणि च ।  
पत्नी पतिः कुटुम्बं च सर्वं वै हरयेऽर्पयेत् ॥४० ॥  
अभक्ष्यं तदभोग्यं यद्धरये नाऽर्पितं भवेत् ।  
भक्ष्यं भोग्यं तथा पेयं हरयेऽर्पितमेव यत् ॥४१ ॥  
निबोधत युवां तद्वै बदर्याश्रममुत्तमम् ।  
प्रागहं प्राप्तवाँस्तत्र नारायणात्समन्त्रकम् ॥४२ ॥  
वैष्णवत्वं ततो देव्यै पार्वत्यै च समन्त्रकम् ।  
वैष्णवत्वं मया दत्तं गणेभ्यश्चापि सर्वथा ॥४३॥  
मम पुत्रो गणेशस्तु श्रीकृष्णांशोऽस्ति वैष्णवः ।  
स्कन्दोऽपि वैष्णवो जातो रुद्रा अपि च वैष्णवाः ॥४४॥  
देव्यश्च वैष्णवीश्रेष्ठा नारायणपरायणाः ।  
कैलासः सर्वथाऽभीष्टो वैष्णवोऽस्ति मया कृतः ॥४५॥  
बदर्याश्रमयोगेन हिमालयोऽपि वैष्णवः ।  
पितरो वैष्णवास्तेषां कन्या मेनाऽपि वैष्णवी ॥४६॥  
क्षीरोऽपि सागरो विष्णुधारको वैष्णवः सदा ।  
तत्पुत्री श्रीः रमा लक्ष्मीश्चन्द्रश्चैतेऽपि वैष्णवाः ॥४७॥  
वामनस्य पदाङ्गुष्ठस्पर्शा गङ्गापि वैष्णवी ।  
वासुकिः शेषबन्धुश्च वैष्णवोऽस्ति मया धृतः ॥४८॥  
त्रिशूलं सूर्यतो जातं द्वादशो विष्णुरर्कराट् ।  
वृषभो गोकुलात्प्राप्तो गोलोके कृष्णभक्तराट् ॥४९ ॥  
सिंहो नृसिंहवंशो यः स चास्ति वैष्णवो महान् ।  
मेघा वैराजकेशाश्च वैष्णवा यज्ञपोषिताः ॥५० ॥  
मयूरो मेघमित्रं च पिच्छं मुकुटसंश्रितम् ।  
कृष्णयोगान्मेघयोगाद् वैष्णवत्वं सदाऽस्ति वै ॥५१ ॥  
किम्वधिकं प्रवक्ष्ये वै नृसिंहमस्तकं गले ।  
दधन् वै वैष्णवश्चास्मि विष्णुभक्तोऽस्मि सर्वथा ॥५२॥  
विष्णुर्वै व्यापकं ब्रह्म यत्तेजोऽहं सदाशिवः ।  
बाणरूपोऽस्मि सञ्जातो ध्यायँस्तं मूर्तिमानपि ॥५३॥  
सर्वात्मकं परब्रह्म नारायणः परात्परः ।  
तस्मादहं तथा सर्वं जायते तत्र लीयते ॥५४॥  
ततो राजन् गृहाण त्वं वैष्णवं मनुमादरात् ।  
अहं शम्भुः प्रददामि राज्ञ्यै दास्यति पार्वती ॥५५ ॥  
इत्यादिष्टो वसुधानो जग्राहाऽष्टाक्षरं मनुम् ।  
कृष्णनारायणोऽव्यान्मामिति जग्राह शङ्करात् ॥५६ ॥  
तं च जग्राह राध्यासा राज्ञी वै पार्वतीमुखात् ।  
जगृहतुश्च तुलसीकण्ठीं चन्द्रार्ध्वपुण्ड्रकम् ॥५७॥  
नारायणार्चनवारि प्रसादं चाच्युतस्य वै ।  
आददति तु तौ तत्र प्रजातौ वैष्णवौ ततः ॥५८॥  
विष्णवे भोजनं पेयं तुलसीपत्रमिश्रितम् ।  
निवेदयामासतुश्च ददतुश्चापि शम्भवे ॥५९ ॥  
पार्वत्यै ददतुश्चाऽथ जगृहतुश्च तौ मुदा ।  
आदतुर्वारिपानं च चक्रतुर्वै सुखान्वितौ ॥६ ० ॥  
तृप्तौ बभूवतुश्चाति हर्षितौ वै शिवाशिवौ ।  
आशीर्वादान् ददतुश्च धनवन्तावखण्डितौ ॥६ १ ॥  
सुस्मृद्धौ शाश्वतराज्यौ भवतां भृत्यकोटिकौ ।  
इति कृत्वा कथयित्वाऽदृश्यौ जातौ शिवाशिवौ ॥६ २॥  
राज्ञा रात्र्या च नित्यं श्रीकृष्णनारायणः प्रभुः ।  
शिवात्माऽयं चेति भक्त्या पूज्यते वैष्णवीदिशा ॥६ ३ ॥  
एवं ताभ्यां सदा कृष्णे पूजिते पुरुषोत्तमः ।  
मासोऽतिदिव्यसमयः प्राप्तो व्येति दिनाद्दिनम् ॥६४॥  
तावत् ताभ्यां परपक्षपञ्चम्यां दुन्दुभिः श्रुतः ।  
शृण्वन्तु देवतनवो राजदेहाश्च मानवाः ॥६५ ॥  
सुरा दिव्यसमृद्धाश्च स्थावरा जङ्गमाश्च ये ।  
पुरुषोत्तममासस्याऽस्मि दुन्दुभिर्हरेः प्रियः ॥६६ ॥  
हर्याज्ञयोद्धोषयामि मणिं कपर्दिकाफलम् ।  
मासेऽत्रैकदिनकृच्छ्रात् प्राप्नुवन्तु वसुन्धराम् ॥६७॥  
अलकां हेमनगरीं तथा भूमिं च काञ्चनीम् ।  
गोलोकस्थां तथाऽन्येषां दिक्पालानां तु हाटकीम् ॥६८॥  
राजधानीं तथा स्वर्णपुरीं हिरण्मयीं तनुम् ।  
साम्राज्यं चापि वाऽन्यद्वै यथेष्टं यान्तु वै हरेः ॥६९॥  
रसाधिपत्यं सौर्यं वा चान्द्रं गौर पदं च वा ।  
बार्हस्पत्यं तथैशानं त्वाग्नेयं वान्यदेव वा ॥७०॥  
येषामिष्टं तु यद्वै स्याद् दास्ये तन्नात्र संशयः ।  
अधिमासे तु सम्पूर्ण पाक्षिकं दैनिकं च वा ॥७१ ॥  
व्रतं प्रपूजनं कृत्वाऽर्जयन्तु परमं सुखम् ।  
परमेष्ठिपदं वापि वैराजं सत्यमित्यपि ॥७२॥  
रौद्रं शैवं च वा ब्राह्मं वैष्णवं धाम चैत्यपि ।  
गृह्णन्तु कृपया मेऽद्य पञ्चमीव्रतमात्रतः ॥७३॥  
इत्युक्त्वा दुन्दुभिस्तत्र विररामाऽथ तावुभौ ।  
नत्वा तं दुन्दुभिं ध्यात्वा श्रीकृष्णं पुरुषोत्तमम् ॥७४॥  
पुपूजतुस्तं वाद्यं वै पुष्पाक्षतैस्तु कानकैः ।  
अर्थयामासतुस्तत्र काञ्चनेयं पदं महत् ॥७५॥  
तथास्त्वेवं दुन्दुभिश्च विचिन्त्य हृद्ये तदा ।  
अन्यत्र प्रययौ तौ पञ्चमीव्रतं प्रचक्रतुः ॥७६॥  
प्रातः स्नात्वा हरिं ध्यात्वा शम्भुं नत्वा तथाऽऽदरात् ।  
गुरुं प्रपूज्य विधिवच्चक्रतुर्नैत्यकार्चनम् ॥७७॥  
मूर्तिं विधाय सौवर्णीं पुरुषोत्तमरूपणीम् ।  
आवाह्य तत्र च कृष्णनारायणं पुमुत्तमम् ॥७८ ॥  
आचमनं प्रदायैव पञ्चामृतेन वारिणा ।  
स्नापयामासतुस्तौ च मार्जयामासतुस्तथा ॥७९॥  
मर्दयामासतुश्चैतौ चन्दनार्द्रसुगन्धिभिः ।  
धारयामासतुश्चैव वस्त्राणि कानकान्यपि ॥८ ० ॥  
भूषयामासतुश्चापि मुकुटादि विभूषणैः ।  
शृङ्गारयामासतुश्च कज्जलैः केसरादिभिः ॥८ १ ॥  
सुगन्धयामासतुश्च पुष्पधूपादिसारकैः ।  
प्रकाशयामासतुश्च दीपनीराजनादिभिः ॥८२॥  
प्रसादयामासतुश्च स्तुतिप्रदक्षिणादिभिः ।  
क्षमापयामासतुश्चापराधानर्घ्यकार्पणैः ॥८३ ॥  
सन्तर्पयामासतुश्च मिष्टान्नपायसादिभिः ।  
सन्तोषयामासतुश्च ताम्बूलैलादिचर्वणैः ॥८४॥  
एवं मध्याह्नसमये पूजयामासतुस्तथा ।  
भोजयामासतुश्चापि निश्यप्येवं प्रचक्रतुः ॥८५॥  
मण्डपं कदलीस्तम्भैः पाल्लवैस्तोरणैस्तथा ।  
सुमनोहारकैश्चापि कलशैर्दीपकैस्तथा ॥८६ ॥  
रचयामासतू रम्यं पूरयामासतुश्च तौ ।  
मण्डलं सर्वतोभद्रं मध्ये धान्यैर्नवैर्नवैः ॥८७॥  
संस्थापयामासतुश्च सौवर्णं कलशं ततः ।  
तत्र घटे पञ्चरत्नं जलं फलं तथाऽम्बरम् ॥८८ ॥  
विन्यस्य तिलपूर्णां च स्थालीं दध्यतुरादरात् ।  
तत्र मूर्तिं प्रतिष्ठाप्य पुपूजतुः सुवस्तुभिः ॥८९॥  
स्नानं वस्त्रं चन्दनं कुङ्कुमं पुष्पाणि चाक्षतान् ।  
विभूषणानि हाराँश्च धूपं दीपं फलानि च ॥ ९० ॥  
आरार्त्रिकं स्तुतिं प्रदक्षिणां मिष्टान्नभोजनम् ।  
जलं ताम्बूलकं पुष्पाञ्जलिं चक्रतुरर्थनाम् ॥९१ ॥  
नर्तनं गीतिकां वाद्यसहितां चक्रतुस्तदा ।  
ततो जागरणे तत्र मध्यरात्रौ पुमुत्तमः ॥९२॥  
कृष्णनारायणः साक्षाल्लक्ष्मीश्रीराधिकापतिः ।  
पार्वतीमाणिकीस्वामी प्रभेशः पुरुषोत्तमः ॥९३॥  
प्रेयसीश्रेयसीपाता श्रीजयाललितापतिः ।  
अक्षराऽधिपतिर्मुक्तपतिर्गोपीपतिः प्रभुः ॥९४॥  
सर्वपतिश्चान्तरात्मा मङ्गलायतनो हरिः ।  
प्रादुर्बभूव सहसा विहसन् काशयन् दिशः ॥९५॥  
प्राहाऽस्म्यतिप्रसन्नोऽहं पञ्चम्या व्रतवर्तनात् ।  
वरदानं प्रयच्छामि वृणुत यद्यथेप्सितम् ॥९६ ॥  
भक्तौ मे वैष्णवौ जातौ तेनाऽस्म्यतिप्रतोषितः ।  
ददामि मम सर्वस्वं किमन्यन्यत् सुदुर्लभम् ॥९७॥  
श्रुत्वा नत्वा दण्डवच्च प्राहतुः पुरुषोत्तमम् ।  
वसुधानश्च राध्यासा प्रभो नाऽविदितं तव ॥९८॥  
चतुर्दशानां लोकानां धनाधिपत्यमल्पकम् ।  
काङ्क्षावहे न तत्स्वामिन् रङ्कतुष्टिकरं हि तत् ॥९९॥  
पारमेष्ठ्यपदं स्वामिन् कुम्भकारक्रियामयम् ।  
नेच्छावस्तत्पदं तस्मादैन्द्रं दैत्यप्रपीडनम् ॥ १०० ॥  
तत्पदानि न काङ्क्षावः काङ्क्षावस्तत्परं तु यत् ।  
यावतामीश्वराणां वैराजादीनां परं तु यत् ॥ १० १॥  
महाविष्णोः परं यच्च हिरण्याधिपतेः पदम्।  
श्रीपुराख्यात्परं यच्च तेजो वैकुण्ठतः परम् ॥ १०२॥  
विष्णोर्वै स्थानतः श्रेष्ठं हिरण्याधिपतेः पदम् ।  
माहाकौबेरकं पुंसो भूम्नः कोशमयं तु यत् ॥ १ ०३॥  
ईश्वराणां तु कोटौ तद् वर्तते यन्महत्तमम् ।  
अनन्ताऽण्डकुबेराणां तृप्तिस्तस्य कणेन वै ॥ १ ०४॥  
जायते तन्महाराज्यं भूम्नः कोशाधिपात्मकम् ।  
सर्वेशानां तु वै दिव्यहिरण्याऽऽत्तिर्यतोऽस्ति वै ॥ १०५॥  
तद्धिरण्याधिपत्यं वै समिच्छावः कृपाऽस्तु ते ।  
भक्तानां तु कृते किञ्चिदधिकं स्वामिनोऽस्ति न ॥१० ६॥  
यद्ययुक्तं वाञ्च्छितं चेत् क्षम्यतां पुरुषोत्तम ।  
नान्यत् काङ्क्षावहे कृष्ण तुष्टो यत्पुरुषोत्तमः ॥ १०७॥  
इत्यभ्यर्थ्य पादयोस्तौ पतितौ श्रीहरेस्तदा ।  
तथास्त्विति हरिः प्राह प्राहापि पुनरेव तौ ॥ १०८॥  
वर्तमानस्य हैरण्याधिपतेरायुषः क्षये ।  
सर्गान्तरे भवन्तो वै भविष्यथस्तथाविधौ ॥ १०९॥  
इत्युक्त्वा भगवान् कृष्णस्तिरोबभूव तत्स्थलात् ।  
अनन्तानां हिरण्याधिपतीनां तत्र सङ्क्षयः ॥ ११ ०॥  
जायते वासुदेवस्य दिने दिने न संशयः ।  
तत्रैकस्य हिरण्याधिपतेर्नाशोऽभवत्तदा ॥ १११ ॥  
वसुधानं च राध्यासां निनाय तत्पदं प्रभुः ।  
महाकौबेरकं चैशं पदं ताभ्यां ददौ हरिः ॥ १ १२॥  
हिरण्याधिपतिर्भूत्वा राजते वसुधानकः ।  
राध्यासाऽपीश्वरी श्रेष्ठा कुबेराणी विराजते ॥ १ १३॥  
यदस्य ब्रह्मणश्चतुर्मुखस्य पद्मजस्य वै ।  
पिता विराट् तस्य पिता महाविष्णुस्ततः परः ॥ १ १४॥  
यो नाम पूरुषश्च भूमनारायणाभिधः ।  
तस्य कोशेश्वरो भूत्वा वसुधानो नराधिपः ॥ १ १५॥  
वर्ततेऽयं भूमकोशाधिपः सर्वाधिपो यथा ।  
प्राकृतप्रलयं यावद् वर्तिष्यते धनाधिपः ॥ १ १६॥  
साक्षात्प्रत्यक्षदर्शित्वाद् वेद्म्यहं पुरुषोत्तमः ।  
लक्ष्मि! प्रिये! न चान्योऽस्ति सर्वज्ञो मां विना यतः ॥ १ १७॥  
परब्रह्मस्वरूपोऽहं वेद्मि सर्वज्ञसर्ववित् ।  
इत्येवं वै मया ताभ्यां पूर्वसृष्ट्यन्तकालिकम् ॥ १ १८॥  
पञ्चम्यास्तु व्रतस्यान्ते फलं दत्त हि शाश्वतम् ।  
इदृग्विधं फलं दातुं शक्तः कः स्याद्धि मां विना ॥ १ १९॥  
सर्वे वै कालकवलाः ऋते नारायणं खलु ।  
सर्वं सृष्ट्वा प्रविशामि वसामि विरमामि च ॥ १२० ॥  
तथाऽप्यकुण्ठविज्ञानो भवाम्येको न चापरः ।  
तदत्र कथितः पूर्वसृष्टिवृत्तान्त एव ते ॥ १२१॥  
पञ्चम्यां व्रतकर्तुर्हि नरस्यापि स्त्रियास्तथा ।  
श्रोतुर्वक्तुः फलं तादृगस्य वै भवते ध्रुवम् ॥ १२२॥  
इतिश्रीलक्ष्मीनारायणीयसंहितायां प्रथमे कृतयुगसन्ताने पुरुषोत्तममासमाहात्म्ये द्वितीयपक्षस्य पञ्चम्यां व्रतकर-णेन शिवभक्तयोः पूर्वसृष्टिस्थयोः राध्यासाराज्ञीवसुदान-नृपयोः शिवप्रदत्तवैष्णवत्वोत्तरं वेधःपितृवैराजा-दप्यूर्ध्वमीश्वरसृष्टौ वर्तमानसृष्टौ हिरण्यकोशाधि-पतित्वात्मकमहाकौबेरपदप्राप्तिवर्णननामा द्वादशाधिकत्रिशततमोऽध्यायः ॥१.३१२॥  
    
