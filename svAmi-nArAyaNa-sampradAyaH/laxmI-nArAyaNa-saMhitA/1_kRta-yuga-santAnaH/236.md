+++
title = "२३६"

+++
श्रीनारायण उवाच-  
शृणु लक्ष्मि! प्रवक्ष्ये त्वां पक्षवर्धिनिकाऽभिधाम् ।  
एकादशी प्रियां मेऽति यया मोक्षमवाप्नुयात् ॥१ ॥
एकादशी प्रपूर्णा च दशमीवेधसंयुता ।  
एकदशीवेधयुक्ता द्वादश्यर्कोदये च या ॥२ ॥
एवङ्क्रमादमावास्या पूर्णिमा वाऽर्कप्राक्क्षणे ।  
सम्पूर्णा नाडिकाषष्टिः प्रतिपच्च तथाविधम् ॥२ ॥
एकादशी समारभ्य प्रतिपद्दिवसावधि ।  
सम्पूर्णा नाडिकाषष्टिर्यदा त्वह्नः प्रमाणता ॥४ ॥
सैकादशी तदा ज्ञेया पक्षवर्धिनिकाऽभिधा ।  
द्वादशी सा समुपोष्या व्रतं कार्यं विधानतः ॥५ ॥
अश्वमेधाऽयुतैस्तुल्या सा भवेत् पक्षवर्धिनी ।  
यां कृत्वा तु महालक्ष्मि! फलाऽऽनन्त्यमवाप्नुयात् ॥६ ॥
पूजिते चाऽर्चिते विष्णौ वैकुण्ठं फलमाप्यते ।  
पूजां तत्र प्रवक्ष्यामि यया तुष्यति केशवः ॥७ ॥
मण्डलं सर्वतोभद्रं सप्तधान्यैः प्रकारयेत् ।  
मध्ये घटं च सौवर्ण सजलं स्थापयेन्नवम् ॥८ ॥
ताम्रघटं च यद्वाऽत्र पञ्चपल्लवशोभितम् ।  
पञ्चरत्नसमायुक्तं श्वेतवस्त्रप्रवेष्टितम् ॥९ ॥
चन्दनार्चितमेवैनं पुष्पहाराभिवेष्टितम् ।  
घटे तत्र महत्पात्रं सगोधूमं तु ताम्रजम् ॥1.236.१० ॥
सफलं सनारिकेलं समिष्टान्नं सुयोजयेत् ।  
सौवर्णं कारयेत् कृष्णं माससञ्ज्ञाभिधानकम् ॥१ १॥
स्नापयेच्च तथा पञ्चामृतेन विधिना हरिम् ।  
अभिषेकं तीर्थजलैः कारयेल्लेपयेत्ततः ॥१२॥
कुङ्कुमाऽक्षतकस्तूरीचन्दनात्तरकर्पुरैः ।  
वस्त्रयुग्मं चोपवीतं कौस्तुभं भूषणानि च ॥१३ ॥
अलङ्काराः प्रदातव्याः पुष्पहारादयस्तथा ।  
कटकाङ्गदमुकुटशृङ्खलारशनोर्मिकाः ॥१४॥
सिंहासनं प्रदातव्यं छत्रोपानहसंयुतम् ।  
सुगन्धद्रव्यमत्युग्रं प्रदातव्यं च भावतः ॥१५॥
लक्ष्मीस्तत्र च संस्थाप्या सर्वाभरणभूषिता ।  
सर्वालङ्कारसौभाग्यद्रव्यभूषणभूषिता ॥१६॥
पूजनीया हरेः पार्श्वे त्वेकादशी स्वरूपिणी ।  
पूजयेच्छ्रीहरिं तत्र कुम्भपात्रोपरि स्थितम् ॥१७॥
ध्यायेच्च पद्मनाभं वै पादौ तत्र विचिन्तयेत् ।  
विश्वमूर्तिं विचिन्त्यैव जानुनी संस्मरेत्ततः ॥१८॥
ज्ञानगम्यं च संस्मृत्य ह्यूरू तत्र विचिन्तयेत् ।  
ज्ञानप्रदं हरिं स्मृत्वा कटिं चापि विचिन्तयेत् ॥१ ९॥
विश्वनाथं हरिं स्मृत्वा ह्युदरं संविचिन्तयेत् ।  
श्रीधरं श्रीहरिं स्मृत्वा हृदयं चिन्तयेद्धरेः ॥1.236.२०॥
सकौस्तुभं हरिं स्मृत्वा कण्ठं सम्यग् विचिन्तयेत् ।  
क्षत्रान्तकारिणं स्मृत्वा बाहू सम्यग् विचिन्तयेत् ॥२१॥
चिदाकाशं हरिं स्मृत्वा ललाटं चिन्तयेत्ततः ।  
सर्वरूपं हरिं ध्यात्वा शिरः सम्यग् विचिन्तयेत् ॥२२॥
कृष्णनाम्ना च शस्त्राणि सर्वाङ्गानि च चिन्तयेत् ।  
एवं ध्यात्वा ततश्चार्घ्यं नालिकेरेण दापयेत् ॥२३॥
संसारसागरात् कृष्ण मां समुद्धर केशव ।  
पूजामर्घ्यं गृहाणेश हरिकृष्ण नमोऽस्तुते ॥२४॥
षोडशवस्तुवर्याणि देयानि परमात्मने ।  
नैवेद्यं विविधं दद्याज्जलं दद्यात्तु शीतलम् ॥२५॥
ताम्बूलं सुसुगन्धं सुद्रव्यं दद्याच्च भक्तितः ।  
घृतेनाऽप्यथ तैलेन दीप कुर्याच्च भक्तितः ॥२६॥
आरार्त्रिकं नमस्कारं प्रदक्षिणं च संस्तवम् ।  
क्षमापनं च याचेत पुष्पाञ्जलिं प्रकल्पयेत् ॥२७॥
हरेः पूजां शुभां कृत्वा गुरोः पूजां प्रकारयेत् ।  
चन्दनाद्यर्पणवस्त्रभूषादानादिना तथा ॥२८॥
कञ्चुकोष्णीषहारादिसुगन्धादि प्रदापयेत् ।  
दक्षिणां चान्नधान्यादि तथा मुद्रादि चार्पयेत् ॥२९ ॥
भोजनं चैव ताम्बूलं दत्वाऽऽचार्यं प्रतोषयेत् ।  
यथावित्तं यथाशक्ति कार्यं उत्सव उत्तमः ॥1.236.३० ॥
सायं चापि तथा पूजा कर्तव्या भक्तिभावतः ।  
ततो जागरणं कुर्याद्गीतनृत्यसमन्वितम् ॥३१॥
प्राच्याख्यानकथायुक्तं हास्याह्लादसमायुतम् ।  
श्रीं पक्षवर्धिनीनाम्नीं पूजयेत् कृष्णसन्निधौ ॥३२॥
तन्माहात्म्यं संशृणुयाद्व्रतस्य फलमाप्नुयात् ।  
पञ्चाग्निसाधने पुण्यं यत्तु स्यात्तीर्थकोटिषु ॥३३॥
तत्फलं समवाप्नोति विष्णोर्जागरणाज्जनः ।  
उपवासे कृते तत्र हत्याकोटिक्षयो भवेत् ॥३४॥
कर्तव्या तु विशेषेण वैष्णवैर्ज्ञानयोगिभिः ।  
न तीर्थानि न चारण्यक्षेत्राणि कुलपर्वताः ॥३५॥
तारयन्ति जनान् यद्वत्तारयेत्पक्षवर्धिनी ।  
सिते चन्द्रे कलावृद्धिस्तथाऽस्यां पुण्यवर्धनम् ॥३६॥
सूर्योदये तमोनाशस्तथाऽज्ञानविनाशिनी ।  
पक्षविवर्धिनी सेयं मोक्षपक्षविवर्धिनी ॥३७॥
मुक्तिकलाप्रदा षोडशादिकलाप्रपोषिका ।  
काशीसमा सदा मुक्तौ द्वारकासदृशी तथा ॥३८॥
कुङ्कुमवापिकातुल्या वाञ्छितं प्रददात्यसौ ।  
भक्तानां तु सदा मुक्तिपक्षं वर्धयतीव सा ॥३९॥
ज्ञानं धर्मं तथा भक्तिं वर्धयत्येव सर्वथा ।  
यथा शुक्ला तथा कृष्णा विभेदं नैव कारयेत् ॥1.236.४०॥
सन्तारयति कर्तारं दशपूर्वान्दशाऽपरान् ।  
सन्तारयति व्रतिनं द्वादश्युभयतः कृता ॥४१ ॥
वाराणस्यां भवेद्वासः षष्टिवर्षसहस्रकम् ।  
यज्ञदानं कुरुक्षेत्रे सोमपर्वसहस्रकम् ॥४२॥
विधृत्यादिसुयोगेषु लक्षदानोत्तमोत्तमम् ।  
सूर्यचन्द्रग्रहदानं कुरुक्षेत्रे कृतं शतम् ॥४३॥
प्रभासे वा कृतं दानं सोमयागसहस्रकम् ।  
यतिलक्षं गृहे भुङ्क्ते तत्फलं नित्यमेव यत् ॥४४॥
केदारजलपानस्य जन्माऽदर्शनकं फलम् ।  
एकादश्युपवासस्य कलां नार्हन्ति षोडशीम् ॥४५॥
गोसहस्रप्रदानाद्वै सहस्रगुणितं फलम् ।  
साधूनां पूजने प्रोक्तं तस्माद् दशगुणं फलम् ॥४६॥
ब्रह्मनिष्ठप्रपूजायां ततो दशगुणं पुनः ।  
देवार्थं भूमिदातुश्च कन्यादातुस्ततस्तथा ॥४७॥
ततोऽपि दशगुणकं यज्ञावभृथपावने ।  
ततोऽनन्तं भवेदेकादशीव्रतिनि वै फलम् ॥४८॥
उपवासे तु यत्पुण्यं ततोऽर्धं नक्तभोजने ।  
नक्तस्याऽर्धं भवेदेकभुक्ते वा फलभोजने ॥४९॥
एकभुक्तेन नक्तेनोपवासेन फलेन च ।  
यत्पुण्यं लभते तच्च रात्रौ जागरणे कृते ॥1.236.५०॥
एकादश्युपवासस्य पुण्यसङ्ख्या न विद्यते ।  
प्रत्येकायाश्च माहात्म्यं प्रवदामि निबोध मे ॥५१ ॥
इति श्रीलक्ष्मीनारायणीयसंहितायां प्रथमे कृतयुगसन्ताने पक्षवर्धिन्येकादशीव्रतपूजादिनिरूपणनामा षट्त्रिंशदधिकद्विशततमोऽध्यायः ॥२३६ ॥
    
