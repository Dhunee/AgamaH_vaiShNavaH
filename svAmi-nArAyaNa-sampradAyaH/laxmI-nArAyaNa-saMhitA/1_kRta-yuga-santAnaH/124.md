+++
title = "१२४"

+++
श्रीनारायण उवाच-.  
शम्भुस्ततो महादेवीं प्राह तत्परवर्णनम् ।  
साकेते तत्र वर्तुलाभ्यन्तरे राजमार्गकः ॥१ ॥
कोटियोजनदीर्घोऽस्ति याति नारायणालयम् ।  
पार्श्वे वनान्यनन्तानि कल्पद्रुमन्ति सन्ति वै ॥२ ॥
धर्मशालाः शान्तिशाला विश्रान्तिभूमयोऽपि च ।  
द्वयोस्तु पार्श्वयोः सन्ति कूपतडागदीर्घिकाः ॥३ ॥
क्वचित्सौधाश्च धवलाः प्रासादाश्च क्वचित् तथा ।  
सन्ति प्रवासिनां सर्वसत्कारार्हाढ्यसद्गृहाः ॥४ ॥
मणिस्वर्णमयाः सर्वे स्वर्णकलशशृङ्गिणः ।  
सुधासद्रससरसो नागवल्ल्यादिशोभिताः ॥५ ॥
सोद्यानाः सोपभोगाश्च वरकन्यानिवासदाः ।  
वैष्णववैष्णवीसौधाः पार्श्वयोर्विलसन्ति हि ॥६ ॥
पताकातोरणध्वजमञ्चदर्पणदीपकैः ।  
सौम्यमृदूपकरणैर्भक्ष्यपेयादिवर्धितैः ॥७ ॥
विविधैः साधनैर्युक्ताः प्रासादास्ते लसन्ति हि ।  
वैकुण्ठान्नैव किञ्चिद्वै न्यूनताऽस्ति विभूतिषु ॥८ ॥
साकेतात्तु समारभ्य वैकुण्ठो दिव्यलोककः ।  
अन्तरीक्षे ब्रह्मधाम्नि स्थितो वै वर्तते परः ॥९ ॥
तस्य वै परितः सर्ववैष्णवानां निवासिनाम् ।  
वर्तुले वै वसतयः साकेते संवसन्ति हि ॥1.124.१० ॥
साकेतकृन्निवासानां मध्ये वैकुण्ठमुत्तमम् ।  
पूर्वे साकेतसद्भागे ब्रह्मपनसपादपः ॥१ १॥
पञ्चयोजनविस्तीर्णो दशयोजनमूर्ध्वगः ।  
सहस्रस्कन्धशोभावान् कोटिशाखाप्रविस्तरः ॥१२॥
पीतपक्वफलाढ्यश्च हरित्पल्लवशोभितः ।  
सुच्छायासुखदस्तस्याऽधश्चतुरस्रवेदिकाः ॥१३॥
सन्ति तत्र रमन्ते वै रमावैष्णवबालकाः ।  
नारायणसमा रूपे पीतवस्त्राश्चतुर्भुजाः ॥१४॥
गन्धचन्दनकस्तूरीप्रभतिवर्ष्मवासिताः ।  
सर्वलक्षणशोभाढ्या रमन्ते विहरन्ति च ॥१५॥
ततः पार्श्वे द्वितीयस्तु लक्ष्मीपनसपादपः ।  
वर्तते विस्तृतः पञ्चयोजने द्विगुणोच्छ्रयः ॥१६ ॥
विहारिण्या रमायास्तद्विश्रान्तिस्थलमस्ति वै ।  
सद्रत्नसारमाणिक्यवेदिकाः सन्ति वर्तुले ॥१७॥
वैष्णवीनां कन्यकानां विहाराणि च तत्र वै ।  
सर्वास्ताः कन्यका लक्ष्मीसमरूपगुणाश्रयाः ॥१८॥
भासुरास्ता रमन्ते स्म दिव्या द्वादशहायनाः ।  
नारायणं प्रतीक्षन्ते यान्त्यायान्ति पुनः पुनः ॥१ ९॥
नारायणं प्राणपतिं संसेव्यैव प्रयान्ति ताः ।  
तयोः पनसयोर्मध्ये राजमार्गो मनोहरः ॥1.124.२० ॥
लक्ष्मीनारायणसौधं प्रतिगच्छति पारतः ।  
तस्य पार्श्वद्वये रत्नमाणिक्यमणिवेदिकाः ॥२१॥
दिव्यगृहाश्च प्रासादा वैष्णवाऽऽवासशोभिताः ।  
वैष्णव्यः कन्यकाः पूजापात्राण्यादाय यान्ति च ॥२२॥
विविधोद्यानपुष्पाणां मालाशेखरहस्तकाः ।  
नारायणं प्रपूज्यैव पुनरायान्ति तत्र वै ॥२३॥
तप्तकार्तस्वरवस्त्रास्तप्तकाञ्चनविग्रहाः ।  
कोटिकामविमोहास्याः सेवन्ते श्रीहरिं गृहे ॥२४॥
वैकुण्ठवासिनां चैव साकेतवासिनां तथा ।  
बहिरन्तर्गमो मार्गः सङ्कुलितोऽस्ति सर्वदा ॥२५॥
पार्श्वे क्वचित्सहकारतरूद्यानानि सन्ति वै ॥
क्वचित्पनसरम्भादिफलोद्यानसुमण्डितः ॥२६॥
पुष्पोद्यानमनोहारिसरःशोभासमन्वितः  
सोऽयं विशति पूर्वस्मात्पूर्वं प्राकारगोपुरम् ॥२७॥
प्राकारान्तर्गतं सर्वं वैकुण्ठं हरिमन्दिरम् ।  
प्राकाराभ्यन्तरे सन्ति भक्तावासास्तु कोटिशः ॥२८॥
प्राकारो वर्तुलाकारः कोटियोजनविस्तृतः ।  
ब्रह्मधाम्नि स्थितो व्योम्नि महावैकुण्ठ उच्यते ॥२९॥
नित्यवैकुण्ठ इत्येव परवैकुण्ठ इत्यपि ।  
नाम्ना परिचयस्तत्र कुर्वन्ति वैष्णवा जनाः ॥1.124.३० ॥
प्राकारोपरि वर्तन्ते विमानानि तु कोटिशः ।  
व्रह्मधाम्नि प्रगच्छन्ति साकेते विहरन्ति च ॥३ १ ॥
ब्रह्माण्डेषु स्वकान् भक्तानादयाऽऽयान्ति धाम तत्॥
सर्वे ते पार्षदा नारायणपादाग्र्यसेवकाः ॥३२॥
दिव्या वसन्ति प्राकारे प्रासादेषु महत्सु च ।  
सद्रत्नमणिमाणिक्यहीरकादिसुकोष्ठिकाः ॥३३ ॥
स्थले स्थले तु वर्तन्ते प्रासादे तत्र शोभनाः ।  
बहुभोगार्थसम्पूर्णा वहुसौख्यप्रदद्रवाः ॥३४॥
भवन्ति तत्र प्राकारप्रासादेषूत्तरोत्तराः ।  
नारायणार्थसर्वस्वार्पितवैष्णवकन्यकाः ॥३५॥
पञ्चाशत्कोटिसङ्ख्याको वसन्ति श्रीहरिप्रियाः ।  
आश्रमा वर्तुले तत्र प्राकारे सप्तभूमिषु ॥३६॥
कोट्यब्जाः सन्ति दिव्यास्ते नारायणस्य पार्षदैः ।  
कृतावासाः शाश्वताः श्रीहर्यन्यूनविभूतयः ॥३७॥
व्योमोद्यानसुधाखन्यो निसर्गानन्दराशयः ।  
भक्ताश्च वैष्णवश्रेष्ठाः शतकोटिर्वसन्ति वै ॥३८ ॥
सर्वे चतुर्भुजाः षोडशाब्दा नारायणा इव ।  
द्वादशवत्सराः कन्याः सर्वास्ताः कमला इव ॥३९ ॥
ततोऽप्यन्ते महाभक्ताः सात्वताः हरिरूपिणः ।  
प्रासादेषु कृतावासा वर्तन्ते कोटिशोऽपरे ॥1.124.४० ॥
लक्ष्मीदेव्याः किङ्करीणां द्वात्रिंशत्कोटयोऽपराः ।  
वसन्ति तत्र प्राकारसौधेषु हरितन्मयाः ॥४ १ ॥
नारायणं परब्रह्म विदित्वैत्यतिमृत्युताम् ।  
तस्य तत्र भवेद्वासो महावैकुण्ठमण्डले ॥४२ ॥
नारायणपराभक्त्या रमायाः सेवया तथा ।  
गच्छन्त्यपुनरावृत्तिं महावैकुण्ठमेव ते ॥४३ ॥
तेषां कृते निवासास्ते प्राकारे मणिनिर्मिताः ।  
पुष्पशय्यापुष्पमालाऽमृतभोज्यादिस्मृद्धयः ॥४४॥
छत्रचामरदर्पणस्वर्णकलशभूषणाः ।  
वस्त्राभरणशोभाढ्यास्तेषां वासा भवन्ति ते ॥४५ ॥
अव्ययाऽमोघवीर्याऽऽप्तहृष्टपुष्टशरीरकाः  
निवसन्ति स्वसौधेषु वैष्णवाः कोटिकोटयः ॥४६ ॥
अष्टौ सन्ति महान्तो वै प्राकारे तत्र गोपुराः ।  
रक्षिता द्वारपालैर्वै चतुर्दशाधिभूमयः ॥४७॥
ऐन्द्रं च पावकं चैव याम्यं च नैर्ऋतं तथा ।  
वारुणं चैव वायव्यं सौम्यमैशानमेव च ॥४८ ॥
द्वारपालत्वमेवैतद्देवानां निर्मितं सदा ।  
देवास्ते वैष्णवाः सर्वे नित्या मुक्ता वसन्ति ये ॥४९ ॥
ते वै द्वाराधिपाः सन्ति न तु स्वर्गादिपालकाः ।  
इन्द्रश्च पावकश्चैव यमश्च निर्ऋतस्तथा ॥1.124.५० ॥
वरुणः पवनश्चैव कुबेर ईश इत्यपि ।  
एतन्नामान इत्येते मुक्ता वैकुण्ठवासिनः ॥५ १ ॥
--९७----  
तेषां वशास्तु वैकुण्ठे कोट्यर्बुदास्तु वैष्णवाः ।  
एकैकस्य तु ते सर्वे प्राकाराभ्यन्तरे स्थिताः ॥५२॥
अयं तु सप्तमो व्यूहस्ततोऽप्यभ्यन्तरेऽपरम् ।  
शङ्खचक्रगदापद्मखड्गशार्ङ्गहलानि च ॥५३ ॥
मुसलं चाऽऽयुधान्यष्टौ तत्तन्नाम्ना तु पार्षदाः ।  
चतुर्भुजा मूर्तिमन्तो मन्त्रशस्त्रास्त्रसंयुताः ॥५४॥
षष्ठं व्यूहं विरचय्याऽष्टदिक्षु सन्ति वै क्रमात् ।  
एकैकस्य वशे सन्ति वैष्णवाश्चार्बुदास्तथा ॥५५॥
अथ वै पञ्चमे व्यूहे षष्ठस्याभ्यन्तरस्थिते ।  
ऋग्वेदश्च यजुर्वेदः सामवेदो ह्यथर्वणः ॥५६॥
सावित्री गरुडो धर्मो मखश्चाष्टौ तु पार्षदाः ।  
वैकुण्ठस्था मूर्तिमन्तो वसन्ति दिव्यऋद्धयः ॥५७॥
तेषां वश्या भवन्त्येव कोटिकोट्यस्तु वैष्णवाः ।  
अथ व्यूहे चतुर्थे वै तिष्ठन्ति दिव्यविग्रहाः ॥५८ ॥
सत्यश्चैवाऽच्युतश्चैवाऽनन्तो दुर्गस्तथाऽपरः ।  
विश्वक्सेनो गणेशश्च दिव्या मुक्ताश्च ते स्मृताः ॥५९ ॥
एतेषामपि वश्या वै कोटिशः सन्ति वैष्णवाः ।  
अथ व्यूहे तृतीये तु चनुर्थाऽभ्यन्तरे स्थिते ॥1.124.६० ॥
मत्स्यश्च कच्छपश्चैव वाराहो नरसिंहकः ।  
वामनः परशुरामो रामचन्द्रश्च कल्किकः ॥६ १ ॥
दिव्या विभूतयो नारायाणस्यांशास्तु वैष्णवाः ।  
तदधीनास्तथा तत्र वैष्णवाः कोटिकोटिशाः ॥६२॥
अथ व्यूहे द्वितीये तु प्रह्लादो नारदस्तथा ।  
पराशरः पुण्डरीकः कृष्णद्वैपायनस्तथा ॥६३ ॥
अम्बरीषो ध्रुवश्चैव वाल्मिकाद्या महर्षयः ।  
कोटिशः सन्ति दिव्या वै भक्ता वैकुण्ठवासिनः ॥६४॥
प्रथमे व्यूहने वै प्राग्वासुदेवस्य मन्दिरम् ।  
आग्नेय्यां वसति लक्ष्मीर्याम्यां सङ्कर्षणालयः ॥६५॥
सारस्वतं नु नैर्ऋत्यां प्राद्युम्नः पश्चिमे तथा ।  
रतिलोकस्तु वायव्यामुदीच्यामनिरुद्धभूः ॥६६॥
ऐशान्यां शान्तिलोकश्चेत्येवं प्रथममण्डलम् ।  
एते सर्वे स्वस्वभक्तार्बुदपारार्ध्यकोटिभिः ॥६७॥
निवसन्ति परे महावैकुण्ठे हरिसन्निधौ ।  
नैतेषां तु विभूतीनां प्रासादानां च हीनता ॥६८ ॥
स्मृद्धीनां भोग्यभावानां भोज्यपेयविलासिनाम् ।  
प्रमदानां सुवस्त्राणां मृद्यानां द्रवभाविनाम् ॥६९ ॥
सुगन्धानां सुद्रस्यानां स्पृश्यानां श्रवमार्गिणाम् ।  
दृश्यानां दिव्यभोगानामुद्यानानां सुधार्थिनाम् ॥1.124.७० ॥
दधिदुग्धादिमिष्टानां शयनासनवाहिनाम् ।  
शीतोष्णव्यञ्जनादीनां व्यजनाऽऽदर्शवर्त्तिनाम् ॥७१ ॥
रमारामाविहाराणां सौधप्रासादशालिनाम् ।  
विभूषाणां कज्जलानां रङ्गाणां स्वादिनां तथा ॥७२॥
लेप्यानां च प्रभक्ष्याणां पात्राणां कर्मिणां तथा ।  
दासीनां दासदासानां वैष्णवानां सुसेविनाम् ॥७३॥
किङ्करीणां सुलोकानां फलपुष्पसुपत्रिणाम् ।  
वृक्षोद्यानवनानां च मधुवापीसरित्सताम् ॥७४॥
भौतिकानां च दिव्यानां काचकम्बलद्रुत्वचाम् ।  
मुखवासादिवस्तूनां विमानानां विमानिनाम् ॥७५॥
सेवकानां सुरतानां विलासिनीविलासिनाम् ।  
रूपाणां कोमलानां च वस्तूनां वासदायिनाम् ॥७६॥
वाद्यानां सामनृत्यानां समाजोत्सवशालिनाम् ।  
सिंहासनानां बृसीनां पात्राणां पत्रिणां तथा ॥७७॥
रूपे गुणे च सामर्थ्ये वैभवे चैश्वरे तथा ।  
नारायणान्न वै न्यूनं लक्ष्म्या न्यूनं च वा नहि ॥७८॥
सर्वे नारायणसमा भक्ता नार्यो रमासमाः ।  
महावैकुण्ठवासे वै नारायणान्न हीनता ॥७९॥
लक्ष्मीनारायणे यद्वत् तद्वत्स्वस्मिन्न भिन्नता ।  
न बलिर्न जरा पलितता नैव च क्षीणता ॥1.124.८०॥
न ह्रासो नाऽप्यकान्तिश्च न शोको मरणं कुतः ।  
न वै सङ्कल्पहानिश्च यद्यदिच्छति तद्भवेत् ॥८१॥
सर्वं चिन्तामणिव्याप्तं सङ्कल्पद्रुमनैत्यकम् ।  
सर्वमक्षयकरणं ब्रह्मधामप्रपूरितम् ॥८२॥
इतिश्रीलक्ष्मीनारायणीयसंहितायां प्रथमे कृतयुगसन्ताने महावैकुण्ठे राजमार्गब्रह्मपनसलक्ष्मीपनसमहाप्राकारप्रासादगोपुरसप्तव्यूहादिवर्णननामा चतुर्विंश-  
त्यधिकशततमोऽध्यायः ॥१२४ ॥
    
