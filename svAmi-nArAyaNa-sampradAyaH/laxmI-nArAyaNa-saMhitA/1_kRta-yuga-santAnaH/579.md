+++
title = "५७९"

+++
श्रीनारायण उवाच-  
शृणु लक्ष्मि! कथयामि रवितीर्थस्य यत्फलम् ।  
पार्वत्या प्रार्थितः शम्भुः समुवाच सतीपुरः ॥१ ॥
एकदा ऋषयो याज्ञवल्क्याद्याः शंसितव्रताः ।  
आदित्येशं समायाता नर्मदाकच्छके पुरा ॥२ ॥
प्रविश्य ऋषयः सर्वे वने पुष्पफलाकुले ।  
वनान्ते ददृशुः शुभ्रां स्त्रियं रक्ताम्बरान्विताम् ॥३ ॥
रक्तमाल्यां सुशोभाढ्यां रक्तचन्दनचर्चिताम् ।  
रक्ताभरणसंव्याप्तां शशिहस्तां भयप्रदाम् ॥४ ॥
तस्याः समीपतः कृष्णवर्णं वृद्धं च निर्दयम् ।  
महाकायं पाशहस्तं पिङ्गाक्षं दीर्घजिह्विकम् ॥५ ॥
तीक्ष्णदृंष्टाऽतिक्रुद्धं च विकरालस्वरूपिणम् ।  
ऋषिभिश्च वीक्षितौ तौ सम्पृष्टौ पापकर्मिणौ ॥६ ॥
कौ भवन्तौ विकृतौ वै तीर्थस्थौ पापरूपिणौ ।  
तावूचतुस्तदा विप्रान् जराऽहं कालपुत्रिका ॥७ ॥
अहं यमः स्वयं दण्डप्रदाता पापिनां सदा ।  
यूयं धर्मचरा विप्रा धर्मं चरत नार्मदे ॥८ ॥
कच्छे तीर्थे सम्प्रविश्य सुखं तिष्ठत वैष्णवाः ।  
न चावां तान् पीडयावो ये तु नार्मदसेवकाः ॥९ ॥
नर्मदानिन्दकानत्र हरिष्यामो यमालयम् ।  
ते श्रुत्वा वचनं तत्र कच्छे च नार्मदे द्रुतम् ॥1.579.१ ०॥
भृगुणाऽध्यसिते चक्रुर्वासं मोक्षप्रदं शुभम् ।  
तावत्तत्र नराश्चान्ये पञ्च दृष्टा महर्षिभिः ॥११ ॥
स्नानदेवार्चनैर्युक्ताः पुरुषास्ते महाबलाः ।  
तैरुक्तं भूसुरेभ्यः प्रस्नातं तीर्थेषु वै क्षितेः ॥१ २॥
न तत्पापं तु नो नष्टं यन्नष्टं त्वत्र चाप्लवात् ।  
एकेनाऽस्मत्सु च गुरोर्दाराः पूर्वं प्रदूषिताः ॥१३ ॥
द्वितीयेन सुवर्णं वै मित्रस्य संहृतं पुरा ।  
तृतीयेन ब्रह्महत्या कृता घोरा भयङ्करी ॥१४॥
चतुर्थेन कृतं पापं सुराया मद्यपानकम् ।  
पञ्चमेन गवां हत्या कृता ते च वयं न्विमे ॥१५॥
नर्मदायां भृगुक्षेत्रे स्नात्वा शुद्धाश्च निर्मलाः ।  
नत्वाऽनादिकृष्णनारायणं श्रीभार्गवीपतिम् ॥१६॥
कृत्वा प्रदक्षिणं भक्त्या त्यक्त्वा प्राणान् दिवङ्गताः ।  
ब्राह्मणैस्ते तदा दृष्टा रवितीर्थे विमानगाः ॥१७॥
यमेन कालपुत्र्या च न निरुद्धाश्च ते तदा ।  
प्रत्युत वै नमस्काराः कृता द्वाभ्यां हृदा मुहुः ॥१८॥
अथाऽन्यत्ते प्रवक्ष्यामि त्वगस्त्येश्वरतीर्थकम् ।  
आनन्देश्वरतीर्थं च द्वितीयं वर्तते तथा ॥१९॥
लीनेश्वरं तथा तीर्थं तृतीयं चापि वर्तते ।  
एकदा कालबाष्पाख्यो दानवो दुश्चरं तपः ॥1.579.२०॥
आदौ कृतयुगे रेवाजले चचार तस्य तु ।  
प्रसन्नः शङ्करः साक्षाद् बभूव च जगाद ह ॥२१ ॥
वरं ब्रूहि यथेष्टं ते ददामीति च वै ततः ।  
दानवः स परिवव्रे देहि मेऽत्र महेश्वर! ॥२२॥
हस्तं शिरसि यस्यैव दास्यामि स मृतिं व्रजेत् ।  
शम्भुः प्राह त्वदिष्टं यत्तत्तथैव भविष्यति ॥२३॥
इतिश्रुत्वा वचो दैत्यः शम्भुमेवाऽभिदुद्रुवे ।  
हस्तं ते मूर्ध्नि दास्यामि न तत्सत्यं वचस्तव ॥२४॥
रुद्रः पलायितस्तेन केशवं शरणं गतः ।  
निवेद्य केशवं शम्भुस्तत्र जले न्यलीयत ॥२५॥
भक्तदुःखविनाशायाऽनादिकृष्णनरायणः ।  
स्त्रीरूपं तत्र धृत्वैव दैत्यसम्मुखमागतः ॥२६॥
कुमारीं युवतीं रम्यां चन्द्रोज्ज्वलां च निर्जने ।  
दृष्ट्वाऽऽरेभे परिरब्धुं दानवो मोहविह्वलः ॥२७॥
उवाच भव मे पत्नी तदा प्रत्याह केशवः ।  
यदि मां मन्यसे भार्यां प्रत्ययश्चेद् भवेन्मम ॥२८॥
नृत्यं कुरु मया सार्धं जये ते स्यां हि कामिनी ।  
तथास्त्विति दानवः स नृत्ये सम्यगवर्तत ॥२९॥
हस्तावुद्धृत्य शिरसि मयूरकलया तदा ।  
नृत्यं चकार भगवान् दानवोऽपि तथाऽकरोत् ॥1.579.३० ॥
शनैर्हस्तौ सम्मिलितौ पस्पृशतुः शिरः स्वकम् ।  
दानवः स नृत्यमोहाद्भस्मीबभूव तत्क्षणात् ॥३ १ ॥
शङ्करस्तत्परिज्ञाय जलाद् बहिर्बभूव ह ।  
अनादिश्रीकृष्णनारायणं नत्वा स्थिरोऽभवत् ॥३२॥
तत्तीर्थं नर्मदायां वै लीनेश्वरं समुच्यते ।  
कृष्णनारायणेशं च तीर्थं तद् वैष्णवं परम् ॥३३॥
कृत्वा ययौ च भगवानदृश्यतां हरोऽपि च ।  
स्नात्वा तत्र लभेन्मर्त्यो भुक्तिं मुक्तिं तथोन्नतिम् ॥३४॥
दक्षिणे नर्मदातीरे तीर्थं गोपालकेश्वरम् ।  
कामधेनुस्तपस्तत्र पुत्रार्थं प्रचकार ह ॥३५॥
ध्यायमाना पराभक्त्या देवदेवं महेश्वरम् ।  
तुष्टस्तस्या जगन्नाथः कपिलाया महेश्वरः ॥३६॥
कपिलादेहमध्याद्वै निःसृतः शङ्करः स्वयम् ।  
तुष्टोऽस्मीति समुवाच वरं वृणु यथेप्सितम् ॥३७॥
सुरभिः प्राह पुत्रं मे देहि दिव्यगुणैर्युतम् ।  
तथाऽस्त्विति हरः प्राह धर्मः पुत्रो बभूव ह ॥३८॥
चतुष्पाद् वृषभात्मा वै वृषो लोकस्य रक्षकः ।  
गोपालेशः शङ्करोऽयं सुरभ्या समुदीरितः ॥३९॥
तत्तीर्थे कार्तिके चापि वैशाखे पूर्णिमातिथौ ।  
वृषोत्सर्गं कारयेच्च शङ्करस्य प्रतुष्टये ॥1.579.४० ॥
वृषभे रोमसङ्ख्या तु सर्वाङ्गेषु च यावती ।  
तावद्वर्षसहस्राणि शिवलोके महीयते ॥४१ ॥
ततो यायाद् ब्रह्मलोकं महाभागवतो यदि ।  
यद्वा राजा भवेद् भूमौ पुनर्मोक्षमवाप्नुयात् ॥४२॥
अथ तीर्थोत्तमं रम्यं पराशराभिधं तथा ।  
यत्र तप्तं तपश्चोग्रं पराशरेण वै पुरा ॥४३॥
तस्य तुष्टा महालक्ष्मीर्वरं ददौ सुतार्थकम् ।  
पराशरः सुतं लेभे नारायणांशमुत्तमम् ॥४४॥
अथ तीर्थं भयघ्नं वै भीमेश्वरं शुभं तथा ।  
तद्वत् तीर्थं नारदेशं यत्र योगोपलब्धये ॥४५॥
नारदो वै तपस्तेपे शम्भुं निधाय चान्तरे ।  
शम्भुः साक्षाद् बभूवाऽस्मै योगसिद्धिं ददौ पराम् ॥४६ ॥
हनूमदीश्वरं तीर्थं ततो गच्छेत् सुखावहम् ।  
रावणं त्वजयद्राजा सहस्रार्जुनसञ्ज्ञकः ॥४७॥
कार्तवीर्यं विजिगाय जामदग्निर्महाप्रभुः ।  
जामदग्निं जितवोश्च दाशरथिर्महाप्रभुः ॥४८॥
दाशरथिं लब्धती सीता पूर्वाभिपुण्यतः ।  
सीतां नीतवतस्तस्य रावणस्य वधः कृतः ॥४९॥
रामेण तस्य भक्तश्च हनूमान् वानरोत्तमः ।  
लङ्कादाहोत्तरं हत्यादोषशान्त्यर्थमेव सः ॥1.579.५०॥
नर्मदायां भृगुक्षेत्रे समागत्य स्थिरोऽभवत् ।  
हनूमदीश्वरं नाम तीर्थं तत्परमं स्मृतम् ॥५१ ॥
चमत्कारं शृणु लक्ष्मि! पुरा तत्राऽभवत्परम् ।  
सुपर्णो नाम राजर्षिर्बभूव वसुधातले ॥५२॥
शतबाहुर्बभूवाऽस्य कुमारो वैष्णवोत्तमः ।  
विचरन् स ययौ विन्ध्याचलं यदृच्छया क्वचित् ॥५३॥
वने दृष्ट्वा कुमारोऽयं पिङ्गलं चैकलं द्विजम् ।  
पप्रच्छ त्वं कथं चास्ते भ्रमसेऽत्र सपुस्तकः ॥५४॥
विप्रः प्राह समायातः कान्यकुब्जादितो वने ।  
प्रेषितो राजपुत्र्या च श्रेष्ठवराऽभिकाङ्क्षया ॥५५॥
राजा नाम्ना शिखण्डी यस्त्वपुत्रश्चाकरोत्तपः ।  
कन्यां स प्राप्तवान् तस्या विवाहं स समीहते ॥५६॥
कन्या सा पितरं प्राह नर्मदायास्तटे पुरा ।  
मयूरी चाऽभवं तत्र मयूरेण समन्विता ॥५७॥
तत्रागतः कदाचित्तु व्याधस्तेन शरैर्मुहुः ।  
हता निपातिता सार्धं स्वामिनाऽहं मृता तदा ॥५८॥
प्रच्छिद्य मस्तकं मे स देहं वह्नौ प्रपच्य च ।  
भक्षयामास चार्धं तु चार्धं चिक्षेप वै जले ॥५९॥
नर्मदायास्तेन पुण्यबलेनाऽहं तव गृहे ।  
जाताऽस्मि राजपुत्रीति सशिखा देहसुन्दरी ॥1.579.६०॥
जातिस्मरा स्मराम्येतत्स्थलं पुण्यप्रदं पितः ।  
तत्र प्रेषय विप्रं च हनूमदीश्वरे स्थले ॥६१॥
पिशङ्गपत्रत्रिशाखवटस्याऽधः पिशङ्गिनी ।  
शिला वै वर्तते तत्र पत्राण्यस्थीनि मे तदा ॥६२॥
क्षिप्तानि सन्ति पाषाणकूटे जीर्णानि सन्ति च ।  
नर्मदाया जले तानि निक्षिप्तव्यानि सर्वथा ॥६३॥
तेन मुक्तिर्भवेन्मे वै नारायणं पतिं प्रति ।  
इत्याज्ञया नृपतेश्च मार्गणाय द्विजोऽप्यहम् ॥६४॥
समायातोऽस्मि लिखितं वाचयामि स्थलं हि तत् ।  
इत्युक्त्वा तत्स्थलं लब्ध्वा प्राप्याऽस्थीनि यथातथम् ॥६५॥
निचिक्षेप जले विप्रस्तावत् कन्या मृताऽभवत् ।  
शतबाहुस्तु तत्रैव स्मृत्वा निजां मयूरताम् ॥६६॥
शुशोच तत्र वै तीर्थे मृतः सोऽपि च तत्क्षणम् ।  
दिव्यं यानं समायातं स्थितस्तत्र ततः स च ॥६७॥
ययौ मृता च सा यत्र राजपुत्री च तत्स्थलम् ।  
सापि दिव्यस्वरूपा च देवी भूत्वा विमानकम् ॥६८॥
समारुरोह च तदा यानं ययौ च नर्मदाम् ।  
तावद् विप्रः प्रसस्मार व्याधं स्वं पूर्वजन्मनि ॥६९॥
जलं पीत्वा नर्मदाया ममार तत्र तीर्थके ।  
दिव्यदेहस्वरूपः सन् समारुरोह यानकम् ॥1.579.७०॥
ययुस्ते च त्रयः स्वर्गं नत्वा श्रीहनुमन्तकम् ।  
नर्मदायाः प्रतापोऽयं हनूमत्तीर्थकेऽभवत् ॥७१ ॥
स्वर्गमोक्षप्रदो लक्ष्मि! पापतापप्रणाशनः ।  
मयूरी च मयूरश्च व्याधश्चेति त्रयः खलु ॥७२॥
रेवाजलं प्रपीत्वा च ययुर्मुक्तिं ततः परम् ।  
इत्येवं कथितं लक्ष्मि! पुण्याख्यानं हरोदितम् ॥७३॥
पार्वत्या श्रूयमाणं तत् पठनाच्छ्रवणादपि ।  
भुक्तिमुक्तिप्रदं दिव्यं संसारभ्रमवारकम् ॥७४॥
इति श्रीलक्ष्मीनारायणीयसंहितायां प्रथमे कृतयुगसन्ताने आदित्येशतीर्थं लीनेश्वरतीर्थं गोपालेश्वरतीर्थं पराशरतीर्थं हनुमदीश्वरतीर्थं चेत्यादिसोपाख्यानतीर्थनिरूपणनामैकोनाशीत्यधिकपञ्चशततमोऽध्यायः ॥५७९ ॥
    
