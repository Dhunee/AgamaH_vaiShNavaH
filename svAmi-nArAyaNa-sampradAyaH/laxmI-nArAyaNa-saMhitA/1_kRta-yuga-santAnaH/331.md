+++
title = "३३१"

+++
श्रीनारायण उवाच-  
शृणु लक्ष्मि । तुलस्यास्तु माहात्म्यं विष्णुसदृशम् ।  
यच्छ्रुत्वापि भवेन्मुक्तिर्विष्णोः सान्निध्यदायिनीम् ॥१ ॥
या तु यस्य कृते नित्या सा नान्यस्य भवेद् ध्रुवा ।  
विष्णोः पत्नी पुनर्विष्णुं प्राप्ता वृन्दा च वृक्षिणी ॥२ ॥
श्रीलक्ष्मीरुवाच--  
ननु वृन्दाऽभवद् यत्र भस्मीभूता तु तत्स्थले ।  
अदृश्या सा कियत्कालं स्थिता विष्णुमचिन्तयत् ॥३ ॥
स्त्रीजातिर्वास्तवी शुद्धा ताश्च सर्वाः पतिव्रताः ।  
सर्वा जातिश्चैकविधा त्वादौ सृष्टा हि वेधसा ॥४ ॥
ताः सर्वाः प्रकृतेरंशाः पवित्राः पण्डिताः श्रियः ।  
कथं धर्मो विनाशं वै गतः पतिव्रतात्मकः ॥५ ॥
विष्णुः पतिर्हि नारीणां स च धर्मः सनातनः ।  
नरा विष्णोः सदंशाश्च कथं धर्मः क्षयं गतः ॥६ ॥
प्राक् सृष्टौ प्रकृतीनां हि पुंसां संसेवने तदा ।  
धर्म एव परश्चासीत् कथं स वै क्षयं गतः ॥७ ॥
श्रीनारायण उवाच-  
शृणु लक्ष्मि! कथां दिव्यां बहुसंशयनाशिनीम् ।  
पूर्वः स्त्रियः सदा शुद्धाः शुद्धान्तःकरणास्तथा ॥८ ॥
नार्या नरः सदा सेव्यः सृष्टिवृद्ध्यर्थमेव यत् ।  
एष धर्मः पुरा ह्यासीत् सनातनतमस्तदा ॥९ ॥
यं कमपि संसेव्य गर्भवत्योऽभवन् यदा ।  
तदा नार्या नरमात्रसेवा धर्मः सनातनः ॥1.331.१० ॥
नासीद्वै कामना तत्र तृष्णा रागमयी तदा ।  
केदारकन्याशापेन स हि धर्मः क्षयं गतः ॥११ ॥
तदा कोपेन धात्रा च स्त्रियो रागान्विताः कृताः ।  
तत आरभ्य धर्मः सः स्त्रीणामन्योऽभवत् कृतः ॥१ १॥
सरागः कामतृप्त्यर्थं स्त्रीभिर्यो गम्यते नरः ।  
तत्र रागो ह्यधर्मोऽभूद् युगभेदेन पद्मजे ॥१३ ॥
यदि स्त्रिया न रागोऽस्ति पुंसोऽपि नैव रागिता ।  
गर्भार्थमेव योगश्चेद् धर्मो बीजप्रदानकम् ॥१ ४॥
यदि भोगेच्छया योगः स त्वधर्मः प्रकीर्तितः ।  
युगभेदेन लोकानां रागतृष्णे बभूवतुः ॥१५ ॥
तेन कामप्रवृतिश्चाधर्मरूपाऽभवद् यतः ।  
ततः पतिव्रताधर्मो धर्माभासमयोऽभवत् ॥१६ ॥
पूर्वधर्मो विनष्टश्च धर्मान्तरमभून्नवम् ।  
एतत्सर्वं तु वृन्दाया निमित्तेनाऽप्यभूत्पुरा ॥१७ ॥
कथयामि समासेन यथाऽभूत्तन्निबोध मे ।  
पुरा तु ब्रह्मणः पुत्रो मनुः स्वायम्भुवोऽभवत् ॥१८ ॥
तस्य पत्नी शतरूपाऽभवत् सा तु पतिव्रता ।  
प्रियव्रतोत्तानपादौ तयो पुत्रौ बभूवतुः ॥१९ ॥
उत्तानपादपुत्रश्चाऽभवद् ध्रुवस्तु वैष्णवः ।  
तत्पुत्रो नन्दसावणिः केदारश्चेति तत्सुतः ॥1.331.२० ॥
सप्तद्वीपपतिश्चायं केदारो वैष्णवोऽभवत् ।  
तद्रक्षार्थं सदा विष्णोः सुदर्शनमभूद् गृहे ॥२१ ॥
गवां लक्षं स्वर्णशृगं वस्त्राणि विविधानि च ।  
सुवर्णानां तथा लक्षं नित्यं दाने ददाति सः ॥२२॥
मणिहीरकमुक्तानां दानं करोति नित्यशः ।  
लक्षं लक्षं द्विजानां स भोजयामास नित्यशः ॥२३ ॥
जलभोजनपात्राणि सुवर्णानां ददाति सः ।  
यज्ञसूत्रांऽगुलीयकासनानि स्वर्णजानि च ॥२४॥
दाने ददाति राजाऽसौ दीनाऽनाथ द्विजातये ।  
लक्षविप्राः सूपकारा द्वे लक्षे परिवेषकाः ॥२५ ॥
शतलक्षप्रभोक्तारः प्रतिपर्वाऽस्य सन्ति वै ।  
घृतकुल्या मधुकुल्या दधिकुल्या मनोहराः ॥२६॥
गुडकुल्या दुग्धकुल्या भवन्त्यस्य दिवानिशम् ।  
साधूनां पूजनं नित्यं साध्वीनां पूजनं तथा ॥२७॥
करोति नित्यसत्कारं वृद्धानां पूजनादिकम् ।  
गवां सुराणां विप्राणां करोति नित्यपूजनम् ॥२८ ॥
फलमूलाशनो राजा मदर्पणपरायणः ।  
सर्वं मदर्पणं कृत्वा गृह्णाति पद्मजे! सदा ॥२९ ॥
मामेव नित्यं जपति स्मरति श्रीयुतं च माम् ।  
भजते सर्वदा लक्ष्मीनारायणममुं हि माम् ॥1.331.३० ॥
एकदा द्वादशीप्रातः पारणायां नृपगृहे ।  
विप्राणां भोजनायैव दशलक्षमुपस्थितम् ॥३१ ॥
द्रागेव यज्ञहवनं कारयित्वा नृपेण हि ।  
भोजिता मिष्टवस्त्वाद्यैरन्नैर्व्यञ्जनपायसैः ॥३२॥
पूरिकाभिर्विविधाभिर्दुग्धादध्यादिभिस्तथा ।  
सद्द्विजैस्तृप्तिमापन्नैर्दक्षिणापूर्णमानसैः ॥३३ ॥
शुभाशिषः प्रदत्तास्ते लक्ष्मीर्वसतु वै गृहे ।  
अथ मध्याह्नहोमे तु हवनं बहुधा घृतैः ॥३४॥
तिलैः फलैः पायसान्नैः पुष्पैः पत्रैश्च कारितम् ।  
तदा विष्णोर्हि कृपया वृन्दा वृन्दवनस्थिता ॥२५ ॥
तपसिस्था तु पत्यर्थं विष्णोरर्थं पतिव्रता ।  
जलधरविनाशाद्धि रूपान्तरेण संस्थिता ॥३६ ॥
नारायणाज्ञया केदारस्य यज्ञमुपस्थिता ।  
कमला कलया जाता यज्ञकुण्डसमुद्भवा ॥३७ ॥
वह्निशुद्धांशुकाधाना रत्नभूषणभूषिता ।  
कामुकी दिव्यशोभाढ्या कन्या कमललोचना ॥३८ ॥
जातमात्रा युवती सा वृन्दाऽऽदेशकरी प्रभोः ।  
कन्याऽस्मि ते महाराजेत्युवाच नृपतिं हि सा ॥३९ ॥
राजा सम्पूज्य तां पुत्रीं तस्थौ पत्नीं समर्प्य च ।  
सापिप्रसू तु तां राज्ञीं केदारं जनकं जगौ ॥1.331.४० ॥
तत आरभ्य लक्ष्म्या वै प्रतापेनाऽस्य भूपतेः ।  
राजेन्द्राणां पञ्चलक्षं नित्यं केदारसंसदि ॥४ १ ॥
अमूल्यरत्नमाणिक्यं मुक्ताहारं मणीश्वरम् ।  
गजरत्नमश्वरत्नं केदाराय करं ददौ ॥४२ ॥
एवं स्मृद्धिमयं राज्यं साप्तद्वीपमयं ह्यभूत् ।  
कन्या तु विष्णुकामाढ्या तपस्येव मनो दधे ॥४३ ॥
प्रसूं तातं नमस्कृत्य ययौ वृन्दावनं पुनः ।  
यमुनान्तिकमेवेयं यत्र प्राग् भस्मतां गता ॥४४॥
तपसा वरयामास मां वरं च वरोत्तमम् ।  
ब्रह्मा ददौ वरं तस्यै विष्णुं कृष्णं लभिष्यसि ॥४५ ॥
अथैकदा यमुनायास्तीरे स्वपिति सुन्दरी ।  
धर्मः परीक्षितुं यातो वृन्दां तां तापसीं ततः ॥४६ ॥
ददर्श कन्या रहसि युवानं पुरुषं परम् ।  
यथा षोडशर्षीयं कामेन कनकप्रभम् ॥४७॥
सुगन्धाढ्यं साभरणं रमणीनां मनोहरम् ।  
कामुकं कोटिकन्दर्पलावण्यं पार्वणाननम् ॥४८ ॥
पद्मपत्रनिभनेत्रं सस्मितं भावपूरितम् ।  
पार्श्वतो गायनं कुर्वन् वीणां रम्यां च वादयन् ॥४९ ॥
ययावितस्ततः सोऽपि भावं हृदि प्रदर्शयन् ।  
दृष्ट्वा तत्र निषसाद सुन्दरीं मानयन् बहु ॥1.331.५० ॥
वृन्दाऽपि तं समुत्थायाऽऽतिथ्यं कृतवती तदा ।  
अपूजयत्फलैर्मूलैः पुष्पपत्रैर्जलादिभिः ॥५१ ॥
पूजां गृहीत्वा मुदितः सस्नेहां तामुवाच सः ।  
भवती कस्य कन्याऽसि तपश्चरसि दारुणम् ॥५२ ।  
किमत्र कारणं कन्ये! किं ते नाम वदात्र मे ।  
निर्जनेऽत्र वसस्येकाकिनी वाञ्छसि किं शुभे ॥५३ ॥
वरं वृणीष्व भद्रं ते यत्ते मनसि वर्तते ।  
वृन्दोवाच तु तं विप्रं केदारनृपकन्यका ॥५४॥
वृन्दा तपः करोम्यत्र चिन्तयामि हरिं पतिम् ।  
यदि दातुं समर्थोऽसि देहि मे वरमुत्तमम् ॥५५॥
असमर्थोऽसि चेद्विप्र! पूजयाम्यन्यतः सर ।  
धर्म उवाच तां वृन्दां परमात्मानमीश्वरम् ॥५६ ॥
का क्षमा तं पतिं कर्तुं विना लक्ष्मीं सतीं श्रियम् ।  
राधां रमां पार्वतीं च शारदां च प्रभां तथा ॥५७ ॥
सरस्वतीं माणिकीं च शारदां विरजां च वा ।  
चतुर्भुजः स वैकुण्ठे गोलोके तु द्विबाहुकः ॥५८ ॥
अक्षराख्ये परे धाम्नि द्विभुजः स हि वर्तते ।  
तस्य पत्न्यस्त्वसङ्ख्याताः सन्ति मुक्तान्य एव ताः ॥५९ ॥
राधालक्ष्म्यादयस्ते तु भजन्तेऽनादियोषितः ।  
कोटिकन्दर्पवीर्यादिसम्पूर्णं कान्तसुन्दरम् ॥1.331.६० ॥
यन्निमेषो भवेद् वृन्दे! ब्रह्मणः पतनेन वै ।  
एकोर्ध्वसप्ततिसत्ययुगैस्त्विन्द्रस्य पातनम् ॥६१ ॥
चतुर्दशेन्द्रावच्छिन्नकालेन ब्रह्मणो दिनम् ।  
निशाऽपि तावती तस्य शतायुष्ट्वं भवत्यपि ॥६२ ॥
यावज्जीवनपर्यन्तं सेवन्ते सनकादयः ।  
कल्पानां कोटिकोटिं च तन्न साध्योऽस्ति यन्महान् ॥६३ ॥
सहस्रवक्त्रशेषश्च सेवते च जपत्यपि ।  
दिवानिशं तु तं भक्त्या कल्पकोटिशतं शतम् ॥६४ ॥
तथापि नैव चाप्नोति दुराराध्यः परात्परः ।  
ब्रह्मा ब्रह्मस्वरूपस्तं भजेज्जन्मनि जन्मनि ॥६५ ॥
तेनाऽप्यसाध्यो भगवान् त्वया कथमवाप्यते ।  
संहारकर्ता जगतां रुद्रोऽप्यन्तं न गच्छति ॥६६ ॥
स नाऽऽप्नोति तदा त्वं वै कथमाप्स्यसि बालिके! ।  
ब्रह्मस्वरूपा परमा मूलप्रकृतिरीश्वरी ॥६७ ॥
नारायणी विष्णुमाया वैष्णवी सा सनातनी ।  
सरस्वती च यं स्तोतुमशक्ता परमेश्वरी ॥६८ ॥
कथमिच्छसि कल्याणि! प्रकृतेः पारगं पतिम् ।  
मां भजस्व महाभागे नृपाणामीश्वरं पतिम् ॥६९ ॥
भुङ्क्ष्व सुखानि सर्वाणि मद्गृहे वरवर्णिनि! ।  
सप्तसागरपारे तु काञ्चनी नगरी मम ॥1.331.७ ० ॥
तत्रैवाऽऽगच्छ भद्रं ते रम रामे! मया सह ।  
एह्यके मम सम्भोक्तुं मां युवानं मनः कुरु ॥७१ ॥
इत्युक्ता सा नृपसुता कोपाद्धर्म्यमुवाच तम् ।  
धैर्यं कुरु क्षितिस्वामिन्! तपः सत्यं च ते व्रतम् ॥७२॥
अपत्नीसहयोगस्तु त्वदर्थेऽधर्म इत्ययम् ।  
तेनाऽभद्रं भवेत्। तादृक् समूलस्य विनाशकम् ॥७३ ॥
तपोनाशो भवेन्मेऽत्र तव नाशो भवेत्तथा ।  
रहस्यं चापदं दृष्ट्वा मां त्वं धर्षितुमिच्छसि ॥७४॥
किन्त्वत्र लोकपालाश्च धर्मो यमो हरिः शशी ।  
सूर्यः पृथ्वी जलं वह्निर्बुद्धिः साक्षी तथाऽपरे ॥७५॥
सर्वप्राणिषु तिष्ठन्ति क्व गुप्तं क्व रहस्यकम् ।  
क्षमस्व गच्छ भद्रं ते ह्यवध्यो ब्राह्मणो मतः ॥७६ ॥
शक्ताऽहं भस्मसात् कर्तुं गच्छ विप्र यथासुखम् ।  
सर्वान्तरात्मा भगवान विष्णुः रक्षति मां द्विज! ॥७७ ॥
अनाथबालवृद्धानां विष्णुः संरक्षकः सदा ।  
एवमुक्तोऽपि कामेन सम्भोक्तुं याति यावता ॥७८ ॥
कोपाच्छशाप सा धर्मं ब्रह्मबन्धो क्षयं व्रज ।  
क्षयं व्रज दुराचार हे धर्महन् क्षय व्रज ॥७ ९ ॥
तावत् तत्र समायाता ब्रह्म विष्णुमहेश्वराः ।  
धर्मं दृष्ट्वा प्रशप्तं तं रुरुदुस्त्रिदशेश्वराः ॥1.331.८० ॥
निश्चेष्टं मलिनं दग्धं सतीकोपाग्निना हतम् ।  
धर्मं क्षमस्व वृन्दे त्वं जन्ममृप्युजराहरम् ॥८ १ ॥
धर्मं जीवय पितरं रक्ष धर्मं पतिव्रते! ।  
इति विष्णुस्तदोवाच तथा ब्रह्माऽप्युवाच ताम् ॥८ २ ॥
ध्वान्तपूर्णं जगज्जातं विना धर्मेण वृन्दिके! ।  
कम्पितौ चन्द्रसूर्यौ च शेषश्चापि वसुन्धरा ॥८ ३ ॥
स्वस्ति तेऽस्तु च भद्रं ते जीवयैनं वृषं शुभे! ।  
धर्मे करोषि तपसां कथं धर्मं विहंसि च ॥८४॥
द्विजरूपधरो धर्मस्त्वां परीक्षितुमागतः ।  
ब्रह्मणा प्रेरितश्चायं निर्दोषोपि विहंसितः ॥८५॥
तपसोपार्जितो धर्मो धर्मेण च फलं नृणाम् ।  
कथ फलं स्यात् तपसा यदि धर्मः क्षयं गतः ॥८ ६ ॥
निष्फलं कर्मिणां कर्म विना धर्मेण धार्मिके ।  
धर्मे प्रणष्टे तपसां तवाऽपूर्वं विनङ्क्ष्यति ॥८ ७ ॥
स्वधर्मोपार्जनं कर्तुमागताऽस्यत्र सुन्दरि! ।  
विहंसि धर्ममज्ञात्वा धर्मं जीवय सत्वरम् ॥८८ ॥
इति श्रुत्वा तदा वृन्दा देवान्प्राह तपस्विनी ।  
अहं देवा न जानामि धर्मं ब्राह्मणरूपिणम् ॥८९ ॥
कृतः क्षयो मया कोपान्मां प्रधर्षितुमिच्छतः ।  
जीवयामि ध्रुवं धर्मं मृतं सनातनं पुनः ॥1.331.९० ॥
किन्तु मृतः पुनर्नैव स एवात्र भविष्यति ।  
देशकालादिभेदेन धर्मोऽन्योऽयं भविष्यति ॥९१ ॥
तपः सत्यं तु चेन्मेऽत्र सत्यं चेद् विष्णुपूजनम् ।  
तेन पुण्येन तु विप्रोऽत्र सद्यो भवतु जीवितः ॥९१ ॥
मम सत्यव्रतं सत्यं तपः सत्यं च मे यदि ।  
तेन पुण्येन विप्रोऽत्र सद्यो भवतु जीवितः ॥९३ ॥
धर्मपत्नी तदा मूर्तिरुवाच कमलापतिम् ।  
यद्यस्मि धर्मपरमा धर्मो भवतु जीवितः ॥९४॥
नारायणपदे नत्वा मूतिर्वृन्दा प्रचक्रतुः ।  
वन्दनं धर्मजीवार्थं नारायणस्तदाऽऽह च ॥९५॥
मूर्ते! वृन्दे! च धर्मोऽयं जीवतु भवतु कृते ।  
चतुष्पादोऽथ त्रेतायां त्रिपादो द्वापरे द्विपात् ॥९६॥
कलौ त्वस्तु त्वेकपादस्त्रेधा क्षयार्थशापवान् ।  
इत्युक्त्वा स हरिर्धर्ममाह्वयामास शब्दतः ॥९७ ॥
धर्मस्तु जीवनं प्राप्तो मूर्तिवृन्दाऽप्रसीदताम् ।  
ध्रुवः पूजितश्च वृन्दा तत्र प्रशंसिता ॥९८ ॥
वरदानार्थमाज्ञप्ता ययाचे विष्णुमेव सा ।  
विष्णोरर्थं तपस्तप्तं पतिर्विष्णुश्च मे भवेत् ॥९९॥
मां विवाह्य तु वैकुण्ठं नयताद् विष्णुरेव ह ।  
तथास्त्विति हरिः प्राह वृन्दा प्रसन्नतां गता ॥1.331.१०० ॥
वृन्दाविवाहिता तत्र विष्णुना सह कन्यका ॥१०१ ॥
वैकुण्ठं च गता विष्णुं प्राप्य सा राजकन्यका ।  
अथ वृन्दावनं रम्यं मोक्तुं वृन्दा न चेच्छति ॥१०२ ॥
विष्णुः प्राह तदा वृन्दां तिष्ठात्र तुलसीमयी;  
विवाहयिष्ये त्वागत्य बहुमानपुरःसरम् ॥१०३ ॥
एतद् वृन्दावनं रम्यं त्यक्तुमहं न चोत्सहे\]  
निमित्तान्तरमासाद्य स्थास्ये त्वत्र त्वया सह ॥१०४ ॥
विष्णोस्तुलसीवैवाह्यं लोके ख्यातिं गमिष्सि ।  
तथा करिष्ये वृन्देऽहं वसाऽत्र तुलसीमयी ॥१०५ ॥
अथ कालान्तरे राधाछाया त्वं वै भविष्यसि ।  
तदा रापाणपुत्रीं त्वां विवहिष्यामि वै पुनः ॥१०६ ॥
वसुदेवस्य पुत्रोऽहं कृष्णो राधापतिः स्वयम्  
कृष्णनारायणस्तेऽत्र भविष्यामि पतिः प्रिये ॥१० ७॥
विष्णुस्तां तुलसीं कृत्वा नान्त्या वृन्दां सहाऽच्युतः ।  
ययौ वैकुण्ठमेवाऽन्ये सुगः स्वं केतनं ययुः ॥१०८ ॥
इति श्रीलक्ष्मीनारायणीयसंहितायां प्रथमे कृतयुगसन्ताने जालन्धरवृन्दाख्याने वृन्दाया ध्रुवपौत्रकेदारपुत्रीत्वं वृन्दवने तपश्चर्या, धर्मकृतपरीक्षा, धर्मेण धर्षिताम्रियत्वेति धर्मं शशाप, त्रिदेवागमनं, धर्मोज्जीवनम्, धर्मस्य क्षयः शीलरूपान्तरता, वृन्दायास्तुलसीरूपेण स्थितिः,  
वृन्दारूपेण वैकुण्ठगतिश्चेत्यादिनिरूपणनामैक- त्रिंशदधिकत्रिशततमोऽध्यायः ॥३३१ ॥
    
