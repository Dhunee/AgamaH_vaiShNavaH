+++
title = "५१८"

+++
श्रीनारायण उवाच-  
शृणु लक्ष्मि! तदा युद्धे सेनयोरुभयोरपि ।  
दारुणश्चाऽप्रमेयश्च सङ्ग्रामो जीवदक्षिणः ॥१ ॥
भयङ्करोऽभवद् व्योम्नि पृथ्व्यां जलेऽपि सर्वशः ।  
एतस्मिन्नन्तरे तत्र भद्राख्यस्तु महाबलः ॥२ ॥
अन्धकस्य महासेनापतिर्बली महारथी ।  
निर्भर्त्स्य शङ्करं कार्तिकेयं गणाधिपं तथा ॥३ ॥
चिक्षेप श्रीगणेशे वै बाणं प्रलयवह्निभम् ।  
तद्बाणं त्वर्धचन्द्रेण सञ्चिच्छेद गणाधिपः ॥४ ॥
भद्रश्चिक्षेप सूर्याभां शक्तिं स्कन्दं प्रति क्रुधा ।  
कार्तिकेयस्तु तां वैष्णवास्त्रेण व्यहनत् तदा ॥५ ॥
भद्रश्चिक्षेप तु नारायणास्त्रं रणमूर्धनि ।  
प्रणम्य कार्तिकेयस्तु शेते पृथिवीमाश्रितः ॥६ ॥
ऊर्ध्वमस्त्रं तु बभ्राम शतसूर्यसमप्रभम् ।  
प्रलीनमस्त्रमाकाशे विश्वसंहारकारकम् ॥७ ॥
अस्त्रे गते कार्तिकेयो गृहीत्वा स्वगदां दृढाम् ।  
भद्ररथं प्रबभञ्ज जघानाऽश्वाँश्च सारथिम् ॥८ ॥
अन्धकस्य तु सेनापस्तदा दुद्राव कार्तिकम् ।  
भद्रं तं कार्तिकेयस्तु शक्त्या जघान वै क्रुधा ॥९ ॥
द्वेधा विभिद्य पतितो ममार स रणाङ्गणे ।  
हते भद्रेऽन्धकपुत्रो धूम्रो महापराक्रमः ॥1.518.१ ०॥
बाणानां शतकं स्कन्दे चिक्षेप रणमूर्धनि ।  
कार्तिकेयोऽग्निबाणेन बाणौघान् प्रददाह च ॥११ ॥
धूम्रश्चिक्षेप ब्रह्मास्त्रं सृष्टिसंहारकारकम् ।  
दृष्ट्वा शम्भ्वात्मजः शीघ्रं सबीजं मन्त्रपूर्वकम् ॥१ २॥
ब्रह्मास्त्रेणैव सहसा सञ्जहाराऽवलीलया ।  
धूम्रः शिलीमुखैर्बाणैर्जघान कार्तिकं मुहुः ॥१ ३॥
कार्तिकेयस्तु तद् दृष्ट्वा धनुर्बाणौघसंयुतम् ।  
मुमोच जृम्भणं युद्धे शीघ्रं तं च महारथम् ॥१४॥
जडो बभूव धूम्रस्तु निश्चेष्टो रणमूर्धनि ।  
पुनश्चिक्षेप निद्रास्त्रं धूम्रश्च निद्रितोऽभवत् ॥१५॥
तावद्वै त्वन्धकस्तं च बोधास्त्रेणाऽप्रबोधयत् ।  
स्कन्दस्तु शतबाणैस्तं जघानाऽसुरमन्धकम् ॥१६॥
अन्धकोऽपि कार्तिकं च त्रिशूलेन जघान ह ।  
गदया कार्तिकरथं बभञ्ज रत्ननिर्मितम् ॥१७॥
गदया कार्तिकः क्रुद्धो बभञ्जाऽन्धकवाहनम् ।  
अन्धकश्चार्धचन्द्रेण क्षुरधारेण लीलया ॥१८॥
चिच्छेद कार्तिकधनुर्भल्लास्त्रेण नियोजितम् ।  
कार्तिको गदया गत्वाऽन्धकं पृष्ठे जघान ह ॥१९॥
अन्धकः पतितो मूर्छां जगामाऽथ क्षणान्तरे ।  
वीरभद्रो गणेशश्च कार्तिको भैरवास्तथा ॥1.518.२०॥
काल्यश्च रणचण्ड्यश्च युयुधुर्दानवैः सह ।  
दानवास्तु शङ्कुकर्णो माहिषाक्षो वृकाननः ॥२१ ॥
विन्ध्यहनुर्यमस्कन्धो वृषशृङ्गो गुहाननः ।  
क्रूरक्रमो विवराक्षो युयुधुस्ते सुरैः सह ॥२२॥
शङ्करस्तु तदा शूलं गृहीत्वा चान्धकासुरम् ।  
हन्तुं चकार यत्नं च महाशङ्खं ह्यवादयत् ॥२३॥
रथमध्ये स्वयं शम्भुः स्थितः संहारकारकः ।  
महारथानां लक्षैश्च रथानां च त्रिकोटिभिः ॥२४॥
त्रिकोटिभिर्गजेन्द्राणां मल्लानां च त्रिकोटिभिः ।  
शतकोटिभिरश्वानां चर्मिणां तच्चतुर्गुणैः ॥२५ ॥
खड्गिनां तत्सप्तगुणैर्द्विगुणैस्तद्धनुष्मताम् ।  
अष्टौ चापि दिशाम्पाला भैरवा देवकोटयः ॥२६ ॥
सान्नाहिका युयुधुश्च दानवैः शतकोटिभिः ।  
उन्मत्तभैरवश्चापि संहारभैरवस्तथा ॥२७॥
असिताङ्गो भैरवश्च रुरुभैरव इत्यपि ।  
महाभैरवसञ्ज्ञश्च कालभैरव इत्यथ ॥२८॥
प्रचण्डभैरवश्चापि क्रोधभैरव उल्बणः ।  
शक्तिभिः सहिताः सर्वे युयुधिरे रणाङ्गणे ॥२९॥
उग्रचण्डा प्रचण्डा च चण्डिका चण्डिनायिका ।  
चण्डेश्वरी च चामुण्डा चण्डी चण्डकपालिका ॥1.518.३ ०॥
कोटर्याद्यास्तथा चान्या युयुधिरे रणाङ्गणे ।  
चन्द्राणी वैष्णवी शान्ता ब्रह्माणी ब्रह्मवादिनी ॥३ १ ॥
कौमारी नारसिंही च वाराही विकटाकृतिः ।  
माहेश्वरी महामाया भैरवी भीमरूपिणी ॥३२॥
रथस्थास्तास्तदा सर्वा युयुधिरेऽसुरैः सह ।  
राक्षस्यः पर्वतप्राया युद्धं चक्रुश्च कोटिशः ॥३३॥
अन्धकः शङ्करं हन्तुं दिव्यास्त्रेण नियोजितम् ।  
धनुर्दधार सगुणं चिक्षेप च शरं हरे ॥३४॥
अञ्जनं नाम दिव्यास्त्रं ग्रीष्ममार्तण्डसन्निभम् ।  
हरिश्चिक्षेप धावल्यं दिव्यास्त्रं चन्द्रसन्निभम् ॥३५ ॥
वह्निं चिक्षेपाऽन्धकश्च हरस्तं वारुणेन वै ।  
प्रज्वलन्तं तालमानं निर्वाणं प्रचकार सः ॥३६॥
वायुं चिक्षेपाऽन्धकश्च चिक्षेप पार्वतं हरः ।  
नारायणास्त्रं चिक्षेप ह्यन्धको रणमूर्धनि ॥३७॥
शम्भुर्भार्गवसंश्रेष्ठो नारायणं ननाम तम् ।  
चिक्षेप चाऽन्धको नागमस्त्रं श्रीशङ्करोपरि ॥३८॥
शङ्करो गरुडेनैव सञ्जहार क्षणेन वै ।  
अन्धकस्त्वर्धचन्द्रं च चिक्षेप शङ्करोपरि ॥३ ९॥
शम्भुर्गदां प्रचिक्षेपाऽन्धकं प्रति भयानकाम् ।  
अन्धकस्य रथश्चूर्णो बभूव सारथिस्तथा ॥1.518.४०॥
इन्द्रो वज्रं प्रचिक्षेपाऽन्धकं भस्मकरं तदा ।  
अन्धकेन मुखे ग्रस्तं विद्युद्रूपं जलं यथा ॥४१॥
अन्धकश्च तदा प्रचिक्षेपेन्द्रं हन्तुमेव च ।  
ब्रह्मास्त्रं शङ्करस्तच्च ब्रह्मास्त्रेण न्यवारयत् ॥५८२॥
अन्धकस्तु तदा शम्भुं हन्तुं खड्गेन वेगतः ।  
दुद्रावाऽभिमुखः सैन्ये हाहाकारोऽभवत्तदा ॥४३॥
मर्तुकामो महेशस्य सन्निधौ यज्जगाम ह ।  
शङ्करं स जटायां वै जघानातिबलेन तु ॥४४॥
जटा द्वेधाऽभवत् तूर्णं खड्गो द्वेधाऽभवत्तथा ।  
वीरभद्रेण च गदा ताडिता गदया सह ॥४५॥
अन्धको भूतले त्वर्धः प्रविष्टो विवरे तदा ॥४६॥
वीरभद्रधृतां लौहीं गदामाश्लिष्य चान्धकः ।  
आकृष्टया तु गदया सहैव निर्ययौ तलात् ॥४७॥
वियुक्तः सन् हरं हन्तुं शक्तिं जग्राह चायसीम् ।  
शम्भुस्त्रिशूलमादाय चिक्षेपाऽसुरवक्षसि ॥४८॥
स विद्धोऽपि स्वयं तेन त्रिशूलेन महासुरः ।  
ब्रह्मणो वरमाहात्म्यान्न च प्राणैर्वियुज्यते ॥४९ ॥
तस्य तपःफलं श्रेष्ठं रक्षत्येव पुनः पुनः ।  
शतवर्षं फलाहारः शतवर्षं दलादनः ॥1.518.५ ०॥
शतवर्षं मूलभक्षी शतवर्षं सुमादनः ।  
शतवर्षं कन्दभक्षी शतवर्षमयाचितः ॥५१ ॥
शतवर्षं जलाहारः शतवर्षं तु बाष्पपः ।  
शतवर्षं वायुभक्षी शतवर्षं त्वभोजनः ॥५२॥
ततो वर्षसहस्रं वै जलान्तवर्तिसंस्थितः ।  
तस्य वै तपसा जाताऽनलेन वारिशुष्कता ॥५ ३ ॥
जाता तत्र तु पृथिवी समदृश्यत लावणी ।  
तत्र वर्षसहस्रं तु तृतीयं व्यगमत्तदा ॥५४॥
वल्मीकः सुमहान् जातो वंशस्तम्बाभ्यधिष्ठितः ।  
प्रसन्नो विश्वसृट् तस्मै वरं वृणु समाह च ॥५५॥
स च वव्रे तव हस्तान्न मे शङ्करहस्ततः ।  
न वा विष्णोः कराद्वापि देवीभ्यो देवतादिभिः ॥५६॥
तव सृष्टौ भवेन्मृत्युश्चिरञ्जीवो भवामि च ।  
अनेनैव तु देहेन दिव्यतां प्रव्रजामि च ॥५७॥
इतिश्रुत्वाऽऽह वेधास्तं तथाऽस्त्विति तथा भव ।  
इत्येवं वरदानेन दिव्यकायो महासुरः ॥५८॥
नायं नाशमवाप्नोति पुनरुत्थाय वै बली ।  
जघान च समाक्रुद्धो विशेषेण बहून् गणान् ॥५९॥
शङ्करं ताडयामास गदापातैर्मुहुर्मुहुः ।  
एवं युद्धं समभवच्चिरं स्वर्गे पिनाकिना ॥1.518.६ ०॥
त्रिशूलभिन्नो दैत्यः स यदा मृत्युं न गच्छति ।  
उत्थायोत्थाय क्रुद्धस्तु प्रहारेणाऽर्दयद्बली ॥६ १ ॥
शङ्करस्तं सुविमृश्य मृत्युना परिवर्जितम् ।  
ततो निर्भिद्य शूलाग्रे प्रोत्क्षिप्य गगनाङ्गणे ॥६२॥
छत्रवद् धारयामास लम्बमानमधोमुखम् ।  
क्षरन्तं रुधिरं भूमौ गात्रेभ्यो वर्ष्मसम्भवम् ॥६३ ॥
चिरं तं स्थापयामास तथैव शूलधारया ।  
ततः कालेन युद्धेन चर्मास्थिस्नायुमात्रकः ॥६४॥
धातुत्रययुतश्चायं नष्टधातुचतुष्टयः ।  
अतोऽन्धको बलहीनः स्तुतिं चकार दीनवत् ॥६५॥
न त्वं देवो मया ज्ञातो वाग्दुष्टेन दुरात्मना ।  
ईदृग्वीर्यसमोपेतस्तस्माद् युक्तं भवत्कृतम् ॥६६॥
अनुरूपं मदान्धस्य विवेकरहितस्य च ।  
दुर्विनीतः श्रियं प्राप्य विद्यामैश्वर्यमित्यपि ॥६७॥
न तिष्ठति चिरं कालं यथाऽहं मदगर्वितः ।  
पापोऽहं पापकर्माऽहं पापात्मा पापसम्भवः ॥६८॥
त्राहि मां देव ईशान सर्वपापानि क्षालय ।  
दुःखितोऽहं वराकोऽहं दीनोऽहं शक्तिवर्जितः ॥६९॥
त्रातुमर्हसि मां देव प्रपन्नं शरणे स्थितम् ।  
सर्वपापक्षणे शम्भो त्वयि सञ्जायते मतिः ॥1.518.७०॥
नाममात्रं तव कृत्वा मुक्तिमाप्नोति पापकृत् ।  
तव पूजाविहीनानां दिवसा वन्ध्यताऽन्विताः ॥७१ ॥
तस्माद् भक्तं तव रूपं जानन्तं मोचयाऽत्र माम् ।  
स्वगणं कुरु दिव्यं वै देहेनानेन नाऽन्यथा ॥७२॥
गतो मे दानवो भावस्त्यक्तं राज्यं तथा प्रभो ।  
त्यक्ताः पुत्राः प्रपुत्राश्च विभवाश्च मयाऽद्य वै ॥७३॥
तस्य तद्वचनं श्रुत्वा दैत्यं विगतकल्मषम् ।  
उत्तार्य शनकैः शूलाच्छम्भुर्विनयसंश्रितम् ॥७४॥
तस्य नाम तदा चक्रे भृङ्गिरीटिरिति प्रभुः ।  
अब्रवीच्च सदा मे त्वं वल्लभः सम्भविष्यसि ॥७५॥
तिष्ठ सौम्यतया सर्वगणेषु मम चाश्रितः ।  
इत्येवं जलसंस्कारात् कृत्वा तं नवविग्रहम् ॥७६॥
निनाय शम्भुः कैलासं देवाद्याः स्वगृहं ययुः ।  
स्वर्गराज्यं यथायोग्यं प्राप्तवन्तः पुनः स्वकम् ॥७७॥
अथ दुष्टः सुतस्तस्याऽन्धकस्य दानवेश्वरः ।  
वृको नाम महाक्रूरः प्रविवेशाऽब्धिवारिषु ॥७८॥
इन्द्रो ययौ पुरीं रम्याममरावतीसञ्ज्ञिकाम् ।  
यज्ञभागान् पुनर्लेभिरे सुदेवा धरातले ॥७९॥
वृको वर्षसहस्राणि तपस्तेपे पदा स्थितः ।  
अङ्गुष्ठमात्रसंस्थानः पञ्चसाहस्रवत्सरे ॥1.518.८०॥
ब्रह्मणो वरदानं च जरामरणवर्जितम् ।  
लेभे ततो ययावद्रिं सौराष्ट्रे रेवताचलम् ॥८१ ॥
ततः स्वर्गं ययाविन्द्रपदं जिगाय वै स्थितः ।  
शुक्रात्प्राप्याऽभिषेकं च स्वयमिन्द्रो बभूव ह ॥८२॥
तेन यज्ञादयः सर्वे देवकार्याणि यान्यपि ।  
जपहोमादयः पितृकार्याणि विप्रपूजनम् ॥८३॥
सर्वं विनाशितं स्वस्य कृतं करादिकं तथा ।  
स्व एव यज्ञभागानां भोक्ता नान्यः कदाचन ॥८४॥
यजनादिविधाता च दण्ड्य एव न संशयः ।  
इत्येवं शासनं चक्रे धर्मकर्मविरोधि सः ॥८५॥
साङ्कृतिं तपसां पूर्णशेवधिं स वृकासुरः ।  
गत्वा जघान तं तत्र शस्त्राणि नैव सर्वथा ॥८६॥
पस्पर्शुस्तस्य खड्गश्च शतधा खण्डशोऽभवत् ।  
साङ्कृतिस्तं शशापाऽथ शीघ्रं नाशोऽस्तु तेऽसुर ॥८७॥
शङ्करश्च जघानैनं वृकं तत् कथितं च ते ।  
लक्ष्मि! कथाप्रसङ्गेन शृणु चान्यत्कथानकम् ॥८८॥
इति श्रीलक्ष्मीनारायणीयसहितायां प्रथमे कृतयुगसन्तानेऽन्धकासुरो युद्धे शङ्करेण स्वत्रिशूले रोपितो भृङ्गिरीटिगणः कृतः, वृकस्तत्पुत्रोऽपि शङ्करेण सूदित इत्यादिनिरूपणनामाऽष्टादशाऽधिकपञ्चशततमोऽध्यायः ॥५१८॥
    
