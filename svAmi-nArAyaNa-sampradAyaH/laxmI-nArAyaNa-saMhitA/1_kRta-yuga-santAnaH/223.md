+++
title = "२२३"

+++
    
श्रीनारायण उवाच-  
ततो गच्छेन्महालक्ष्मि तीर्थं विष्णुपदोद्भवम् ।  
यत्र गङ्गा समुत्पन्ना विष्णुपादाश्रया च या ॥१ ॥
एकदा खलु दुर्वासा यात्रार्थं समुपागतः ।  
तच्छ्रुत्वा सहसोत्थाय भगवान् रमया युतः ॥२ ॥
ययौ चातिथ्यविध्यर्थं दुर्वाससं प्रति प्रभुः ।  
गृहिणी न गृहे यस्य सत्पात्रगमनं च न ॥३ ॥
तस्य देवा न गृह्णन्ति पितरश्चोदकं तथा ।  
इति कृत्वा ययतुस्तौ श्रीश्च कृष्णश्च हर्षितौ ॥४ ॥
रथमारुह्य श्रीकृष्णो रुक्मिण्या सहितो ययौ ।  
समुद्रस्य तटे श्रान्तं स्नातं ज्वलनमोजसा ॥५ ॥
प्रणम्य भगवान् भक्त्या पप्रच्छाऽनामयं तथा ।  
मुनिरुवाच कुशलं क्व वासः कृष्ण तेऽधुना ॥६ ॥
कति दारा धनान्येव कच्चित्ते कुशलं सदा ।  
कृष्ण प्राह भवदाशीर्वादैर्वै कुशलं मम ॥७ ॥
दर्शनाच्च विशेषेण पावितं मे कुलं त्वया ।  
समुद्रेण प्रदत्ता मे भूमिस्तु दशयोजना ॥८ ॥
दशयोजने भूभागे पुरी हेममयी मया ।  
कारिता तत्र प्रासादा नवलक्षाणि कारिताः ॥९ ॥
तस्यां वसामि संहृष्टो निर्भयस्ते प्रसादतः ।  
दुर्वासाः प्राह श्रुत्वा तत् सङ्ख्यां वदस्व मे तव ॥1.223.१०  
यावत्यश्च महिष्यो वै पुत्राः परिजनास्तथा ।  
श्रीकृष्णः प्राह भगवन् कृपया ते मम गृहे ॥११  
सन्ति षोडशसाहस्रं भार्याश्चाष्टाधिकं शतम् ।  
एकैकस्यां दश पुत्राः कन्या चैका प्रजा मम ॥१२।  
षट् पञ्चाशत् ज्ञातयो मे सन्ति परिजनास्तथा ।  
इयं मुख्या मम पत्नी रुक्मिणी या रमा स्मृता ॥१३।  
भवान् मुनिप्रपूज्योऽस्ति समागच्छतु मे गृहम् ।  
शिरसाऽऽधाय पादास्तु ततो यामि पवित्रताम् ॥१४।  
दुर्वासाः प्राह भो कृष्ण सदाऽक्षमो भवाम्यहम् ।  
क्षणे रुष्टो भवाम्येव किं मां नयसि केशव ॥१५।  
नय मां यदि मद्वाक्यं करोषि सहभार्यया ।  
यदि मां नेतुकामोऽसि सभार्यस्त्वं रथं वह ॥१६॥
श्रुत्वा कृष्णः प्रसन्नोऽभूत् रुक्मिण्या सहितस्तदा ।  
रथधुर्योऽभवच्छीघ्रं पावितोहमिति ब्रुवन् ॥१७॥
तदा च ऋषिवर्यः संयुज्य कृष्णं च रुक्मिणीम् ।  
रथे स्थित्वाऽऽगृह्य रज्जुं याहि याहीत्यभाषत ॥१८॥
देवैश्च कुसुमैः कृष्ण पूज्यमानो जगाम ह ।  
वाह्यमाने रथे ताभ्यां रुक्मिणी तृषिताभवत् ॥१९॥
प्राह कान्तं जलं देहि तृषा मां बाधतेऽधुना ।  
तच्छ्रुत्वा पृथिवी कृष्णस्तताड पादलत्तया ॥1.223.२०॥
भूमिर्भिन्ना ततो गङ्गा निर्गता शीतला तदा ।  
सुगन्धसलिला श्वेता जलरूपा बभौ शुभा ॥२१॥
अपृष्ट्वा च मुनिं पयौ रुक्मिणी जाह्नवी जलम् ।  
दृष्ट्वा ऋषिश्चुकोपाऽऽशु शशाप परमेश्वरीम् ॥२२॥
मामपृष्ट्वा पीतवती जलं तस्माच्च तत्फलम् ।  
कृष्णवियोगरूपं त्वं प्राप्नुहीति ब्रुवन् रथात् ॥२३॥
समुत्तीर्याऽतिरक्ताक्षो भूमावेवाऽध्यतिष्ठत ।  
श्रीकृष्णस्तं विनयेन तुष्टाव रमयायुतः ॥२४॥
ऋषिवर्य यथार्थं ते वाक्यं भवतु सर्वथा ।  
रुक्मिणी मद्वियुक्ताऽस्तु वनेऽत्र जलरूपिणी ॥२५॥
गङ्गया सह नित्यं वै गङ्गारूपेण तिष्ठतु ।  
यत्र जलं विनिर्भिद्य भूमिं प्रकटतां गतम् ॥२६॥
तज्जलं रुक्मिणी रूपं तीर्थं समस्तु शाश्वतम् ।  
अत्रैव रुक्मिणीवासो मन्दिरेऽस्तु सदा वने ॥२७॥
मोक्षश्चापि तैर्थिकानां चास्तु रमाप्रसादनात् ।  
दुर्वासाश्च तदा प्राह कृष्ण प्रातर्निशामुखे ॥२८॥
रुक्मिण्यास्तव योगोऽस्तु नित्यं करोम्यनुग्रहम् ।  
इत्युक्त्वा प्रययौ तस्मात्स्थलान्मुनिस्तदाऽत्रिजः ॥२९॥
रुक्मिणी संस्थिता तत्रोद्यानप्रासादपुङ्गवे ।  
जलरूपा द्वितीयेन रूपेणापि प्रतिष्ठिता ॥1.223.३ ०॥
तीर्थं तज्जलरूपं वै विष्णुपादोदकं स्मृतम् ।  
मुख्यरूपेण महिषी सदा कृष्णस्य सेवने ॥३१ ॥
सदा तिष्ठतु प्रासादे इत्यप्यनुग्रहं व्यधात् ।  
दुर्वासा वरदानं तद्गत्वा पूजामवाप्य च ॥३२॥
ययौ कैलासमेवाऽस्मात्स्थानात् कृष्णो गृहं ययौ ।  
रुक्मिणी च त्रिरूपाऽभूत् कृष्णापादोदके जलम् ॥३३ ॥
तत्रोद्यानस्थसौधे सा मूर्तिरूपा द्वितीयका ।  
तृतीया च महाराज्ञी श्रीकृष्णे नित्ययोगिनी ॥३४॥
इत्येवं रुक्मिणीतीर्थं कृष्णपादोदकं हि तत् ।  
गङ्गारूपं समजनि स्नातुर्मोक्षप्रदं शुभम् ॥३५॥
श्राद्धकर्तुश्च पितॄणामक्षय्यपुण्यदं तथा ।  
अक्षय्यतृप्तिदं चापि तथा गोलोकधामदम् ॥३६॥
दानं होमं जपं ध्यानं पूजां चार्घं करोति यः ।  
तत्सर्वमक्षयपुण्यप्रदं भवति तत्स्थले ॥३७॥
यत्र साक्षाच्छ्रिया युक्तः कृष्णो वसति सर्वदा ।  
तत्र किं वै भवेन्न्यूनं गोलोकात्तीर्थवासिनाम् ॥३८ ॥
तीर्थकृतोऽपि न न्यूनं गोलोकात्प्राप्यते फलम् ।  
भोजनं विविधं दद्याद् दक्षिणां स्वर्णराजतीम् ॥३९॥
दीनान्धकृपणेभ्यश्च दानं देयं विधानतः ।  
उपानहौ प्रदातव्ये जलकुम्भः सवस्त्रकः ॥1.223.४० ॥
दध्योदनं प्रदातव्यं धान्यानि विविधानि च ।  
रक्तवस्त्रं तथा शाटी कञ्चुकी घर्घरी तथा ॥४ १ ॥
रुक्मिण्यै सम्प्रदातव्या भूषाः शृङ्गारकाणि च ।  
पूजयेद् विप्रयुगलं विष्णुर्मे प्रीयतामिति ॥४२॥
एवं तीर्थे कृते तत्र पितरस्त्रिकुलोद्भवाः ।  
तृप्ता यान्ति हरेर्लोकं प्रसन्नः श्रीयुतो हरिः ॥४३ ॥
इह कामान् सदा भुक्त्वा भुक्त्वा स्वर्गादिवैभवान् ।  
अन्ते यान्ति हरेर्धाम रुक्मिणीतीर्थपावनाः ॥४४॥
इतिश्रीलक्ष्मीनारायणीयसंहितायां प्रथमे कृतयुगसन्ताने दुर्वासोरथवहनकर्मणि व्यापृतायाः रुक्मिण्यास्तृषानिवृत्त्यर्थं श्रीकृष्णचरणघातनिःसृत गङ्गाजलाख्यरुक्मिणीतीर्थ रुक्मिणीत्रिस्वरूपता चेति निरूपणनामा त्रयोविंशत्यधिकद्विशततमोऽध्यायः ॥२२३ ॥
    
