+++
title = "०२३"

+++
श्रीलक्ष्मीरुवाच-  
देवदेव जगन्नाथ प्राणप्रेष्ठ महाप्रभो! ।  
नारायण! नमस्तेऽस्तु त्वयाऽहं तारिता ध्रुवम् ॥१ ॥
मया तु दृश्यते ब्रह्मन्! भगवान् जयतीति यत् ।  
कस्य मन्त्रो भगवता जप्यते परमात्मना ॥२ ॥
त्वां जपन्ति सदा भक्ता नान्यद्वै जापपात्रकम् ।  
सर्वैर्जप्यो भवान्देवो सोऽन्यं कं जपतीति मे ॥३ ॥
चिन्तनं जायते दृष्ट्वा तत्समाधेहि मे प्रिय! ।  
नारायणः स्वपत्न्यास्तच्छ्रुत्वा प्राह यथातथम् ॥४ ॥
श्रीनारायण उवाच-  
शृणु देवि! रहस्यं मे सर्वकल्याणकारकम् ।  
सर्वकल्याणसत्पात्रमहमेव न संशयः ॥५ ॥
सर्वजप्योऽहमेवाऽपि तत्राऽप्यस्ति न संशयः ।  
तथापि लोकशिक्षार्थं प्रजपामि मनुं मम ॥६ ॥
वासुदेवमहाविष्णुब्रह्मप्रभतिसृष्टयः ।  
सम्यगुत्पादिता यावन्मया तावच्च तैः पुनः ॥७॥
जप्तुं मन्त्रोऽर्थितो मत्तो मया मन्मूर्तितस्ततः ।  
मम मूर्तिमयी शक्तिर्मद्देहात्प्रकटीकृता ॥८ ॥
मत्तोऽन्यूना मत्स्वरूपा मदैश्वर्या मदात्मिका ।  
ध्यानादाकर्षिणी दिव्या जपाच्छान्तिप्रदायिनी ॥९ ॥
रूपतेजोमयी रम्या सर्वसौभाग्यसुन्दरी ।  
मोक्षसामर्थ्यसम्पन्ना कन्या द्वादशहायना ॥1.23.१० ॥
दृष्ट्वा तां मुमुहुः सर्वे मुक्ता ईशास्तथा परे ।  
किङ्कार्यविमूढास्ते वै बभूवुस्तु यदा तदा ॥११ ॥
मया कन्या स्वयं जप्ता गीतां त्राणार्थमेव सा ।  
गायत्री सा समाख्याता मां जेपुश्च सुरेश्वराः ॥१२ ॥
मम मूर्तिं तु गायत्रीं जपन्ति च भजन्ति ये ।  
ते स्वकर्मखनिं दग्ध्वा प्राप्नुवन्ति पदं मम ॥१२ ॥
गायत्र्या प्रार्थितं मह्यं मा वै मां नाथ विस्मर ।  
सर्वदा भवता रक्ष्या भवेयं सबला ततः ॥१४॥
पापानां पापकर्माणि दग्धुं प्रभ्व्यन्नथा कथम् ।  
सामर्थ्यं यदि भवता मह्यं न दीयते हरे! ॥१५॥
ततो मया वरो दत्तस्त्वां स्मरिष्यामि वै सदा ।  
ततो मदाज्ञया देवी गायत्री सर्वतो गता ॥१ ६॥
ईशलोकेष्वथ जीवब्रह्माण्डेष्वपि सर्वशः ।  
गायत्री कन्यका गुर्वी साध्वी मम तनुप्रभा ॥१७॥
दृश्या तु दिव्यनयनैरदृश्या जडनेत्रकैः ।  
वर्तते जापकानान्तु समुद्धारप्रकारिणी ॥१८ ॥
सुमूर्ता कन्यकारूपा ज्ञानरूपा हृदि स्थिता ।  
शब्दात्मिका जपयोग्या त्रिधा तस्या व्यवस्थितिः ॥१९ ॥
ब्रह्मणा तु यदा वेदा मत्सकाशात् समर्थिताः ।  
तदा मया तु गायत्र्या विनिष्कास्य तदर्पिताः ॥1.23.२० ॥
तस्मात्सा वेदमातेति प्रसङ्ख्यातिमुपागता ।  
गायत्र्यो बह्व्योऽन्याश्च तस्याः सेवार्थमित्यपि ॥२१ ॥
मया सामर्थ्यलेशाद्वै मत्तन्वा प्रकटीकृताः ।  
तास्तु लोकप्रलोकेषु मम भिन्नाभिधानतः ॥२२॥
भिन्नभिन्नानुपूर्व्यात्मप्रभिन्नाऽऽकृतयो मताः ।  
ताः सर्वा मुख्यगायत्र्या दास्यो भवन्ति कोटिशः ॥२३ ॥
अप्राप्तयौवनाऽऽवेगाः सुकुमार्योऽक्षताऽऽन्तरा ।  
विचरन्ति महासाध्व्यो जापकेभ्यो नु मुक्तिदाः ॥२४॥
ब्रह्मतेजोऽन्विता ब्रह्ममूर्तयो ब्रह्मयोगदाः ।  
ब्रह्मात्मिकाः परे सत्ये सुलोके प्रवसन्ति वै ॥२५॥
सर्वज्ञाः सर्ववेत्त्र्यस्ता यत्र लोकाः स्मरन्ति ताः ।  
तत्र द्रागभिगम्य स्वान् जापकान् शोधयन्ति ताः ॥२६ ॥
जीवा वा ईश्वरा देवा यक्षा रक्षांसि वा परे ।  
पापाः पापप्रसक्ता वा तामसा राजसाश्च ये ॥२७॥
एता उपासते ताँस्ताः स्त्रीर्नरान् मोचयन्त्यघात् ।  
रक्षन्ति सहसंयानान्निर्वाणं गमयन्ति च ॥२८॥
इति ते कारणं देवि! जपनस्य समीरितम् ।  
त्वां जपामि सदा लक्ष्मी! यथा त्वं जपसीति माम् ॥२९॥
अहन्तु भगवान् देवि! भक्तान् जपामि नित्यशः ।  
भक्ता जपन्ति मां नित्यं हीत्यन्योन्यं जपामहे ॥1.23.३०॥
अहन्तु जपनं तेषां रक्षणार्थं करोमि हि ।  
ते तु मे जपनं देवि! कुर्वन्ति मुक्तलब्धये ॥३ १ ॥
अथ भाषां विना नैव जपो भवति कश्चन ।  
तस्माद्वाणी प्रयोक्तव्या सा च वर्णान् विना कथम् ॥३२॥
ये चेश्वराः समुत्पन्ना न वक्तुं शेकिरे हि ते ।  
ज्ञानमौनाः समासँस्ते वाग्व्यवहारवर्जिताः ॥३३॥
ब्रह्मादयोऽपि मौनास्तेऽस्तुवन् श्रीहरिमच्युतम् ।  
मौनस्तुतिमिमां ज्ञात्वा वाक्प्रणेता स्वयं हरिः ॥३४॥
स्वजिह्वाग्रप्रदेशाद्वै दिव्यां कन्यां चकार ह ।  
सा चोत्पन्ना स्वयं देवं कि मे कार्यं भवेदिति ॥३५॥
जिज्ञासमानां तां देवीं स्वात्मशक्तिमयीं प्रभुः ।  
प्रत्याननं प्रसाराख्यां शक्तिं तस्यै प्रदाय च ॥३६॥
वाक्स्वरूपां कृतवाँस्तां सा वै जाता सरस्वती ।  
दिव्यां वीणां समादाय वादयन्ती मुहुर्मुहुः ॥३७॥
ऐशे जैवे च सर्वत्र लोके लोके जगाम सा ।  
व्यक्तौ व्यक्तौ प्रवेशायाऽनन्तरूपाण्यधारयत् ॥२८॥
अनन्तकोट्यस्ता जाता वाङ्मय्यः शारदाः स्त्रियः ।  
कन्याः कुमारिकाः सङ्ख्यारहिता हरिमूर्तिजाः ३९॥
सर्वास्ता ह्यभवन् दास्यो गायत्रीणां तु सेविकाः ।  
मिष्टा मधुरा ऋक्षाश्च स्पष्टाश्च ध्वनयस्तथा ॥1.23.४० ॥
रौद्रा बीभत्सकरुणहास्यक्षुद्रभयानकाः ।  
दिव्या अदिव्याः सूक्ष्माश्च स्थूला बह्वर्थसंयुताः ॥४१॥
विविधाकारमापन्नाः सर्वा द्वादशहायनाः ।  
अक्षता अस्खलिताश्च सुभगा अर्थसम्भृताः ॥४२॥
सुमूर्ता ज्ञानरूपाश्च वाणीरूपाश्च तास्त्रिधा ।  
साध्व्यः शीलव्रतोपेताः सन्त्युपास्यास्तु मुक्तये ॥४३ ॥
मां विना नैव मुक्तिः स्यात् सरस्वत्यो मदात्मिकाः ।  
मज्जिह्वाश्च मदैश्वर्यात्मिक्यस्तास्तनवो मम ॥४४॥
सदोपास्याः सदा सेव्याः सदा ध्येयास्तु मुक्तये ।  
यावद्वर्णसमाम्नायाः सरस्वत्यात्मकाः कृताः ॥४५॥
यथाऽहं व्यापकश्चास्मि वाणी सा व्यापिका तया ।  
शब्दब्रह्मणि निष्णातः परम्ब्रह्मधिगच्छति ॥४६॥
ब्रह्मणो मे विमर्शः स्याद् विमर्शाद् बिन्दुरस्ति च ।  
बिन्दोर्नादः समुत्पन्नो नादाद्वै ध्वनयः स्मृताः ॥४७॥
ध्वनेरक्षरविन्यासाः स्फोटब्रह्मान्विताः खलु ।  
जायन्ते वाङ्महादेव्यः सरस्वत्यो जनेषु ताः ॥४८॥
साधुधर्मान्वितास्ता वै मोक्षयन्त्याश्रितान् स्वकान् ।  
प्रापयन्ति परं धाम सेविता ब्रह्मणोऽन्वयात् ॥४९॥
ब्रह्मलोके परे सत्ये दिव्यानि भुवनानि च ।  
वनानि भोग्यजातानि वस्त्वानन्त्यानि चैव हि ॥1.23.५० ॥
तासां कृते विधत्तानि ह्यतर्क्यनगराणि च ।  
यानवाहनवादित्रभोग्यपेयाऽव्ययानि च ॥५१॥
न ततः सुन्दर किञ्चित् तल्लोके भवतीति मे ।  
वासः सरस्वतीमध्ये समबोध्यस्त्वया प्रिये! ॥५२॥
इति श्रीलक्ष्मीनारायणीयसंहितायां प्रथमे कृतयुगसन्ताने गायत्रीसरस्वतीनिरूपणनामा त्रयोविंशोऽध्यायः ॥२३ ॥
    
