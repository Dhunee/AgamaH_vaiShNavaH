+++
title = "४४४"

+++
श्रीलक्ष्मीरुवाच-  
सुयज्ञः स कथं जप्त्वा स्तोत्रं पत्नीव्रतो नृपः ।  
किमात्मकं तपः कृत्वा मोक्षमवाप तद्वद्! ॥१ ॥
श्रीनारायण उवाच-  
पत्नीव्रतः सुयज्ञः स राधिका मन्त्रमाप यम् ।  
जजाप स पुष्करे गत्वा पत्नीयुक्तस्तपःप्रियः ॥२ ॥
'ओं राधायै स्वाहा' मन्त्रं सदा जजाप भूपतिः ।  
ध्यानं चकार राधायाः पूजां चक्रे समादरात् ॥३ ॥
श्वेतचम्पकवर्णाभां कोटिचन्द्रसमप्रभाम् ।  
शरत्पार्वणचन्द्रास्यां शरत्पङ्कजलोचनाम् ॥४ ॥
पक्वबिम्बाऽधरां मुक्तादन्तपङ्क्तिविराजिताम् ।  
ईषद्धास्यप्रसन्नास्यां रत्नमालादिभूषिताम् ॥५ ॥
वह्निशुक्लांशुकाधाना भक्तानुग्रहमण्डिताम् ।  
रत्नकेयूरवलयां रत्नमञ्जीररञ्जिताम् ॥६ ॥
रत्नकुण्डलसंशोभाराजत्कर्णसुभूषणाम् ।  
सूर्यप्रभाभगण्डाभां तेजःपरिधिराजिताम् ॥७ ॥
रत्नग्रैवेयकैर्युक्तां किरीटमुकुटोज्ज्वलाम् ।  
रत्नाङ्गुलीयकशोभां रत्नपाशकशोभिताम् ॥८ ॥
मालतीमाल्यग्रथितकबरीभारशोभिताम् ।  
रूपानुरूपावयवां सर्वोत्तमाङ्गराजिताम् ॥९ ॥
बिन्दुतिलकभालां च पूजितां चन्दनादिभिः ।  
कृष्णसौभाग्यसंशोभां कृष्णप्राणस्वरूपिणीम् ॥1.444.१ ०॥
कृष्णभक्तिप्रदां शान्तां वैष्णवीं कृष्णस्नेहिताम् ।  
रत्नसिंहासने रासे स्थितां रासेश्वरीं भजे ॥११ ॥
इति ध्यात्वा ददौ तां वै चोपचाराणि षोडश ।  
आसनं वसनं पाद्यमर्घ्यं गन्धानुलेपनम् ॥१२॥
धूपं दीपं सुपुष्पं च स्नानीयं रत्नभूषणम् ।  
षट्पञ्चाशत्सुनैवेद्यं ताम्बूलं वासितं जलम् ॥१ ३॥
मधुपर्कं रत्नतुल्यमुपचाराणि षोडश ।  
तथा ददावष्टोत्तरशतं भावेन भक्तराट् ॥१४॥
कृष्णभक्तिं कृष्णदास्यं देहि मे कृष्णपूजिते ।  
एवं चक्रे परीहारं ननाम परमेश्वरीम् ॥१५॥
कार्तिकीपूर्णिमायां तु तां सम्पूज्य परेश्वरीम् ।  
अचलां श्रियमाप्नोति राजसूयफलं लभेत् ॥१६॥
नारी तां चिन्तयेद् भक्त्या स्वामिसौभाग्यगा भवेत् ।  
सा प्रयाति च गोलोकं मुच्येत भवबन्धनात् ॥१७॥
एवं नित्यं सुयज्ञो वै जजाप च पुपूज च ।  
तुष्टाव दध्यौ नामानि तदर्थांश्चिन्तयन्मुहुः ॥१८॥
रां तु स्मृद्धिं ददात्येव धां धृतिं पादयोर्व्रजेत् ।  
भुक्तिमुक्तिप्रदां कृष्णां नमामीत्यभ्यचिन्तयत् ॥१ ९॥
पत्रं पुष्पं फलं भुक्त्वा तेपे तपः सुदुष्करम् ।  
सर्वं राधामयं चक्रे शतवर्षं नराधिपः ॥1.444.२०॥
राधा तुष्टा नृपतेश्च प्रत्यक्षा सम्बभूव ह ।  
प्राह तं तु तदा रासेश्वरीयुक्तं सुयज्ञकम् ॥२१ ॥
पत्नीव्रतं त्वया राजन् कृष्णवत् पालितं सदा ।  
मम सेवा कृता नित्यं भक्त्या चातीव तोषिता ॥२२॥
पूजिता वन्दिता नित्यं ध्याता रासेश्वरी सदा ।  
पत्नीव्रतमखण्डं सम्पालितं कृष्णवत्त्वया ॥२३॥
सौकुमार्ये सदा पुष्पसमां मत्वा ह्यपालयः ।  
वस्त्राभूषणशृङ्गारद्रव्यादिभिः सुतोषिता ॥२४॥
भोज्यपेयसुभोग्यादिदानैः शश्वत्प्रपोषिता ।  
गुर्विण्यवस्थामालक्ष्य स्वेष्टदानैः प्रपालिता ॥२५॥
सूतकादिष्ववस्थासु निर्विघ्नेन निभालिता ।  
राजसादौ तु भावेषु सर्वभावैः सुरञ्जिता ॥२६॥
तमोवृत्तौ क्षमां धृत्वा क्रोडे कृत्वा प्रसादिता ।  
ज्वराद्यवस्थासान्निध्ये क्षणं नैव वियोजिता ॥२७॥
आपत्स्वपि त्वया राजन् दूरीकृता न पार्श्वतः ।  
सोढ्वा वै सर्वमत्युग्रं न चापदा सुयोजिता ॥२८॥
आशौचादौ त्वया धर्माच्च्याविता न कदाचन ।  
सगर्भायां त्वया नैव व्यर्थकामेन योजिता ॥२९॥
सबालायां कदाचिन्न विना वस्तु त्वया कृता ।  
क्षुधिते तृषिते कान्ते न प्रयासे निपातिता ॥1.444.३०॥
विभ्रमे बहुचिन्तायां न समुद्वेजिता क्वचित् ।  
यथाकालं यथाद्रव्यं सर्वभावेन पूजिता ॥३ १ ॥
वन्दिता तोषिता विश्वक् सुखदानैः प्रसादिता ।  
ममैवं सेवया राजन् तुष्टः कृष्णनरायणः ॥३२॥
तेनैव प्रेषिता चाहं राधा त्वां नेतुमागता ।  
अहं रासेश्वरी राधा पन्नीव्रतफलप्रदा ॥३३ ॥
मदर्थं कारितं यद्यत् कृतं वा तत्फलप्रदा ।  
सत्त्वेन रजसा यद्वा तमसाऽपि मदर्पितम् ॥३४॥
सर्वं तन्निर्गुणं विधापयामि कृष्णयोगतः ।  
कामो रोषस्तथा स्वादः स्नेहो लोभो मदादयः ॥३५॥
मदर्थं त्वर्पिता जाताः कृता अपि तु निर्गुणाः ।  
यतोऽहं निर्गुणा पत्नी कृष्णनारायणस्य वै ॥३६॥
ततो मद्योगमापन्नं पत्नीव्रतस्य निर्गुणम् ।  
कृष्णस्य क्रीडया सर्वं जगत् सक्रियमेव तु ॥३७॥
यदि कृष्णो नैव कुर्यात् क्रियाहीनं जगद्भवेत् ।  
दम्पत्योस्तु क्रियाः सर्वा राधाकृष्णोद्भवा यतः ॥३८॥
सदृश्योऽपि भवन्त्येव निर्गुणा बन्धनाशिकाः ।  
ब्रह्म ब्राह्म्यायुतं पूर्वं करोत्येव जगत्तथा ॥३९॥
दिवा रात्रिं विना नास्ति चात्मा बुद्धिं विना न वै ।  
ब्रह्म ब्राह्मीं विना नास्ति कृष्णः कृष्णां विना न वै ॥1.444.४०॥
शब्दः शक्तिं विना नास्ति धर्मां भक्तिं विना न वै ।  
कृष्णो राधां विना नास्ति सत् चित् नाऽऽनन्दमन्तरा ॥४१ ॥
मम व्रतेन राजेन्द्र पूतस्त्वं सर्वथा यतः ।  
आगच्छ कृष्णगोलोकं विमानेन सभार्यकः ॥४२॥
त्वया प्रसादिता चाहं सर्वैर्व्रतैर्नृपोत्तम ।  
यदा रासेश्वरी चेयं ज्वरेणाऽभिभवं गता ॥४३॥
पुरा मासं जलं चान्नं गृहीतं न तया तदा ।  
त्वयाऽपि मासमेकं तु जलान्नं भुक्तमेव न ॥४४॥
स्वस्थेनापि त्वया पत्नीव्रतेन रक्षितं व्रतम् ।  
प्रसवादौ यदा यद्यत् पत्न्या त्यक्तं सुभोजनम् ॥४५॥
अन्यच्चापि सुभोग्यादि त्वयाऽपि त्यक्तमेव तत् ।  
समायां विषमायां वा स्थितौ क्वापि त्वया नृप ॥४६॥
पत्नीं विहायाऽनर्पित्वा किञ्चन नोपयुक्तवान् ।  
साधुवद् वर्तसे राजन् सर्वं पत्न्यां निधाय च ॥४७॥
अक्षयं दानपुण्यादि पत्नीद्वारा कृतं त्वया ।  
मया तत् शाश्वतफलं कृतं त्वदर्थमेव हि ॥४८॥
चातुर्मास्यव्रतं पत्न्या रासेश्वर्या कृतं यदा ।  
तदा तस्यै न निवेद्य त्वया भुक्तं न वै क्वचित् ॥४९॥
कार्तिके श्रावणे माघे वैशाखे च व्रतानि वै ।  
यानि यानि तव पत्न्या कृतानि कृच्छ्रकाणि वै ॥1.444.५० ॥
तत्र तत्र च यत् त्यक्तं रासेश्वर्या त्वयाऽपि तत् ।  
कदाचिन्न गृहीतं वै पत्नीव्रतेन सर्वथा ॥५१ ॥
यमाश्च नियमा ये ये तव पत्न्या ह्यनुष्ठिताः ।  
ते ते त्वयाऽपि तावन्तस्तावत्कालमनुष्ठिताः ॥५२॥
स्नानदानजपहोमास्तया कृतास्त्वया कृताः ।  
तया सङ्कल्पितं यद्यत् सर्वं त्वयाऽपि निश्चितम् ॥५ ३ ॥
नान्या नारी त्वया स्पृष्टा कामतो न विलोकिता ।  
दास्यश्च कर्मचारिण्यः पुत्रीवद् रक्षितास्त्वया ॥५४॥
प्रजाः कन्या युवत्यश्च शिष्या इव विलोकिताः ।  
स्नुषा पत्न्यो मातरश्च देव्य इव प्रपूजिताः ॥५५॥
साध्व्यः सत्यो योगवत्यः शिवावद् वन्दितास्त्वया ।  
भिक्षुक्यो विधवा निराश्रयाः पित्रेव पालिताः ॥५६॥
नर्तक्यो नायिका बहुरूपिण्यो धर्मतः स्मृताः ।  
वैष्णव्यः साङ्ख्ययोगिन्यो गुरुपत्न्य इवाऽर्चिताः ॥५७॥
विद्यार्थिन्यः सदा सरस्वतीतुल्या विलोकिताः ।  
दृष्टा वै ब्रह्मचारिण्यो गङ्गावत् तीर्थपाविताः ॥५८॥
एवं सुयज्ञ सर्वास्ता ब्रह्मात्मभावभाविताः ।  
त्वया विलोकिता राजन् पत्नीव्रतेन भूभृता ॥१९॥
ऋणमुक्ताः कृताश्चान्या आपत्तिभ्यः सुतारिताः ।  
कष्टाद् दूरीकृताश्चान्या नार्यश्च वैष्णवीकृताः ॥1.444.६० ॥
धन्योऽसि त्वं सदा राजन् धन्या रासेश्वरी प्रिया ।  
धन्यं चांशस्वरूपं मे यत्प्राप्त्या मुक्ततां गतम् ॥६१ ॥
विश्वासं वरणं न्यासं कार्पण्यं मतिस्थिरताम् ।  
आनुकूल्यं प्रातिकुल्यवर्जितं कृतवान् मयि ॥६२॥
नैतादृशं परः कश्चिन्मद्व्रतं पालयिष्यति ।  
पत्नीव्रतं व्रतं मे तन्मोक्षदं पालितं त्वया ॥६३॥
पितरस्तारिता राजन् प्रजाश्च तारितास्त्वया ।  
सर्वं वै तारितं राज्येऽरण्येऽपि जडचेतनम् ॥६४॥
इत्युक्त्वा राधिका देवी रासेश्वरीं सुयज्ञकम् ।  
विमाने दिव्यदेहौ तौ नीत्वा गोलोकमाययौ ॥६५॥
इति पत्नीव्रतं लक्ष्मि! कथितं स्फुटमेव ते ।  
पठनाच्छ्रवणाच्चास्य गोलोकमाप्नुयाद् व्रती ॥६६ ॥
इति श्रीलक्ष्मीनारायणीयसंहितायां प्रथमे कृतयुगसन्ताने सुयज्ञं पत्नीव्रतधर्मपालकं राजानं रासेश्वरीं पत्नीं च विमाने नीत्वा राधा गोलोकं ययावित्यादिपत्नीव्रतमाहात्म्यकथननामा चतुश्चत्वारिंशदधिकचतुश्शततमोऽध्यायः ॥४४४॥
    
