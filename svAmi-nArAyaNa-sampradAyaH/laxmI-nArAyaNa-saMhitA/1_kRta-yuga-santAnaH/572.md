+++
title = "५७२"

+++
श्रीनारायण उवाच-  
शृणु लक्ष्मि! महातीर्थं कुब्जाम्रकं प्रमोक्षदम् ।  
नर्मदायां समागत्य कुब्जारेवासमागमे ॥१ ॥
व्यवस्थितं ध्रुवं साप्तकल्पं वै शङ्करोऽवदत् ।  
पार्वत्यै तीर्थयात्रायामृक्षपर्वतसंस्थितः ॥२ ॥
अथान्यान्यपि तीर्थानि कथयामि निशामय ।  
माहिष्मत्याः पश्चिमे वै तीर्थं शोकविनाशनम् ॥३ ॥
अशोकवनिकाख्यातं मातङ्गाश्रमशोभितम् ।  
तत्र या पूजयेद् गौरीं तृतीयायां पतिव्रता ॥४ ॥
कन्या लभेत् पतिं स्वेष्टं द्रव्यरूपबलान्वितम् ।  
मातङ्गो नाम देवर्षिस्तपस्तेपेऽत्र दुष्करम् ॥५ ॥
प्राग्जन्मनि निषादः स जातिस्मरो ह्यभूत् सदा ।  
पापनाशकरे स्थाने महर्षीणां समागमात् ॥६ ॥
धर्मज्ञाताऽभवच्छ्रेष्ठो रागहीनश्च बोधवान् ।  
नर्मदासेवनाच्चापि पुण्यवानभवद्धि सः ॥७ ॥
निर्विण्णश्च जटावल्कलाऽम्बरः श्वपचोऽपि ह ।  
अशोकवनिकासंस्थः कन्दमूलफलाशनः ॥८ ॥
वर्षाणां स सहस्रं वै तपस्तेपेऽतिदारुणम् ।  
एवं वै तपतस्तस्य जटाग्रेभ्यो विनिःसृताः ॥९ ॥
यक्षिण्यः श्यामवर्णाश्च तेजस्विन्यो विभूषिताः ।  
एकाशीतिसहस्राणि सस्नुस्ता नर्मदाजले ॥1.572.१ ०॥
स्नानमात्रेण ताः प्रापुर्यक्षलोकान् सुवाहनैः ।  
मन्त्रयन्त्रविहीनोऽपि नमः शिवाय सङ्गृणन् ॥११ ॥
सिद्धिमानभवत्तस्य पुरः शङ्कर आययौ ।  
भक्तं प्राह वरं स्वेष्टं वृणीष्व शङ्करोऽस्म्यहम् ॥१२॥
मातङ्गः प्राह मन्नाम्ना तीर्थं ख्यातमिदं भवेत् ।  
चाण्डालाः श्वपचाश्चर्मकारा ये पापयोनयः ॥१३ ॥
अत्राऽऽगत्य पवित्राश्च मुक्तिमाप्नुयुरेव च ।  
मातङ्गेश्वरलिङ्गं च नत्वेयुर्मोक्षणं तथा ॥१४॥
एनं वरं प्रदेह्यत्र यद्यहं तेऽस्मि भक्तिमान् ।  
श्रुत्वा तच्छङ्करः प्राह तथाऽस्त्विति पुनस्ततः ॥१५॥
ओं नमः श्रीकृष्णनारायणाय स्वामिने नमः ।  
इत्येनं जप मातङ्ग! मुक्तिस्ते वैष्णवी परा ॥१६॥
भविष्यति न सन्देहस्तथा त्वज्जातिवर्तिनाम् ।  
अस्य मन्त्रस्य योगेन वैकुण्ठे मोक्षणं भवेत् ॥१७॥
देहि मन्त्रं मयोक्तं च कुरु सर्वांश्च वैष्णवान् ।  
इत्युक्त्वा शङ्करश्चान्तर्धानं ययौ ततः परम् ॥१८॥
मतङ्गो निजवर्णेभ्यो देहिभ्यः प्रददौ मनुम् ।  
प्रेषयामास स बहून् चाण्डालान् वैष्णवान् पुरा ॥१९॥
गोलोकं श्रीहरेर्धाम स्वयं यानं च कामिकम् ।  
समारुह्य ययौ चैत्रे मोक्षं वै परमं शुभम् ॥1.572.२०॥
अशोकवनिकं चैतन्मातङ्गतीर्थमुच्यते ।  
तिलपिष्टादिदानेन सक्तूदानेन तर्पणे ॥२१॥
पितरो जलपानेन मुक्तिं यान्ति न संशयः ।  
तत्रैव दक्षिणे भागे तीर्थं मृगवनाभिधम् ॥२२॥
तत्र स्नात्वाऽर्चयेद् विष्णुं शङ्खचक्रगदाधरम् ।  
एकादश्यां निराहारः पूजयेत् परमेश्वरम् ॥२३॥
पतिव्रता पतिं कृष्णनारायणं प्रपूजयेत् ।  
स्नानदानप्रभावेण लोकं प्राप्नोति वैष्णवम् ॥२४॥
व्याधः कश्चिद् दुराचारो निर्दयश्च पुराऽभवत् ।  
सधनुष्को मृगाँस्तत्र जघान च तृषाकुलः ॥२५॥
विना जल द्रुमच्छायामाश्रित्य क्षणमास्थितः ।  
निद्रां ययौ च तत्पश्चाद् वनसङ्घर्षजोऽनलः ॥२६॥
उत्थितश्च ददाहाऽसौ वनं व्याधमृगान्वितम् ।  
अथ मासान्तरे वर्षा जाता भस्मास्थिखण्डकाः ॥२७॥
नर्मदायां गताः सर्वे वृष्टिपूरेण वाहिताः ।  
मृगास्ते नर्मदायोगाद् गान्धर्वा देवकोटयः ॥२८ ॥
अभवँश्च स वै व्याधो राजाऽभवद्धि भूतले ।  
तदन्ये प्राणिनश्चापि नर्मदाजलयोगतः ॥२९॥
यक्षाद्या अभवन् देवा दशवर्षसहस्रकम् ।  
स्वर्गं भुक्त्वा ततस्तेऽपि तथा राजाऽस्य गायकाः ॥1.572.३ ०॥
वैष्णवेनैव यानेन सम्प्राप्ता वैष्णवं पदम् ।  
अवशः स्ववशो वापि प्राणाँस्त्यजति नार्मदे ॥३ १ ॥
दिव्यवर्षसहस्रं स विष्णुलोके प्रमोदते ।  
अङ्गारावर्तसम्भेदो गोसहस्रफलप्रदः ॥३२॥
अङ्गारेश्वरदेवश्च तत्र तिष्ठति सङ्गमे ।  
स्नानमात्रो नरस्तत्र गाणपत्यमवाप्नुयात् ॥३३॥
चतुर्थ्यां मङ्गले वारे हिरण्यपुरुषं शुभम् ।  
कृत्वा रक्तेन वस्त्रेण वेष्टयेत् सघृतं तथा ॥३४॥
गूढं दद्याद् ब्राह्मणाय मङ्गलं पुरुषं ददेत् ।  
दानतीर्थप्रभावेण शक्रार्धासनभाग्भवेत् ॥३५॥
युवनाश्वः पुरा राजा कोसलाया ह्यभून्महान् ।,  
चक्रवर्ती कृतयुगे सर्वधर्मपरायणः ॥३६॥
अभिवाद्य वशिष्ठं स समुवाच पुरोहितम् ।  
कस्मिन् स्थाने यजेद् यज्ञं तीर्थे देशे सुरालये ॥३७॥
वशिष्ठस्तं समुवाच नैमिषं तीर्थमुत्तमम् ।  
सफलो हयमेधश्च कोटिकोटिगुणोत्तरः ॥३८॥
मत्स्येन विष्णुना चोक्तं सूर्येणापि तथोदितम् ।  
मनुपुत्राय यज्ञार्हं युवनाश्व! तवोदितम् ॥३९॥
श्रुत्वा राजा गुरोर्वाक्यं समादिदेश मन्त्रिणः ।  
यज्ञोपस्करमादाय समागच्छत सत्वरम् ॥1.572.४०॥
घोषणा च कृता लोके आहूताश्च सुराः क्रतौ ।  
ब्रह्मा विष्णुः सुरेशश्च स्कन्दो वैश्रवणस्तथा ॥४१ ॥
शम्भुश्च वसवश्चापि रुद्रा आदित्यकास्तथा ।  
अश्विनौ च दिशां पाला लोकपालाश्च सर्वशः ॥४२॥
धेनूनां दशलक्षाणि हेमरत्नान्वितानि हि ।  
लक्षमेकं वाजिनां सद्दन्तिनामयुतत्रयम् ॥४३॥
मणिमाणिक्यमुक्ताश्च हिरण्यं चाप्यनन्तकम् ।  
नानाविधानि द्रव्याणि भक्ष्यभोज्यानि सर्वशः ॥४४॥
यज्ञद्रव्यं च यच्चान्यत् तत्सर्वसहितो नृपः ।  
नानासहस्रयानैश्च नानावाद्यसहस्रकैः ॥४५॥
वेदघोषेण महता गीतिकैर्नादयन् दिवम् ।  
विवेश नैमिषं तीर्थं यत्र श्रीहरिदर्शनम् ॥४६ ॥
अनादिश्रीकृष्णनारायणं दृष्ट्वा ततो नृपः ।  
दीनानामयुतायाऽसौ ददौ सुवर्णलक्षकम् ॥४७॥
भूषणानि ददौ स्नात्वा रूप्यकाण्यमितानि तु ।  
ओं नमो विष्णवे प्रोक्त्वा जलदर्भौ निधाय वै ॥४८॥
सङ्कल्प्य स्वर्णपात्रे स यज्ञवाटमकारयत् ।  
दशकोशमितां भूमिं यज्ञयूपमयीं नृपः ॥४९॥
हेमयूपसुशोभाद्यामकारयच्च मण्डपान् ।  
वेदिका यज्ञकुण्डानि मुख्यकुण्डान्वितानि च ॥1.572.५०॥
ततो निर्वर्तितो यज्ञो वशिष्ठप्रमुखैर्द्विजैः ।  
मुदिता देवताः सर्वा जयशब्दान् वदन्ति वै ॥५१ ॥
यज्ञं समाप्य च राजा सान्तःपुरपरिच्छदः ।  
यावद् यानं समारुह्य निःसृतो नैमिषाद् वनात् ॥५२॥
तावत् कश्चिद् वानरस्त्वागत्योवाच नृपं मुहुः ।  
तिष्ठ तिष्ठ शृणु राजन् मिथ्याहङ्कारवान् भवान् ॥५३॥
किं ते यज्ञविधानेन फलं मन्ये न चाधिकम् ।  
पुराऽमरेश्वरे यज्ञे सत्यधर्मस्य भूपतेः ॥५४॥
वर्जयित्वा मुखं मेऽभूत् कण्ठाऽधो हेमवर्णकम् ।  
अस्माकं शिशवः सर्वे तत्राऽभवन् हिरण्मयाः ॥५५॥
कपिलानर्मदायोगे यज्ञतोयप्रभावतः ।  
स्नानाऽवगाहनात्पानाल्लुण्ठनात्कर्दमे क्रतोः ॥५६ ॥
गन्धर्वलोकं सम्प्राप्तो भूतग्रामश्चतुर्विधः ।  
अथाऽहं लुलितो यज्ञे तव नैमिषसम्भवे ॥५७॥
पङ्केन लिप्तं गात्रं मे क्षालितं यज्ञवारिणा ।  
न किञ्चित् फलमासीन्मे न गात्रं स्वर्णतां गतम् ॥५८॥
अहङ्कारगतो यज्ञस्तव सर्वो निरर्थकः ।  
गवां त्वयाऽयुतं दत्तं धनं धान्यमनन्तकम् ॥५९॥
स्वर्णं रूप्यं तथा दत्तं किन्तु सर्वं निरर्थकम् ।  
एतत्ते कथितं राजन् क्रतुस्ते नहि तादृशः ॥1.572.६० ॥
सत्यधर्मस्य नृपतेर्यथाऽभून्नर्मदातटे ।  
स्वस्ति वोऽस्तु गमिष्यामि नर्मदां स्वर्णरूपदाम् ॥६ १ ॥
श्रुत्वा त्वदीयं यज्ञं वै नैमिषारण्यमागतः ।  
निराशोऽहं प्रगच्छामि नाऽभून्मे काञ्चनं मुखम् ॥६ २॥
वानरस्य वचः श्रुत्वा युवनाश्वोऽब्रवीत् तदा ।  
कोऽसि वानररूपस्त्वं वद मे श्रेयसां निधे ॥६३॥
कपिः प्राह कदम्बाख्यो जाबालिपुत्र आत्मवित् ।  
जातिस्मरः फलचौर्याद् वानरत्वमुपागतः ॥६४॥
कृतानि सर्वतीर्थानि वेषेणानेन भूपते ।  
न श्रेयो मेऽभवत् किञ्चित्तीर्थेषु त्वल्पमित्यपि ॥६५॥
केवलं नार्मदे क्षेत्रे सत्यधर्ममखोत्तमे ।  
वपुर्हिरण्मयं सर्वं मुखवर्जं ममाऽभवत् ॥६६॥
वानरस्य वचः श्रुत्वा राजा तु नैमिषं पुनः ।  
ययौ श्रीपरमेशं तं ह्यादिदेवं विभुं हरिम् ॥६७॥
तुष्टाव परया प्रीत्या भगवन्तं नरायणम् ।  
भगवन्नैमिषे क्षेत्रे मया यज्ञः प्रसाधितः ॥६८॥
अत्रान्ते श्रावयामास ह्येको वानररूपधृक् ।  
न यज्ञे ते मम लाभो वृथा यज्ञस्ततस्तव ॥६९॥
स त्विच्छति मुखं स्वस्य हिरण्मयं क्रतूत्तरम् ।  
हिरण्मयं मुखं तस्य यथा स्यात् तत् तथा कुरु ॥1.572.७०॥
श्रुत्वा श्रीभगवानाह मूर्तिस्थो युवनं नृपम् ।  
नर्मदायां पुनर्यज्ञं सत्यधर्मः करिष्यति ॥७१ ॥
तत्र तस्य मुखं स्वर्णं भविष्यन्ति न संशयः ।  
वदैनं वानरं याहि राजँस्त्वं कोसलां पुरीम् ॥७२॥
राजा श्रुत्वा तु नैमिषं हरिं नत्वा पुरीं ययौ ।  
वानरश्च ययौ रेवाकपिलासङ्गमं पुनः ॥७३॥
तत्र गत्वा सत्यधर्मं नैमिषाख्यानमाह सः ।  
सत्यधर्मश्च तच्छ्रुत्वा हरेर्वचः प्रमाणयन् ॥७४॥
प्रचकार पुनर्यज्ञं वानरोऽवभृथोत्तरम् ।  
कर्दमे स्वमुखं लुण्ठन् प्रावेशयन्मुहुर्मुहुः ॥७५॥
हेमीभूतवपुर्जातो मुखं सर्वं च कानकम् ।  
अभवच्च तदा त्यक्त्वा शरीरं वानरस्य सः ॥७६॥
देवदुन्दुभिनादेन सत्कृतश्चाप्सरां गणैः ।  
हंसयुक्तेन यानेन ययौ वैकुण्ठमेव सः ॥७७॥
तत्र यज्ञे श्वापदाद्याः कणं भुक्त्वा दिवं गताः ।  
एवं वै नार्मदं तीर्थं सर्वोपरि प्रवर्तते ॥७८॥
श्रवणात्कीर्तनाच्चास्य गोसहस्रफलं भवेत् ।  
शङ्करः पार्वतीं प्राह मया लक्ष्मि! तवोदितम् ॥७९॥
स्वद्रव्येण तु यो यज्ञं करोति नार्मदे तटे ।  
भुक्त्वा स पुष्कलान् भोगान् विष्णुलोके महीयते ॥1.572.८० ॥
धात्रीं हिरण्मयीं कृत्वा ब्राह्मणाय प्रकल्पयेत् ।  
नर्मदातीरमाश्रित्य विष्णुलोके महीयते ॥८ १॥
प्रत्यक्षधेनुं यो दद्याद्धेमरत्नविभूषिताम् ।  
घृतधेनुं गुडधेनुं शर्कराधेनुमित्यपि ॥८२॥
रेवाकपिलयोर्योगे विष्णुलोके महीयते ।  
शृणु चान्यां कथां चापि पापतापप्रणाशिनीम् ॥८३॥
वीरणस्य तु राजर्षेर्मैत्रेयोऽभूत्पुरोहितः ।  
तेन चायतनं विष्णोः कृष्णनारायणस्य ह ॥८४॥
कारितं नर्मदातीरे स्वर्गकलशशोभितम् ।  
तदायतनपुण्येन नर्मदायाः प्रभावतः ॥८५॥
मोदते वैष्णवे लोके मैत्रेयो वै चतुर्भुजः ।  
अथाऽयं वीरणो राजा शुश्राव देवदूततः ॥८६ ॥
राजँस्तव गुरुः स्वर्गं निम्नीकृत्य गतो हरेः ।  
वैकुण्ठं त्वं कथं नैव यास्यसि दर्शनाय वै ॥८७॥
देवदूतस्य तच्छ्रुत्वा पप्रच्छ च कथं गतिः ।  
देवदूतस्तदा प्राह यज्ञमाचर नार्मदे ॥८८॥
तटे रम्ये हरिं कृष्णं तोषयित्वा प्रयास्यसि ।  
वीरणोऽपि क्रतुं श्रेष्ठं वैष्णवं प्रचकार ह ॥८९॥
देवास्तत्र समायाता मैत्रेयोऽपि नरायणः ।  
लक्ष्म्याद्या मातरश्चापि राजा सर्वा ह्यतोषयत् ॥1.572.९०॥
अथाऽवमृथकं स्नानं कृत्वा दत्त्वा च दक्षिणाः ।  
वीरणो दिव्ययानेन भूत्वा दिव्यो हि वैष्णवः ॥९१ ॥
चतुर्भुजाभिः कन्याभिर्वीज्यमानोऽतिसुन्दरः ।  
चतुर्बाहुधरः कृष्णनारायणं रटन् मुहुः ॥९२॥
देवैश्च पार्षदैर्मार्गे वर्धितः स्वागतीकृतः ।  
ययौ विष्णोः परं धाम वैकुण्ठं नित्यशान्तिदम् ॥९३॥
रन्तिदेवोऽपि राजर्षिः कृत्वा यज्ञाँश्च नार्मदे ।  
क्षेत्रे बिल्वाँस्तथाऽऽम्राँश्च समर्प्य परमेश्वरम् ॥९४॥
तोषयित्वा हरिं देवान् तीर्थं बिल्वाम्रकं तदा ।  
कृत्वा चाज्ञां समादाय नारायणस्य शार्ङ्गिणः ॥९५॥
प्रजाश्च वैष्णवीर्भक्ताः काश्चिन्नीत्वा सहापि च ।  
तटे चान्ते हरेर्धाम ययौ सकुलबान्धवः ॥९६॥
दधीचिर्नाम राजर्षिरवन्तीनृपतिः पुरा ।  
नर्मदायास्तटे गत्वा दत्वा चेन्द्राय पृष्ठगम् ॥९७॥
वंशास्थि च ततो भक्त्या ययौ नारायणं पदम् ।  
यदस्थिजातशस्त्रैर्वै देवा जिग्युर्महासुरान् ॥९८॥
अमासोमसमायोगे स्नात्वा बिल्वाम्रके प्रिये ।  
भुक्तिं मुक्तिं जना यान्ति नार्मदक्षेत्रयोगतः ॥९९॥
विश्वे देवाः परां सिद्धिं बिल्वाम्रके समाप्नुयुः ।  
पाठकाः श्रावकाश्चापि यास्यन्ति परमां गतिम् ॥1.572.१० ०॥
इति श्रीलक्ष्मीनारायणीयसंहितायां प्रथमे कृतयुगसन्तानेऽशोकवनिकायां मातङ्गाश्रमः, अङ्गारेश्वरम्, सत्यधर्मस्य यज्ञे नकुलस्य स्वर्णरूपता, वीरणस्य मोक्षः, इत्यादिनिरूपणनामा द्वासप्तत्यधिकपञ्च-  
शततमोऽध्यायः ॥५७२ ॥
    
