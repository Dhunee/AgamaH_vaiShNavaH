+++
title = "०५३"

+++
श्रीलक्ष्मीरुवाच--  
प्राणप्रिय त्रिकालज्ञ सर्पसत्र कदाऽभवन् ।  
कथं कस्माद् यतश्चेन्द्रस्तत्र हुतो महाद्विजैः ॥ १ ॥  
यमो वैवस्वतश्चापि कदाऽऽसीत् किं करोति सः ।  
कीदृशो यमलोकश्च ब्रूहि तेऽहं यदि प्रिया ॥२ ॥
श्रीनारायण उवाच--  
शृणु कथां तां सुरसां सर्पसत्रमयीं प्रिये ।  
आद्ये तु द्वापरे जातां कथयामि समासतः ॥ ३ ॥  
जाते त्रेतायुगे क्षीणे द्वापरः प्रतिपद्यते ।  
प्रणश्यन्ति प्रजानां वै त्रेतायाः सिद्धयस्तु याः ॥४ ॥
उद्भवन्ति तदा दोषा अधैर्यं लोभ इत्यपि ।  
वाणिज्यं च तथा युद्धं तत्त्वज्ञानाऽविनिर्णयः ॥ ५ ॥  
वर्णानां स्वार्थसम्भेदो कार्याणां चाऽप्यनिर्णयः ।  
याञ्च वधः पणो दण्डो मदो दम्भोऽक्षमाऽबलम् ॥६ ॥
एषा रजस्तमःप्राया प्रवृत्तिर्द्वापरे तदा ।  
धर्मभेदोऽभवत्तेन रागद्वेषौ क्षणे क्षणे ॥७ ॥
करणानां तु वैकल्यात् कारणानामनिश्चयात् ।  
दोषाणां दर्शनाच्चैव मतिभेदास्तदा नृणाम् ॥ ८ ॥  
कर्मणा मनसा वाचा कृच्छ्राद्वार्ता प्रसिद्ध्यति ।  
कायक्लेशस्तु बहुलो धर्माणां सङ्करस्तथा ॥९॥  
वर्णाश्रमपरिध्वंसाः कामद्वेषौ महाबलौ ।  
स्वमानं चाऽपराऽमानं दोषी ह्यासन् महाबलाः ॥1.53.१०॥  
असत्यवाचनं प्रायो व्यापारे व्यवहारके ।  
स्वस्वोदरभरत्वं च प्रायशः परिवर्तते ॥११॥  
एतादृशद्वापरस्य समयस्य प्रभावतः ।  
गृहवन्तो जनाः स्वीयं स्वत्वं कर्तुं समुद्यताः ॥१२॥  
क्षेत्रं गृहं समुद्यानं वाटिका पशवो द्रुमाः ।  
वाप्यः खन्यो वनान्यार्द्रारण्यानि च सरांसि च ॥१३॥  
येषां स्वत्वावृतास्तेषां भोग्या भवन्ति ते तदा ।  
इत्येवं मानसीं वृत्ति सङ्कोचप्रवणां सदा ॥१४॥  
मनुजानां विलोक्यैव सत्यं विलीनतां गतम् ।  
पृथ्व्या रसः क्षयं यातो द्रुमा नैव फलानि च ॥१५॥  
कल्पवृक्षा न दृश्यन्ते कामना पूर्यते नहि ।  
गावः कामदुधा नैव दृश्यन्ते द्वापरे तदा ॥१६॥  
प्रलीनाश्चिन्तामणयः कामवृष्टिर्न वर्षति ।  
न फलन्त्यार्तवा वृक्षाः सस्यान्यपि फलन्ति न ॥१७॥  
तदा तत्र बलं यस्य भुङ्क्ते स बलवानमुम् ।  
इत्येवं ह्रास आपन्नस्तदा वै द्वापरे बहुः ॥१८॥  
राजापि द्वेषवान् मानी ब्रह्मावमाननाऽऽदरः ।  
प्रजा स्वार्थसाधिका च किं वाच्यं कालपर्यये ॥१९॥
एवं काले प्रवृत्ते वै सर्पसत्रमयी कथा ।  
प्रवृत्ताऽभूच्छृणु लक्ष्मि! भवबन्धविमोचिनीम् ॥1.53.२०॥  
हर्याराधनसन्दात्रीं गाथां जगत्सुपावनीम् ।  
श्रुत्वा तां तु कथां रम्यां पूयन्ते श्रवणादराः ॥२१॥  
स्वायम्भुवमनोः पुत्रः प्रियव्रत इतीरितः ।  
तस्य रैवतनामाऽभूत्पुत्रः परमधार्मिकः ॥२२॥
आबाल्याच्च तपोयोगभक्तिसेवापरायणः ।  
स्नानं त्रिषवणं कुर्वन् सन्ध्यावन्दनतत्परः ॥२३॥  
प्रातस्तु पितरौ नत्वा वृद्धान्नत्वा च भूसुरान् ।  
गवां च पूजनं कृत्वा पितॄन् जलाञ्जलीन् ददौ ॥२४॥  
अग्नावाज्यं च हव्यं च दत्वा ततो निजाश्रितान् ।  
भोजयित्वाऽतिथीन् विप्रान् स्वं आद देवतार्पितम् ॥२५॥  
शेषं तु समयं सर्वं मालया भजनेन च ।  
सार्थकयन् स्वकं जन्म सर्वान् भजनमादिशत् ॥२६॥  
नारायण हरे कृष्ण स्वामिन्माधव सत्पते ।  
वासुदेव परब्रह्माऽन्तर्यामिन् पाहि सर्वदा ॥२७॥  
इत्येवं भजतस्तस्य नारदोऽगाद् यदृच्छया ।  
रैवतेनाऽऽदृतं तस्य स्वागतं चासनादिकम् ॥२८॥  
पादावनेज्य च ऋषेः कृपाकाङ्क्ष्यवदत् स तम् ।  
दयालो लोकजीवानां समुद्धारक दिव्यदृक् ॥२९॥  
स्वयं ब्रह्म त्वमेवोक्तो नारायणमनोजनिः ।  
त्वादृग्ब्रह्मविदो योगो हरेर्योगसमो मतः ॥1.53.३०॥  
निस्पृहाणां सतां नैव मादृशात्स्यान्नु वाञ्छितम् ।  
तथापि करुणाः सन्तो ह्यायान्ति परभूतये ॥३१॥  
अवश्यं मे करगतं श्रेयो भवति निश्चितम् ।  
नान्यथा भगवद्दृशां दर्शनं सम्भवेद् द्रुतम् ॥३२॥  
शाधि शिष्यं चानुकूलं सेवादासं प्रशाधि माम् ।  
नारदो वादयन् वीणां कृष्णनारायणं गृणन् ॥३३॥  
प्राह रैवत! धन्योऽसि बाल्याद्भजसि केशवम् ।  
कोऽन्यलाभो जनिमतः प्राकृतात्कर्दमाद्भवेत् ॥३४॥  
सदिति ब्रह्मणः शब्दस्तद्वन्तो ये भवन्त्युत ।  
सायुज्यं ब्रह्मणोऽत्यन्तं तेन सन्तः प्रचक्षते ॥३५॥  
तादृशा च सता भाव्यं नाऽसता तु कदाचन ।  
सत्सु सतां विरामः स्यान्न त्वसत्सु कदाचन ॥३६॥  
तव निष्कामसद्भक्त्या लक्ष्मीनारायणः स्वयम् ।  
प्रसन्नः सन् प्रेरयन्मां किञ्चिदावेद्यमस्ति यत् ॥३७॥  
ब्रह्मधामाधिपः श्रीमान् हरिर्नारायणः स्वयम् ।  
प्रभुर्दामोदरो भूत्वा पृथ्व्यामागन्तुमिच्छति ॥३८॥  
ब्रह्मधामप्रदेशं स्ववासायाऽऽनेतुमिच्छति ।  
शृणु तत्कारणं राजन् पृथ्व्यां पश्चिमभूतले ॥३९॥  
सुरत्रासपथं छिद्रं शतगव्यूतिरायतम् ।  
वर्तते तद्विवरेणाऽतलाद् दैत्यप्रकोटयः ॥1.53.४०॥  
स्वर्गं गत्वा सुरान्सर्वान् त्रासयन्ति निरागसः ।  
सुरत्रासकरं छिद्रं शतगव्यूतिविस्तरम् ॥४१॥  
पूरणीयं मया तत्र वस्तव्यं चापि सर्वदा ॥
रैवताय तदर्थं वै दास्येऽक्षरप्रदेशकम् ॥४२॥  
शतगव्यूतिविस्तारं दिव्यं समृद्धं सुखप्रदम् ।  
यत्र स्वर्णरसाः कूपाः स्वर्णरक्षा सरित्तथा ॥४३॥  
सञ्जीवनी शल्यहर्त्री छेदसन्धा ह्यमूर्छना ।  
रक्तदा धारहन्त्री च क्षुतृण्निरोधिनी तथा ॥४४॥  
विविधौषधयस्तत्र भविष्यन्ति मया सह ।  
यत्र भद्रा सुभद्रा मे पत्नी भद्रावती नदी ॥४५॥  
यत्र चोर्जा मम पत्नी तत्र ओजस्वती भवेत् ।  
यत्राऽऽर्द्रकुङ्कुमं लक्ष्म्याः सिक्तं कुङ्कुमवापिका ॥४६॥  
यत्र पत्नीव्रतो विप्रो मदंशः सम्भविष्यति ।  
यत्रा वाडवमादाय सरस्वती समुद्रगा ॥४७॥  
यत्र मे प्लक्षछायायां क्षणं वासो भविष्यति ।  
यत्र स्वर्णपुरी रम्या द्वीपान्तर्मे भविष्यति ॥४८॥  
यत्र खट्वाङ्गदो राजा तव पुत्रो भविष्यति ।  
यत्र सोमेश्वरो देवो महादेवो भविष्यति ॥४९॥  
यत्र तलस्य नाशाद्वै तलश्यामो भविष्यति ।  
यत्र गुप्ततया यागात् प्रयागोऽपि भविष्यति ॥1.53.५०॥  
यत्र भक्तो महान्मे वै दामनामा भविष्यति ।  
यत्रैकतद्वीतत्रीताः भविष्यन्त्यृषयस्त्रयः ॥५१॥  
यत्र तपःप्रियो दत्तात्रेयः स्थास्याम्यहं नगे।  
यत्रोन्मत्ता च गङ्गा सा मदर्थं प्रवहिष्यति ॥५२॥  
यत्र भवेश्वरपत्न्याः सिंहाः स्थास्यन्ति वाहनम् ।  
यत्र सर्वस्वदाता मे भक्तिमार्गो भविष्यति ॥५३॥  
यत्र जया ललिता मे राधा लक्ष्मीर्भविष्यतः ।  
यत्र सूर्योऽर्कवृक्षस्य रूपं जन्म ग्रहीष्यति ॥५४॥  
यत्र शत्रूञ्जिता देवी नदीरूपा भविष्यति ।  
यत्राऽऽनर्तः पुना राजा तपसे सङ्गमिष्यति ॥५५॥  
यत्र सर्पगररोधान्नगरं च निवत्स्यति ।  
यत्र कृष्णो धनुश्चिह्नः साधुरूपो भविष्यति ॥५६॥  
गोपालकम्भरे मे च पितरौ सम्भविष्यतः ।  
यत्र ममाऽवताराश्च भविष्यन्ति महर्षयः ॥५७॥  
यत्र मद्राज्यदेष्टारो भविष्यन्ति ममांशिनः ।  
यत्र नृपाभिषेक्ता च देवानीको भविष्यति ॥५८॥
यत्र मे नियतस्थानं रजिकुट्टं भविष्यति ।  
तत्र मे युगलं कृष्णः स्वयं संस्थापयिष्यति ॥५९॥
अनादिनिधनं तन्मे स्थानं दिव्यं भविष्यति ।  
कृष्णमुक्तिप्रदः सोऽयं द्वीपो दिव्यो भविष्यति ॥1.53.६०॥
इति श्रीलक्ष्मीनारायणीयसंहितायां प्रथमे कृतयुगसन्ताने द्वापरधर्मरेवतगृहनारदागमपश्चिमभूतलविवरपूरकब्रह्मप्रदेशानयनमतिभविष्यत्तत्त्वोद्देशादिप्रदर्शननामा त्रिपञ्चाशत्तमोऽध्यायः ॥५३॥  
    
