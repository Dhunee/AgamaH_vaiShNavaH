+++
title = "०६५"

+++
श्रीनारायण उवाच---  
शृणु लक्ष्मि! याम्यपुरे श्रावणा द्वादशोऽनुगाः ।  
ब्रह्मपुत्राः प्रतीहाराः मनुष्याणां तु चेष्टितम् ॥ १ ॥  
शुभाऽशुभं तु यत्कर्म विचार्य्यैव पुनः पुनः ।  
श्रावयन्ति तदानीं वै चित्रगुप्ते यमे तथा ॥२ ॥
नरैस्तुष्टैश्च रुष्टैश्च यद्यत्कर्म कृतं भवेत् ।  
सर्वमावेदयन्ति स्म यथार्थं यादृशं च यत् ॥३ ॥
दूराछ्रवणविज्ञानं दूराद् दर्शनगोचरम् ।  
स्वर्भूःपातालवासानां चेष्टाज्ञानं च दूरतः ॥ ४ ॥  
एवं तेषां शक्तिरस्ति मर्त्यादौ गुप्तबोधिनी ।  
ते वै प्रेतस्य यावद्धि कर्म गायन्ति तत्र च ॥५ ॥  
श्रीलक्ष्मीरुवाच--  
श्रावणाः कस्य पुत्रास्ते कथं यमपुरे स्थिताः ।  
त्रिलोकस्थैः कृतं कर्म कथं जानन्ति ते प्रभो! ॥ ६ ॥  
कथं शृण्वन्ति ते सर्वे कस्माज्ज्ञानं समागतम् ।  
कदा ते च समुत्पन्ना ब्रूहि मे कान्त सर्वथा ॥ ७ ॥  
श्रीनारायण उवाच--  
आदौ जगत्समुत्पन्नं ब्रह्मया निर्मितं हि तत् ।  
मया तु पालितं तद्वै रुद्रः संहारकृत् ततः ॥ ८ ॥  
धर्मराजो मया सृष्टश्चित्रगुप्तेन संयुतः ।  
स्वस्वकार्यं निर्वहन्ति त्रयो देवाः स्वतन्त्रतः ॥ ९ ॥  
सर्वेऽप्याद्ये सत्ययुगे स्वतन्त्रा ह्यभवन् जनाः ।  
सर्वे त्रिदेवसदृशा न तेषु कस्य शासनम् ॥1.65.१०॥  
त्रेतायामपि तद्वच्च स्वतन्त्राः कर्म चक्रिरे ।  
शास्तॄणां तदविदितं शास्तृत्वं कुत्र सार्थकम् ॥११॥  
तदा देवास्र्तयस्तत्र मिलिताश्चिन्तनाय वै ।  
प्राणिनां तु स्वतन्त्राणां कर्मज्ञानं न नो यदि ॥१२॥  
न जानीमः कथं शासयितव्याः प्राणिनस्तदा ।  
विचार्येत्थं विममृशुः स्रष्टव्यास्तादृशाः सुताः ॥१३॥  
तदा ब्रह्मा शिवविष्ण्वोर्मतमादाय मन्त्रयुक्।  
गृहीत्वा द्वादशकुशान् जलं सम्प्रोक्ष्य तत्र च ॥१४॥  
ददौ धर्माय सजलकुशान् द्वादश चेतनान् ।  
यमो हस्ते गृहीत्वा तान् सङ्कल्पयति पुत्रकान् ॥१५॥  
तेजोराशीन् विशालाक्षान् दूरश्रवणदर्शनान् ।  
आत्मद्रष्टॄर्निगितज्ञान् परसङ्कल्पबोधकान् ॥१६॥  
अदृश्यान् दृश्यरूपाँश्च सोऽसृजद् द्वादशात्मजान् ।  
यमपुत्रा इमे लोके सर्वत्र कर्णनेत्रगाः ॥१७॥  
यो यं वदति लोकेऽस्मिन् यत् करोति शुभाऽशुभम् ।  
प्रापयन्ति च ते शीघ्रं यमस्य कर्णगोचरे ॥१८॥  
दूराच्छ्रवणविज्ञानं दूराद्दर्शनगोचरम् ।  
सर्वं शृण्वन्ति ते सर्वे तेनैव श्रावणा मताः ॥१९॥  
विचरन्ति वायुरूपाः स्थित्वा चाकाशवर्मनि ।  
जन्तूनां चेष्टितं ज्ञात्वा यमाय प्रवदन्ति ते ॥1.65.२०॥  
मृत्योरुत्तरकाले ते यथाकर्म यथाकृतम् ।  
धर्मं चार्थं च कामं च यद्वा मोक्षं यथा कृतम् ॥२१॥  
तथा सर्वं प्राणिनां तु चित्रगुप्ताय सत्वरम् ।  
निवेदयन्ति पश्चाद्वै यमायाऽऽवेदयन्ति च ॥२२॥  
श्रावणास्ते बहुरूपाण्यपि धारयितुं क्षमाः ।  
चतुर्दशभुवनेषु नैकरूपैश्चरन्ति ते ॥२३॥  
धर्मचरा जना ये ते यान्ति विमानसंस्थिताः ।  
अर्थदास्तेऽज्ञप्यप्सरोभिर्यान्ति विमानसंस्थिताः ॥२४॥  
कामदानप्रदातारो यान्त्यश्वयुक्तसद्रथैः ।  
हंसहस्तिविमानैश्च मोक्षभाजः प्रयान्ति वै ॥२५॥  
अधार्मिकास्तु पद्भ्यां वै यान्ति मार्गं सुदुःसहम् ।  
पाषाणैः कण्टकैः क्लिष्टं ह्यसिपत्रवनात्मकम् ॥२६॥  
तप्तवालुकया व्याप्तं पाशबद्धाः प्रयान्ति वै ।  
तेषां सुखप्रवासार्थं दानं देयं यथाबलम् ॥२७॥  
छत्रोपानहवस्त्राणि मुद्रिका च कमण्डलुः ॥
आसनं भाजनं चैव वाहनं भूषणं जलम् ॥२८॥
अन्नमाज्यमुपवीतं गोमहिष्यादिकं धनम् ।  
दातव्यं प्रेतमुद्दिश्य मार्गं सुखकरं भवेत् ॥२९॥  
मृतोद्देशेन यत्किञ्चिद् दीयते स्वगृहे प्रिये ।  
जलात्मा साक्षिकस्तद्धि वरुणो वेत्ति सर्वथा ॥1.65.३०॥  
गृह्णाति वरुणो दानं मम हस्ते प्रयच्छति ।  
अहं नारायणस्ततोऽर्पयामि भास्करे रवौ ॥३१॥  
भास्करात् स च वै प्रेतः सङ्गृह्याऽश्नाति चेत्यतः ।  
देयं प्रेतसुखार्थं वै दानं बहुविधं प्रिये! ॥३२॥  
यस्तु धर्मः कृतो नैव दानं पश्चान्न दीयते ।  
पुण्यं तु नाऽर्जितं स्वैश्च नरकान् याति दारुणान् ॥३३॥
चतुरशीतिलक्षास्ते नरकाः सन्ति दुःखदाः ।  
तेषां मध्ये मुख्यतमा धौरेयास्त्वेकविंशतिः ॥३४॥  
तामिस्रश्चान्धतामिस्रो महारौरवरौरवौ ।  
कुम्भीपाकः कालसूत्रमसिपत्रवनं तथा ॥३५॥  
सूकरास्यमन्धकूपः कृमिभोजनमित्यपि ।  
सन्दंशस्तप्तसूर्मिश्च वज्रकण्टकशाल्मली ॥३६॥  
पूयोदो वैतरणी च प्राणरोधो विशंसनम् ।  
अयःपानमवीचिश्च श्वादनं लाळभक्षणम् ॥३७॥  
इत्येते मुख्यरूपा वै यमपूर्यां मतास्तथा ।  
तेभ्योऽधस्तात्परे सप्त सन्त्यन्ये नामतः शृणु ॥३८॥  
क्षारकर्दम एकोऽन्यो, रक्षोगणप्रभोजनः ।  
शूलप्रोतो दन्दशूकोऽवटनिरोधनस्तथा ॥३९॥  
पर्यावर्तनकश्चैव सूचीमुखमिति पृथक् ।  
अथाऽन्ये नरकग्रामास्तत्र सन्ति निबोध तान् ॥1.65.४०॥  
तलपातो महाज्वालः शबलश्च विकर्तनः ।  
अधःशिरा रुधिरान्धश्चक्षुःशूलःप्रपाचनम् ॥४१॥  
शैलपातो लोहशङ्कुप्रतोदनिगडास्तथा ।  
लोहयन्त्रश्च काकोलो मृतजीवनवैशसौ ॥४२॥  
नरकाणीति चान्यानि भेदप्रभेदतस्तथा ।  
भवन्ति पापकर्तॄणां निष्कृत्यर्थं कृतानि वै ॥४३॥
इति श्रीलक्ष्मीनारायणीयसंहितायां प्रथमे कृतयुगसन्ताने द्वादशश्रवणाख्यदूतानामष्टाविंशत्यादिनरकाणामुद्देशनामा पञ्चषष्टितमोऽध्यायः ॥६५ ॥  
    
