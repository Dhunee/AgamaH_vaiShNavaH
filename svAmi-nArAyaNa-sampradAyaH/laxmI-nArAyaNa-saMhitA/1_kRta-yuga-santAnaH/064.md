+++
title = "०६४"

+++
श्रीनारायण उवाच--  
याम्यनैर्ऋतयोर्मध्ये पुरं वैवस्वतस्य तु ।  
सर्वं वज्रमयं दिव्यमभेद्यं यत् सुराऽसुरैः ॥१ ॥
चतुरस्रं चतुर्द्वारं सप्तप्राकारतोरणम् ।  
स्वयं तिष्ठति तस्याऽन्तर्यमो दूतैः समन्वितः ॥२ ॥
योजनानां सहस्रं हि प्रमाणेन तु दृश्यते ।  
सर्वं रत्नमयं दिव्यं विद्युन्मालार्कवर्त्तुलम् ॥३ ॥
पञ्चविंशप्रमाणेन योजनानि समुच्छ्रितम् ।  
वृतं स्तम्भसहस्रैस्तु वैदूर्यमणिमण्डितम् ॥४ ॥
मुक्ताजालं गवाक्षन्तु पताकाशतभूषितम् ।  
घण्टाशतनिनादाढ्यं तोरणानां शतैर्वृतम् ॥५ ॥
तत्रस्थो भगवान् धर्मः आसने नियते शुभे ।  
दशयोजनविस्तीर्णे नीलजीमूतसन्निभे ॥६ ॥
धर्मज्ञो धर्मशीलश्च धर्मन्यायहितो यमः ।  
भयदः पापयुक्तानां धर्मिणां तु सुखप्रदः ॥७ ॥
पुरमध्ये प्रवेशे तु चित्रगुप्तस्य वै गृहम् ।  
पञ्चविंशतिसङ्ख्यानां योजनानां प्रमाणतः ॥ ८ ॥  
दशोच्छ्रितं महादिव्यं लोहप्राकारवेष्टितम् ।  
प्रतोलीशतसञ्चारं पताकाशतशोभितम् ॥९ ॥
दीपिकाशतसङ्कीर्णं गीतध्वनिसमाकुलम् ।  
चित्रितं चित्रकुशलैश्चित्रगुप्तस्य वै गृहम् ॥1.64.१०॥  
मणिमुक्तामये दिव्ये आसने परमाद्भुते ।  
सुस्थितो गणपत्यायुर्मानुषेष्वितरेषु च ॥११॥  
न मुह्यति कथञ्चित्सः सुकृते दुष्कृतेऽपि च ।  
जन्मनोपार्जितं यावत् सदसद्वेति तस्य तत् ॥१२॥
देहेन्द्रियमनोभिश्च कृतं कर्म लिखत्यसौ ।  
चित्रगुप्तगृहात्प्राच्यां ज्वरस्याऽस्ति महागृहम् ॥१३॥
दक्षिणे चापि शूलस्य लूताविस्फोटकस्य च ।  
पश्चिमे कालपाशस्य अजीर्णस्याऽरुचेस्तथा ॥१४॥  
मध्यपीठोत्तरे ज्ञेया नानाविधा विसूचिका ।  
ऐशान्यां तु शिरोरोगो वह्रिदिशि तु मूर्छना ॥१५॥  
नैर्ऋत्यामतिसारश्च वायव्यां दाहपीडनम् ।  
एभिः परिवृतो नित्यं चित्रगुप्तः स वर्तते ॥१६॥  
यत्कर्म क्रियते यैश्च तत्सर्वं तु लिखत्यसौ ।  
धर्मराजगृहद्वारि दूतास्तिष्ठन्ति कोटिशः ॥१७॥  
यमलोकस्य चाऽध्वा वै अन्तरो मानुषस्य च ।  
दुःखेन पापिनो यान्ति यममार्गं सुदुर्गमम् ॥१८॥  
यमश्चतुर्भुजो भूत्वा शङ्खचक्रगदाब्जभृत् ।  
आहूय पापिनः सर्वान् दूतैर्दण्डं ददाति वै ॥१९॥  
प्रलयाम्बुदनिर्घोषो ह्यञ्जनाद्रिसमप्रभः ।  
महिषस्थो दुराराध्यः सूर्यतेजःसमद्युतिः ॥1.64.२०॥  
योजनत्रयविस्तृतदेहो । क्रूरोऽतिभीतिदः ।  
दोष्णा दण्डधरो भीमः पाशपाणिर्दुराकृतिः ॥२१॥  
रक्तनेत्रोऽतिभयदो दर्शनं याति पापिनाम् ।  
अङ्गुष्ठमात्रःपुरुषो हाहाकुर्वन् कलेवरात् ॥२२॥  
यदेव नीयते दूतैर्याम्यैर्यमपुरीं तदा ।  
दर्शयन्ति भयं तीव्रं दूताः सन्तर्जयन्ति हि ॥२३॥
शीघ्रं प्रचल दुष्टात्मन् यास्यसि त्वं यमालयम् ।  
कुम्भीपाकादिनरकान् त्वां नेष्यामो द्रुतं कुरु ॥२४॥
मार्गे प्रयाति वै प्रेतो . ह्यसिपत्रवनान्विते ।  
कण्टकशर्करातप्तवालुकाविषकर्दमे ॥२५॥
अहन्यहनि स प्रेतो योजनानां शतद्वयम् ।  
चत्वारिंशत्तथा सप्त अहोरात्रेण गच्छति ॥२६॥  
त्रयोदशेऽह्नि स प्रेतो नीयते यमकिङ्करैः ।  
तस्मिन्मार्गे व्रजत्येको गृहीत इव मर्कटः ॥२७॥
सप्तदशदिनान्येको वायुमार्गेण गच्छति ।  
अष्टादशेत्वहोरात्रे पूर्वं याम्यपुरं व्रजेत् ॥२८॥  
याम्यं तु प्रथमं प्रोक्तं सौरिपुरं द्वितीयकम् ।  
सुरेन्द्रपुरं तृतीयं गन्धर्वनगरं ततः ॥२९॥  
शैलपुरं पञ्चमं च षष्ठं क्रूरपुरं तथा ।  
सप्तमं क्रौञ्चनगरं चित्रपुरं तथाऽष्टमम् ॥1.64.३०॥
बह्वापन्नगरं पश्चाद् दशमं दुःखदं पुरम् ।  
दशैकमाक्रन्दपुरं सुतप्तनगरं ततः ॥३१॥  
त्रयोदशं रौद्रपुरं पयोवृष्टं चतुर्दशम् ।  
पञ्चदशं शीतपुरं बहुभयं तु षोडशम् ॥३२॥  
सप्तदशं धर्मपुरं याम्यं चाष्टादशं पुरम् ।  
पुराण्येतानि सन्त्येव मार्गे विश्रान्तिलब्धये ॥३३॥  
पापी मृतो भवेत्प्रेतः प्रेतदेहं तु विन्दति ।  
प्रेतदेहस्तु नवभिरहोरात्रैः सुबद्ध्यते ॥३४॥
देहनिष्पत्तिलाभाय पिण्डा देयाः पृथक् पृथक ।  
प्रथमेऽहनि यः पिण्डस्तेन मूर्द्धा प्रजायते ॥३५॥  
ग्रीवास्कन्धौ द्वितीये तु तृतीये हृदयं भवेत् ।  
चतुर्थेऽह्नि भवेत् पार्ष्णिर्नाभिर्वै पञ्चमे तथा ॥३६॥
षष्ठे कटिः सप्तमे तु गुह्यं पूर्णं प्रजायते ।  
दिनेऽष्टमे सक्थिनी च जान्वङ्घ्री नवमे तथा ॥३७॥  
नवभिर्देहमासाद्य दशमेऽह्नि भवेत् क्षुधा ।  
देहरूपः क्षुधितश्च गृहाग्रोपरि तिष्ठति ॥३८॥  
दशमेऽहनि तं पिण्डं दद्यात्क्षुधानिवर्तकः ।  
एकादशद्वादशाहे प्रेतो भुङ्क्ते दिनद्वयम् ॥३९॥  
त्रयोदशेऽह्नि वै प्रेतो नीयते तु महापथे ।  
सप्तदशदिनं यावत् वायुमार्गेण गच्छति ॥1.64.४०॥
अष्टादशे त्वहोरात्रे पूर्वं याम्यपुरं व्रजेत् ।  
तत्र महान्प्रेतगणः पुष्पभद्रानदीतटे ॥४१॥  
महान्यग्रोधछायायां प्रेतो विश्राममृच्छति ।  
क्रन्दति करुणैर्वाक्यैस्तृषार्तः श्रमपीडितः ॥४२॥  
शम्बलस्तत्पुराध्यक्षः प्रेताय सम्प्रयच्छति ।  
यदि दत्तं सुतैः पुत्रैः स्नेहाद्वा कृपयाऽथवा ॥४३॥  
मासिकं पिण्डमत्त्वा च याति सौरिपुरं ततः ।  
तत्र नाम्ना तु राजा वै जङ्गमः कालरूपधृक् ॥४४॥  
त्रिपाक्षिकं तु पिण्डं वै ददात्यस्मै सुभुक्तये ।  
जलं चान्नं तत्र भुक्त्वा तत्पुरं सोऽतिगच्छति ॥४५॥
मासद्वयाऽऽभ्यन्तरे वै सुरेन्द्रपुरमृच्छति ।  
सुरेन्द्रो भीषणस्तन्ताऽधिष्ठाताऽस्मै ददाति हि ॥४६॥  
मासद्वयान्तरे दत्तं पिण्डं वा यदि भोजनम् ।  
व्यतिक्रम्य पुरं तच्च तृतीये मासि चापरम् ॥४७॥  
गन्धर्वपुरमासाद्याऽश्नाति पिण्डं त्रिमासगम् ।  
ततः शैलपुरं मासि चतुर्थे प्रेत एति च ॥४८॥  
पतन्ति तत्र पाषाणाः प्रेतस्योपरि पृष्ठतः ।  
चतुर्थमासिकं श्राद्धं भुक्त्वा क्रूरपुरं गतः ॥४९  
पञ्चमे मासि तत्रस्थः पिण्डं पञ्चममासिकम् ।  
भुक्त्वा याति क्रौञ्चपुरं षष्ठं क्रौञ्चाऽधिवासितम् ॥1.64.५०॥
सार्धपञ्चममासार्ज्यमूनषाण्मासिकं तथा ।  
श्राद्धे दत्तं तु पिण्डादि भुक्त्वा विश्रम्य याति च ॥५१॥  
चित्रपुरं सप्तमं तत्पुरराजस्तु चित्रकः ।  
यमाऽनुजो ह्यधिष्ठाता पिण्डं षाण्मासिकं जलम् ॥५२॥  
भोजयत्यथ भुक्त्वा स मार्गे गच्छति चाग्रतः ।  
आयान्ति सम्मुखास्तत्र कैवर्तास्तु सहस्रशः ॥५३॥
वयं त्वां तारयिष्यामो महावैतरणीं नदीम् ।  
शतयोजनविस्तीर्णां पूयशोणितपूरिताम् ॥५४॥  
आमिषादपतत्र्यहिझषकृकचसंवृताम् ।  
येन तत्र प्रदत्ता गौः प्रेतं तारयति द्रुतम् ॥५५॥  
न प्रदत्ता यदि धेनुर्वैतरण्यां स मज्जति ।  
स्वस्थाऽवस्थे शरीरे तु वैतरिण्या व्रतं चरेत् ॥५६॥  
देया च विदुषे धेनुस्तां नदीं तर्तुमिच्छता ।  
षाण्मासिकं कृतं श्राद्धं तत्र भुक्त्वा प्रसर्पति ॥५७॥  
सप्तमे मासि सम्प्राप्ते याति बह्वापदं पुरम् ।  
तत्र भुक्त्वा प्रदत्तं यत् साप्तमासिकसम्भवम् ।५८॥  
तत्पुरं स व्यतिक्रम्य पुरं दुःखदमृच्छति ।  
महद्दुःखमनुभूय क्रोशत्यत्र प्रतापितः ॥५९॥  
मास्यष्टमे प्रदत्तं यत् तत्र भुक्त्वा स गच्छति ।  
नवमं मासिकं भुङ्क्ते नानाक्रन्दपुरे स्थितः ॥1.64.६०॥  
तत्राऽयं शून्यहृदयः समाक्रन्दति दुःखितः ।  
विहाय तत्पुरं प्रेतो याति तप्तपुर प्रति ॥६१॥  
सुतप्तनगरं प्राप्य दशमे मासि सोऽश्नुते ।  
भोजनैः पिण्डदानैस्तु दत्तैस्तत्र फलं भवेत् ॥६२॥  
मासि चैकादशे पूर्णे रौद्रं पुरं स गच्छति ।  
दशैमासिकं भुक्त्वा पयोवृष्टं प्रगच्छति ॥६३॥
मेघास्तत्र प्रवर्षन्ति प्रेतानां दुःखकारकाः ।  
न्यूनाऽऽब्दिकं च यच्छ्राद्धं तत्र भुङ्क्ते परेतकः ॥६४॥  
सम्पूर्णे च ततो वर्षे याति शीतपुरं ततः ।  
महाशीतार्दितः प्रेत आक्रन्दति मुहुर्जडः ॥६५॥  
शीतपुरं चातिक्रम्य बहुभीतिपुरं व्रजेत् ।  
तत्र क्षुत्तृट्भयाद् दग्धो याति धर्मपुरं ततः ॥६६॥  
यत्रोष्मणा प्रबाष्पेण भर्जितो भवते मृतः ।  
खादन्ति यमदूतास्तं मार्गश्रमापनुत्तये ॥६७॥  
बहुभीतिपुरं धर्मपुरं च धर्मखेटकौ ।  
धर्मराजपुरस्यैतौ शाखाग्रामौ समीपगौ ॥६८॥  
अथ प्रेतं नयन्तीमे याम्यं धर्मपुरं परम् ।  
चतुरशीतिलक्षैश्च मूर्ताऽमूर्तैरधिष्ठितम् ॥६९॥  
यमदूतैर्महाक्रूरैरागतानां प्रपीडकैः ॥
प्रेतमत्र न्यायसौधे दूताः कुर्वन्त्युपस्थितम् ॥1.64.७०॥  
इति श्रीलक्ष्मीनारायणीयसंहितायां प्रथमे कृतयुगसन्ताने यमपुरपरिणाहचित्रगुप्तसौध-मार्गीयाऽष्टादशपुरगमनवत् प्रेतदशाप्रदर्शननामा चतुःषष्टितमोऽध्यायः ॥६४॥  
    
