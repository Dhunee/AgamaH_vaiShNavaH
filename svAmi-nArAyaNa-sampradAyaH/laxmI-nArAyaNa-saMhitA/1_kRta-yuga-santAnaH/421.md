+++
title = "४२१"

+++
श्रीनारायण उवाच-  
शृणु लक्ष्मि! चमत्कारं तीर्थराजे प्रयागके ।  
भरद्वाजस्य वसतस्त्रिवेण्या भार्यया सह ॥१ ॥
ब्रह्मपुत्री मानसी या जातमात्रा महासती ।  
शतचन्द्रसमा रूपे युवती च पतिव्रता ॥२ ॥
ब्रह्मसरोऽग्रगण्याऽऽसीत् त्रिनद्यंशसमुद्भवा ।  
भरद्वाजं लक्षवर्षतपस्विनं प्रयागके ॥३ ॥
कुम्भस्नाने ब्रहालोकादागता तं ददर्श सा ।  
अहो दिव्यो वरयोग्यः ऋषिश्चात्र विराजते ॥४ ॥
इति सञ्चिन्त्य सेवायां छायायां तस्य संस्थिता ।  
ब्रह्मणा कुम्भकालस्य कृत्वा स्नानं तदुत्तरम् ॥५ ॥
त्रिवेण्या मानसं ज्ञात्वा भरद्वाजाय साऽर्पिता ।  
गङ्गाया यमुनायाश्च सरस्वत्याश्च वै कलाः ॥६ ॥
त्रिवेण्यै चार्पिता नाम्ना त्रिवेणीं तां च कन्यकाम् ।  
प्रसंसमर्प्य ऋषये ब्रह्मा सत्यस्थलं ययौ ॥७ ॥
त्रिवेणी पातिव्रत्येन भरद्वाजं तपस्विनम् ।  
निषेवते सदा भक्त्या पातिव्रत्याऽभिवृद्धया ॥८ ॥
प्रातःस्नानादिना नित्यं पादाऽवमर्दनेन च ।  
पूजावस्तुप्रदानेन भोज्यार्पणेन सर्वदा ॥९ ॥
ब्रह्मज्ञानेन च नित्यं सन्ध्यावन्दनकर्मभिः ।  
शय्यायां सेवनैश्चापि सेवते सा पतिव्रता ॥1.421.१० ॥
कामधेनुः सदा यत्र कल्पद्रुर्वर्तते सदा ।  
सोमवल्ली सदा तत्र करे चिन्तामणिः स्थितः ॥११ ॥
यत्र धर्मवती नारी पातिव्रत्यपरायणा ।  
सर्वं तत्र च रत्नानामुपस्थानं प्रवर्तते ॥१ २॥
एकदा भरतस्तत्र साकेतकोसलेश्वरः ।  
ससैन्येनाऽऽगमत् तीर्थविध्यर्थं माघतापसः ॥१३ ॥
सैन्यं संस्थाप्य वै दूरं जगाम दर्शनाय सः ।  
भरद्वाजस्य ऋषिषु प्रवरस्य गुरोस्तदा ॥१४॥
ननाम भरतस्तस्य पादयोर्दण्डवन्मुदा ।  
भरद्वाजस्य पत्न्याश्च पादयोः स ननाम ह ॥१५॥
भरताय तदाऽर्घ्यं च पाद्यं दत्वा फलानि च ।  
आनुपूर्व्याच्च धर्मज्ञः पप्रच्छ कुशलं कुले ॥१६॥
साकेतायां बले कोशे मित्रेष्वपि च मन्त्रिषु ।  
भरतोऽपि भरद्वाजं पप्रच्छ कुशलादिकम् ॥१७॥
शरीरेऽग्निषु शिष्येषु वृक्षेषु मृगपक्षिषु ।  
तथेति तु प्रतिज्ञाय भरद्वाजो महायशाः ॥१८॥
प्रसन्नः प्राह चात्रैव वसाऽऽश्रमेऽत्र पर्वणि ।  
स्वागतं ते च सत्कारं सेवां यथागुणं तथा ॥१ ९॥
करिष्ये तीर्थवासोऽस्ति यावत्ते नृपपुङ्गव! ।  
गुरुवृत्तिर्दमश्चैव साधूनां चानुयायिता ॥1.421.२० ॥
सन्ति त्वयि गुणाः सर्वे वसाऽत्र त्वाश्रमे मम ।  
इत्युक्तः स च भरतस्तथेत्येवमुवाच तम् ॥२१ ॥
कृतबुद्धिं निवासाय तत्रैव स मुनिस्तदा ।  
भरतं ऋषितुल्यं स आतिथ्येन न्यमन्त्रयत् ॥२२॥
अब्रवीद् भरतस्त्वेनं नन्विदं भवता कृतम् ।  
पाद्यमर्घ्यमथातिथ्यं वने यदुपपद्यते ॥२३ ॥
अथोवाच भरद्वाजो भरतं प्रहसन्निव ।  
जाने त्वां प्रीतिसंयुक्तं तोषयिष्ये यथाधनम् ॥२४॥
सेनायास्तव सर्वस्याः कर्तुमिच्छामि सत्कृतिम् ।  
मम प्रीतिर्यथारूपा त्वमर्हो मुनिराड् यथा ॥२५॥
किमर्थं चापि निक्षिप्य दूरे सैन्यमिहाऽऽगतः ।  
कस्मान्नेहोपयातोऽसि सबलः प्रियभक्तराट् ॥२६॥
भरतः प्रत्युवाचेदं प्राञ्जलिस्तं तपोधनम् ।  
न सैन्येनोपयातोऽस्मि भगवन् भगवद्भयात् ॥२७॥
राज्ञा हि भगवन्नित्यं राज्याऽधिकारिणाऽथवा ।  
यत्नतः परिहर्तव्या विषयेषु तपस्विनः ॥२८॥
वाजिमुख्या मनुष्याश्च मत्ताश्च वरवारणाः ।  
प्रच्छाद्य भगवन् भूमिं महतीमनुयान्ति माम् ॥२९॥
ते वृक्षानुदकं भूमिमाश्रमेषूटजाँस्तथा ।  
न हिंस्युरिति तेनाऽहमेक एवाऽऽगतस्ततः ॥1.421.३ ०॥
आनीयतामितः सेनेत्याज्ञप्तः परमर्षिणा ।  
तथाऽनुचक्रे भरतः सेनायाः समुपागमम् ॥३ १ ॥
तावदृषिः सतीं भार्यां त्रिवेणीं प्राह शोभने! ।  
पातिव्रत्येन धर्मेण विरचय्य सुपत्तनम् ॥३२॥
कुरु राज्यसमं चास्य स्वागतं सत्कृतिं प्रिये ।  
इत्युक्ता सा सती पत्नी नत्वाऽनुग्रहकृत्पतिम् ॥३३॥
अग्निशालां प्रविश्याऽथ पीत्वाऽऽपः परिमृज्य च ।  
आतिथ्यस्य क्रियाहेतोर्विश्वकर्माणमाह्वयत् ॥३४॥
आह्वये विश्वकर्माणमहं त्वष्टारमत्र वै ।  
आतिथ्यं कर्तुमिच्छामि तत्र मे संविधीयताम् ३५  
आह्वये लोकपालाँस्त्रीन् देवानिन्द्रपुरोगमान् ।  
आतिथ्यं कर्तुमिच्छामि तत्र मे संविधीयताम् ॥३६॥
प्राक्स्रोतसश्च या नद्यस्तिर्यक्स्रोतस इत्यपि ।  
पृथिव्यामन्तरिक्षे च समायान्त्वद्य सर्वशः ॥३७॥
अन्याः स्रवन्तु दुग्धादि पेयानि मधुराणि च ।  
अपराश्चोदकं शीतमिक्षुकाण्डरसोपमम् ॥३८॥
आह्वये देवगन्धर्वान् विश्वावसुहहाहुहून् ।  
तथैवाऽप्सरसो देवगन्धर्वाश्चापि सर्वशः ॥३९॥
घृताचीमथ विश्वाचीं मिश्रकेशीमलम्बुषाम् ।  
नागदत्तां च हेमां च सोमामद्रिं कृतस्थलीम् ॥1.421.४० ॥
शक्रं याश्चोपतिष्ठन्ति ब्रह्माण याश्च भामिनीः ।  
सर्वास्तुम्बुरुणा सार्धमाह्वये सपरिच्छदाः ॥४१ ॥
वनं कुरुषु यद्दिव्यं वासोभूषणपत्रवत् ।  
दिव्यनारीफलं शश्वत् तत्कौबेरमिहैव तु ॥४२॥
इह मे भगवन् सोमो विधत्तामन्नमुत्तमम् ।  
भक्ष्यं भोज्यं च चोष्यं च लेह्यं च विविधं बहु ॥४३॥
विचित्राणि च माल्यानि पादपप्रच्युतानि च ।  
रसादीनि च पेयानि खाद्यानि विविधानि च ॥४४॥
एवं समाधियुक्ता सा तेजस्विनी पतिव्रता ।  
वह्निं ध्यात्वाऽस्मरत् सर्वान् समाजग्मुश्च ते पृथक् ॥४५॥
चन्दनपर्वतौ स्पृष्ट्वाऽनिलः स्वेदनुतः शिवः ।  
सुप्रियात्मा सुखः शान्तो ववौ सौरभपूरितः ॥४६॥
देवैः कृताः स्वर्गपुष्पवृष्टयो दिव्यताप्रदाः ।  
घनाश्चन्दनबिन्दुभिरभ्यवर्षन्त वै मनाक् ॥४७॥
देवदुन्दुभिघोषाश्च मङ्गलश्रवणास्तदा ।  
शुश्रुविरे तथा भूमो ननृतुश्चाप्सरोगणाः ॥४८॥
प्रजगुर्देवगन्धर्वा वीणाः प्रमुमुचुः स्वरान् ।  
स्वागतार्थं च वाद्यानि ह्यवाद्यन्त यदा ततः ॥४९॥
भरतः सैन्यमादाय समायातः सकौतुकः ।  
ददर्श तस्य तत्सैन्यं विधानं विश्वकर्मणः ॥1.421.५० ॥
कृता तत्र महाभूमिः समन्तात्पञ्चयोजनम् ।  
शाद्वलैर्बहुभिश्छन्ना नीलवैडूर्यसन्निभैः ॥५१ ॥
तत्र बिल्वा कपित्थाश्च पनसा सहकारकाः ।  
आमलक्यः खर्जुराश्च बभूवुः फलभूषिताः ॥५२॥
उत्तरेभ्यः कुरुभ्यश्च वनं दिव्योपभोगवत् ।  
आजगाम नदी वृक्षवल्लीफलसमन्विता ॥५३ ॥
चतुश्शालानि शुभ्राणि शालाश्च गजवाजिनः ।  
हर्म्यप्रासादसंयुक्ततोरणानि शुभानि च ॥५४॥
सितमेघनिभं चापि राजवेश्म सुतोरणम् ।  
शुक्लमाल्यकृताकारं दिव्यसुगन्धमिश्रितम् ॥५५॥
चतुरस्रमसम्बाधं शयनासनयानवत् ।  
दिव्यैः सर्वरतेर्युक्तं दिव्यभोजनवस्त्रवत् ॥५६॥
उपकल्पितसर्वान्नं धौतनिर्मलभाजनम् ।  
क्लृप्तसर्वासनं श्रीमत्स्वास्तीर्णशयनोत्तमम् ॥५७॥
प्रविवेश महाभक्तो भरतो रत्नवेश्म तत् ।  
अनुजग्मुश्च सैन्यस्य मन्त्रिणः सपुरोहिताः ॥५८॥
बभूवुश्च वशिष्ठाद्या दृष्ट्वा वेश्ममुदान्विताः ।  
तत्र राजासनं दिव्यं व्यजनं छत्रमित्यपि ॥५९॥
भरतो मन्त्रिभिः सार्धमभ्यवर्तत राजवत् ।  
आसनं शोभयामास दिव्यं देवार्हमेव तत् ॥1.421.६० ॥
आनुपूर्व्या निषेदुश्च सर्वे मन्त्रिपुरोहिताः ।  
ततः सेनापतिः पश्चात्प्रशास्ता च न्यषीदत ॥६१ ॥
तावत्तत्र मुहूर्तेन नद्यः पायसकर्दमाः ।  
उपातिष्ठन्त भरतं त्रिवेण्याश्चानुशासनात् ॥६२॥
आसामुभयतः कूलं पाण्डुमृत्तिकलेपनाः ।  
रम्याश्चावसथा दिव्यास्त्रिवेण्याः सम्प्रसादजाः ॥६३॥
तेनैव च मुहूर्तेन दिव्याभरणभूषिताः ।  
आगुर्विंशतिसाहस्रा ब्रह्मणा प्रहिताः स्त्रियः ॥६४॥
सुवर्णमणिमुक्तैश्च प्रवालैश्च सुभूषिताः ।  
आगुर्विंशतिसाहस्राः कुबेरप्रहिताः स्त्रियः ॥६५॥
याभिरनुगृहीताश्च नराः स्युर्दिव्यवर्ष्मणः ।  
आगुर्विंशतिसाहस्रा नन्दनादप्सरोगणाः ॥६६॥
नारदाद्याश्च गन्धर्वाः कान्त्या सूर्यसमा ययुः ।  
ते गान्धर्वकलाभिश्च भरतस्याऽग्रतो जगुः ॥६७॥
अलम्बुषा मिश्रकेशी पुण्डरीकाऽथ वामना ।  
उपानृत्यन्त भरतं भरद्वाजस्य शासनात् ॥६८॥
यानि माल्यानि देवेषु यानि चैत्ररथे वने ।  
प्रयागे तान्यदृश्यन्त त्रिवेण्यास्तेजसा तदा ॥६ ९॥
बिल्वा मार्दगिका आसन् शम्या ग्राहा विभीतकाः ।  
अश्वत्था नर्तकाश्चासन् त्रिवेण्यास्तेजसा तदा ॥1.421.७० ॥
ततश्च सरलास्तालास्तिलकाश्च तमालकाः ।  
प्रहृष्टास्तत्र चायाताः कुब्जा भूत्वाऽथ वामनाः ॥७१ ॥
शिंशपाऽऽमलकीजम्बूनवरङ्गादयो द्रुमाः ।  
सेवकाः फलदा भूत्वा भरद्वाजाऽऽश्रमेऽवसन् ॥७२॥
द्राक्षाचिर्भटिकानागवल्लीसोमादिवल्लिकाः ।  
शर्करावल्लिका मिष्टा याश्चान्याः कानने लताः ॥७३॥
प्रमदारूपधारिण्यो भरद्वाजाश्रमेऽवसन् ।  
मिष्टान् पिबत भो भृत्या आसवान् वै यथेप्सितान् ॥७४॥
पायसं परमान्नानि भक्ष्यन्तां च बुभुक्षितैः ।  
फलानि देह्यचोश्यानि भक्ष्यन्तां सैन्यपुङ्गवैः ॥७५॥
सकृत्वोद्वर्तनं नार्यो नदीतीरेषु वल्गुषु ।  
स्नापयन्त्येकमेकं स्म नरं ताः सप्त चाष्ट च ॥७६॥
संवाहयन्त्या उत्पेतुर्नार्यो विपुललोचनाः ।  
पाययन्ति करान् धृत्वा मध्वादिकं वराङ्गनाः ॥७७॥
हयान् गजान् खरानुष्ट्रान् वृषभान् घोटकान् वरान् ।  
अभोजयन्वाहनपास्तेषां भोज्यं यथायथम् ॥७८॥
इक्षूंश्च मधुलाजाँश्च भोजयन्ति स्म वाहनान् ।  
मत्तप्रमत्तमुदितास्तदा चमूः प्रसम्बभौ ॥७९॥
तर्पिताः सर्वकामैश्च रक्तचन्दनपूजिताः ।  
अप्सरोभिर्वर्धिताश्च सैन्या उदैरयँस्तदा ॥1.421.८०॥
अहो सौध्यान्यहो वस्तून्यहो दास्यश्च सेविकाः ।  
अहो कल्पलताश्चात्र स्वर्गोऽयमिति चाब्रुवन् ॥८ १॥
नृत्यन्तश्च हसन्तश्च गायन्तश्चापि सैनिकाः ।  
सम्प्रहृष्टा विनेदुश्च नरा नार्यः सहस्रशः ॥८२॥
भरतस्याऽनुयातारो माल्योपेताः सहस्रशः ।  
तृप्ताश्चाश्चर्यसम्पूर्णा भरद्वाजं ववन्दिरे ॥८३॥
धन्योऽयं मुनिराजोऽस्ति त्रिवेणी यस्य कामिनी ।  
सर्वसिद्धिकरा साध्वी यत्प्रतापादिदं शुभम् ॥८४ ॥
यद्यपि स्याद्वने वासो यस्य पत्नी पतिव्रता ।  
स्वर्गं तस्य करे चास्ते किमस्य राज्यवैभवैः ॥८५॥
या पत्नी स्वपतेः पादोदकं पीत्वाऽनलाऽन्तिके ।  
स्थित्वेच्छति महादिव्या विभूतीस्तास्तु तत्क्षणम् ॥८६॥
समायान्ति किमु स्वर्गं परं नास्मात् कदाचन ।  
ततः सर्वत्र वै सन्तु साध्व्यो नार्यः पतिव्रताः ॥८७॥
तथा तासां स्वामिनश्च भरद्वाजोपमा नराः ।  
पत्नीव्रतपराः सन्तु येषां स्वर्गं करे सदा ॥८८॥
इति वदन्तः सर्वे वै सहस्रशो हि सैनिकाः ।  
लक्षाधिमानवाः साकेतस्य विषयवासिनः ॥८९॥
तैर्थिकाः कोटिशश्चान्ये कुम्भपर्वणि चागताः ।  
स्वर्गं दिव्यं भरद्वाजकृतं विलोक्य ते तदा ॥1.421.९० ॥
कम्भरां च महालक्ष्मीं गोपालकृष्णमीश्वरम् ।  
कृष्णनारायणं तत्र स्थितं पत्रासनं प्रभुम् ॥९ १ ॥
त्रिवेणीं च नदीरूपां तथा तीर्थानि कोटिशः ।  
भरद्वाजप्रियां पत्नीं त्रिवेणीं युवतीं तथा ॥९२॥
विलोक्य दर्शनं कृत्वा पूतास्ते दिव्यतां ययुः ।  
ततो भुक्तवतां तेषां तदन्नममृतोपमम् ॥९३ ॥
दिव्यानुद्वीक्ष्य भक्ष्याँश्चाऽभवत् तद्भक्षणे मतिः ।  
प्रेष्याश्चेट्यश्च वध्वश्च बलस्था देशवासिनः ॥९४॥
यात्रालवश्च किङ्कर्यो दासा दास्यश्च नैकशः ।  
बभूवुस्ते भृशं प्रीताः सर्वे नूत्नाम्बरास्तथा ॥९५॥
कुञ्जराश्च खरोष्ट्राश्च गोऽश्वाश्च मृगपक्षिणः ।  
तृप्ता बभूवुस्ते नान्यत् तृणाद्यं वै तदाऽऽर्थयन् ॥९६॥
नाऽशुक्लवासास्तत्राऽऽसीत् कश्चिद्वै क्षुधितस्तदा ।  
फलादिसद्रसैः सूपैः क्वथिकाभिश्च पायसैः ॥९७॥
पूर्णा ह्यासन् ह्रदास्तत्रौदनानां पर्वतास्तथा ।  
बभूवुश्चाश्रमे पार्श्वे कूपाः पायसकर्दमाः ॥९८॥
ताश्च कामदुघा गावो द्रुमाश्चासन् मधुच्युतः ।  
वाप्यश्चासवपूर्णाश्च स्वर्णपात्राणि कोटिशः ॥९९॥
राजतानि च पात्राणि ताम्राणां कोटयस्तदा ।  
पात्रीणां च सहस्राणि स्थालीनां नियुतानि च ॥1.421.१० ०॥
न्यर्बुदानि च पात्राणि शातकुम्भमयानि च ।  
स्थाल्यः कुम्भ्यः करम्भ्यश्च दधिपूर्णाः सुसंस्कृताः ॥१०१ ॥
हैयङ्गवीनकूटानि तक्राणां कुण्डकानि च ।  
ह्रदाः पूर्णरसालानां तिक्ताम्ब्लमिष्टचूर्णकाः ॥१ ०२॥
पर्पटानां समूहाश्च पोलिकानां तथाऽद्रयः ।  
मिष्टान्नानां महाशृङ्गाण्यभवन् तत्र चाश्रमे ॥१ ०३॥
बभूवुर्व्यञ्जनानां च शर्कराणां च सञ्चयाः ।  
चूर्णानि लेपयोग्यानि स्नानानि विविधानि च ॥१ ०४॥
ददृशुर्भाजनस्थानि तीर्थेषु सरितां जनाः ।  
शुक्लानंशुमतश्चापि दन्तधावनसञ्चयान् ॥१ ०५॥
शुक्लाँश्चन्दनकल्काँश्च सम्पुटेष्ववतिष्ठतः ।  
दर्पणानुत्तमाश्चित्रवाससां बहुसञ्चयान् ॥१ ०६॥
मुखवासान् बहुविधान् चूर्णताम्बुूलचर्वणान् ।  
पादुकोपानहाञ्चैव युग्मान्यत्र सहस्रशः ॥१ ०७॥
आञ्जनीः कङ्कतान् कूर्चान् दन्तकान् छत्रचामरान् ।  
मर्मत्राणानि चित्राणि शयनान्यासनानि च ॥१ ०८॥
प्रतिपानह्रदान् पूर्णान् खरोष्ट्रगजवाजिनाम् ।  
अवगाह्य सुतीर्थांश्च ह्रदान् सोत्पलपुष्करान् ॥१ ०९॥
आकाशवर्णप्रतिमान् स्वच्छतोयान् सुखाप्लवान् ।  
नीलवैदूर्यवर्णाश्च मृदुप्राऽऽवाससञ्चयान् ॥1.421.११० ॥
भक्षणार्क्षं पशूनां ते ददृशुस्तत्र सर्वशः ।  
दोलाश्च विविधास्तत्र भवने भवने शुभाः ॥१११ ॥
वातयन्त्राणि रम्याणि विद्युद्दीपाः सहस्रशः ।  
शीतोष्णजलकुण्डानि द्यूतगृहाणि वै तथा ११ २॥
विमानभवनान्येव स्वर्गयानानि तान्यपि ।  
जलान्तर्यानवर्याणि दूरश्रवणयन्त्रिकाः ॥११३ ॥
दूरदर्शनपेट्यश्चातीतक्रीडाप्रदशिकाः ।  
नटनर्तकचाटादिक्रीडाङ्गणानि भूरिशः ॥१ १४॥
व्यस्मयन्त मनुष्यास्ते स्वप्नकल्पं तदद्भुतम् ।  
दृष्ट्वाऽऽतिथ्यं कृतं तावन् महेन्द्रादधिकं तदा ॥१ १५॥
भरद्वाजत्रिवेणीभ्यां कृतं स्वर्गं नवं हि तत् ।  
भरद्वाजाश्रमे कुम्भदिनरात्रिर्गता सुखम् ॥१ १६॥
प्रातः स्नानं विधायैव भरताद्यास्तदा पुनः ।  
भोजनादिविधिं कृत्वा सम्पूज्यर्षिं त्रिवेणिकाम् ॥१ १७॥
दत्वा दानान्यनेकानि ययुः साकेतधाम ते ।  
प्रतिजग्मुश्च ते सर्वे गन्धर्वाश्च वराङ्गनाः ॥१ १८॥
सर्वे ये तत्र चाहूताः त्रिवेण्या पत्युराज्ञया ।  
प्रतिजग्मुः कृत्रिमं तत् सर्वमदृश्यतां गतम् ॥११ ९॥
इति लक्ष्मि! प्रतापस्ते पातिव्रत्यवृषस्य वै ।  
कथितो यश्चतुर्दशलोकेषु प्रथितः प्रिये ॥1.421.१२० ॥
इति श्रीलक्ष्मीनाराणीयसंहितायां प्रथमे कृतयुगसन्ताने पातिव्रत्ये भरतार्थं प्रयागे भरद्वाजपत्न्या त्रिवेण्या नवीन-स्वर्गं रचितमिति तन्निरूपणनामा एकविंशत्यधिकचतुश्शततमोऽध्यायः ॥४२ १ ॥
    
