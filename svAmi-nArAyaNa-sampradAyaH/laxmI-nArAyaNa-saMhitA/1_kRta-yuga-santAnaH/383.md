+++
title = "३८३"

+++
श्रीनारायण उवाच-  
शृणु लक्ष्मि! भृगोः पुत्री महालक्ष्मीर्हिं कानकी ।  
चम्पकपुष्पवर्णाभा प्रोज्ज्वला दिव्यविग्रहा ॥१ ॥
अतीव सुन्दरी रम्या रमा रामासु पूजिता ।  
नवयौवनसम्पन्ना रत्नाभरणभूषिता ॥२ ॥
तप्तकाञ्चनकान्त्याढ्या तेजःपरिधिराजिता ।  
शुद्धसत्यस्वरूपा सा सत्यशीला पतिव्रता ॥३ ॥
शान्ता दान्ता नितान्ता चाऽप्यनन्तगुणशालिनी ।  
इन्द्राणी वरुणानी च चन्द्रनारी च रोहिणी ॥४ ॥
कुबेरपत्नी सूर्यस्त्री स्वाहा शान्ता कलावती ।  
अन्या अपि त्वहल्याद्याः पार्वत्याद्याश्च सूज्ज्वलाः ॥५ ॥
भार्गव्या भगुकन्यायाः कलां नार्हन्ति षोडशीम् ।  
तां दृष्ट्वा देवनार्यश्च भगवद्योषितस्तथा ॥६ ॥
शरत्पूर्णेन्दुशोभाढ्यां शरत्कमललोचनाम् ।  
विवाहयोग्यां युवतीं लज्जानम्राननां सतीम् ॥७ ॥
मुमुहुस्ताः श्रियं सर्वा रूपानुरूपविग्रहे ।  
दृष्ट्वा स्तब्धा भवन्ति स्म लीनाः काष्ठजडा इव ॥८ ॥
अहो नारायणः साक्षात् पतिर्ययाऽभिनिश्चितः ।  
तत्र किं नाम गौणं स्याद् गुणे रूपे च वर्ष्मणि ॥९ ॥
न काचिद् भगवत्सृष्टावीदृशी जनिता सती ।  
नास्ति न वा च दिव्याङ्गी भाविनी वा कदाचन ॥1.383.१ ०॥
इयं नारायणी साक्षात्पद्मा त्वस्त्येव भार्गवी ।  
कृष्णनारायणयोग्या सोऽप्यस्या योग्य एव च ॥११ ॥
इत्याश्चर्यं परं प्रोचुर्जहृषुर्ददृशुर्मुहुः ।  
तृप्ताश्चात्मनि तां ध्यात्वा कन्यां लक्ष्मीं हि भार्गवीम् ॥१ २॥
मेनिरे च वरं योग्यं नवयौवनसम्भृतम् ।  
धर्मशीलं सत्यसन्धं नारायणमधीश्वरम् ॥१ ३॥
वेदवेदाङ्गविज्ञं च पण्डितं सुन्दरं शुभम् ।  
शान्तं दान्तं क्षमाशीलं गुणिनं चिरजीविनम् ॥१४॥
ब्रह्मकुलप्रसूतं च सर्वत्रैव प्रतिष्ठितम् ।  
कृष्णनारायणं पूर्णं ब्रह्म श्रीपुरुषोत्तमम् ॥१५॥
निर्लिप्तं च निरीहं च साक्षिणं सर्वकर्मणाम् ।  
यं न जानन्ति चत्वारो वेदाः सन्तश्च देवताः ॥१६॥
सिद्धेन्द्राश्च मुनीन्द्राश्च देवा ब्रह्मादयस्तथा ।  
ध्यायन्ति ध्यानपूताश्च योगिनो न विदन्ति यम् ॥१७॥
सरस्वती जडीभूता वेदाः शास्त्राणि यानि च ।  
सहस्रवक्त्रः शेषश्च पञ्चवक्त्रः सदाशिवः ॥१८॥
चतुर्मुखो जगद्धाता कुमारः कार्तिकस्तथा ।  
ऋषयो मुनयश्चापि भक्ताः परमवैष्णवाः ॥१ ९॥
अन्येऽपि यं न जानन्ति यथा यावच्च यद्गुणः ।  
तमेनं वरमासाद्य भार्गव्याप्तं जनोः फलम् ॥1.383.२०॥
घृतकुल्यासहस्राणि मधुकुल्याऽयुतानि च ।  
दधिकुल्यासहस्राणि दुग्धकुल्याऽयुतानि च ॥२१ ॥
तैलह्रदा गुडशैलाः शर्कराराशयस्तथा ।  
मिष्टान्नानां पर्वताश्च पिष्टानां राशयस्तथा ॥२२॥
यवगोधूमचूर्णानां पृथुकानां च पर्वताः ।  
व्यञ्जनानां राशयश्च दृश्यन्तोऽक्षयभूमिकाः ॥२३॥
अहोऽस्माकं महद्भाग्यं यदैतदवलोकिकम् ।  
सोत्साहं सम्प्रपश्यामो विवाहं पद्मयोरिमम् ॥२४॥
प्रासादाः स्वर्गतुल्याश्चामृतनद्यो वहन्ति च ।  
यानानि च विमानानि वैहायसानि सर्वथा ॥२५॥
हंसगारुडहस्त्यादिवाहनानि च कोटिशः ।  
पत्तनानि भृगुकच्छगिरौ गिरेः समन्ततः ॥२६॥
नूतनानि कारितानि भृगुणा मानसानि वै ।  
यथा नवं हि वैकुण्ठे नारायणेन कारितम् ॥२७॥
तथा वै भृगुणा वार्धितटमायतमुज्ज्वलम् ।  
शतयोजनविस्तारं लक्षयोजनसूच्छ्रयम् ॥२८॥
दिव्यं भृगुपुरं तत्र कारितो मण्डपः श्रियः ।  
समुद्रश्च स्वयं तत्र बभूव सत्कृतिप्रदः ॥२९॥
मेरुश्चापि तथा चान्ये सिद्धाश्च मुनयोऽपरे ।  
कल्पसिद्धास्तथा सत्ययुगाद्याः सत्कृतिप्रदाः ॥1.383.३ ०॥
आसन् कन्याप्रपक्षे वै कृष्णतुल्या हि तापसाः ।  
तापस्यश्च श्रिया तुल्या यत्र न्यूनं न वै मनाक् ॥३१ ॥
मङ्गलानि त्रयोदश्यां शिष्टाचारास्तथा कृताः ।  
लोकाचाराः कृताश्चैव पूजिता भोजितास्तथा ॥३२॥
रात्रौ माङ्गल्यगीतानि नृत्यानि कारितानि च ।  
नार्यः प्रातश्चतुर्दश्यां देवार्चनानि चक्रिरे ॥३३॥
देवीनां देवतानां च लोकाचारकृतानि वै ।  
पूजनानि प्रचक्रुस्ता वधूयुक्ताः स्त्रियः शुभाः ॥३४॥
चतुर्दश्यां भोजयित्वा भूमा नारायणौ निशि ।  
सुवेषं कारयामास कृष्णनारायणस्य वै ॥३५॥
अतीव रम्यमतुलं त्रिषु सृष्टिषु दुर्लभम् ।  
सम्पूज्य कारयामास यात्रां च प्रवरं वरम् ॥३६॥
कृष्णाद्याश्च तथा नारायणाद्या अवतारकाः ।  
वैराजाद्यास्तथा मुक्ता ब्रह्मसृष्टिप्रयोषितः ॥३७॥
राधारमाप्रभाद्याश्च ब्रह्मा विष्णुर्महेश्वरः ।  
तेषां पत्न्यो गणेशाश्चर्षयो द्युवासिनस्तथा ॥३८॥
देवा देव्यो ययुः सर्वे भृगुपत्तनमण्डपम् ।  
तत्र कोट्यर्बुदान्यासन् स्वर्णसिंहासनानि वै ॥३९॥
सुधर्मा निर्मिता तेन समुद्रे स्वर्णवालुके ।  
नर्तक्यो लक्षशस्तत्र गान्धर्व्यो लक्षशस्तथा ॥1.383.४०॥
किन्नर्यो गायिकाः पर्यः कोटिसङ्ख्या उपस्थिताः ।  
भृगुणा निर्मितं सर्वं भगवतां प्रतुष्टये ॥४१ ॥
न भूतं न च यद्भावि क्लृप्तं सिद्धिकृतं नवम् ।  
विद्याधर्योऽपि लक्षं चाऽप्सरसो लक्षशस्तथा ॥४२॥
महापुरं भगुव्याप्तं दिव्यं तद्भृगुपत्तनम् ।  
वैराजभवनं यद्वत् ततोऽपि त्वतिभासुरम् ॥४३॥
यस्य प्राकारकलशे सम्प्रतिष्ठापितो रविः ।  
यदन्तर्भागमध्ये च पूर्णचन्द्रः स्थिरीकृतः ॥४४॥
तेजोमया ध्रुवास्त्वेवं रथ्यां रथ्यां प्रति कृताः ।  
प्रकाशोऽकारणस्तत्र वर्तते भृगुपत्तने ॥४५॥
तत्त्वानि मूर्तिमन्ति च सेवायां स्थापितानि वै ।  
चक्रः प्रवेशनं भृगुपत्तनं वरयात्रिकाः ॥४६॥
पूर्णिमायां प्रगे सूर्यदर्शने भृगुसत्कृताः ।  
एतस्मिन्नन्तरे चाग्रे बुहस्पतिरुपस्थितः ॥४७॥
कोट्यर्बुदर्षिसंयुक्तश्चाजगाम हरेः पुरः ।  
मङ्गलं तु फलं दत्वा चन्द्रकं साक्षतं तथा ॥४८॥
पुष्पमालां गले दत्वाऽवाकिरत् कुसुमैर्हरिम् ।  
लोकाचारं मङ्गलं च वारिकलशदर्शनम् ॥४९॥
चक्रुः कन्याश्च साध्व्यश्च ग्रामगोपुरसन्निधौ ।  
वेदघोषाः श्राविताश्च मुनिभिरभिवर्धनाः ॥1.383.५०॥
पुरं प्रवेशयामास बृहस्पतिर्वदन् ऋचः ।  
देवकन्या नागकन्या राजकन्या ऋषेः सुताः ॥५१ ॥
मुनिकन्या वरं द्रष्टुं सस्मिताश्च समाययुः ।  
ददृशुर्योषितः सर्वा निमेषरहिताऽक्षिभिः ॥५२॥
प्रसन्नं जलदश्यामं शोभितं पीतवाससा ।  
चन्दनोक्षितसर्वाङ्गं वनमालादिभूषितम् ॥५३॥
रत्नकेयूरवलयरत्नमालाकुलोज्ज्वलम् ।  
रत्नकुण्डलयुग्मेन गण्डस्थलविराजितम् ॥५४॥
रत्नेन्द्रसारनिर्माणक्वणन्मञ्जीररञ्जितम् ।  
सस्मितं मुरलीहस्तं पश्यन्तं रत्नदर्पणम् ॥५५॥
पार्षदैः शतसाहस्रैः सेवितं श्वेतचामरैः ।  
नवयौवनसम्पन्नं शरत्कमललोचनम् ॥५६॥
शरत्पूर्णेन्दुतुल्यास्यं रमाराधादिहृद्भरम् ।  
कोटिकन्दर्पसौन्दर्य ब्रह्मशेषेशवन्दितम् ॥५७॥
परमाह्लादकं रूपं कोटिचन्द्रसमप्रभम् ।  
कामवीर्यभरं पुष्टं कृष्णनारायणं प्रभुम् ॥५८॥
दूर्वया पट्टसूत्रं च रत्नेन्द्रसारदर्पणम् ।  
दधाने कतृकासाध्यं कदल्याः स्फुरमञ्जरीम् ॥५९॥
चूडां त्रिविक्रमाकारां मालतीमाल्यभूषिताम् ।  
पुष्पं नारीप्रदत्तं च मुकुटं मस्तकोज्ज्वलम् ॥1.383.६०॥
दृष्ट्वा वरं युवत्यश्च मोहं प्रापुः परेश्वरम् ।  
भार्गवीजीवनं धन्यं श्लाघ्यमित्यूचुरीप्सितम् ॥६१ ॥
जामातारं सा ददर्श ख्यातिर्भृग्वर्षिकामिनी ।  
निमेषरहिता तुष्टा प्रसन्नवदनेक्षणा ॥६२॥
भृगुः प्रसन्नवदनः समुनिः सपुरोहितः ।  
समागत्य हरिं कृष्णं सुरान् विप्रान्ननाम ह ॥६३॥
ददौ विश्रान्तिभवनं शतयोजनविस्तरम् ।  
भक्ष्यपूर्णं पानपूर्णं सेविकाभिर्विलासितम् ॥६४॥
भूमा चकार मन्त्रैश्च शुभाऽधिवासनं हरेः ।  
सम्पूज्य मातृकाः सर्वाः साक्षाच्च सर्वदेवताः ॥६५॥
प्रदाय वसुधारां च वृद्धिश्राद्धादिकं तथा ।  
सर्वान् सम्भोजयामास पाययामास सद्रसान् ॥६६।  
वाद्यानि वादयामास कारयामास मङ्गलम् ।  
सुबेषं कारयामास वरस्याऽप्रतिमस्य च ॥६७॥
सुसज्जं कारयामास नरयानं सुशोभनम् ।  
एवं मुनिर्भृगुश्चापि विवाहार्थं सुमङ्गलम् ॥६८॥
पुरोहितेन गुरुणा मन्त्रैरकारयद्विधिम् ।  
रत्नानि च धनाद्यानि मुक्तामाणिक्यहीरकम् ॥६९॥
भक्ष्याणि चाम्बरादीनि ददौ दानानि चार्थिणे ।  
वाद्यानि वादयामास कारयामास मङ्गलम् ॥1.383.७०॥
सुवेषं कारयामास भार्गव्याः सुमनोहरम् ।  
देवीभिर्मुनिपत्नीभिर्विधानं च यथोचितम् ॥७१ ॥
ततः शुभे क्षणे प्राप्ते माहेन्द्रे परमोदये ।  
विवाहोचितलग्ने च लग्नाधिपतिसंयुते ॥७२॥
सद्ग्रहेक्षणशुद्धे चाऽप्यसतां दृष्टिवर्जिते ।  
शुभक्षणे शुभर्क्षे च विशुद्धे चन्द्रतारयोः ॥७३ ॥
वेधदोषादिरहिते शलाकादिविवर्जिते ।  
दम्पत्योः शर्मयोग्ये च परिणामसुखप्रदे ॥७४॥
एवम्भूते तु समये भृग्वर्षिप्रागणं हरिः ।  
आजगाम सुरेशाद्यैर्मुनिविप्रपुरोहितैः ॥७५॥
ईश्वरैर्भगवद्भिश्च धर्मभक्त्यादिभिस्तथा ।  
भूम्ना लक्ष्म्या पार्षदैश्च मुक्तैश्च मुनिभिस्तथा ॥७६ ॥
स्थावरैर्जङ्गमैर्दिव्यैः शास्त्रज्ञैर्नर्तकैर्नटैः ।  
गायकैर्माल्यकृद्भिश्च विद्याधरीभिरप्यथ ॥७७॥
अप्सरोभिः किन्नरीभिः साङ्ख्ययोगिनिकादिभिः ।  
स्थलं तद् ददृशुर्देवा देव्य ईशाश्च तत्स्त्रियः ॥७८॥
स्वर्णरम्भास्तम्भलक्षैः पट्टसूत्रपरिष्कृतैः ।  
चम्पकानां चन्दनानां रसालानां च पल्लवैः ॥७९॥
माल्यैर्नानाविधैश्चैव पीतरक्तसितान्वितैः ।  
परितो मङ्गलघटैः फलपल्लवसंयुतैः ॥1.383.८०॥
कस्तूरीचन्दनाक्तैश्च कुङ्कुमेन विराजितैः ।  
पर्णैर्लाजाफलपुष्पदूर्वाभिरुपशोभितैः ॥८१ ॥
ईश्वरैर्मुनिभिर्विप्रैर्देवैः पितृभिरास्थितम् ।  
रत्नेन्द्रसारनिर्माणवेदीयुक्तं मनोहरम् ॥८२॥
अर्चितं चन्दनस्निग्धैः कस्तूरीकुङ्कुमान्वितैः ।  
सुगन्धिशीतमन्दैश्च वायुभिः सुरभीकृतम् ॥८३ ॥
रत्नानां कोटिभिश्चाप्युज्ज्वलं तेजस्विदीपकैः ।  
नानाप्रकारधूपैश्च गन्धद्रव्यैः सुवासितम् ॥८४॥
चित्रैश्च शिल्पिनां रम्यैः परितः शोभनं कृतम् ।  
गन्धर्वाणां सुसङ्गीतैर्नर्तकानां सुनर्तनैः ॥८५॥
विद्याधरीणां हावाद्यैरप्सरसा सुगायनैः ।  
सुस्वरितं गबाक्षैश्च बधूभिरभिवीक्षितम् ॥८६॥
मङ्गलेन घटेनापि विदुषा सुपुरोधसा ।  
भृगुणा कुशहस्तेन दानेन दानवस्तुना ॥८७॥
दृष्ट्वा सुप्राङ्गणे देवान् भृगोर्ब्रह्मादिकेश्वरान् ।  
कृष्णं नारायणं वैराजं च मत्स्यादिकाँस्तथा ॥८८ ॥
सर्वान् विलोक्य सहसा भृगुः कुटुम्बिसंयुतः ।  
मूर्ध्ना ववन्दे देवाँश्चेश्वरान् मुनीन् समर्हणाम् ॥८९॥
रत्नसिंहासनेष्वेव सुरम्येषु पृथक् पृथक् ।  
क्रमान्निषादयामास सत्कृत्य चादरेण वै ॥1.383.९०॥
उवाचाऽद्य जनुर्मे वै सफलं जीवितं मम ।  
बभूव जन्मकोटीनां कर्ममूलनिकृन्तनम् ॥९१ ॥
अवतारी स्वयं कृष्णनारायणोऽक्षरेश्वरः ।  
दाता यः सम्पदां मुक्तेर्भुक्तेः स्वर्गस्य सर्वदा ॥९२॥
स्वप्ने यत्पादपद्मं वै द्रष्टुं नैव क्षमोऽस्म्यहम् ।  
तपसां फलदाता सः स्रष्टाऽद्य प्राङ्गणे मम ॥९३॥
स्वात्मारामेषु पूर्णेषु शुभप्रश्नमभीप्सितम् ।  
योगीन्द्रैरपि सिद्धेन्द्रैः सुरेन्द्रैश्च मुनीश्वरैः ॥९४॥
ध्यानाऽदृष्टः स भगवान् श्रीहरिः प्राङ्गणेऽद्य मे ।  
कालकालश्चाऽक्षरेशोऽवतारेशेश्वरः प्रभुः ॥९५॥
मानुषं रूपमास्थाय नराणां दृष्टिगोचरः ।  
मत्कन्यां सफलीकर्तुं त्वाङ्गणे मे समागतः ॥९६ ॥
सर्वान्तर्यामिता यस्य सर्वकामप्रदः प्रभुः ।  
नास्त्यन्तो यस्य वेदेषु स हरिः प्राङ्गणेऽद्य मे ॥९७॥
ईशानामीश्वरो यस्तु सर्वाग्रे यस्य पूजनम् ।  
स कृष्णो गोलोकपतिर्भाग्याद्वै प्राङ्गणेऽद्य मे ॥९८॥
यस्य लक्ष्यो ह्यनन्ताश्च रमाद्या योषितः प्रियाः ।  
स मत्कन्याग्रहणार्थं नारायणोऽङ्गणेऽद्य मे ॥९९॥
वैराजाश्चापि देवाद्याः पितरो मानवाश्च ये ।  
पातालस्था भागवता धन्योऽहं प्राङ्गणेऽद्य मे ॥1.383.१ ००॥
अपुनरावर्तनाश्च मुक्तास्त्वक्षरवासिनः ।  
कोटिशः कृष्णपत्न्यश्च स्थावरं जङ्गमं तथा ॥१०१ ॥
सर्वं दिव्यं सत्त्वकुलं धन्योऽहं प्राङ्गणेऽद्य मे ।  
ब्रह्मपुत्राः प्रपौत्राश्च वंशजा ये न लोकिताः ॥१ ०२॥
ते सर्वे मद्गृहेऽद्यैव धन्या कन्या च मे प्रभो! ।  
अहो कल्पान्तपर्यन्तं तीर्थीभूतौ ममाऽऽश्रमः ॥१०३ ॥
येषां पादोदकैस्तीर्थं विशुद्धं तद्गृहं मम ।  
पृथिव्यां यानि तीर्थानि तानि सर्वाणि सागरे ॥१ ०४॥
सागरे यानि तीर्थानि तानि सतां पदेषु वै ।  
सतां पादोदकक्लिन्ना यावत् तिष्ठति मेदिनी ॥१ ०५॥
तावद्देवाश्च पितरस्तृप्ता भवन्ति वै भुवि ।  
निकृन्तनं तु विपदां सम्पदां सम्प्रदं तथा ॥१०६ ॥
व्याधीनां नाशकं मायारोगहारकमौषधम् ।  
सुखदं शुभदं सारं देवर्षिचरणाऽमृतम् ॥१ ०७॥
कृष्णनारायणस्याऽद्य प्राप्स्येऽहं चरणामृतम् ।  
न रेवासदृशं तीर्थं न देवः केशवात्परः ॥१ ०८॥
स एव भगवानद्य साक्षात् कृष्णो मम गहे ।  
इत्युक्त्वा दण्डवत् कृत्वा तुष्टाव भृगुरच्युतम् ॥१ ०९॥
'तवाऽस्म्यहं मे सुसुताऽस्ति ते प्रभो!  
भवान्ममाऽस्त्येव मदीयकं तव ।  
सर्वं भवानेव ममाऽस्ति कारणं  
परं पदं देहि 'पुनातु जीवनम्' ॥1.383.११० ॥
ननाम पादयोश्चापि कृत्वा कृष्णकरौ स्वके ।  
पाद्यं पद्मार्चिते पादपद्मे भृगुर्मुदा ददौ ॥१ ११ ॥
अर्घ्यं च प्रददौ दूर्वापुष्पाक्षितजलान्वितम् ।  
मधुपर्कं च सुरभिं सर्वाङ्गे गन्धचन्दनम् ॥११ २॥
पारिजातादिमालां च जामातुस्तु गले ददौ ।  
वरणार्थं प्रकोष्ठे च भूषां कामफलं ददौ ॥१ १३॥
द्योतितरत्नमुकुटं ददौ कृष्णस्य मस्तके ।  
धूपं रत्नप्रदीपं च नैवेद्यं सुमनोहरम् ॥१ १४॥
नानाप्रकारपुष्पाणि रत्नसिंहासनं ददौ ।  
सप्ततीर्थोदकं तस्मै ददावाचमनीयकम् ॥१ १५॥
ताम्बूलं च वरं मिष्टं कर्पूरादिसुवासितम् ।  
शय्यां रतिकरीं रम्यां पानार्थं वासितं जलम् ॥१ १६॥
एवं वै वरणं कृत्वा ददौ पुष्पाञ्जलिं मुदा ।  
अथ वै मण्डपे वेदीसन्निधौ श्रीनरायणम् ॥१ १७॥
आनयामास पूर्णायां पूर्णे चन्द्रेऽम्बरं गते ।  
लोकाचारं विधाप्यैव माणिक्यस्तम्भमार्चयत् ॥१ १८॥
कलशं च गणेशं च वह्निं नत्वा गुरुं हरिः ।  
निषसादाऽऽसने रम्ये पट्टके कृतमङ्गलः ॥११ ९॥
ब्राह्मणैर्वेदमन्त्रैश्च देवैरीशैस्तथाऽऽत्मभिः ।  
आशीर्वादे प्रदत्तं च कृतचन्द्रे हरौ ततः ॥1.383.१ २०॥
भृगुः सम्पूज्य पुत्रीशं देहशुद्धिमकारयत् ।  
वेदघोषाः स्वस्तिमन्त्रा गीतयो योषितां तथा ॥१२१ ॥
वाद्यघोषास्तथा तत्राऽभवन् विचित्ररीतयः ।  
महोत्सवस्तदा जातो भृग्वानन्दो न निर्ममौ ॥१२२ ॥
इति श्रीलक्ष्मीनारायणीयसंहितायां प्रथमे कृतयुगसन्ताने पतिव्रतामाहात्म्ये शुक्लतीर्थाद् भृगुपत्तनं प्रति वरस्य वरातिकाजनैः सह यात्रा, मङ्गलादिसत्काराः भृगोर्हर्षवाक्यानि वरस्य मण्डपागमश्चेत्यादिनिरूपणनामा त्र्यशीत्यधिकत्रिशततमोऽध्यायः ॥३८३ ॥
    
