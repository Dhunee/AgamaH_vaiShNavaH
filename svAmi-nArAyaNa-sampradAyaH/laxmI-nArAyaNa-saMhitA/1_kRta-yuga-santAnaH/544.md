+++
title = "५४४"

+++
श्रीनारायण उवाच-  
शृणु तीर्थानि चान्यानि शङ्करोक्तानि पद्मजे ।  
न्यङ्कुमती देविका च नदीद्वयं तु मोक्षदम् ॥१ ॥
पुरा संवर्त्तर्षिपुत्राः पञ्चाशन्मृगवेषिणः ।  
मृगचर्मपरीधानाः सिंहारण्ये न्युषुः सदा ॥२ ॥
तापसा रागहीनाश्च तपोऽर्थं पितृनोदिताः ।  
पुण्ये प्रभासके क्षेत्रे तृणपत्रादिभोजिनः ॥३ ॥
ब्रह्मचर्यपरा नित्यं त्रिःस्नानादिविधायिनः ।  
ओं नमः श्रीकृष्णनारायणाय स्वामिने नमः ॥४ ॥
जपन्त इति गोविन्दं वृक्षोऽधोवासिनोऽभवन् ।  
अथैकदा वीरधन्वा राजा प्रभासमाययौ ॥५ ॥
वने दृष्ट्वा मृगान् ताँश्च विव्याध सायकैर्यदा ।  
ब्राह्मणास्ते मृता हत्या राज्ञो जाता हि दुःखदाः ॥६ ॥
राजा चिन्तातुरो यातो देवराताश्रमं तदा ।  
विज्ञाप्य ब्रह्महत्याश्च रुरोदाऽतीव दुःखितः ॥७ ॥
स ऋषिर्देवरातस्तु दयालुः प्राह भूभृतम् ।  
मा रोदिहि गच्छ पार्श्वे वर्तते देविकानदी ॥८ ॥
तपः कुरु तटे तस्या आरभस्व मखं ततः ।  
प्रायश्चित्तानि कृत्यैव शुद्धो राजन् भविष्यसि ॥९ ॥
इत्याश्रुत्य च तं नत्वा ययौ तां देविकां नदीम् ।  
देवरातं सह नीत्वा विष्णुयागं चकार सः ॥1.544.१ ०॥
सहस्रशो ब्राह्मणांश्च भोजयामास सादरम् ।  
पूजयामास देवांश्च तर्पयामास पितॄकान् ॥११ ॥
तोषयामास मिष्टान्नैर्दानैश्च भिक्षुकाँस्ततः ।  
यज्ञस्य परिहारेऽत्र कृष्णनारायणः प्रभुः ॥१ २॥
लोमशश्च मुनिस्तत्र मृगौ भूत्वा प्रजग्मतुः ।  
मण्डपवेदिकां गत्वा निर्भयौ धृतधूम्रकान् ॥१ ३॥
घ्राणेन च मुहुस्तत्राऽऽकर्षयामासतुर्ह्युभौ ।  
राजा देवौ तु तौ मत्वा ननामोत्थाय पादयोः ॥१४॥
तावत् क्षुवद्भ्यां ताभ्यां च नासिकामलतो नृपः ।  
श्लेष्मावृतः कृतस्तत्र नैर्मल्यमाप्तवान्नृपः ॥१५॥
राज्ञो देहात्तदा कन्याः कृष्णवर्णा हि सर्वशः ।  
विनिर्जग्मुस्तदा कुण्डे निपेतुस्ताः प्रजज्वलुः ॥१६॥
किमिदं किमिदं त्वेतज्जातः कोलाहलास्तदा ।  
मृगौ तौ नररूपौ च मानुषौ सम्बभूवतुः ॥१७॥
दिव्यदेहो लोमशश्च कृष्णनारायणोऽपि च ।  
ऊचतुस्तं नृपं राजन्! यज्ञेन तोषितौ त्वया ॥१८॥
दृष्टावत्र कृपया नौ ब्रह्महत्याः प्रदाहिताः ।  
शुद्धोऽसि देविकाक्षेत्रे मम भक्त्या गुरूक्तितः ॥१९॥
याहि राज्यं कुरु मैवं पुनर्हिंसामनर्थिकाम् ।  
अनादिश्रीकृष्णनारायणप्राकट्यकालिकम् ॥1.544.२०॥
ऊर्जकृष्णाष्टमीरूपं व्रतं कुरु भजस्व माम् ।  
एवं कृत्वा मोक्षमार्गं यास्यस्येव न संशयः ॥२१ ॥
कृतं तेन यथोक्तेन जयन्तीकालिकं व्रतम् ।  
नारायणः प्रसन्नः सन्नायातश्च पुनः पुनः ॥२२॥
कुङ्कुमवापिकाक्षेत्राद्विमानेन विहायसा ।  
मृत्युकालेऽगमत् स्वर्गमिन्द्रलोकं स पार्थिवः ॥२३॥
तस्येन्द्रस्त्वर्घमादाय प्रत्युत्थानेन चाययौ ।  
विमानस्थाः कृष्णनारायणस्यैव तु पार्षदाः ॥२४॥
उत्थानं च प्रकुर्वन्तं राजानं प्राहुरीश्वराः ।  
प्रत्युत्थानं त्वया राजन् नैव कर्तव्यमत्र यत् ॥२५॥
देवास्त्वत्तो हीनपुण्या भवान् पुण्येन वर्धते ।  
बहुपुण्ययुतः स्वल्पपुण्यवन्तं प्रति प्रभुः ॥२६॥
प्रत्युत्थानं प्रकरोति स्वल्पपुण्यवतस्तदा ।  
स्वल्पं पुण्यं विनश्येत्तु तस्मान्मोत्थानमाचर ॥२७॥
एवं ये ये दिशां पालाः सत्कारार्थं समागताः ।  
ते ते स्वल्पवृषाश्चैनं राजानं परिपूज्य च ॥२८॥
ययुः स्वं स्वं निकेतं च राजा नोत्थित एव हि ।  
एवं स सत्यलोकान्तं गतो राजा विमोक्षणम् ॥२९॥
अपुनर्मारके लोके दाहप्रलयवर्जिते ।  
अद्यापि तिष्ठते देवैः स्तूयमानो जलोपरि ॥1.544.३०॥
द्वितीयरूपे वैकुण्ठे शाश्वतं सुखमाप्तवान् ।  
प्रसन्ने यज्ञपुरुषे दुर्लभं किन्नु चोत्तमम् ॥३ १॥
इह जन्मनि सौभाग्यमायुरारोग्यसम्पदः ।  
ददात्येव रमानाथः परां मुक्तिं च दुर्लभाम् ॥३२॥
एवं मुक्तिं गतो राजा देविकायास्तटे शुभे ।  
देवरातकृतं तीर्थं यज्ञनारायणात्मकम् ॥३३॥
मृगतीर्थं तथा तत्र देविकायां हि वर्तते ।  
स्नात्वा ध्यात्वा हरिं स्मृत्वाऽवश्यं मोक्षमवाप्नुयात् ॥३४॥
शिवस्तु पार्वतीं प्राह न्यङ्कुमत्यास्तटे पुरा ।  
च्यवनश्च ऋषिः पत्नीसहितस्तीर्थवाञ्च्छया ॥३४॥
पद्भ्यां समागतो न्यङ्कुमत्या स्थितो हि वत्सरम् ।  
वत्सरं सोमनाथे च वत्सरं लोमशाश्रमे ॥३६॥
वत्सरं रैवताद्रौ चं वत्सरं त्वर्बुदाचले ।  
एवं कृत्वा सुतीर्थानि ययौ बदरिकाश्रमम् ॥३७॥
श्रीपार्वती तदाऽपृच्छत् का तद्भार्याऽभवत् सती ।  
शम्भुः प्राह शृणु साध्वि! च्यवनस्याऽपि सत्कथाम् ॥३८॥
पूर्वतटे हिरण्यायाः कदाचित्तपसि स्थितः ।  
सूर्यस्तोत्रं चकाराऽसावष्टोत्तरशतात्मकम् ॥३९॥
सूर्यस्तदा प्रसन्नः सन् समायातस्तु सन्निधौ ।  
उवाच तमृषिं ब्रूहि वरं किं करवाणि ते ॥1.544.४०॥
च्यवनः प्राह लोकानां चक्षुस्त्वं परमेश्वर ।  
अष्टोत्तरशतरूपैरष्टोत्तरशतस्थले ॥४१॥
मूर्तिमान् वस सौराष्ट्रे मन्दिरेषु महत्सु च ।  
हिरण्यसिंहो राजा ते करिष्यत्यालयान् शुभान् ॥४२॥
लोकरक्षार्थमेवात्र सौराष्ट्रे सर्वतो वस ।  
तथास्त्विति रविः प्राह कृत्वाऽष्टोत्तरशातकम् ॥४३॥
रूपाणां च रविस्तस्थौ सौराष्ट्रे वै यथारुचि ।  
तानि नामानि ते देवि! कथयामि यथायथम् ॥४४॥
'ओं सूर्योऽर्यमा भगस्त्वष्टा पूषाऽर्कः सविता रविः ।  
गभस्तिमानजाऽऽदित्यो धाताऽऽदित्यः प्रभाकरः ॥४५॥
क्षित्यादित्यो वनादित्यः प्रभादित्यः खखेश्वरः ।  
प्राणादित्यश्च सोमार्को गुर्वादित्यो दिवाकरः ॥४६॥
शुक्रार्कोऽङ्गारकादित्य इन्द्रार्को बोधभास्करः ।  
दीपांशुश्च विवस्वाँश्च शुच्यर्कश्चरभास्करः ॥४७॥
ब्रह्मादित्यश्च रौद्रार्को विष्णुः स्कन्दार्क इत्यपि ।  
श्रवणार्को यमार्कश्च वैद्युतार्को दिवस्पतिः ॥४८॥
वैश्वानरार्कश्चाग्न्यर्कश्चेन्धनादित्य ईश्वरः ।  
धर्मादित्यश्च वेदार्को वाचार्कः कृतभापतिः ॥४९॥
त्रेतादित्यो द्वापरार्कस्तुर्यादित्यः कलीश्वरः ।  
कलादित्यश्च काष्ठार्को मुहूर्तादित्य इत्यपि ॥1.544.५०॥
चक्रादित्यो वत्सरार्कस्तिग्मरश्मिर्विभावसुः ।  
पुरुषार्को हिरण्यार्को योगादित्यः सदीश्वरः ॥५१ ॥
लोकादित्यः प्रजादित्यो विश्वादित्यस्तमोनुदः ।  
वारुणार्कः सागरार्को जीमूतार्कः प्रतापनः ॥५२॥
भूतार्को निर्मलार्कश्च लोलार्कस्तिग्मदीधितिः ।  
कुष्ठहादित्य ईशार्को भानुः कामार्क इत्यपि ॥५३॥
जयादित्यश्च भद्रार्को रैवतादित्यकान्तिमान् ।  
सञ्ज्ञेशश्च सुवर्णार्कः शत्रुञ्जिदर्क आदिदृक् ॥५४॥
कपिलांशुश्चांशुमालिन् कङ्कादित्यश्च भास्पतिः ।  
वनादित्यश्च सप्ताश्वश्चारुणार्कस्त्रिविष्टपः ॥५५॥
नारायणो हरिताश्वः सन्ध्येशो भगवान् प्रभः ।  
ग्रहादित्यश्चाऽमरेशः कन्थडेशः कराधिपः ॥५६॥
वेदादित्यः सुराष्ट्रर्को नृपादित्यः सतीश्वरः ।  
द्युमणिः सविता धाता विधातार्केति ते नमः' ॥५७॥
इत्येवं खलु सौराष्ट्रे पृथक् पृथग्वसन्ति हि ।  
सूर्या लोकप्ररक्षार्थं तत्तीर्थं लोकपावनम् ॥५८॥
हिरण्यायास्तटे रम्यं विद्यते क्षत्रपूजितम् ।  
सूर्योदये पठेद् यस्तु स पुत्ररत्नसञ्चयान् ॥५९॥
जातिस्मृतिं च मेधां चारोग्यं स्वर्गं च विन्दति ।  
हिरण्यं च गजान् राज्यं रामाश्च दिव्यसम्पदः ॥1.544.६०॥
एवं च्यवनसामर्थ्यात् सूर्यनारायणः स्वयम् ।  
अष्टोत्तरशतधा सन् समुवास सुराष्ट्रके ॥६१ ॥
च्यवनाश्रम एवापि हिरण्यायास्तटे शुभे ।  
तीर्थं वै विद्यते तत्र लोककल्याणकारकम् ॥६२॥
च्यवनस्य सती भार्या शर्यातेर्दुहिताऽभवत् ।  
कदाचित्तु गते काले तपस्तेपे ऋषिर्वने ॥६३॥
भगोः पुत्रश्च्यवनः स पृथ्व्यां दीर्घं स्थिरोऽभवत् ।  
कालेन महता देवि! समाकीर्णः पिपीलकैः ॥६४॥
सर्वतो मृत्तिकापिण्डैरभिव्याप्तो लतादिभिः ।  
वल्मीकेन समाछन्नस्तपस्येव व्यवस्थितः ॥६५॥
अथ कस्यापि कालस्य शर्यातिर्नाम भूपतिः ।  
वने समाजगामाऽसौ यत्र ऋषेः शुभाश्रमः ॥६६॥
राज्ञः कन्या सुकन्याख्या सखीभिः परिवारिता ।  
चङ्क्रम्यमाणा वल्मीकं च्यवनस्य समासदत् ॥६७॥
सुपुष्पाणि विचिन्वन्ती वल्मीके ऋषिचक्षुषी ।  
दृष्ट्वा किं न्विति साश्चर्या कण्डकेन बिभेद सा ॥६८॥
रक्तं नेत्रविवराभ्यां निर्यातं सा भयं गता ।  
ऋषेः कोपेन शर्यातेः सैन्यस्य नृपतेस्तथा ॥६९॥
समारुद्धे शकृन्मूत्रे पर्यतप्यत पार्थिवः ।  
कन्योवाच पितश्चात्राऽपराद्धो वै ऋषिर्मया ॥1.544.७०॥
राजा ऋषिं समवदत् कन्यां क्षन्तुं त्वमर्हसि ।  
च्यवनः प्राह मे कन्यां देहि दोषं क्षमामि वै ॥७१ ॥
राजा ददौ तदा कन्यां ऋषिश्च प्रससाद ह ।  
सैन्यं स्वस्थं समभवत् सिषेवे कन्यका ऋषिम् ॥७२॥
ऋषिं वृद्धं देववैद्यौ समाजग्मतुरीश्वरौ ।  
सुकन्यां तावूचतुश्च वृद्धयोग्या न सुन्दरी ॥७३॥
सा त्वं च्यवनमुत्सृज्य वरयस्वैकमावयोः ।  
कन्या प्राह पतिर्देवो वृद्धो वा यदि वा कृशः ॥७४॥
देववैद्यौ कुरुतं मे पतिं युवानमीश्वरम् ।  
वैद्यौ तौ कृतवन्तौ तं स्वसदृशं महामुनिम् ॥७५ ॥
रूपत्रयं समानं वै जातं यथा पृथङ् न वै ।  
कन्या विचारयामास कोऽत्र मेऽस्ति पतिः खलु ॥७६ ॥
पातिव्रत्येन वै चान्तःसमधिना स्वकं पतिम् ।  
विज्ञाय तं करे गृह्य पादयोः पतिता सती ॥७७॥
वैद्यावश्चर्यमापन्नौ सत्येयं वै पतिव्रता ।  
तौ वैद्यौ च्यवनं तत्राहतुर्यज्ञेषु सर्वथा ॥७८॥
भागौ स्यातामावयोश्च तथा त्वं कुरु भार्गव ।  
ऋषिर्यज्ञे भागवन्तौ कृतवाँस्तौ भिषग्वरौ ॥७९॥
अथैकदा तु शर्यातिः कन्यायाः सुखमुत्तमम् ।  
द्रष्टुं समागतस्तत्राश्रमे कन्यां ददर्श सः ॥1.544.८०॥
युवानं सेवमानां तां पप्रच्छ कन्यकां नृपः ।  
कोऽयं कन्ये! सेवितोऽस्ति परः कश्चिच्च मे भ्रमः ॥८१॥
कन्या प्राह पितर्मेऽस्ति पतिः श्रीच्यवनो मुनिः ।  
अश्विनीसुतयोगेन यौवनं स्वामिनाऽर्जितम् ॥८२॥
राजा श्रुत्वा प्रसन्नोऽभूत् ऋषिं प्राह करोमि ते ।  
सेवां वद ऋषे चात्र ऋषिः प्राह मखं कुरु ॥८३॥
ततः परमसंहृष्टः शर्यातिस्तु क्रतोः कृते ।  
कारयामास सम्भारान् याजयामास भार्गवः ॥८४॥
सुरवैद्यौ भागवन्तौ च्यवनेन कृतौ तदा ।  
इन्द्रस्तं वारयामास नैतौ भागार्हणौ यतः ॥८५॥
भिषजौ कर्मणा चैतौ जन्मना चापि गर्हितौ ।  
ऋषिरिन्द्रमनादृत्य ददौ भागौ भिषग्द्वये ॥८६॥
इन्द्रो वज्रम् ऋषिं हन्तुं जग्राहोर्ध्वकरोऽभवत् ।  
ऋषिस्तं स्तम्भयामास महेन्द्रः शरणेऽपतत् ॥८७॥
भागं तयोर्ददौ पश्चात् स्तम्भनं प्रशशाम ह ।  
एवं प्रतापवान् विप्रो हिरण्यायास्तटे शुभे ॥८८॥
कुटीं कृत्वा वर्षमात्रं भार्यया तु सुकन्यया ।  
सह तेपे तपश्चोग्रं सौराष्ट्रे वै प्रभासके ॥८९॥
तदाश्रमे वैखानसाः ऋषयोऽपि वसन्ति वै ।  
तत्तीर्थं भावतः कुर्यात् सामर्थ्यैश्वर्यसम्पदाम् ॥1.544.९०॥
धनपुत्रसुतारोग्यस्मृद्धीनां सम्प्रदं परम् ।  
पठनाच्छ्रवणाच्चास्य सर्वपापैः प्रमुच्यते ॥९१ ॥
इत्येवं शङ्करो लक्ष्मि! पार्वतीं प्रजगाद ह ।  
शर्यातेश्च्यवनस्यापि कथां परमपावनीम् ॥९२॥
इति श्रीलक्ष्मीनारायणीयसंहितायां प्रथमे कृतयुगसन्ताने न्यङ्कुमत्यां देविकायां च नद्यां देवराततीर्थेऽष्टोत्तरशतनामसहितसूर्यतीर्थच्यवनतीर्थानां तदाख्यानसहितानां कथननामा चतुश्चत्वारिंशदधिकपञ्चशततमोऽध्यायः ॥५४४॥
    
