+++
title = "१९९"

+++
श्रीलक्ष्मीरुवाच-  
समुद्रमन्थने दैत्यमोहार्थं त्वमभूः प्रभो ।  
मोहिनीरूपमापन्नस्त्वां दृष्ट्वा शङ्करस्तदा ॥१ ॥
मायेशोपि कथं मायामोहमवाप निर्गुणः ।  
इति मे संशयं छिन्धि तां कथां कथय प्रभो ॥२ ॥
श्रीनारायण उवाच-  
श्रूयतां तन्महालक्ष्मि! सर्वं निःसंशयं यथा ।  
अहं नारायणः साक्षात्परम्ब्रह्म परात्परः ॥३ ॥
निर्गुणोऽपि सदा दिव्यगुणाकरो भवाम्यपि ।  
मदिच्छाया जगत्सर्वं निर्गुणान्मम वर्ष्मणः ॥४ ॥
समुत्पन्नं सगुणं तत् सत्त्वादिगुणमिश्रितम् ।  
प्रकृतेश्च गुणानां च प्रेरकोऽहं प्रयोजकः ॥५ ॥
यथा यत्र यादृशं च कार्ये भवति तादृशम् ।  
रूपमास्थाय तत्सर्वं साधयामि स्वयं यथा ॥६ ॥
अन्यप्रवेशमास्थाय साधयामि गुणार्थिवत् ।  
शङ्करो मम भक्तोऽस्ति निर्लेपो मायया सदा ॥७ ॥
मायागुणैरनुद्वेज्यो मायया स न लिप्यते ।  
तथाप्यन्यप्रशिक्षार्थं मोहनं दर्शितं मया ॥८ ॥
साध्व्यश्च साधवश्चापि त्यागव्रतं समाश्रिताः ।  
ते तु मोहं प्रजित्वैव दिव्यभावा भवन्ति हि ॥९ ॥
तथापीन्द्रियवेगेन कदाचिद्योगसम्भवे ।  
ग्राम्यक्रियाप्रकर्तारो भवेयुर्मोहसम्भवे ॥1.199.१० ॥
शङ्करो योगिराट् भक्तो मायामोहमवाप्तवान् ।  
तस्मान्मुक्तिं समिच्छद्भिर्भेत्तव्यमिन्द्रियादितः ॥११ ॥
अप्रमादः सदा रक्ष्यः प्रमादो मृत्युरुच्यते ।  
मोह एव प्रमादोऽस्ति नरनारीप्रयोगजः ॥१ २॥
तद्भक्तैर्नैव योक्तव्यं मोहनं देहजं क्वचित् ।  
इति प्रत्युपदेशार्थं दर्शितं शङ्करे मया ॥१३ ॥
अन्यच्चाऽस्या वसुमत्या गर्भे स्वर्णप्रपत्तये ।  
शिवधातुप्रदानार्थं कृतं मया सहेतुकम् ॥१ ४॥
शृणु तच्च यथाजातं ममैव तत्कथानकम् ।  
द्वयोरैक्यान्मोक्षकरी कथैषा श्रवणान्मता ॥१५॥
योषिद्रूपधरो विष्णुर्मोहयित्वा तु दानवान् ।  
सोममपाययद्देवान् श्रुत्वेति शङ्करः स्वयम् ॥१६ ॥
द्रष्टुमैच्छच्च तद्रूपं समायाच्च त्वरान्वितः ।  
शङ्करस्य च सङ्कल्पं ज्ञात्वाऽथ मोहिनीहरिः ॥१७॥
पाययित्वाऽमृतं देवानपासरत् यतो हरः ।  
षोडशहायना नारी कामपूरभरान्विता ॥१८॥
कबरीकेशवेषाढ्या चञ्चत्पत्रलतान्विता ।  
शरत्पूर्णनिशानाथनिभाननमनोहरा ॥१९ ॥
कामबाणाश्रितभालभ्रृकुटिद्वयहृद्गमा ।  
रक्तपीतसुधवलपुष्पावतंसशोभिता ॥1.199.२० ॥
स्थलपद्मकृतगुच्छग्रथितधम्मिलोत्तमा ।  
सुगन्धचन्दनमिश्रकुङ्कुमपत्रिकान्विता ॥२१ ॥
मध्यसूक्ष्मप्रभाबिन्द्वीस्मारितानङ्गसद्गुहा ।  
नीलचञ्चत्कज्जलार्द्रकोणाऽपाङ्गसुनेत्रका ॥२२ ॥
सूक्ष्मरत्नमणिस्वर्णहीरकाञ्चितकुण्डला ।  
चञ्चन्मौक्तिकसूक्ष्माग्र्यालम्बमानैरिकान्विता ॥२३ ॥
सुप्रभहीरकाञ्चितस्वर्णचन्द्रकपोलिका ।  
तनुतारात्मसौवर्णवालीमणिभनासिका ॥२४॥
पक्वबिम्बौष्ठयुगलस्मारिताऽचुम्बनक्रिया ।  
रत्नमध्यकृतिचञ्चत्स्वर्णचिबुकबिन्द्विका ॥२५ ॥
प्रोद्यतद्सूर्यसमकान्तिकौस्तुभवरमण्डना ।  
स्वर्णहारावलीशोभद्वक्षःस्थलस्तनद्वया ॥२६ ॥
कम्बुकण्ठी निष्ककण्ठी कदलीगर्भसद्भुजा ।  
रक्तपल्लवसत्कान्तिचन्द्रनखाङ्गुलिप्रभा ॥२७ ॥
स्वर्णोर्मिकांऽगदरम्यकटकवङ्गिडीयुता ।  
शङ्खलारशनानूपुरराजिचरणद्वया ॥२८ ॥
क्वणत्किङ्किणिकायुक्तस्वर्णमञ्जीरशोभिता ।  
स्वर्णरक्तरङ्गचित्रविचित्रघर्घरीयुता ॥२९ ॥
स्वर्णताराऽञ्चितप्रान्तशोभच्छाटीसमम्बरा ।  
नव रङ्गफलकल्पस्तनाऽऽप्तकञ्चुकीयुता ॥1.199.३० ॥
चन्द्रविद्युद्विलासाभं नक्तकं बिभ्रती करे ।  
कूर्दत्कन्दुकवर्येण सक्रीडा च मुहुर्मुहुः ॥३१ ॥
पुष्पपल्लवशोभाढ्ये वृक्षकुञ्जे गतीमती ।  
ईषत्कम्पाञ्चितस्तननितम्बचापलान्विता ॥३२ ॥
विगुण्ठद्वस्त्रवैवर्तगोचरीभवदङ्कना ।  
हावभावविलासादिचञ्चलायतलोचना ॥३३ ॥
कञ्चुकीं स्तनयोर्हस्तं दत्वाऽपीडयदत्यति ।  
क्वचिच्च कबरीं धृत्वा सन्नह्यती च शाटिकाम् ॥३४ ॥
रममाणा कन्दुकेन मनोमोहातिकारिणी ।  
मुहुर्हास्यानना शाटीमुद्धृत्योद्धृत्य गच्छति ॥३५ ॥
घर्घरीं मुकुलीकृत्याऽनावृतसक्थिदर्शना ।  
यत्रास्ति शङ्करस्तत्र मिषेणाऽऽसृत्य सर्पति ॥३६ ॥
एवंविधामेकतानामेकतानेन लोकयन् ।  
जडीभूतोऽभवच्छम्भुर्विह्वलात्मा हतान्तरः ॥३७ ॥
ज्ञप्तिस्मृतिविलोपेनाऽभवद्भानविवर्जितः ।  
कामभावप्रभामात्रारूढसङ्कल्पतन्मयः ॥३८ ॥
वाततरङ्गप्रोत्कृष्टशाटीहीना तदाऽभवत् ।  
श्लथन्नीव्यपतद्भूमौ घर्घर्यपि तदन्तरे ॥३९ ॥
चिदाकाशगतं विद्युद्बिन्दुं साभ्रमिवान्तरम् ।  
महाप्रकाशतेजस्वि स्वर्णचम्पकभान्वितम् ॥1.199.४०॥
विलोक्य शङ्करस्तस्यां मनश्चक्रेऽतिषञ्जितुम् ।  
वायुर्हरति वस्त्राणि सा च हरति शङ्करम् ॥४१॥
अपसर्पति व्रीडाढ्या वृक्षाद्वृक्षान्तरं तदा ।  
कामवेगाप्तकार्कश्येन्द्रियो वीर्यप्रपूरितः ॥४२॥
सोऽनुगत्वाऽतिदार्ढ्येन केशान्धृत्वा च तद्वपुः ।  
समाकृष्य समुन्नीय बाहुभ्यां परिषस्वजे ॥४३ ॥
प्रसह्योपालिङ्गिता सा चूम्बिता च मुहुर्मुहुः ।  
अनिच्छुकी च साऽऽत्मानं मोचयित्वा भुजान्तरात् ॥४४॥
प्राद्रवत्सा वृक्षसङ्घेऽनुजगाम हरश्च ताम् ।  
रेतसो वेगप्राबल्यात्स्रावऽभवत्प्रधावतः ॥४५॥
यत्र यत्राऽप्रधावत्सा तत्र तामनुधावतः ।  
रेतो मह्यां चापतद् यत् ता हेम्नः खनयोऽभवन् ॥४६॥
मोहिनी व्योममार्गेण पुरोगा याति वेगतः ।  
मुग्धो महेश्वरः कामवेगस्तामनुधावति ॥४७॥
भूमावरण्यशैलादौ चापगासु वनेषु च ।  
यत्राऽधावन्महादेवो धातुस्तस्याऽपतत्तथा ॥४८॥
तत्र तत्र च तद्योगात् पृथ्वी रौप्यमयी ह्यभूत् ।  
शङ्करस्य समग्रस्य धातोर्वै क्षरणादनु ॥४९॥
समजायत शैथिल्यं प्रबोधोऽभूत्ततः पुनः ।  
केयं वै मोहिनीरूपा कोऽहं गच्छामि कुत्र च ॥1.199.५० ॥
कथं मे कल्मषं प्राप्तमविकृतस्य विकृतिः ।  
नैतादृशं भवेद्रूपं जगद्धातारमन्तरा ॥५ १॥
अमायिकस्य का माया येन माया वशीकृता ।  
मां याहीति कृतयत्ना मायेयं वैष्णवी ननु ॥५२॥
तस्यैव मायया व्याप्तं जगदेतच्चराचरम्  
यद्यहं तेन चाकृष्टस्तदा नास्त्यद्भुतं हि मे ॥५३ ॥
तेनैव संयोजितोऽहं रमामि शिवया सदा ।  
तेनैव प्रेरितश्चाहं विहरामि तदिच्छया ॥५४॥
इति विचार्य मुमुदे न म्लानिमगमद्धरः ।  
भगवानपि तं भक्तं प्रमातारं विचिन्त्य च ॥५५॥
मोहिनीरूपधृक् प्राह कस्त्वं कस्माज्जडीकृतः ।  
क्व गतं तव सत्सत्त्वं विना योगमसत्ववत् ॥५६॥
समर्थस्यापि ते केन गमितैतादृशी दशा ।  
एह्यागच्छ निकुञ्जेषु रमावो निर्जने वने ॥५७॥
नैतादृशी पुनर्नारीं प्राप्स्यसेऽक्षतमध्यमाम् ।  
इति कृत्वा स्वयं कृष्णो नारायणश्चुचुम्ब तम् ॥५८॥
हरस्तु धातुनिर्भिन्नः शैथिल्याक्रान्तमेढ्रकः ।  
नोत्साहवानभूत्तत्र तया साकं रिरंसितुम् ॥५९॥
स प्राह मोहिनीं तत्र नारायणमृते क्वचित्॥
योगिनां मनसो धैर्यं हर्तुं शक्तो न वै परः ॥1.199.६० ॥
तस्मै नमो भगवते मायारूपधाराय च ।  
नमः कृष्णाय देवाय नारायणाय विष्णवे ॥६ १ ॥
मोहिन्यात्मस्वरूपाय मोहरूपाय ते नमः ।  
त्वयि नात्र मम शोको नारायणे परात्परे ॥६२॥
तथापि देवदेवेश रक्ष मायाविमोहनात् ।  
मोहोऽयं जगतां बन्धकरोऽस्ति वासनोदयः ॥६ ३ ॥
तव योगोऽपि मोहात्मा मुक्त्यात्मा निर्गुणो मतः ।  
तवेदं रूपमत्यर्हसौन्दर्यभाजनं परम् ॥६४॥
न मे चान्यस्य बन्धाय मोक्षमात्रप्रदं हि तत् ।  
तस्मात् त्वया कृतं यद्वै तद्वै मे लाभदं परम् ॥६५॥
पार्वत्याः सहवासेऽपि स्मृत्वा त्वां मोहिनीं सदा ।  
विनिर्बन्धो भविष्यामि लप्स्ये नैर्गुण्यमेव च ॥६ ६ ॥
श्रुत्वैतच्छम्भुहार्दज्ञो भगवान् कमलापतिः ।  
योषिद्रूपं च संहृत्य चतुर्बाहुः क्षणेऽभवत् ॥६७॥
प्रहसन्प्राह सर्वात्मा समाश्लिष्य हरं हृदा ।  
मद्भक्तो मत्कृतां मायां जीतवानसि शङ्कर ॥६८॥
ज्ञानेन चापि धैर्येण भक्त्या च परया तथा ।  
नान्यश्चातितरेन्मायां योषिद्रूपां हि त्वदृते ॥६९॥
सेयं भावान्सृजमाना मोहिनीवद्विडम्बना ।  
रज्जूरूपा बन्धनाख्या स्पृशत्येव न मच्छ्रितान् ॥1.199.७०॥
अभक्तानां मोहिका सा भक्तानां भुक्तिमुक्तिदा ।  
सैव मद्योगमापन्ना भक्तानां निर्गुणा सदा ॥७ १ ॥
महामाया महालक्ष्मीः कमला राधिका रमा ।  
सरस्वती च सावित्री पार्वती नैव बन्धदा ॥७२ ॥
रुक्मिणी कम्भरा ब्राह्मी पतिव्रता च जानकी ।  
मोहिनी तुलसी चैता मोक्षदा न तु बन्धदाः ॥७३॥
प्रभा च माणिकी जया ललिता नैव बन्धदाः ।  
कृष्णरूपास्तु ताः सर्वा मुक्तिदा योगतः स्मृताः ॥७४॥
हंसा च मञ्जुला चम्पा हैमी दया रमा तथा ।  
पुष्पा मुक्ता तथा देवी शान्ता गोदावरी मनुः ॥७५॥
ओजस्वती च जीवा च मङ्गला ताः सखीवराः ।  
दिव्यास्तासां मूर्तयो याः साध्व्यो योगिन्य एव च ॥७६॥
साक्षात्कृष्णाङ्कवासास्ताः पावना मोक्षदास्ततः ।  
साङ्ख्ययोगिन्य एवात्र सन्यासिन्यश्च यास्तथा ॥७७॥
विरागिण्यश्च मद्रूपा यतिन्यश्चापि मोक्षदाः ।  
मच्छक्तयस्तु ताः सर्वा मद्रूपा एव निर्गुणाः ॥७८॥
तासां योगं गता ये ये ते जीवा निर्गुणाः सदा ।  
पवित्राश्चात्र जीवन्तो मुक्ता एव न संशयः ॥७९॥
यथा तासां योगवन्तो ब्रह्मविष्णुमहेश्वराः ।  
कृष्णरामादयो नित्यमुक्ता नित्यपरेश्वराः ॥1.199.८०॥
अथ तासां कृपापात्रजीवा मुक्तेश्वराः सदा ।  
इति ते कथितं शम्भो! मन्माहात्म्यमनुत्तमम् ॥८ १॥
नेदृक्सम्यग्विजानन्ति ये दोषाऽऽदृतदृष्टयः ।  
मत्स्वरूपप्रसक्ता ये मत्तो बोधग्रहाश्च ये ॥८२॥
मदात्मकमिदं सर्वं जानन्तोऽनिदमेव यत् ।  
त एवेदृक्सुमतयो निर्बन्धाः सन्ति सर्वथा ॥८३॥
इत्युक्त्वा शङ्करं विष्णुरन्तर्धानं गतः क्षणात् ।  
महादेवोऽपि गङ्गायां स्नानार्थमगमत्तदा ॥८४॥
इति ते लक्ष्मि! सामर्थ्यं मोहिन्या शङ्कराय यत् ।  
दर्शितं कथितं सर्व किं पुनः श्रोतुमिच्छसि ॥८५॥
इति श्रीलक्ष्मीनारायणीयसंहितायां प्रथमे कृतयुगसन्ताने शङ्करस्य मोहिनीदर्शनेन धातुपातात् स्वर्णखन्युत्पत्तिः, तत्सखीनां दिव्यता चेत्यादि-  
निरूपणनामा नवनवत्यधिकशततमोऽध्यायः ॥१ ९९॥
    
