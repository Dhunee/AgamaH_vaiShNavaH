+++
title = "०३२"

+++
श्रीलक्ष्मीरुवाच  
सर्वव्यापिन्नन्तरात्मन्नात्मात्मन्नक्षराधिप!  
स्वामिन्नारायणाऽर्थ्यस्त्वं सर्वं पूरयसि प्रभो! ॥ १ ॥  
गावस्तु पशवः प्रोक्ताः कथं वै तारयेज्जनान् ।  
समर्थस्तारयेदन्यान् नाऽसमर्थः कथञ्चन ॥२ ॥
श्रीनारायण उवाच—  
पाशो बन्धनमित्युक्तं बन्धो मायात्मको मतः ।  
यत्र माया भवेत् तत्र सर्वे वै पशुसञ्ज्ञितम् ॥ ३ ॥  
शरीरं तु समानं वै भोजनाऽऽपानसंश्रितम् ।  
कामलोभात्मकस्वार्थव्याप्तं पशुमनुष्ययोः ॥ ४ ॥  
मनुं वै भगवन्मन्त्रं दिव्यं संयाति यो जनः ॥
स वै मनुष्य इत्युक्तोऽन्यथा तु पशुसत्तमः ॥५॥
गावस्तु मम गोलोके सर्वथा मत्स्वरूपिकाः ॥
कृष्ण कृष्ण जपन्त्यो वै मोदन्ते ब्रह्मतन्मयाः ॥६ ॥  
सुरम्यस्तु सदा मन्त्रं नारायण इति ध्रुवम् ॥
रटन्त्यश्चाऽटनं स्वर्गे कुर्वन्ति मम मोक्षदाः ॥ ७ ॥  
वैकुण्ठेऽपि च ता गावो मुक्तान्योऽपि वसन्ति वै ।  
मम नाम भजन्त्यश्च सर्वानन्दपरिप्लुताः ॥ ८ ॥  
न ता बोध्या हि पशवः पशवस्त्वज्ञमानवाः ॥
वृन्दावने कृष्ण कृष्ण स्मरन्त्यन्वहमादरात् ॥ ९ ॥  
देव्यः स्वर्गादिषु यास्ताः कृष्णार्थं स्तन्यदा मताः ॥
समीहापूर्णतार्थं वै गावो भूत्वा वसन्ति ताः ॥1.32.१०॥  
सर्वज्ञाः सर्वभाषाज्ञा मोक्षदाः सर्वदा मताः ॥
भगवन्मुखपिण्डास्ता अमृताऽऽधानमातरः ॥११॥  
रोम्णि रोम्णि मताः पूज्या ममाङ्गसम्भवा यतः ॥
अहं तासु वसाम्येव धर्मो वृषात्मकस्तथा ॥१२॥  
गोषु वसाम्यहं गोपो गावो ब्राह्मी तनुर्मम ॥
ललाटे तु गवां ब्रह्मधाम तत्र वसाम्यहम् ॥१३॥
शृङ्गे मे ध्वजदण्डौ स्तो, मध्ये सिंहासनं मम ॥
नेत्रे द्वे मम गोलोकवैकुण्ठौ धामनी मते ॥१४॥  
नासा मेऽव्याकृतं धाम, मुखं मायात्मकं मम ॥
दन्ताः षोडशतत्त्वानि, जिह्वा बुद्धिर्महद्धि तत् ॥१५॥
राम्भणं प्रणवस्तासाम् , ओष्ठौ रजस्तमो मते ॥
श्वेतद्वीपविशाले तु कर्णौ, सास्ना हिरण्मयम् ॥१६॥
तासां सदाशिवः कण्ठः, पादा वेदचतुष्टयम् ॥
स्तनाः पुमर्थचत्वारो, नाभिर्वैराजनालकम् ॥१७॥
उदरं तासां वैराजो, महाविष्णुरुरो मतः ।  
जठरं ब्रह्मतेजोऽग्निः, पृष्ठः सत्यं तु वेधसः ॥१८॥
मूत्रं गङ्गाजलं दिव्यं शकृल्लक्ष्मीः स्वयं मता ।  
आर्तवं तु जलं सारस्वतं, कुक्षिः समुद्रकाः ॥१९॥
योनिरण्डकटच्छिद्रं पुच्छमूलं जनादयः ।  
पुच्छं स्वर्गस्तथा गुच्छो रोम्णां देवादिमण्डलम् ॥1.32.२०॥  
शिवविष्णू नितम्बौ स्तो, ब्रह्मा ओध उदाहृतः ॥
गर्भस्तु पार्वती देवी, रोमाणि देवयोनयः ॥२१॥  
अस्थीनि पितरस्तासां, खुराः पातालजातयः ।  
इत्येवं तु मया पिण्डः सङ्कल्प्यैव तदा कृतः ॥२२॥  
गावो विभूतयो मे स्युरमृतानि वसन्ति यत् ॥
तदमृतकृतग्रासात् सर्वे तृप्यन्ति मन्मुखाः ॥२३॥
गावश्चाहमहं गावो मातरो जगतां मताः ॥
पोषणात्तारणाद् ब्रह्मगामनात्पुष्टिमुक्तिदाः ॥२४॥  
पूजनात् पुण्यदाः प्रोक्ता वृद्धिदास्तु तृणार्पणात् ॥
दानान्मोक्षं गमयति स्वर्गं ददाति सेवनात् ॥२५॥
दानाद् दहन्ति पापानि यान्त्यमृतं जलार्पकाः ।  
दंशानां वारणाद् यावद् दारिद्र्यं घ्नन्ति सर्वशः ॥२६॥  
तासां प्रदक्षिणा प्रोक्ता पृथिव्यास्तु प्रदक्षिणा ॥
पञ्चगव्यं सदा तासां स्वर्ग्यं भवति देहिनाम् ॥२७॥  
तासां पुच्छजलं दुष्टान् पवित्रयति पापिनः ॥
तासां खुररजस्तीर्थं प्रक्षालयति मायिनः ॥२८॥
उभयतोमुखीं दत्वा सर्वयज्ञफलं लभेत् ।  
वत्सप्रसवकालीना मता ह्युभयतोमुखी ॥२९॥  
प्रेतानां रक्षसां भूतजन्मनामगतिञ्जुषाम् ॥
गतिर्भवति गोदानात् पापनाशनपूर्विका ॥1.32.३०॥  
प्रेतस्य पापयुक्तस्य यमवाटगतस्य च ॥
वैतरणीप्रतरणं गोदानाद्भवति ध्रुवम् ॥३१॥  
स्वर्गे मर्त्ये च पाताले ऐश्वरेऽपि सहायदाः ॥
पूज्या वन्द्या च दातव्या भोजनीयाः सदा जनैः ॥३२॥  
सेव्या भाल्या रक्षणीया नम्याः स्पृश्याश्च ताः सदा ॥
सदा महापापी निजान्प्राणान् गवां मध्ये जहाति चेत् ॥३३॥
स वै दिव्यगतिं याति दूरं यान्ति यमानुगाः ॥
गवां शुश्रुषकस्त्वत्र परे ताभिस्तु रक्ष्यते ॥३४॥  
गवां प्रसादमाप्तोऽत्र सर्वप्रसादवान् भवेत् ।  
अन्यन्नैव कृतं किञ्चित् गवां तु सेवनं कृतम् ॥३५॥  
तत्फलं ब्रह्मलोकादि तदर्थं शाश्वतं भवेत् ॥
गवां प्रसादनं चैव ब्रह्मप्रसादनं तथा ॥३६॥
द्वयं तुल्यं मतं चात्र परत्र हरिणा स्वयम् ।  
गवां नार्याश्च कन्यायाः स्वसुर्मातस्तथाऽत्र यः ॥३७॥  
प्रपन्नाया अधीनाया दुःखकृद् दुःखभाग् भवेत् ॥
वत्सं वत्सां वृषं गां च यो वै पालयते गृही ॥३८॥  
तेन वै पालिता पृथ्वी पृथ्वीपालफलं लभेत् ॥
न द्रव्यं धनमित्याहुर्गोधनं धनमुच्यते ॥३९॥  
अत्र रसान् वितरति, परलोके सहायकृत् ॥
भक्षयन्ति तृणान् भूमौ निवसन्ति सदाऽप्यधः ॥1.32.४०॥  
सहन्ते शीततापादि चार्पयन्ति रसान् बहून् ।  
पोषयन्ति कुटुम्ब स्वं तर्पयन्त्यमरान् पितॄन् ॥४१॥  
तारयन्ति त्वधःपातात् गावो देव्यो हरेः स्मृताः ॥
ब्राह्मणास्तारकाः प्रोक्ता वेदमन्त्रजपादिभिः ॥४२॥  
परं पापपराभूतास्तरन्ति तेऽपि गोबलात् ।  
गावश्च ब्राह्मणाश्चैव ह्येकं तत्त्वं द्विधा कृतम् ॥ ४३॥  
मन्त्रा ह्येकत्र निहिता हविरन्यत्र चार्पितम् ॥
मन्त्रेण हविषा यज्ञो यज्ञाद् वृष्टिर्भवत्यथ ॥४४॥  
वृष्टेरन्नं जलं चैव ततो धातुस्ततः प्रजाः ॥
प्रजया प्राप्यते स्वर्गे स्वर्गात् सौख्यं समुत्सवः ॥४५॥  
उत्सवादुत्सवं यान्ति सेव्या गावस्ततोऽन्वहम् ॥
किम्बहुना समुक्तेन गावो ब्रह्मपदं हि मे ॥४६॥  
इति श्रीलक्ष्मीनारायणीयसंहितायां प्रथमे कृतयुगसन्ताने धेनुमाहात्म्यकथननामा  
द्वात्रिंशोऽध्यायः ॥३२॥  
    
