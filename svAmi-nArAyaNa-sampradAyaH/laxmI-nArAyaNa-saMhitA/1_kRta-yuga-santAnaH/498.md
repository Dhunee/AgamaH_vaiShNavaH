+++
title = "४९८"

+++
श्रीनारायण उवाच-  
शृणु लक्ष्मि! ब्राह्मणानां चमत्कारमयीं कथाम् ।  
आनर्ताधिपतिर्भूभृत् प्रसन्नो ब्राह्मणान् वरान् ॥१ ॥
समाहूय समुवाच प्रणिपत्य मुहुर्मुहुः ।  
सुवर्णं वा गजाश्वं वा सङ्क्रान्तौ मकरे रवेः ॥२ ॥
यस्य यद्रोचते दातुमिच्छामि पृथिवीमपि ।  
प्रसादः क्रियतां मह्यं दीनस्य प्रणतस्य च ॥३ ॥
विप्रास्त्वाहुर्वयं नित्यं निष्परिग्रहधर्मिणः ।  
भिक्षाहारास्तापसाश्च किं गजाश्वसुवर्णकैः ॥४ ॥
चमत्कारो नृपः प्राह भवन्तो लोकपावनाः ।  
राज्यलक्ष्म्याः प्रशुद्ध्यर्थं दानं गृह्णन्तु पावनाः ॥५ ॥
द्वासप्ततिब्राह्मणाश्च वर्तन्तेऽत्र नदीतटे ।  
पर्णकुटीर्विधायैव व्योममार्गविहारिणः ॥६ ॥
तपःशक्त्या सदा यान्ति नानातीर्थेषु भक्तितः ।  
जपं स्नानं तर्पणं च कृत्वा त्वायान्ति वै पुनः ॥७ ॥
वाराणस्यां प्रयागे वा पुष्करे नैमिषे तथा ।  
अश्वपट्टसरसि प्रभासे केदारके तथा ॥८ ॥
क्वचित् प्रयान्ति सङ्क्रान्तौ चातुर्मास्येऽपि यान्ति च ।  
अत्र वर्षे च सङ्क्रान्तौ नागवत्यास्तटे द्विजाः ॥९ ॥
गृह्णन्तु मम दानं च कुर्वन्तु पावनान् हि नः ।  
इत्युक्ता अपि विप्रास्ते विरागाः पुष्करं ययुः ॥1.498.१ ०॥
पञ्चरात्रिनिवासार्थं सङ्क्रान्तौ मकरे रवेः ।  
राजा विज्ञाय तत्सर्वं दमयन्तीं प्रियां तदा ॥११ ॥
प्राह त्वं कनकं भूषा वस्त्राण्यादाय सद्धनम् ।  
नागनद्यास्तटं याहि यत्र ब्राह्मणयोषितः ॥१ २॥
भूषणादीनि वस्तूनि तासां यच्छ यथेच्छया ।  
न तासां पतयोऽस्माकं प्रकुर्वन्ति प्रतिग्रहम् ॥१ ३॥
स्त्रियोऽवश्यं ग्रहीष्यन्ति दानं भूषणप्रभृति ।  
यादृशं यादृशं वाऽपि नारी धत्ते विभूषणम् ॥१४॥
सा तथेति प्रतिज्ञाय बहून्याभरणानि च ।  
मणिमुक्ताप्रवालानि कुण्डलानि शुभानि च ॥१५॥
तथा चन्द्रोज्ज्वलान् हारान् नूपुराणि बृहन्ति च ।  
इन्द्रनीलमहानीलवैदूर्यखचितानि च ॥१६॥
पद्मरागैस्तथा वज्रैर्माणिक्यैश्च मनोहरैः ।  
केयूरैः कङ्कणैर्दिव्यैः शृङ्खलाहेमसूत्रकैः ॥१७॥
गृहीत्वा नागवत्यां वै स्नातुं सङ्क्रान्तिपर्वणि ।  
समायाता तिलमिष्टान्नानि नीत्वा बृहन्ति च ॥१८॥
स्नात्वा तीरे निवेश्यैतन्महाभूषणपर्वतम् ।  
प्रतीक्षते च पात्राणि दानस्य तन्नदीतटे ॥१ ९॥
एतस्मिन्नन्तरे प्राप्तास्तापस्यः कौतुकान्विताः ।  
ज्ञात्वा दानार्थमायातां दमयन्तीं नृपप्रियाम् ॥1.498.२०॥
कीदृशी राजपत्नी सा किंरूपा किंविभूषणा ।  
इतिकौतुकमापन्ना विप्रपत्न्यः समागताः ॥२१ ॥
आगतास्ता नमश्चक्रे प्राह राज्ञी मनोहरम् ।  
मयाऽयं भूषणस्तोम उद्दिश्य गरुडध्वजम् ॥२२॥
कल्पितोऽद्य दिने दानं ब्राह्मणीषु फलप्रदम् ।  
तस्माद् गृह्णन्तु तापस्यो मया दत्तानि वाञ्छया ॥२३॥
भूषणानि ह्यनेकानि प्रसादः क्रियतां मम ।  
ततश्चैकाऽब्रवीत् तासामेनां मुक्तावलीं मम ॥२४॥
देहि श्रुत्वा नृपपत्न्या प्रक्षाल्य चरणौ स्वयम् ।  
दत्ता मुक्तावली तस्यै वस्त्रैर्दिव्यैः समन्विता ॥२५॥
तथाऽन्यायै ददौ हारं हाराकाङ्क्षां विबुध्य सा ।  
तृतीयायै कुण्डले च ददौ ज्ञात्वा च तन्मनः ॥२६॥
ततश्च शेषास्तापस्यो जगृहुर्भूषणानि च ।  
यानि यानि ददौ तस्यै तस्यै मुदा च तानि च ॥२७॥
यथा यथा प्रगृह्णन्ति तापस्यो भूषणानि ताः ।  
तथा तथाऽस्याः सञ्जज्ञे दमयन्त्याः प्रमोदकः ॥२८॥
अन्यानि च प्रचिक्षेप शतशोऽथ सहस्रशः ।  
गृह्णन्त्विति कथयित्वा मौनं तस्थौ नृपप्रिया ॥२९॥
गृहीतानि तु सर्वाणि तापसीभिस्ततो ह्यपि ।  
न तृप्तिर्जायते तासां राज्ञी तदाह ताः पुनः ॥1.498.३ ० ॥
सन्तोषः क्रियतां गत्वा चानयामि पुनः पुनः ।  
इत्युक्त्वा प्रययौ तूर्णं गृहीत्वा चाययौ द्रुतम् ॥३ १ ॥
अनन्तानि भूषणानि चाम्बराणि धनानि च ।  
ददौ पञ्चाहपर्यन्तं ब्राह्मणीभ्यो मुहुर्मुहुः ॥३२॥
तापस्योऽपि दधुस्तानि वस्त्राणि विविधानि हि ।  
भूषणानि च गात्रेषु सस्पृहास्तोषपूर्विकाः ॥३३॥
ऊटजानि धनवस्त्रभूषापूर्णानि चक्रिरे ।  
अथ चतस्रो ब्राह्मण्यो वल्कलाजिनशोभिताः ॥३४॥
दानग्रहणं नेच्छन्त्यो न तस्याः पार्श्वमागताः ।  
तासां दानस्य लाभार्थं राज्ञी तु पञ्चमे दिने ॥३५॥
भूषणानि महार्हाणि गृहीत्वा ताः ययौ द्रुतम् ।  
राज्ञी प्रोवाच ताः सर्वाः प्रसादः क्रियतामिति ॥३६॥
इमानि भूषणार्थाय गृह्यन्तां भूषणानि वै ।  
तापस्यस्तु विरागिण्यः पतीच्छानुगताः सदा ॥३७॥
पातिव्रत्यपराः प्राहुः पतीनां नास्ति तन्मनः ।  
पत्युराज्ञां विना पत्नी करोति देहशोभनम् ॥३८॥
पापं सा प्राप्नुयात् तस्माद् गृह्णीमो न वयं तव ।  
नाऽस्माकं भूषणैः कार्यं भूषिता वल्कलैर्वयम् ॥३ ९ ॥
एवं संवदतां तासां तया सार्धं तु तत्क्षणम् ।  
चत्वारः पतयः प्राप्ता व्योममार्गेण चाश्रमान् ॥1.498.४०॥
शुनःशेपोऽथ शाक्रेयो बोद्धो दान्तश्चतुर्थकः ।  
शेषाः सर्वे गतिभ्रंशं प्राप्य भूमार्गमाश्रिताः ॥४१ ॥
पत्नीनां तृष्णया भूषादानग्रहणदोषतः ।  
चत्वारस्ते ऋषिपत्नीः कन्यकाश्च विभूषिताः ॥४२॥
दृष्ट्वा किमिदं किमिदं प्रोचुर्विकृतमाश्रिताः ।  
केन दत्वाऽऽभूषणानि यत् तापस्यो विडम्बिताः ॥४३॥
धनवस्त्राणि दत्वा नश्चाश्रमोऽयं विकारितः ।  
तदा प्राहुस्तु तापस्यश्चमत्कारनृपस्य वै ॥४४॥
महिषी दमयन्तीयं वर्तते साम्प्रतं तया ।  
सम्प्रदत्तानि सर्वासां भूषणान्यम्बराणि च ॥४५॥
अस्माकमपि सम्प्राप्ता दातुं सेयं प्रतिष्ठति ।  
अस्माभिर्न गृहीतानि निषिद्धा सा निवारिता॥४६ ॥
इतिश्रुत्वा च तां दृष्ट्वा ब्राह्मणास्तपसः क्षयात् ।  
तां शेपुस्ते श्रावयित्वा शृणु लक्ष्मि! तपोबलम् ॥४७॥
द्वासप्ततिर्वयं राज्ञि! स्नानार्थं पुष्करे गताः ।  
व्योममार्गेण तपसा मनोमारुतरंहसा ॥४८॥
चत्वारस्त इमे प्राप्ता येषां दारैः परिग्रहः ।  
न कृतस्तेऽपरे व्योम्नो मार्गाद् भ्रष्टाश्च पुष्करे ॥४९॥
नारीणां च सतीनां तु सतीत्वेन महद्बलम् ।  
दानग्रहेण नष्टं तद् वैहायसं बलं यतः ॥1.498.५०॥
तपसो वञ्चितोऽस्माकमाश्रमोऽयं त्वया धनैः ।  
विभूषणादिदानैश्च तत् त्वं शिला भवाऽत्र वै ॥५१ ॥
अथ तुष्टाव सा राज्ञी मुक्त्यर्थं च तदा तु ते ।  
प्राहुश्चात्र माधवीति शाण्डिली कमलांशजा ॥५ २॥
विप्रकन्या समागत्य तवोद्धारं करिष्यति ।  
अचिरेणैव कालेन साऽऽगमिष्यति माधवी ॥५ ३ ॥
लक्ष्मीरूपा शिलायां सा स्थास्यत्येव नदीतटे ।  
शिला कन्यास्वरूपा सा भविष्यति रमा यथा ॥५४॥
शृणु लक्ष्मि! तत्र कन्यां शिलां ब्राह्मणसन्निधौ ।  
तत्क्षणमेव सञ्जातां ज्ञात्वा वृत्तान्तमेव तम् ॥५५ ॥
राजा तत्र द्रुतं प्राप पत्नीं शुशोच वै द्रुतम् ।  
चत्वारो ब्राह्मणा नीत्वा कुटुम्बं व्योमसत्पथा ॥५६॥
ययुर्हिमालयं विघ्नशून्यं स्थलं तपस्विनः ।  
राजा शिलां प्रसंस्पृश्य स्मृत्वा स्मृत्वा प्रियागुणान् ॥५७॥
विललाप क्षणं पतिव्रतां श्राद्धं चकार ह ।  
तस्या उपरि सौधं च कारयामास पार्थिवः ॥५८॥
स्वयं कर्पूरधूपाद्यैर्वस्त्रकुङ्कुमचन्दनैः ।  
पूजां चकार नित्यं च कारयामास भूसुरैः ॥५९॥
अथ पद्भ्यां महीं क्रान्त्वा चाऽष्टषष्टिद्विजाः शुभाः ।  
आयाता नागनद्यास्ते तीरे श्रान्ताः सुदूरगाः ॥1.498.६०॥
दृष्ट्वाऽऽभरणयुक्ताँश्च ज्ञात्वा वृत्तान्तमित्यपि ।  
विविदुः कारणं व्योम्नः पातस्य दानसङ्ग्रहम् ॥६१ ॥
दमयन्त्याः शिलाभावं ज्ञातवन्तश्च वै ततः ।  
चमत्कारनृपराष्ट्रनाशार्थं जगृहुर्जलम् ॥६२॥
यतश्चास्मद्गतिर्व्योम्नि नाशिता दानलोभतः ।  
ब्राह्मणीनां मनो जातं राजसं रागमिश्रितम् ॥६३॥
तत्फलं यातु राजा च राष्ट्रं चेति विचिन्त्यते ।  
शापं वक्तुमारभन्ते तावद्वै विप्रयोषितः ॥६४॥
वारयामासुरत्यर्थं शापो देयो न सर्वथा ।  
यतो वयं नरेन्द्रस्य भार्यया समलङ्कृताः ॥६५॥
सुवस्त्रैर्भूषणैर्दिव्यैः श्रद्धापूतेन चेतसा ।  
वयं दारिद्र्यदोषेण कर्षिता भवतां गृहे ॥६६॥
न प्राप्तं तु सुखं मर्त्ये वस्त्रभूषादिसम्भवम् ।  
केवलानां तापसानां परो लोकः सुखप्रदः ॥६७॥
नीचानां विषयस्थानां त्विहैव सुखमात्रकम् ।  
तपोधर्मगृहस्थानामुभयत्र सुखं सदा ॥६८॥
तदस्माभिः सुखं चात्र भोक्तव्यं धर्मवर्तिभिः ।  
ता वयं वस्त्रभूषाणां सुखं संसेव्य सर्वदा ॥६९॥
गृहस्थधर्मान् संसेव्य पतिसेवां सुरार्चनम् ।  
संसेव्य साधयिष्यामो लोकद्वयमनुत्तम् ॥1.498.७०॥
तस्माद् यूयं चात्र विप्रा भूमिमादाय भूपतेः ।  
वृत्तिं चापि गृहीत्वैव रम्याणि च गृहाणि च ॥७१ ॥
गृहीत्वैवाथ वीक्षध्वं पुत्रपौत्रसमुद्भवम् ।  
सौख्यं चापि कुमारीणां बान्धवानां विशेषतः ॥७२॥
न करिष्यथ चेद्वाक्यमेतदस्मदुदीरितम् ।  
सर्वाः प्राणपरित्यागं करिष्यामो न संशयः ॥७३॥
यूयं स्त्रीवधपापेन युक्ताः यास्यथ रौरवम् ।  
श्रुत्वैतच्छापदानार्थं धृतं वारि भुवस्तले ॥७४॥
तत्यजुर्दारवाक्यैस्ते सा भूरूषरतां गता ।  
अथ श्रुत्वा च तद्वार्तां राजा मुमोद चाययौ ॥७५॥
ब्राह्मणेभ्यः प्रदानार्थं भुवो धनस्य सम्पदाम् ।  
ब्राह्मणानां वचनेन राजा पुरमकारयत् ॥७६ ॥
प्राकारपरिखायुक्तं गोपुरैः सौधपङ्क्तिभिः ।  
शोभितं नगरं नाम चमत्कारपुरं तु तत् ॥७७॥
अष्टषष्टिब्राह्मणानां वासस्तत्र कुटुम्बिनाम् ।  
कारितो भूभृता तेभ्यो जीविकाऽपि समर्पिता ॥७८॥
ततः परं च सा लक्ष्मीर्माधवी या च शाण्डिली ।  
नागनद्यां नचिराद्वै पुरं द्रष्टुं समागता ॥७९॥
स्नात्वा क्षणं शिलायां सा निषसाद तदा सती ।  
दमयन्ती पुनर्जाता नारीरूपा यथा पुरा ॥1.498.८०॥
ब्राह्मणीभ्यो नमस्कृत्य स्वप्नोत्थितैव हर्षिता ।  
ययौ राजगृहं महोत्सवं चकार भूपतिः ॥८१॥
ग्रामाणामष्टषष्टिं च ददौ दानं सुखप्रदम् ।  
विप्राणामथ चत्वारि गोत्राण्यन्यान्यपि प्रिये ॥८२॥
ययुर्हिमालयं चात्र चतुःषष्टिश्च शेषिताः ।  
तैः सम्यक्कारिता यज्ञा बहुहव्यसुदक्षिणाः ॥८३ ॥
यज्ञे कृतेऽभवद् राजा रोगेणातिप्रपीडितः ।  
कारणं तत्र वै चासीदेकस्य ब्राह्मणस्य वै ॥८४॥
त्रिजातस्य स्पृष्टद्रव्यहोमः क्रूरफलप्रदः ।  
त्रिजातस्य परीक्षार्थं वह्निना दिव्यसज्जलम् ॥८५ ॥
कुण्डं प्रदर्शितं तत्र स्नाने विस्फोटको भवेत् ।  
यस्य स एव बोद्धव्यस्त्रिजात इति तत्कृतम् ॥८६॥
परीक्ष्यैवं च विप्रः स निष्कासितो वनं ययौ ।  
तपश्चक्रे हरं स्मृत्वा हरस्तुष्टो बभूव ह ॥८७॥
वरं वृणु हरः प्राह विप्र उवाच शङ्करम् ।  
त्रिजातदोषं निष्कास्य देहि सर्वोत्तमोच्छ्रताम् ॥८८॥
शङ्करश्च ददौ तस्मै न गरं न गरं मनुम् ।  
यदुच्चारणमात्रेण सर्पा निर्विषतां तथा ॥८९॥
प्राप्नुयुर्मरणं चापि गृहाण गच्छ तत्स्थलम् ।  
एतन्मन्त्रं गृहीत्वा स नगरं च ययौ द्विजः ॥1.498.९ ०॥
नगरस्था द्विजा ह्यासँस्तदा सर्पप्रपीडिताः ।  
त्रिजातेन च मन्त्रेण रक्षिताः सर्वतो द्विजाः ॥९ १ ॥
ते स्थिता नागराः सर्वे त्रिजाताद्याः समुत्तमाः ।  
कृष्णभक्तिपराः सर्वे हाटकेश्वरपूजकाः ॥९ २॥
हाटकेश्वरदेवात्ते लब्धवन्तो मनुं तदा ।  
'ओं नमः श्रीकृष्णनारायणाय स्वामिने नमः' ॥९ ३॥
चक्रुश्च भजनं जापं नरा नार्यश्च सर्वदा ।  
गोलोकं प्रययुश्चान्ये प्रयान्ति भजनात् प्रिये ॥९४॥
इत्याख्यातश्चमत्कारो ब्राह्मणानां तपस्विनाम् ।  
पठनाच्छ्रवणाच्चास्य वाञ्च्छितं च फलं भवेत् ॥९५॥
इतिश्रीलक्ष्मीनारायणीयसंहितायां प्रथमे कृतयुगसन्ताने चमत्कारनृपतिभार्यया दमयन्त्या कृतरत्नस्वर्णादिदानग्रहणेन व्योममार्गगामिब्राह्मणानां पतनं विप्रशापेन दमयन्त्याः शिलात्वं पुनर्माधवीस्पर्शेन राज्ञीत्वं नगरवासादि चेतिनिरूपणनामाऽष्टनवत्यधिकचतुश्शततमोऽध्यायः ॥४९८॥
    
