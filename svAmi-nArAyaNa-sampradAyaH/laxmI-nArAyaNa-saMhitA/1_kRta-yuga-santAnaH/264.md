+++
title = "२६४"

+++
श्रीलक्ष्मीरुवाच-  
श्रोतॄणां परमं श्राव्यं पवित्राणामनुत्तमम् ।  
दुःस्वप्ननाशकं दिव्यं श्रोतव्यं यत्नतो मया ॥१ ॥
मासानां परमो मासः पुरुषोत्तमसञ्ज्ञकः ।  
यस्य देवः स्वयं साक्षात्पुरुषोत्तम एव वै ॥२ ॥
स्वर्गीया निर्जराः सर्वे भूतले जन्म लिप्सवः ।  
तमर्चयन्ति पुरुषं तूत्तमं तु नरायणम् ॥३ ॥
ये जपन्ति सदा भक्त्या देवं नारायणं प्रभुम् ।  
तानर्चयन्ति सततं ब्रह्माद्या देवतागणाः ॥४ ॥
तस्य ते देवदेवस्य मासस्य पुरुषोत्तम ।  
शुक्लपक्षैकादशी किन्नाम्नी भवति मे वद ॥५ ॥
को विधिः किं फलं दानं को देवो वद मे प्रभो ।  
यद्व्रतं मनुजः कृत्वा प्राप्नुयात्स्वर्गमक्षरम् ॥६ ॥
श्रीनारायण उवाच-  
पुरुषोत्तममासस्य शुक्लपक्षे तु धामदा ।  
भवत्येकादशी नाम्ना यद्भूतं ब्रह्मधामदम् ॥७ ॥
विधिर्ब्रह्ममयश्चात्र फलं ब्रह्ममयं स्मृतम् ।  
ब्रह्मधामेश्वरः कृष्णनारायणः पतिर्मतः ॥८ ॥
अक्षरातीत एवायं भगवान्पुरुषोत्तमः ।  
अक्षरया स्वपत्न्या तु सहितो धामदायुतः ॥९ ॥
पूजनीयो मुक्तलताकुसुमैश्चामृतैः फलैः ।  
दानमुपनिषद्विद्याश्च वै मोक्षदानकम् ॥1.264.१० ॥
दीक्षादानं ब्रह्मदानं वेददानं निजार्पणम् ।  
सर्वस्वार्पणमेवाऽत्र दानानामुत्तमं मतम् ॥११ ॥
भगवद्धामदानाग्रे दानमन्यत् समल्पकम् ।  
धामप्राप्तिकरं दानं श्रेष्ठं दानं मतं प्रिये ॥१२ ॥
दशम्यामेकभुक्तः स्याद् भूशायी ब्रह्मचर्यवान् ।  
प्रातरुत्थाय सन्ध्यायेदक्षरां पुरुषोत्तमम् ॥१३ ॥
धामदां चापि संस्मृत्य कुर्यात्स्नानं यथाविधि ॥
नैत्यकं पूजनं कृत्वा महापूजां समाचरेत् ॥१४ ॥
मण्डपं कारयेद् रम्यं सर्वतोभद्रमण्डलम् ।  
कारयेच्चाऽव्रणं कुम्भं रत्नगर्भं सकाचनम् ॥१५ ॥
वस्त्रवारिफलयुक्तं स्थापयेन्मण्डले ततः ।  
विशालं ताम्रजं पात्रं कुम्भोपरि निधापयेत् ॥१६ ॥
कमलं द्वादशपत्रं कुङ्कुमैस्तत्र दर्शयेत् ।  
तत्रार्चयेदक्षरया सहितं पुरुषोत्तमम् ॥१ ७॥
तथा कमलयोपेतं स्थापयित्वा यथाविधि ।  
उपचारैः षोडशभिर्महापूजां समाचरेत् ॥१८ ॥
दिव्यं दिव्यमहामुक्तैः सेवितं च प्रभादिभिः ।  
राधालक्ष्म्यादिभिर्युक्तं ध्यायामि सुन्दरं वरम् ॥१९ ॥
भक्तकृपाकरं कृष्णं मनसाऽऽवाहयाम्यहम् ।  
स्वर्णसिंहासने कृष्ण निषीद पुरुषोत्तम ॥1.264.२० ॥
गङ्गोदकं जलं पाद्यं गृहाणाऽक्षरया सह ।  
गन्धपुष्पादिसंयुक्तं जलमर्घ्यं गृहाण वै ॥२१ ॥
गालितं तीर्थसलिलं गृह्णीष्वाचमनीयकम् ।  
दुग्धं दधि घृतं क्षौद्रं शर्करां च जनार्दन ॥२२ ॥
पञ्चामृतं स्नपनार्थं कृपया प्रतिगृह्यताम् ।  
वारिधेः सरितां तोयं स्नानार्थं प्रतिगृह्यताम् ॥२३ ॥
धौत्रं प्रावरणं कञ्चुकादिकं प्रतिगृह्यताम् ।  
शाटीं घर्घरिकां कञ्चुक्यादिकं प्रगृहाण वै ॥२४॥
पट्टसूत्रं ब्रह्मसूत्रं गृहाण पुरुषोत्तम ।  
केयूरं कटकेंऽगुलीयकं मुकुटनूपुरे ॥२५ ॥
रशनां तन्तिकां नत्थीं झञ्झिरैराणि गृह्यताम् ।  
रत्नं स्वर्णं पुष्पहारान् शृङ्गारादि प्रगृह्यताम् ॥२६ ॥
कस्तूर्यगुरुकर्पूरैश्चन्दनैर्लेपनं कुरु ।  
कदम्बं चम्पकं पद्मं कुन्दं जातीं च गृह्यताम् ॥२७॥
धूप सुगन्धदं नारायण गृहाण भावतः ।  
दीपं घृतकृतं रम्यं गृहाण पुरुषोत्तम ॥२८ ॥
कुङ्कुमाबीरगूलालकज्जलात्तरमावह ।  
आरार्त्रिकं सुप्रकाशं गृहाण पुरुषोत्तम ॥२९ ॥
अन्नं च पायसं शष्कुल्यादि गोघृतपोलिकाः ।  
दधि दुग्धं घृतं मिष्टं गृहाण कमलापते ॥1.264.३० ॥
जलं तैर्थ्यं सुगन्धाढ्यं शीतलं पिब माधव ।  
पूग्येलाखदिराढ्यं तु ताम्बूलं प्रतिगृह्यताम् ॥३१ ॥
कदलाऽम्राऽमृतदाडिमश्रीफलं प्रगृह्यताम् ।  
दक्षिणां काञ्चनीं कृष्ण गृहाण हीरकादिकम् ॥३२॥
अञ्जलिस्थानि पुष्पाणि ह्यक्षताँश्च गृहाण वै ।  
नमस्ते कमलाकान्त नमोऽक्षराधिनायक ॥३ ३ ॥
करोमि दण्डवत् त्वक्षरेश स्वामिन् गृहाण च ।  
त्वां विना शरणं नान्यस्त्वमेव शरणं मम ॥३४॥
व्रतं पूर्णं कुरु श्रीश रक्ष मामक्षरेश्वर ।  
अन्नं वस्त्रं सुवर्णं च शाकं शय्यां घृतादिकम् ॥३५॥
अर्पयामि हरेर्बुद्ध्या द्विजायैतद् गृहाण वै ।  
इति सम्पूज्य सद्भक्त्या दिवाशेषं नयेद् व्रती ॥३६॥
दान दद्याद् यथाशक्ति कुर्वीताऽवश्यकीं क्रियाम् ।  
मध्याह्नेऽपि सुमिष्टान्नं नैवेद्यं च जलादिकम् ॥३७॥
सायं चापि महापूजां कारयेद् बहुवस्तुभिः ।  
कुर्यान्नीराजनं त्वाज्यपञ्चवर्तिसमन्वितम् ॥३८॥
नैवेद्यं जलपानं च ताम्बूलं पादमर्दनम् ।  
दत्वा कृत्वा कीर्तनैश्च रात्रौ जागरणं चरेत् ॥३९ ॥
हर्यालयं जागरार्थं सतां वा तु मठं प्रति ।  
गच्छतोऽस्त्यश्वमेधस्य फलं पुंसः पदे पदे ॥1.264.४० ॥
प्रातः स्नात्वा पुनः पूजां नित्यां नैमित्तिकीं तथा ।  
कुर्याच्च भोजयेद् देवं ततो भक्ताँस्तु भोजयेत् ॥४ १ ॥
गुरवे स्वर्णमूर्तीनां दानं कुर्यात् व्रती ततः ।  
बहूनि त्वन्यदानानि कुर्याञ्च्चाभिमतानि वै ॥४२॥
साधूँश्च वैष्णवान् साध्वीर्भोजयेन्मृष्टभोजनम् ।  
हविष्यान्नेन कुर्वीत पारणां च ततो व्रती ॥४३ ॥
दिवानिद्रां परान्नं च पुनर्भोजनमैथुने ।  
द्वादश्यां वर्जयेत् तैलं तामसं चापि भोजनम् ॥४४॥
पारणाहे तु लभ्येत स्वल्पापि द्वादशी यदि ।  
तत्रैव पारणां कुर्यान्न तामुल्लङ्घयेद् व्रती ॥४५ ॥
द्वादश्याः प्रथमः पादो हरेर्वासर उच्यते ।  
तत्र नैव हि भोक्तव्यं पुण्यास्याऽक्षयमिच्छता ॥४६ ॥
एवं धामप्रदायाश्च व्रतं कार्यं विधानतः ।  
विमानेन च तं भक्तं ह्यन्ते धाम नयेत् प्रभुः ॥४७॥
शृणु लक्ष्मि! पुरा जातं वृत्तान्तं धामदाव्रते ।  
आसीत् कृतयुगे राजा पुण्डरीकसमाह्वयः ॥४८॥
विष्णुभक्तश्चक्रवर्ती सर्वत्र समदर्शनः ।  
साघुवत्सर्वथा देहे दैहिके निष्परिग्रहः ॥४९॥
अर्धं दिनं तु पूजायां शेषं न्यायप्रदापने ।  
यापयति व्रताहे तु पूजामात्रं करोति वै ॥1.264.५० ॥
राज्ञी कुमुद्वतीनाम्नी तस्य त्वासीत्पतिव्रता ।  
पत्याज्ञामेव शास्त्राज्ञां मत्वा संसेवते पतिम् ॥५१ ॥
अपृष्ट्वा स्वपतिं किञ्चिन्नैव करोति मानसम् ।  
एकदाऽऽसीत्पुण्डरीको धामदाव्रतपूजने ॥५२॥
राज्ञी ज्वराऽभिभूताऽऽसीदन्तःपुराधिवासिनी ।  
सायं स्वास्थ्यप्ररक्षार्थं विना पृष्ट्वा तु तत्पतिम् ॥५३॥
दासीभिः सह वाटिकायामुद्यानं प्रजगाम सा ।  
क्षुधया चानुकूलं तु ज्वरानुत्तेजकं फलम् ॥५४॥
नवरङ्गं गृहीत्वा तद्रसं पपौ पतिव्रता ।  
पतिं त्वपायायित्वाऽसौ पपौ पतिव्रता यतः ॥५५॥
पातिव्रत्येऽभवद्भङ्गो ज्वरश्चातिव्यवर्धत ।  
तृषया च जलं पीत्वा रात्रौ तत्रैव संस्थिता ॥५६॥
प्रातः पत्युर्नित्यसेवा न जाताऽद्य दिने तथा ।  
प्रातर्भर्तुर्मुखदर्शनं न जातं तथा परम् ॥५७॥
पत्यङ्गुष्ठजलपानं प्राप्तं नैव च नैव च ।  
पारवश्यं गता रुग्णा पातिव्रत्यं क्षतिं गतम् ॥५८॥
ज्वरश्चातिप्रबलोऽभूद् वर्ष्म शुष्कायितं तदा ।  
पातिव्रत्यस्य भगेन राज्ञी त्वपुण्यभागिनी ॥५९॥
मरणस्योन्मुखी जाता पीड्यतेऽतीव शोषिता ।  
दुरिताच्च कुमुद्वत्याः प्राणाः प्रयान्ति नैव च ॥1.264.६० ॥
पुण्डरीकश्च शुश्राव राज्ञ्या आमयमित्यपि ।  
व्रते पूर्णे समागत्य सेवां तस्याश्चकार ह ॥६ १ ॥
आयुष्यं पूर्णतां यातं प्राणा निर्यान्ति नैव च ।  
तदा राज्ञा जलं दत्वा धामदाफलमर्पितम् ॥६२॥
शीघ्रं प्राणास्तु निर्याता विमानं दिव्यमागतम् ।  
विष्णुना च तथा लक्ष्म्या पार्षदैश्च सुशोभितम् ॥६३॥
अक्षरासहितश्रीमत्पुरुषोत्तमशोभितम् ।  
द्वितीयं च विमानं त्वागतमक्षरधामदम् ॥६४॥
प्रथमं विष्णुना नीता विमाने सा रमायुते ।  
वैकुण्ठं प्रापिता पश्चादारूढाऽन्यविमानके ॥६५॥
अक्षरं धाम नीता श्रीपुरुषोत्तमधामिना ।  
एवं वै धामदायाः सा पुण्यलाभेन धामगा ॥६६॥
अभवच्च किमु तर्हि धामदाव्रतिनः पुनः ।  
तस्माद्धामप्रदायास्तु व्रतं कार्यं विशेषतः ॥६७॥
पुरुषोत्तममासस्य शुक्लैकादशिकाव्रतम् ।  
परं धामप्रदं मोक्षप्रदं सम्पत्प्रदं तथा ॥६८ ॥
श्रुत्वा चापि पठित्वापि व्रततुल्यं फलं भवेत् ।  
सकामानां महास्मृद्धपारमेष्ठ्यादि सम्भवेत् ॥६९ ॥
यथाबलं प्रकर्तव्यं तदिदं शुभकाङ्क्षिणा ।  
अक्षरा धामदा चास्मै भुक्तिं मुक्तिं प्रदास्यति ॥1.264.७ ० ॥
इति श्रीलक्ष्मीनारायणीयसंहितायां प्रथमे कृतयुगसन्ताने पुरुषोत्तममासस्य शुक्लधामदैकादशीव्रतमाहात्म्यं पुण्डरीकनृपस्य कुमुद्वतीपत्न्याः किञ्चित्पतिसेवालाभशून्याया अपि व्रतेनाऽक्षरधामप्राप्तिरित्यादिनिरूपणनामा चतुःषष्ट्यधिकद्विशततमोऽध्यायः ॥२६४॥
    
