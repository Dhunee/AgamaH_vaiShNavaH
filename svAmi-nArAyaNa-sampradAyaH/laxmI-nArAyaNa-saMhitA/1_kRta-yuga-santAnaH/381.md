+++
title = "३८१"

+++
श्रीनारायण उवाच-  
शृणु लक्ष्मि! कथां चान्यां पातिव्रत्यपरायणाम् ।  
रेणुका जमदग्नेर्या पत्नी चाऽभूत्पतिव्रता ॥१ ॥
या मृतं पतिमादाय संविवेश चिताऽनले ।  
यत्पुत्रः परशुरामो ह्यासीद्वने तपःस्थितः ॥२ ॥
नर्मदायास्तटे माहिष्मत्या नातिप्रदूरके ।  
वने श्रेष्ठाश्रमो ह्यासीज्जमदग्नेर्द्रुमाकुलः ॥३ ॥
जमदग्निः कामधेनुः पर्शुरामश्च रेणुका ।  
एते मुख्यास्तथा चान्ये ह्यासन् शिष्याः सुताः परे ॥४ ॥
सहस्रशः पतिं संसेवते भक्त्या तु रेणुका ।  
पातिव्रत्येन धर्मेण देवतावन्दिता सती ॥५ ॥
शृणु विस्तरतस्तस्याः कथां लक्ष्मि! प्रमुक्तिदाम् ।  
रेणुका पुत्रलब्ध्यर्थं तपश्चचार दारुणम् ॥६ ॥
शीतकाले पतिसेवा करोत्यहर्निशं सती ।  
आर्द्रवस्त्रेण च कृष्णपूजां करोति वै प्रगे ॥७ ॥
एकभुक्ताऽभवच्चैव सूर्यपूजां करोति च ।  
वह्निपूजामतिथीनां गवां पूजां करोति च ॥८ ॥
वर्षमात्रं फलाहारा वर्षं पत्रादनाऽभवत् ।  
वर्षं जलादना वर्षं वाय्वाहाराऽभवत् सती ॥९ ॥
वर्षं बाष्पादना वर्षं निराहाराऽभवत् सती ।  
कृष्णनारायणनाम्ना जपति स्म निरन्तरम् ॥1.381.१ ०॥
पत्युः सेवां द्वितीयेन रूपेण च करोति वै ।  
एवं तस्मै प्रसन्नोऽभूत् कृष्णनारायणः प्रभुः ॥१ १ ॥
साक्षाज्जगाम तस्यास्त्वन्तिकं प्राह वरं वृणु ।  
सती प्राह भवान् मेऽत्र गृहे पुत्रोऽस्तु रक्षकः ॥१ २॥
तथास्त्विति प्राह कृष्णनारायणस्तिरोदधे ।  
ततः कालेऽभवद् रामः काष्ठार्तं परशुं दधन् ॥१ ३॥
परशुरामनामाऽसौ ख्यातोऽभवद् वनेषु सः ।  
एकदा पितरौ नत्वा पितामहगृहं गतः ॥१४॥
ऋचीकं तं पितामहं नत्वाऽऽससाद चासने ।  
उवास कतिचिन्मासान् तच्छुश्रूषापरायणः ॥१५॥
ततो ययौ भृगुं ख्यातिं ननाम विनयान्वितः ।  
भृगुः प्राह हितं कर्तुं लोकानां राममच्युतम् ॥१६ ॥
गच्छ पुत्र ममाऽऽदेशाद्धिमवन्तं तपःकृते ।  
शङ्करः सर्वथा तुष्टस्तव श्रेयः करिष्यति ॥१७॥
नत्वा तौ च ततो रामो जगाम हिमपर्वतम् ।  
सरस्तीरे पर्णकुटीं कृत्वा तपश्चचार ह ॥१८॥
बहुवर्षं गते काले मृगव्याधवपुः शिवः ।  
तपस्तुष्टो जगामास्याऽन्तिकं प्राह तु तापसम् ॥१ ९॥
स्नाहि सर्वत्र तीर्थेषु तपो घोरं समाचर ।  
तेन पुण्येन ते राम! सर्वाण्यस्त्राण्यवाप्स्यसि ॥1.381.२०॥
इत्युक्त्वाऽन्तर्दधे शम्भू रामस्तीर्थानि संययौ ।  
कैलासं च ययौ तस्मै शैवमस्त्रं ददौ हरः ॥२१ ॥
दत्वा च परशुं प्राह सुरशत्रून् सदा जहि ।  
रामो दैत्यान् बहून् हत्वा समापेदे स्वकाश्रमम् ॥२२॥
शम्भुस्तत्र समागत्य ददावस्त्राण्यशेषतः ।  
सप्रयोगं ससंहारम्मस्त्रग्रामं चतुर्विधम् ॥२३ ॥
असंवेगं शुभ्राश्वं सुध्वजं च रथोत्तमम् ।  
इषुधी चाऽक्षयबाणौ ददौ रामाय शङ्करः ॥२४॥
अभेद्यमजरं दिव्यं दृढज्यं विजयं धनुः ।  
सर्वशस्त्रसहं चित्रं कवचं च महाधनम् ॥२५॥
तपःप्रभावं चोग्रं च प्रददौ भार्गवाय सः ।  
अथाऽरण्ये व्याघ्रव्यापादितं द्विजसुतं तदा ॥२६॥
जीवयामास रामोऽयं चाऽकृतप्रणनामकम् ।  
शिष्यं कृत्वा तु शान्तर्षिसुतं रामो ययौ गृहम् ॥२७॥
जमदग्निं रेणुकां च ननाम दण्डवद्भुवि ।  
अथ कालान्तरे तत्राऽऽययौ हैहयभूपतिः ॥२८॥
चतुरङ्गबलैर्युक्तो नर्मदातीरमाश्रमम् ।  
दृष्ट्वोपेत्य जमदग्निं ननाम शिरसा नृपः ॥२९॥
जमदग्निस्तदातिथ्यं कामधेन्वा ह्यकारयत् ।  
नगरं वाटिकाश्चोद्यानानि सौधानि सेविकाः ॥1.381.३० ॥
दासा गा उपसामग्रीर्भोज्यपेयानि निर्ममे ।  
रेणुकाऽपि कामधेनुं दोग्ध्रीमुवाच वै पुनः ॥३१ ॥
अयं राजा कार्तवीर्यो ममाऽतिथिस्तवाऽतिथिः ।  
तस्मात् सर्वं तवैश्वर्यं प्रकटीकुरु मे स्वसः ॥३२॥
इत्युक्ता कामगौः प्राह कुरु सङ्कल्पमीश्वरि! ।  
पातिव्रत्यबलात्तेऽहं वैराजस्मृद्धीरानये ॥३३॥
अथ द्वयोः प्रभावात्तद्वने सुवर्णपत्तनम् ।  
सुरराजगृहतुल्यं तदासीद् भगुवंशिनः ॥३४॥
दिव्यविभूतिभेदैश्चाऽचिन्त्यरूपं तदाऽभवत् ।  
हेमरत्नोज्ज्वलमार्गं समुद्यानचतुष्कवत् ॥३५॥
राजमार्गादिकल्लोलवालुकास्तबकान्वितम् ।  
पूर्णचन्द्राभशिखरैः प्रासादैः परिशोभितम् ॥३६॥
स्वर्णरौप्यरीतिताम्ररसैः सौधैर्विराजितम् ।  
रत्नोपलाभिः स्फटिकमिश्ररत्नालिराजितैः ॥३७॥
महामणिप्रदीपानां प्रकाशैरक्षतैर्युतम् ।  
रत्नोज्ज्वलसुवर्णाढ्यवेदीसोपानसद्गृहैः ॥३८॥
रत्नमालाढ्यकुड्यादिकपाटार्गलगोपुरैः ।  
स्वर्णास्तरणसंसक्तदेहल्यजिरशालिभिः ॥३९॥
रात्रिगृहान्वितं चतुष्किकातोरणशोभितम् ।  
दिव्यस्तम्भैः कुण्ड्यचित्रैः स्वर्णसिंहासनादिभिः ॥1.381.४०॥
पीठकैर्भक्ष्यभोज्यैश्च भाण्डैः पानैरनन्तकैः ।  
देवोचितान्नसम्पद्भिर्वधूभिश्च मनोहरम् ॥४१॥
सुवर्णरत्नदुर्गैश्च कोष्ठकैः साप्तभौमकैः ।  
परिखाभिश्च दिव्याभिर्जलनालीविराजितम् ॥४२॥
विद्युद्दीपैर्दूरयन्त्रैर्दूरदृश्यप्रदर्पणैः ।  
दूरश्रावणकोशैश्च यानैर्वैहायसैर्युतम् ॥४३॥
दीर्घिकाभिर्वापिकाभिः स्नानतडागशोभितम् ।  
प्रदर्शनैर्विविधैश्च नाटकैः श्रमनोदनैः ॥४४॥
मल्लैर्बहुसमायासैः रञ्जनैर्नर्तकैर्युतम् ।  
गायकैर्वाद्यशालाभिः राजसंसद्विराजितम् ॥४५॥
शस्त्रागारैश्चोपकरणैर्मुक्तिशालाभिरन्वितम् ।  
स्नानसेवनशालाभिर्विमानैः कामगैर्युतम् ॥४६॥
हंसैश्च गरुडैश्चापि मेनाचातकसच्छुकैः ।  
मयूरैर्देववाण्या वै वदद्भिश्चान्वितं शुभम् ॥४७॥
वृक्षवल्लीफलपुष्पदिव्यगन्धसुगन्धितम् ।  
कृतं वै नगरं तत्र दुग्धेक्षुरसराजितम् ॥४८॥
अमृतं च कृतं तत्र प्रतिगृहं ह्रदेषु च ।  
जलान्तर्यानसम्पूर्ण वह्न्यन्तर्यानभूषितम् ॥४९॥
रेणुका गौर्निर्ममाते योग्ययोषित्कुमारिकाः ।  
विचित्रवेषाभरणपुष्पगन्धाम्बरादिभिः ॥1.381.५०॥
शृङ्गारशोभाश्रीकान्तिहावभावादिचेष्टितैः ॥
चाञ्चल्यौज्ज्वल्यनैर्मल्येषद्धास्याकर्षणादिभिः ॥५१ ॥
सौन्दर्यादिगुणैर्युक्ता मन्दहास्याऽऽस्यशोभनाः ।  
कुन्दकलिकासदृशदन्तपङ्क्तिविराजिताः ॥५२॥
प्रत्यग्रयौवनभरा वल्गुमिष्टगिरः शुभाः ।  
प्रेममन्थरनेत्राक्तकटाक्षेक्षणमण्डिताः ॥५३॥
प्रीतिप्रसन्नहृदयाः शृङ्गाररतिसत्प्रभाः ।  
कल्पवृक्षकुसुमानां हृत्सु हारालिराजिताः ॥५४॥
देवाङ्गनाऽधिकाऽत्यन्तसौभाग्यदिव्यतान्विताः ।  
सौकुमार्याऽऽभिरूप्याढ्यमधुराकृतिराजिताः ॥५५॥
पीनवक्षोरुहद्वन्द्वभरानतसुमध्यमाः ।  
श्रोणीभरानताश्चापि रक्ताङ्घ्रिकरसत्तलाः ॥५६॥
हारकेयूरकङ्कणकण्ठसूत्रादिराजिताः ।  
कर्णकपोलभालादिविभूषाभिर्विराजिताः ॥५७॥
प्रकोष्ठाङ्गुलिकाभूषाकटिभूषाभिराजिताः ।  
पुष्पभूषात्यभिरामालकपाशसुशोभिताः ॥५८॥
काञ्चीकलापकिङ्किणीपरिशिञ्जितनूपुराः ।  
नर्मसान्त्वनहास्यार्घ्यकेलीगीतिविशारदाः ॥५९॥
सुस्वरा सुमधुभाषा मिष्टगम्भीरभाषणाः ।  
रतिप्रगल्भा भावाढ्याः कामयोगविशारदाः ॥1.381.६०॥
पद्मपत्रनिभनेत्राः सम्पदौदार्यसम्भृताः ।  
गृहकार्यनिपूणाश्च तादृश्यः परिचारिकाः ॥६१ ॥
गृहचरान् भृत्यदासान् शतशोऽथ सहस्रशः ।  
पाचकान् मर्दकान् पादसंवाहकाँश्च यापकान् ॥६२॥
देवालयान् रथाश्वाँश्च मातङ्गाँश्च खरोष्ट्रकान् ।  
गोऽजाऽविकानुयुक्तान्निर्ममाते पशून् बहून् ॥६३ ॥
सामन्तांश्च नरेन्द्राँश्च राजन्याँश्च निषादिनः ।  
सादिनश्च पदातींश्च सेनापतींश्च नायकान् ॥६४॥
विप्रादिकाँश्च रथिनः सारथीन् सूतबन्दिनः ।  
मागधाँश्चारणाँश्चापि नर्तकाँश्च नटाँस्तथा ॥६५॥
किन्नरान् बहुरूपाँश्च गणिकाँश्च नपुंसकान् ।  
चक्राह्वहंसकुररीबकसारसचातकान् ॥६६॥
कल्हारकञ्जकुमुदोत्पलकुन्दकदम्बकान् ।  
चूतप्रियालपनसान् मधूककदलीतरून् ॥६७॥
नागकेतकीपुन्नागमन्दारकुन्दचम्पकान् ।  
करवीरान् यूथिकाश्च फलपुष्पाणि सर्वशः ॥६८॥
सर्वर्तुसौरभान् वायून् मन्दं मन्दं प्रसारिणः ।  
निर्ममाते रेणुकायुक्कामधेनुर्नियोजिता ॥६९॥
राजा त्वातिथ्यसत्कारं देवादीनां हि दुर्लभम् ।  
जग्राह प्राविशत्पुण्यं पत्तनं स्वकृते कृतम् ॥1.381.७०॥
सर्वोपभोगनिलयं कौशेयाऽम्बरकोटिभिः ।  
चित्ररङ्गौर्णवस्त्रैश्च शोभितं चोज्ज्वलं पुरम् ॥७१ ॥
अन्तःप्रविश्य पुर्यर्द्धिं स्वर्गिलोकविमोहिनीम् ।  
सबलो विस्मयं प्राप हेतुं विवेद गां ततः ॥७२॥
प्रवेशितं च राजानं नार्यश्चन्दनवारिभिः ।  
प्रसूनलाजाप्रकरैश्चावीवृषन् गवाक्षगाः ॥७३॥
ब्राह्मीं तपःश्रियं दृष्ट्वा राजा मुमोह सर्वथा ।  
शशंस मनसा वाचा मेने क्षत्रोत्तरां नवाम् ॥७४॥
अस्याः शतांशतुलनां नोपगन्तुं मम श्रियः ।  
प्रभवन्तीति मत्वैव मानगर्वगतोऽभवत् ॥७५॥
रत्नहीरकमालादिसपर्यां लब्धवान्नृपः ।  
कामधेनुकृतसैन्यैः सेवकैश्च प्रवेशितः ॥७६ ॥
कक्षान्तराणि शनकैरतीत्य त्रीणि चार्जुनः ।  
सद्माऽऽविवेश सौवर्णदीपोज्ज्वलसुभास्वरम् ॥७७॥
दधिदर्पणसौगन्ध्यपुष्पदुर्वाऽक्षतादिभिः ।  
कन्याभिर्वर्धितो राजाऽऽरुरोह स्वर्णविष्टरम् ॥७८॥
पुरन्ध्र्यस्तु पुपूजुस्तं राजयोग्याऽर्हणादिभिः ।  
ताभिश्च साकं नृपतिर्दिनं निनाय नाकवत् ॥७९॥
प्रपेदे च सदः सायं मन्त्रिसामन्तनायकैः ।  
वाद्यविनोदः प्रवृत्तो नृत्यहास्यकथायुतः ॥1.381.८०॥
विलासा गणिकानां च हासक्रीडादयोऽभवन् ।  
अर्धरात्र्युत्तर सौधं विश्रामार्थं जगाम सः ॥८ १ ॥
राजसैन्यं राजरूपवैभवेषु समेषु वै ।  
सौधेषु प्राप्तवच्छान्तिं बभूव मुदितं बहु ॥८२॥
राजवद् राजसैन्यानां भोज्यं पेयं च भोग्यकम् ।  
सर्व चाऽभूत् समं तेन वसामोऽत्रैव ते जगुः ॥८३॥
स्वपन्तमेत्य राजानं सूतमागधबन्दिनः ।  
प्रातः प्रबोधयितुं तं जगुरुच्चैर्मधुस्वरैः ॥८४॥
वीणावेणुरवोन्मिश्रैस्तालमूर्छासुमिश्रितैः ।  
विनिद्राक्षः समुत्थाय राजा नैत्यकमाचरत् ॥८५॥
सेवितो वारयोषाभिः समुपेत्य तपोनिधिम् ।  
ननामाऽथ ऋषिः प्राह व्युष्टा रात्रिः सुखेन किम् ॥८६॥
वन्या मृगसधर्माणो वयं वन्येन पोषिताः ।  
राजानस्तु वने क्लेशं गणयन्ति प्रदुःसहम् ॥८७॥
इत्युक्तः प्रहसन् राजा मुनिं प्राह विनिर्मदः ।  
भवत्प्रभावसञ्जातविभवाऽऽहतचेतसः ॥८८॥
इतो न गन्तुमिच्छन्ति सैनिका मे सुखालयाः ।  
नैव चित्रं तव विभो! तपःसिद्धस्य योगिनः ॥८९॥
कामधेन्वास्तथा पतिव्रताया योषितश्च ते ।  
स्वर्गं त्वत्रैव सञ्जातं का स्मृद्धिः क्षुद्रभूभृतः ॥1.381.९० ॥
गमिष्यामि गृहं ब्रह्मन्ननुजानातु मां भवान् ।  
तथेत्युक्तश्च मुनिना सम्प्रतस्थे पुरीं स्वकाम् ॥९१ ॥
चिन्तयामास धेनुं तां सर्वकामदुहां वराम् ।  
किं मे सकलराज्येन कपर्दिकोपमेव वै ॥९२॥
ऋद्धमैन्द्रपदं धेनोः कलां नार्हति षोडशीम् ।  
धेन्वा .कृतं वने स्वर्गं धेन्वा क्षणेन नाशितम् ॥९३ ॥
एवम्प्रभावा सा धेनुः राज्ययोग्या न तापसे ।  
दत्वा मूल्यं गवाश्वादि त्वानेतव्या मया पुरे ॥९४॥
इति निर्णीय राजा सः प्रेषयामास मन्त्रिणम् ।  
चन्द्रगुप्तः ऋषिं प्राह राजा वै भुवि रत्नभाक् ॥९५॥
रत्नान्यादाय राज्ञे त्वं गां रत्नं दातुमर्हसि ।  
प्राहर्षिर्होमधेनुर्मे दातव्या नैव कस्यचित् ॥९६॥
क्रयविक्रयोर्नाऽहं कर्ता न नृपतेर्वशः ।  
प्रसह्य हरणे त्वायुर्नाशस्ते भूभृतस्तथा ॥९७॥
इत्युक्तः क्रोधमापन्नो मन्त्री बुद्ध्वा तु गां तदा ।  
विचकर्ष यथाशक्तिर्जमदग्निः रुरोध तम् ॥९८॥
मन्त्र्याज्ञप्ता मुनिं भृत्याः कषाभिर्जघ्नुरत्यथ ।  
दूरे चक्रुः ऋषिः सेहे गां प्रसह्य प्रजगृहुः ॥९९॥
सा तु व्योमगता पश्चाद् वत्सां धृत्वा ययुर्हि ते ।  
ऋषिर्ममार तावत्तु पर्शुरामो ह्युपस्थितः ॥1.381.१ ००॥
वनादागत एवासौ मातरं रुदतीं सुतः ।  
श्रुत्वाऽऽक्रोशं च रामेति रामेत्येवं पुरो द्रुतम् ॥१०१ ॥
समिद्भारं त्ववतार्य दृष्ट्वा वै पितरं मृतम् ।  
सान्त्वयामास जननीं रुदतीं साश्रुलोचनः ॥१ ०२॥
रेणुका शोकमापन्ना तदा वैधव्यशङ्कया ।  
त्रिःसप्तकृत्वो हस्ताभ्यामुदरं समताडयत्॥१ ०३॥
तदा रामो मातरं स्वामुवाचाऽऽवेशतः खलु ।  
त्रिःसप्तकृत्वो यदिदं त्वया वक्षः समाहतम् ॥१ ०४॥
तावत्सङ्ख्यमहं क्षत्रं हनिष्ये मा शुचं व्रज ।  
अथ सा रेणुका स्वामिव्रता पुत्रानुवाच ह ॥१ ०५॥
अहं पतिव्रता पुत्राः स्वर्गतं पितरं तु वः ।  
अनुगन्तुमिहेच्छामि वह्निं प्रज्वाल्य देहतः ॥१०६ ॥
यथा तेन प्रवर्तिष्ये परत्रापि सहाऽनिशम् ।  
भर्तुर्मम भविष्यामि पितृलोकप्रियाऽतिथिः ॥१ ०७॥
तावत्तत्राऽतिगम्भीरा वागुवाचाऽशरीरिणी ।  
पतिव्रतेऽत्र मा कार्षीः साहसं धैर्यमावह ॥१ ०८॥
कुरु पत्युः प्रबोधाय सङ्कल्पं त्वं पतिव्रते ।  
अचिरेणैव भर्ता ते भविष्यति सचेतनः ॥१ ०९॥
इत्युक्ता सा पतिदेहं निनाय कुटिकागृहे ।  
सती सङ्कल्पयामास भर्तुरुत्थानजीवनम् ॥1.381.११ ०॥
तावत्तत्र समायातो भृग्वर्षिः सुरवन्दितः ।  
मृतसञ्जीवनीविद्यावारिधिस्तमजीवयत् ॥१११ ॥
जमदग्निरुत्थितश्च ननाम तं पितामहम् ।  
पप्रच्छ राज्ञा पापं किं कृतं येन मृतोप्यहम् ॥११ २॥
भृगुः प्राह वशिष्ठेन शप्तो नाशाय स नृपः ।  
द्विजापराधतो मूढ वीर्यं ते विनशिष्यते ॥११ ३॥
तेन पुत्रश्च ते रामो हनिष्यति तमर्जुनम् ।  
एकविंशतिवारं स निःक्षत्रां क्ष्मां करिष्यति ॥१ १४॥
दत्रात्रेयाद्धरेरंशाल्लब्धैश्वर्यः स जीवति ।  
रामशस्त्रैर्हतश्चाद्य परलोकं गमिष्यति ॥१ १५॥
इत्युक्त्वाऽर्चनमादाय ययौ गृहं भृगुस्ततः ।  
रामश्चक्रे प्रतिज्ञां चाऽर्जुनं नाशयितुं तदा ॥१ १६॥
जमदग्निश्च तं प्राह सतां धर्मं स्मरन् द्विजः ।  
साधवो ये महाभागाः संसारान्मोक्षकारिणः ॥१ १७॥
न कस्मैचित्प्रकुप्यन्ति निन्दितास्ताडिता अपि ।  
क्षमाधना महाभागा ये च दान्तास्तपस्विनः ॥१ १८॥
तेषां चैवाऽक्षया लोकाः सततं साधुकारिणाम् ।  
यस्तु दुष्टैश्च दण्डाद्यैर्वचसापि प्रताडितः ॥११ ९॥
न तु क्षोभमवाप्नोति स साधुः परिकीर्त्यते ।  
ताडयेत्ताडयन्तं यो न च साधुः स पापभाक् ॥1.381.१२०॥
क्षमयाऽर्हणतां प्राप्ताः साधवो ब्राह्मणा वयम् ।  
तस्मान्निवारये पुत्र! क्षमां कुरु तपश्चर ॥१२१ ॥
इति पित्रा समादिष्टः पर्शुराम उवाच तम् ।  
सः शमः साधुदीनेषु न खलेषु कदाचन ॥१ २२॥
तस्मादस्य वधः कार्यः कार्तवीर्यस्य वै मया ।  
इत्युक्तवन्तं तं पुत्रं जामदग्निरुवाच वै ॥१२३ ॥
इतो व्रज त्वं ब्रह्माणं तदुक्तकारको भव ।  
इत्युक्तः स ययौ व्योम्ना ब्रह्माणं तं ननाम च ॥१ २४॥
वृत्तान्तं स्वप्रतिज्ञां च कथयामास सर्वथा ।  
ब्रह्मा प्राह शृणु पुत्र! गच्छ त्वं शङ्करं प्रति ॥१२५॥
दिव्यं पाशुपतं चास्त्रं दास्यति कृष्णवर्म च ।  
पश्चाद् विजेष्यसि पुत्र! शम्भुमाराध्य सर्वथा ॥१ २६॥
इत्याज्ञया ययौ रामः शिवं कैलासमुत्तमम् ।  
ननामोवाच कार्यार्थी ब्रह्मोक्तं सर्वमेव च ॥१२७॥
शिवस्तस्मै ददौ मन्त्रं कवचं विजयप्रदम् ।  
नागपाशं पाशुपतं ब्रह्मास्त्रं वारुणं तथा ॥१ २८॥
नारायणास्त्रमाग्नेयं वायव्यं गारुडं तथा ।  
गान्धर्वं जृम्भणास्त्रं च गदां शक्तिं त्रिशूलकम् ॥१ २९॥
दण्डं परशुं शस्त्रास्त्रजालं रामः प्रहर्षितः ।  
ययौ नत्वा पुष्करं सः साधयामास सर्वथा ॥1.381.१३ ०॥
अगस्त्योक्तेन मार्गेण कृष्णमाराध्य भक्तितः ।  
कृष्णं साक्षाद् दृष्टवाँश्च कृष्णः प्राह भृगूद्वहम् ॥१३१ ॥
मम चक्रावतारं हि कार्तवीर्यं विनाशय ।  
मदंशावेशयुक्तस्त्वं क्षौण्यां विचर भार्गव! ॥१ ३२॥
रामश्चाहं पुनर्भूत्वा हरिष्ये तेज एव ते ।  
इत्युक्त्वाऽन्तर्दधे कृष्णो रामो माहिष्मतीं ययौ ॥१३३ ॥
युद्धं वव्रेऽर्जुनाद् रामोऽर्जुनो युद्धाय निर्ययौ ।  
अनेकाऽक्षौहिणीयुक्तो ददर्शाऽपशकुनं पथि ॥१ ३४॥
सरजस्का दिशो व्योम निस्तेजस्त्वं ग्रहादिकम् ।  
मुक्तकेशां छिन्ननासां रुदतीं च दिगम्बराम् ॥१३५ ॥
कृष्णवस्त्रपरीधानां वनितां स ददर्श च ।  
कुचैलं पतितं भग्नं नग्नं काषायवाससम् ॥१३६ ॥
अङ्गहीनं ददर्शाऽसौ नरं दुःखितमानसम् ।  
गोधां च शशकं शल्यं रिक्तकुम्भं सरीसृपम् ॥१ ३७॥
कार्पासं कच्छपं तैलं लवणं चास्थिखण्डकम् ।  
स्वदक्षिणे शृगालं च कुर्वन्तं भैरवं रवम् ॥१ ३८॥
रोगिणं पुल्कसं चैव वृषं च श्येनभल्लुकौ ।  
दृष्ट्वाऽपि प्रययौ योद्धुं कालपाशाऽऽवृतो हठात् ॥१ ३९॥
शतपुत्रानर्जुनं च शताऽक्षौहिणिकायुतान् ।  
दारयामास सङ्ग्रामे रामः शस्त्रास्त्रमण्डलैः ॥1.381.१४०॥
ततो ययौ स कैलासं दर्शनार्थं शिवस्य वै ।  
गोपुरस्थगणेशेन रुद्धो दन्तं गणेशितुः ॥१४१ ॥
भङ्क्त्वा दृष्ट्वा शिवां शम्भुमाजगाम पितुर्गृहम् ।  
ददर्श पितरौ रामः पपात पादयोस्तयोः ॥१४२॥
उवाच कार्तवीर्यस्य हननं वामनुग्रहात् ।  
रामं पिता सान्त्वयित्वा प्रायश्चित्तं ददौ ततः ॥१४३ ॥
महेन्द्राद्रिं ययौ प्रायश्चित्तं रामश्चकार ह ।  
तत्र कृत्वाऽऽश्रमपदं तपस्तेपे सुदुष्करम् ॥१४४॥
ततः कदाचिद् विपिने चतुरङ्गबलान्विताः ।  
अन्ये सहस्रार्जुनजाः पुत्रास्तदाश्रमं ययुः ॥१४५॥
जमदग्नेः शिरो हृत्वा प्रययुः स्वपुरीं प्रति ।  
भर्तारं निहतं भूमौ पतितं वीक्ष्य रेणुका ॥१४६ ॥
समुद्भाव्य चिताग्निं च विवेश भस्मतां गता ।  
भर्त्रा सह सती वैहायसा यानेन चाम्बरे ॥१४७॥
देवर्षिपूजिता स्वर्गं ययौ पश्चात् तदात्मजाः ।  
अन्ये चक्रुस्तदूर्ध्वं यत्कर्तव्यमनन्तरम् ॥१४८॥
ततः काले गते रामः स्वाश्रमं त्वाययौ वनात् ।  
पितुस्तु जीवहरणं शिरोहरणमित्यपि ॥१४९॥
मातुश्च मरणं श्रुत्वा क्षत्रनाशे मनो दधे ।  
क्षत्रवंश्यानशेषेण हत्वा तद्देहलोहितैः ॥1.381.१५०॥
करिष्ये तर्पणं पित्रोरिति निश्चित्य संययौ ।  
प्राप्य माहिष्मतीं रामः टङ्कारान् धनुषोऽकरोत् ॥१५१ ॥
सहस्रार्जुनपुन्त्राश्च राजानश्चतुरङ्गिणः ।  
युयुधिरे समागत्य हता रामेण दुद्रुवुः ॥१५२॥
उदैरयत् भार्गवोऽस्त्रं तदा कालाग्निनामकम् ।  
पुरीं प्राकारसहितां प्रददाहाऽस्त्रपावकः ॥१५३॥
भस्मावशेषं तद्राज्यं कृत्वा निःक्षत्रियां महीम् ।  
महेन्द्राद्रिं ययौ रामस्तपसे धृतमानसः ॥१५४॥
वर्षद्वयेन भूयोऽपि कृत्वा निःक्षत्रियां महीम् ।  
भूयोऽपि विरलं पृथ्व्यां क्षत्रमुत्पादितं द्विजैः ॥१५५॥
जघान भूमौ निःशेषं साक्षात् काल इवान्तकः ।  
यथा यथा क्षितौ भूयः क्षत्रवंशः प्रकाशितः ॥१५६॥
त्रिःसप्तकृत्वः पृथ्वीं चक्रे निःक्षत्रियां मुहुः ।  
ततो मूर्धाभिषिक्तानां षट्सहस्रद्वयं पुनः ॥१५७॥
जीवग्राहं गृहीत्वैव कुरुक्षेत्रं जगाम सः ।  
सरसां पञ्चकं तत्र खानयित्वा भृगूद्वहः ॥१५८॥
जघान तत्र वै राज्ञः शरीरप्रभवाऽसृजा ।  
सरांसि तानि वै पञ्च पूरयामास भार्गवः ॥१५९॥
पितॄन् सन्तर्पयामास श्राद्धं पित्रोश्चकार ह ।  
ततो निवृत्तः रामोऽसौ गयातीर्थं ययौ पुनः ॥1.381.१६०॥
समन्तपञ्चकं तीर्थं कुरुक्षेत्रेऽभवद्धि तत् ।  
यत्र स्नातः सर्वतीर्थैः स्नातो भवति मानवः ॥१६१ ॥
गयायां पितरस्तस्य पितृलोकादुपागताः ।  
जगृहुस्तत्कृतां पूजां जमदग्निपुरोगमाः ॥१६२॥
प्राहुः राम! महत्कर्म कृत्वा तर्पितवानसि ।  
वधाच्च विनिवर्तस्व प्रायश्चित्तं पुनः कुरु ॥१६३॥
शममाप्नुहि भद्रं ते इत्युक्त्वाऽन्तर्दधुश्च ते ।  
रामस्तीर्थानि सर्वाणि जगाम शुद्धिकाम्यया ॥१६४॥
ततो ययौ महेन्द्राद्रिं हयमेधं चकार सः ।  
कश्यपाय ददौ पृथ्वीं चचार भार्गवस्तपः ॥१६५॥
इति ते कथिता लक्ष्मि! पर्शुरामचमत्कृतिः ।  
पातिव्रत्यं रेणुकायाः पुत्रस्य पितृभक्तता ॥१६६॥
क्षत्रियाणां च दौरात्म्यं फलं विनाश इत्यपि ।  
पठनाच्छ्रवणाच्चास्य तत्तद्भक्तिफलं भवेत् ॥१६७॥
इति श्रीलक्ष्मीनारायणीयसंहितायां प्रथमे कृतयुगसन्ताने पतिव्रतामाहात्म्ये पतिव्रताया रेणुकायाः कामधेन्वाश्च प्रभावेण पर्शुरामकृतक्षत्रियनाशो मृतजमदग्निसजीवनता रेणुकाजमदग्न्योश्च स्वर्गनिवास इत्यादिनिरूपणनामा एकाशीत्यधिकत्रिशततमोऽध्यायः ॥३८१ ॥
