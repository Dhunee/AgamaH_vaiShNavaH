+++
title = "३०६"

+++
    
श्रीनारायण उवाच-  
शृणु लक्ष्मि! परे त्वाद्ये वैकुण्ठे प्रथमे तु यत् ।  
सञ्जातं वै चतुर्दश्यां चरित्रं दुन्दुभेस्तु यत् ॥ १ ॥  
अक्षरब्रह्मधाम्नस्तु सीम्नि संविद्यते तु यत् ।  
वैकुण्ठं प्रथमं श्रेष्ठं गृहं गोलोकसदृशम् ॥ २ ॥  
तत्र युक्तस्वरूपा वै वसन्ति कल्पशाखिनः ।  
तत्पुत्री श्रीः सदा तत्र वर्तते वै कुमारिका ॥ ३ ॥  
दिव्यभूमिस्वरूपा च दिव्या विभूतिरस्ति च ।  
चेतनाधिष्ठिता देवी सर्वाधारस्वरूपिणी ॥ ४ ॥  
तस्या विभूतेः पुत्री च माणिक्याऽस्ति कुमारिका ।  
दिव्यदुग्धाऽमृताब्धिश्च वैकुण्ठे तत्र वर्तते ॥ ५ ॥  
तस्य पुत्री कुमारी च लक्ष्मीस्त्वदात्मिकाऽस्ति च ।  
ता एतास्तिस्र ईश्वर्यो राजन्ते धाम्नि तत्र वै ॥ ६ ॥  
सख्यस्तिस्रः सवयस्याः कुमार्योऽतीव कोमलाः ।  
माणिक्या श्रीश्च लक्ष्मीश्च ब्रह्मवेत्र्योऽभवन् सदा ॥ ७ ॥  
ब्रह्मात्मज्ञानयोगिन्यो भक्तिमत्यश्च वै हरौ ।  
कुर्वन्ति सेवनं नित्यं कृष्णनारायणस्य ताः ॥ ८ ॥  
तस्यैव प्रतिमां नित्यं गृहे ध्यायन्ति भावतः ।  
दिव्यविभूतिः कल्पद्रुः क्षीराब्धिश्चेति ते त्रयः ॥ ९ ॥  
पुत्रीणां ध्यानसेवादि दृष्ट्वा तुष्यन्ति वै मुहुः ।  
वितरन्त्याशिषस्ताभ्यो भवन्त्यानन्दमूर्तयः ॥ १० ॥  
अनन्तधामसु कृष्णपत्न्यः सन्ति त्वनेकशः ।  
भवत्यश्च भवन्त्येव परब्रह्मप्रियाः पराः ॥ १ १॥  
राजाधिराजरूपिण्यो याभ्यो नान्याः पराः क्वचित् ।  
इति पित्राशिषः प्राप्ता दीव्यन्ति नित्यवर्धिताः ॥ १२॥  
प्रातः स्नान्ति हरिं स्मृत्वा ध्यायन्ति च हरिं ततः ।  
कुर्वन्ति मण्डपं दिव्यं विद्युत्तोरणसूज्ज्वलम् ॥ १ ३॥  
विचित्ररत्नमणिभिर्नद्धस्तम्भादिमण्डितम् ।  
कृत्रिमोद्यानसंव्याप्तं दिव्याम्बरविभूषितम् ॥ १४॥  
कृष्णनारायणमूर्तिशोभितं सर्वतो दिशि ।  
मध्ये सिंहासनं रम्यं मणिस्वर्णादिराजितम् ॥ १५॥  
स्थापयन्ति च तास्तत्र तूलिकाश्च सुखावहाः ।  
मूर्तिं विन्यस्य तन्मध्ये कृष्णनारायणस्य ताः ॥ १६॥  
स्नापयन्ति क्षीरधाराभिश्चाद्भिः स्नापयन्ति च ।  
सुगन्धं चन्दनं तैलं मर्दयन्ति च ता मुहुः ॥ १७॥  
स्नापयित्वा च वस्त्राणि दिव्यानि ददति प्रगे ।  
धारयन्ति विभूषाश्च शृगारं धारयन्ति च ॥ १८॥  
पत्रैः पुष्पैः फलैस्तोयैः पूजयन्ति मुहुर्मुहुः ।  
धूपं दीपं सुगन्धं च कुर्वन्ति कृष्णसन्निधौ ॥ १ ९॥  
संवाहयन्ति चरणौ गृह्णन्ति चरणामृतम् ।  
जिघ्रन्ति ता भक्तिमत्यो गन्धं कृष्णप्रसादजम् ॥२०॥  
पश्यन्ति ता हरेः रूपं स्पृशन्ति कृष्णपत्कजम् ।  
आस्वादयन्ति पूजायां दत्तं फलादिकं तु यत् ॥२१ ॥  
शृण्वन्ति भगवत्स्तोत्रं गीतं परस्परेण यत् ।  
वदन्ति गुणचारित्र्यं कृष्णनारायणस्य ताः ॥२२॥  
आददति हरेः कार्ये गच्छन्ति च प्रदक्षिणम् ।  
विलासं हावभावादि तथाऽऽनन्दं च मानसम् ॥२३॥  
चिन्तनं निर्णयं स्वत्वं कुर्वन्ति कृष्णयोगजम् ।  
मिष्टान्नामृतपात्राणि जलपात्राणि तत्पुरः ॥२४॥  
स्वर्णस्थालानि नैवेद्यपूरितानि ददुश्च ताः ।  
भोजयन्ति भावपूर्णं रामयन्ति हरिं पुनः ॥२५॥  
वारिपानं कारयन्ति रमन्ते ता हरेः पुरः ।  
वादयन्ति प्रवाद्यानि कुर्वन्त्यारार्त्रिकं मुदा ॥२६॥  
नमन्ति हरये ताश्च प्रशंसन्ति च तद्गुणान् ।  
वर्णयन्ति चरित्राणि कथयन्ति कथानकम् ॥२७॥  
भावयन्ति कृष्णहृच्चार्पयन्ति हृदयं हरौ ।  
पुष्पाञ्जलिप्रदानैश्च तोषयन्ति नरायणम् ॥२८॥  
स्तुवन्ति परमात्मानं स्मरन्त्यप्यभिधा हरेः ।  
दास्यं कुर्वन्ति सततं सख्यं चात्मनिवेदनम् ॥२९॥  
एवं भक्तिमयं दिव्यं कर्तव्यमाचरन्ति ताः ।  
मध्याह्नेपि प्रपूज्यैनं श्रीः फलान्यर्पयन्त्यपि ॥३०॥  
कल्पद्रुकन्यका कल्पपादपेभ्यो नयन्त्यपि ।  
उत्तमं चोत्तमं रम्यं सुरसं मिष्टमम्ब्लकम् ॥३ १॥  
नवं नवं फलं वृक्षपुत्री श्रीरर्पयत्यपि ।  
कदलानि सुपक्वानि कदलीभ्योऽभिगृह्य सा ॥३२॥  
आहृत्य चाम्रवृक्षेभ्यश्चाम्राणि तूत्तमानि च ।  
कर्मदेभ्यः कर्मदानि चाम्ब्लमिष्टान्यवाप्य च ॥३३॥  
कर्कटिकाश्च वल्लीभ्य आहृत्य पक्वसद्रसाः ।  
कलिङ्गानि सुपक्वानि शैत्यावहानि यान्यपि ॥३४॥  
कपित्थानि च तद्द्रुभ्यः पक्वान्यानीय चाप्यथ ।  
काजूफलानि मिष्टानि काजू द्रुभ्योऽभिहृत्य च ॥३५॥  
कटीङ्गुदीभ्य आहृत्य कटीङ्गुन्दीफलानि च ।  
इङ्गुदानि महान्त्येव पक्वस्निग्धरसानि च ॥३६॥  
आहृत्याऽर्पयति श्रीश्च भुङ्क्ते नारायणः स्वयम् ।  
अञ्जीराणि सुमिष्टानि द्राक्षाणि सुरसानि च ॥३७॥  
खर्जूरखारिकादीनि तालानि श्रीफलानि च ।  
भूफलानि सुमिष्टानि चिक्कणानि फलानि च ॥३८॥  
क्षीरिकाणि पिशङ्गानि पनसानि महान्ति च ।  
गर्जराणि विविधानि घृतघटानि चैव ह ॥३९॥  
शिङ्गवः पक्वास्तथा जम्बूफलानि रावणानि च ।  
अमृतानि सुमिष्टानि टिटीमा मिष्टसद्रसाः ॥४० ॥  
दाडिमानि चेक्षुदण्डान् बदराणि नवानि च ।  
टिम्बूरवाँश्च मधुकान् बदामान् बहुबीजकान् ॥४१॥  
रामफलानि च सीताफलानि मधुराणि च ।  
नस्पतीन सन्तराँश्चापि जम्बीराणि च पुप्पिनान् ॥४२॥  
चिर्भटानि च सफलजनानि टिम्टिमानि च ।  
नवरङ्गानि चान्यानि फलान्याहृत्य श्रीर्ददौ ॥४३॥  
कृष्णनारायणाय श्रीपुरुषोत्तममूर्तये ।  
भगवानपि भावेन समत्तिश्र्यर्पितानि वै ॥४४॥  
दिव्यविभूतिकन्या तु माणिक्या भगवत्कृते ।  
समानयति रत्नानि धारयत्यच्युतं स्वयम् ॥४५॥  
रत्नमालास्तथा मुक्ताहारान् मौक्तिककङ्कणान् ।  
वज्रमणीन् पद्मरागमणीन् मरकतान् मणीन् ॥४६॥  
इन्द्रनीलमणींश्चापि कौस्तुभान् भीष्मकाँस्तथा ।  
वैदूर्यान्पुष्परागाँश्च कर्केतकान् सुवर्णकान् ॥४७॥  
हारितान् पुलकाँश्चैव रुधिरान् स्फटिकाँस्तथा ।  
विद्रुमाँश्च प्रवालाँश्च माणिक्यान् चित्रकाँस्तथा ॥४८॥  
गोमेदाँश्च महानीलान् कूप्याँश्चादाय सन्ददौ ।  
कृष्णनारायणस्तानि मणिरत्नमयानि च ॥४९॥  
भूषणानि धृतवाँश्च प्रसन्नोऽभूदतीव सः ।  
अथ क्षीराब्धिकन्या वै लक्ष्मीः क्षैराणि भावुकी ॥५०॥  
भोजनं कारयामास पाययामास तानि वै ।  
दुग्धसारं पायसान्नं दुग्धपाकं सतण्डुलम् ॥५ १॥  
दुग्धस्तरं दुग्धमन्थं दुग्धघट्ट पयोबलिम् ।  
दुग्धक्वाथं दुग्धपिण्डान् दुग्धमल्लयिनीं शुभाम् ॥५२॥  
दधि सर्पिर्वृतं तक्रं नवनीतं पयःपुटम् ।  
क्षीरौदनं पयोमिश्रं पयःपानादिकं ददौ ॥५३॥  
कृष्णनारायणस्तत्तद् भुक्तवान् पीतवाँश्च वै ।  
क्षीरोत्पन्नानि रत्नानि ददौ सा विविधानि च ॥५४॥  
श्रिया माणिक्यया लक्ष्म्या यान्यर्पितानि भावतः ।  
कृष्णनारायणस्तानि जग्राह भावपूरितः ॥५५॥  
फलानि रत्नानि च पायसानि भुङ्क्ते दधात्यत्ति च भावगर्भम् ।  
श्रियं च मणिक्यवरां च लक्ष्मीं सेवापरां वीक्ष्य हरिस्तुतोष ॥५६॥  
सायं च ताः पूर्ववदेव पूजनं चक्रुः समाराधनतत्पराः सुताः ।  
नीराजनं भोजनमन्यदर्पणं सदैव चक्रुर्बहुभक्तिभावतः ॥५७॥  
चतुर्दश्यामधिमासे मध्याह्ने पूजनोत्तरम् ।  
श्रुतस्ताभिर्दुन्दुभिश्च कृष्णनारायणस्य हि ॥५८॥  
कुर्वन्तु पूजनं नित्यं कुर्वन्त्वाराधनं मम ।  
अर्पयन्तु च मे किञ्चित्प्राप्नुवन्तु मम गृहम् ॥५९॥  
पुरुषोत्तमसञ्ज्ञोऽहं ब्रह्मधामाधिपः पुमान् ।  
अधिमासाधिदैवोऽहं वदामि तद् ददामि वै ॥६ ०॥  
गोलोकस्था अपि याश्च वैकुण्ठस्था अपि व्रतम् ।  
अधिमासे चतुर्दश्यां कुर्वन्ति याश्च येऽपि च ॥६ १ ॥  
तासां तेषां मनोलभ्यं करिष्ये भगवानहम् ।  
दास्यामि परमं धामाऽक्षरातीतनिवासनम् ॥६२॥  
फलैः रत्नैः पायसान्नैः पूजयिष्यन्ति मां जनाः ।  
प्राप्स्यन्ति परमं धाम यत्रास्मि पुरुषोत्तमः ॥६ ३ ॥  
अन्येभ्यो धामवासिभ्यः स्थितिं श्रेष्ठां ददाम्यहम् ।  
गृह्णन्तु भक्तिमत्यो मे भक्ताश्च परमं पदम् ॥६४॥  
नेदृशं त्वस्ति वैकुण्ठं गोलोकश्चापि नैव ह ।  
मम धाम्ना समं त्वन्यद् विद्यते नैव नैव च ॥६५ ॥  
न मत्समो वाऽप्यधिकोऽस्ति कश्चित्, न ब्रह्मणा सन्निभमस्ति किञ्चित् ।  
नान्यत्सुखे मत्सुखसाम्यमस्ति, स्वल्पप्रदानेन लिहन्तु चार्याः ॥६६॥  
भवन्तु दास्यः प्रभवन्तु भक्ता, आनन्दमात्रां मम मूर्तिलब्धाम् ।  
भुञ्जन्तु नित्यं मयि संरमन्तु, चतुर्दशीसद्व्रतकल्पनेन ॥६७॥  
मानव्यो मां समाराध्य भवन्तु दिवि देवताः ।  
देव्यश्च मां समाराध्य भवन्त्वार्षिण्य एव च ॥६८॥  
आर्षिण्यो मां समाराध्य भवन्त्वीशान्य एव वा ।  
त्वीशान्यो मां समाराध्य भवन्त्वीश्वर्य एव च ॥६९॥  
ईश्वर्यो मां समाराध्य नारायण्यो भवन्तु च ।  
नारायण्यः समाराध्य गोप्यो भवन्तु मां मुदा ॥७०॥  
ताश्च सर्वाः समाराध्य मां वरं पुरुषोत्तमम् ।  
भवन्तु पुरुषोत्तम्यो नित्यमुक्तान्य एव ह ॥७ १ ॥  
कृष्णनारायणं मां वै संराध्य पुरुषोत्तमम् ।  
ममाऽक्षरं परं धाम गृह्णन्तु मद्व्रतार्थिनः ॥७२॥  
चतुर्दश्यामधिमासे व्रतं श्रीपुरुषोत्तमे ।  
कृतं येनाऽर्जितं तेन मामकं सर्वमेव ह ॥७३ ॥  
वच्मि वच्मि पुनर्वच्मि ह्यागच्छन्तु मया सह ।  
भवने त्वक्षरे मे वै निवसन्तु मया सह ॥७४॥  
तुष्टोऽस्मि गर्जनां कृत्वा कथयामि पुनः पुनः ।  
अधिमासे चतुर्दश्यां यान्तु व्रतेन मद्गृहम् ॥७५॥  
वैकुण्ठे दुन्दुभिं श्रुत्वा कृष्णनारायणस्य ताः ।  
सहर्षाः सत्वरं तत्र ययुर्यत्राऽस्ति घोषकृत् ॥७६ ॥  
श्रीश्च हृष्टा च माणिक्या लक्ष्मीर्हृष्टा हृदन्तरे ।  
नत्वा नत्वा पुनर्नत्वा प्राहुस्तं दुन्दुभिं हरेः ॥७७॥  
नारायणस्य वैकुण्ठे वसामोऽत्र महासुखे ।  
ततोऽतिश्रेष्ठसौभाग्यं प्रयच्छति यदि प्रभुः ॥७८॥  
कन्यका स्मो वयं कुर्मोऽर्चनं तस्य हरेः सदा ।  
अद्य व्रतं चतुर्दश्याः कुर्मोऽधिमासि निर्णयात् ॥७९॥  
कदाऽक्षराधिपः कृष्णनारायणो मिलिष्यति ।  
कदा नेष्यति परमः पुराणः पुरुषोत्तमः ॥८० ॥  
दुन्दुभिस्तु तदाकर्ण्य प्राह ताश्चाऽद्य वै प्रभुः ।  
निशि पूजोत्तरं त्वायास्यति कुर्वन्तु जागरम् ॥८ १ ॥  
स्तुवन्तु परमात्मानं हृदयस्थं जनार्दनम् ।  
भवतीनां सफलाश्च प्रभवन्तु मनोरथाः ॥८२॥  
इत्युक्त्वाऽक्षतपुष्पैश्च पूजितो दुन्दुभिर्ययौ ।  
कन्याः पुपूजुः श्रीकृष्णं निशीथे प्रतिघस्रवत् ॥८३॥  
जागरं तत्र कुर्वन्त्यः श्रीश्चकार सुनर्तनम् ।  
वाद्यं त्ववादयत्तत्र माणिक्या तालसंयुतम् ॥८४॥  
लक्ष्मीस्तु गायनं चक्रे तिस्रश्च मिलिता जगुः ।  
सुस्वरैश्च नद्धकिङ्किणिका नूपुरकङ्कणैः ॥८५॥  
सत्य ब्रह्माऽक्षरपरमपरं लोकेशं परलोकेशं, नित्यं ज्ञानमनन्तमपारमनेकाकारं कमलेशम् ।  
शान्तं भास्करकान्तमघनुतं ब्रह्मानन्दमहानन्दं, परमेश्वरमभिवन्दे प्राविर्भावेश्वरपरमानन्दम् ॥८६॥  
धाम्नि ब्रह्माऽक्षरमुक्तेश्वरपार्षदवृन्दार्चितचरणं, चैतन्यामृतधामविराजितमुक्तेशैकसुधाकरणम् ।  
श्रीवत्साङ्कविरञ्चिगिरीशनतांऽघ्रितलं सुहृदानन्दं, परमेश्वरमभिवन्दे प्राविर्भावेश्वरपरमानन्दम् ॥८७॥  
दिव्याऽखण्डमनन्तमुनीश्वरमण्डलमध्यगताकारं, निगमागमपटलैरभिवेद्यं साकारं परमाकारम् ।  
दिव्यविहारमनुद्भवरूपमनादिं दिव्यगुणागारं, परमेश्वरमभिवन्दे प्राविर्भावेश्वरपरमानन्दम् ॥८८॥  
सौम्याभं चिन्मालाकुण्डलमुकुटपिशङ्गसुचेलधरम्, सर्वज्ञामितशक्तियुतं हरिकृष्णमचिन्त्यानन्दकरम्।  
निगमागमवन्दितयशसं शंसन्तं धर्मं वेदमतम्, परमेश्वरमभिवन्दे प्राविर्भावेश्वरपरमानन्दम् ॥८९॥  
लोकालोकविभासिविभूतिमलोकनिवासमनिर्वाच्यं, जन्माद्यस्य यतो भगवन्तमशरणाधारं वृषलालम् ।  
कृष्णं करुणारसमयरूपं दीनदयालुं देववरं, परमेश्वरमभिवन्दे प्राविर्भावेश्वरपरमानन्दम् ॥९० ॥  
भास्वरकार्तस्वरविद्युन्मणिभास्करचन्द्रविशेषाभं, सद्रूपं घनवर्णमतर्क्यमजं हृत्स्थं त्रिभुवननाभम् ।  
श्यामसरोरुहदलसमनयनं स्मेरास्यं सर्वानन्दं, परमेश्वरमभिवन्दे प्राविर्भावेश्वरपरमानन्दम् ॥९ १॥  
श्यामं व्यापकमुत्तमपुरुषं परमात्मानं सुखकन्दं, स्वाङ्घ्रिसरोजसमुद्भवकान्तिद्योतितयावज्जनवृन्दम् ।  
सत्यं नारायणपरमेश्वरमायेशेश्वरमुक्तवरं, परमेश्वरमभिवन्दे प्राविर्भावेश्वरपरमानन्दम् ॥९२॥  
कल्पद्रुमदुहिता श्रीर्नित्यं ध्यायति वल्लभमात्मानं, दिव्यविभूतिसुता माणिक्या प्रार्थयति स्वाम्यात्मानम् ।  
दिव्यक्षीराब्धिदुहिता लक्ष्मीरपि चेच्छति पतिमनघं, पुरुषोत्तममक्षरधामस्थं स त्वं भवसि भवार्थकरः ॥९३॥  
करान् गृहाण चास्माकं मा वै मुञ्च कदाचन ।  
यावद्वै तेऽक्षरं धाम तावत्पत्न्यो भवामहे ॥९४॥  
शीघ्रं कुरु कृपानाथ कृष्णनारायण प्रभो ।  
वरमाला गृहाणाऽस्मद्धस्तेभ्यश्चैककालिकाः ॥९५॥  
इति स्तुत्वा च तास्तिस्रो विरमुस्तावदेव तु ।  
प्राविर्बभूव भगवान् कृष्णनारायणः प्रभुः ॥९६॥  
सर्वाविर्भावहेतुर्यः सर्वकारणकारणम् ।  
सर्वेशेशेश्वरः श्रेष्ठब्रह्म श्रीपुरुषोत्तमः ॥९७॥  
श्वेतहस्तियुतं यानं विमानाख्यं चिदम्बरे ।  
वाहयन् योजनकोटिविस्तृतं मुक्तपूरितम् ॥९८॥  
तिस्र आश्वास्य वैकुण्ठे कल्पद्रून् दिव्यभूतिकम् ।  
क्षीराब्धिं च नमस्कृत्य विधिना तैः समर्पिताः ॥९९॥  
पितृभिस्त्वर्थितः कृष्णे जग्राह तिसृकन्यकाः ।  
किन्त्वस्माभिर्वियोगो मा स्यात्तथा कुरु केशव ॥ १०० ॥  
करे करान् समादाय ग्रहीता हरिणा तदा ।  
श्रीश्च लक्ष्मीश्च माणिक्या कृष्णातुल्या विरेजिरे ॥ १० १॥  
तासां द्वेद्वे स्वरूपे च कारयित्वा पुमुत्तमः ।  
छायारूप त्रयं तासां पित्रधीनं सुरक्ष्य च ॥ १ ०२॥  
दिव्यरूपं त्रयं तासां पुरुषोत्तमयोग्यकम् ।  
अक्षरधामवासार्हं पत्नीरूपं प्रगृह्य च ॥ १०३॥  
तिस्र आरोहयित्वैव विमाने पुरुषोत्तमः ।  
ययौ दिव्याक्षरं धाम पत्नीयुक्तः स्वयं हरिः ॥ १ ०४॥  
एवं चाधिकमासस्य चतुर्दश्या व्रतेन ताः ।  
श्रीश्च लक्ष्मीश्च माणिक्या तिस्रः पत्न्यो हरेः सदा ॥ १ ०५॥  
बभूवुः शाश्वते धाम्नि किमत्र खलु दुर्लभम् ।  
श्रोतुर्वक्तरपि त्वेवं फलं स्यान्नात्र संशयः ॥ १ ०६॥  
इति श्रीलक्ष्मीनारायणीयसंहितायां प्रथमे कृतयुगसन्ताने पुरुषोत्तममासमाहात्म्ये वैकुण्ठे दुन्दुभिश्रवणेन कल्पद्रुम- पुत्र्याः श्रियः दिव्यविभूतेः पुत्र्या माणिक्यायाः, दिव्यक्षीरोदधिपुत्र्या लक्ष्म्याश्च, अधिकमासस्य चतुर्दश्या व्रतेनाऽक्षरधाम्नि परब्रह्मपुरुषोत्तम-श्रीकृष्णनारायणपत्नीत्वप्राप्त्यादिनिरूपणनामा षडधिकत्रिशततमोऽध्यायः ॥ १.३०६ ॥  
    
