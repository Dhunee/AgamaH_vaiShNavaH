+++
title = "०७५"

+++
श्रीनारायण उवाच-  
षडशीतिसहस्राणि योजनानां प्रमाणतः ।  
मार्गो यमपुरस्येति सर्वैः पाथेयमिष्यते ॥१ ॥
यमग्रामेऽपि भोज्यं तैरिष्यते वंशजैः कृतम् ।  
वृक्षास्तु रोपिता येन तडागादिजलाशयाः ॥२ ॥
कृता येन हि मार्गे तत्सुखं यान्ति यमाध्वनि ।  
हिमे तुषारशीताभ्यां पीड्यते न यमालये ॥३ ॥
तप्यमानः सुखं याति हीन्धनानि ददाति यः ।  
यज्ञोत्सवादिकर्तारो भवन्ति तत्र मोदिनः ॥४ ॥
तृप्ता विभूषिताश्चैव गन्धपुष्पसमन्विताः ।  
भूमिदाने सुखं यान्ति सर्वकामैश्च पूरिताः ॥५ ॥
सुवर्णभूमिमुक्तादिवस्त्राभरणगोधनम् ।  
तेन सर्वमिदं दत्तं येन दत्ता वसुन्धरा ॥६ ॥
व्यञ्जनानि विचित्राणि भक्ष्यभोज्यानि यानि च ।  
दीयन्ते विधिना पुत्रैः पित्रे तदुपतिष्ठति ॥७ ॥
अपक्वे मृन्मये पात्रे दुग्धं दद्याद् दिनत्रयम् ।  
आकाशस्थः पिबेद् दुग्धं प्रेतो वायुवपुर्धरः ॥८ ॥
चतुर्थे सञ्चयं कृत्वा गङ्गास्पर्शो विधीयते ।  
प्रातः प्रथमयामे तु दद्यादाद्यजलाञ्जलिम् ॥९ ॥
अधरोत्तरवस्त्राभ्यां वस्त्रग्रन्थिं च दापयेत् ।  
एकवस्त्रः प्रदद्यात्तु सदर्भे च तिलाञ्जलिम् ॥1.75.१० ॥
दिनत्रयं वसेत्तोये अग्नौ चापि दिनत्रयम् ।  
आकाशे च वसेत् त्रीणि दिनमेकं च वासवे ॥११ ॥
वायुरूपो भ्रमत्येव वायुः कुट्यां स गच्छति ।  
एकादशाहे यत् श्राद्धं तत्सामान्यमुदाहृतम् ॥१ २॥
कृत्वा चैकादशाहन्तु पुनः स्नात्वा शुचिर्भवेत् ।  
प्रथमेऽहनि यः कुर्यात् स दशाहं समापयेत् ॥१ ३ ॥
एकादशाहे प्रेतस्य दद्यात् पिण्डं समन्त्रकम् ।  
सिद्धान्नं तस्य दातव्यं शर्कराऽपूपकादयः ॥१४॥
शय्यादानं च कर्तव्यं पश्चात् कोऽनुप्रदास्यति ।  
तावद्बन्धुः पिता तावद् यावज्जीवति मानवः ॥१५ ॥
मृतमेनं शवं ज्ञात्वा क्षणात् स्नेहो निवर्तते ।  
आत्मा वै ह्यात्मनो बन्धुरात्मा चैवात्मनो रिपुः ॥१६ ॥
अतो जीवन् हि सर्वस्वं स्वहस्तेनैव दापयेत् ।  
तस्मात् काष्ठमयीं खट्वां हेमादिपट्टिकाभृताम् ॥१७॥
सगेन्दुकां सोपधानां साऽऽदर्शगुप्तदोरकाम् ।  
गन्धवस्त्रादिसत्पुष्पां सद्व्यजनसदन्तिकाम् ॥१८ ॥
सप्रच्छादनपटिकां हैमलक्ष्मीहरिश्रिताम् ।  
घृतकुम्भं च ताम्बूलं कर्पूरागुरुचन्दनम् ॥१ ९॥
कुङ्कुमं दीपकं छत्रं चामरासनभाजनम् ।  
उपानहौ सप्तधान्यं भृङ्गारकं वितानकम् ॥1.75.२० ॥
एवं शय्यादिदानेन स्वर्लोकः सुखदो भवेत् ।  
उपयुक्तं च तस्यासीद् यत्किञ्चिद्धि गृहे तथा ॥२ १ ॥
गात्रे चापि च यल्लग्नं वस्त्रभाजनभूषणम् ।  
दातव्यमुपतिष्ठेत्तदैन्द्रे सौर्येऽपि धामनि ॥२२॥
नवकं षोडशश्राद्धं शय्यां संवत्सरक्रियाम् ।  
भर्तुर्या कुरुते नारी तस्याः श्रेयो भवेदिह ॥२३ ॥
प्रमदाया मृतौ देयं वस्तु स्त्रीभूषणादिकम् ।  
आचार्याय प्रदातव्यं शय्यारत्नाऽम्बरादिकम् ॥२४॥
बहुभ्यो न प्रदेयानि गौर्गृहं शयनं स्त्रियः ।  
एकस्मै तु प्रदातव्यमाचार्याय तु केवलम् ॥२५॥
यत्पुण्यं च व्यतीपाते कार्तिक्यामयने तथा ।  
एकादश्यां च यत्पुण्यं चन्द्रसूर्यग्रहे तथा ॥२६॥
प्रयागे नैमिषे यच्च कुरुक्षेत्रे तथाऽर्बुदे ।  
गङ्गायां यमुनायां च सिन्धुसागरसङ्गमे ॥१७॥
शय्यादानाढिकार्येण तत्तत्फलमवाप्नुयात् ।  
यत्रासौ जायते जन्तुर्भुङ्क्ते तत्रैव तत्फलम् ॥२८ ॥
कर्मक्षये क्षितौ जातो मानुषः शुभलक्षणः ।  
महाधनी च धर्मज्ञः सर्वशास्त्रविशारदः ॥२९॥
अर्होऽसौ हव्यकव्येषु पितृभिः सह मोदते ।  
दिव्यं विमानमारुह्य त्वप्सरोभिः समावृतः ॥1.75.३० ॥
देवैः सुसत्कृतो याति वैकुण्ठं मरणोत्तरम् ।  
श्राद्धे तृप्तः पिता दद्यात्पुत्रान् सन्ततिवर्धकान् ॥३१ ॥
तथा तृप्तो गोधनं तु सन्ददाति पितामहः ।  
तथा तृप्तो हेमदः स्याद् यस्तस्य प्रपितामहः ॥३२॥
दद्याद्विपुलमन्नाद्यं वृद्धस्तु प्रपितामहः ।  
नारायणबलिं कुर्याद् यस्य वंशो न विद्यते ॥३३ ॥
विमुक्तः सर्वपापेभ्यो मुक्तः स नरकाद् ध्रुवम् ।  
धनिष्ठां तु समारभ्य रेवत्यन्तं तु पञ्चकम् ॥३४॥
पञ्चके तु मृतस्याऽत्र दाहो नैव विधीयते ।  
शवस्य तु समीपे च क्षिप्यन्ते पुत्तलास्ततः ॥३५॥
दर्भमयाश्च चत्वार\_ ऋक्षमन्त्राभिपूजिताः ।  
ततो दाहश्च कर्तव्यस्तैश्च पुत्तलकैः सह ॥३ ६॥
पञ्चकेषु मृतो योऽसौ न गतिं लभते नरः ।  
दीयते न जलं तत्र सर्वदा ह्यशुभं भवेत् ॥३७॥
लोकयात्रा न कर्तव्या दुःखार्तः स्वजनो यदि ।  
पञ्चकानन्तरं सर्वं कर्तव्यं विधिपूर्वकम् ॥३८ ॥
पुत्राणां गोत्रिणां तस्य सन्तापस्त्वन्यथा भवेत् ।  
गृहे हानिर्भवेत् तस्य पञ्चके तु मृतस्य वै ॥३ ९॥
सूतकान्ते ततः पुत्रः कुर्याच्छान्तिकृदुत्तमम् ।  
तिलान् गाँश्च हिरण्यं च तस्योद्देशे घृतं दिशेत् ॥1.75.४० ॥
भोजनोपानहौ छत्रं हेममुद्रा च वाससी ।  
दक्षिणा दीयते चापि प्रेतपातकनाशिनी ॥४ १ ॥
अष्टादशैव वस्तूनि प्रेतश्राद्धे विवर्जयेत् ।  
आशिषो द्विगुणा दर्भाः स्वस्त्यस्तु प्रणवस्तथा ॥४२॥
अग्नीकरणमुच्छिष्टं श्राद्धं तु वैश्वदैविकम् ।  
विकीरश्च स्वधाकारः पितृशब्दोऽप्रवाचनम् ॥४३ ॥
आवाहनमुल्मुकं चाऽऽसीमान्तं च प्रदक्षिणा ।  
विसर्जनं तिलहोमः पूर्णाहुतिर्दशाऽष्ट तान् ॥४४॥
ताम्बूलं दन्तकाष्ठं च भोजनं ऋतुसेवनम् ।  
ग्राममध्ये स्थिते प्रेते वर्जयेत् पिण्डपातनम् ॥४५ ॥
कृत्वा निरशनं यो वै मृत्युमाप्नोति कोऽपि चेत् ।  
मानुषीं तनुमुत्सृज्य प्राप्नोति हरितुल्यताम ॥४६॥
तस्मादनशनं नॄणां वैकुण्ठपददायकम् ।  
स्वस्थावस्थेन देहेन मोक्षस्यैव प्रसाधकम् ॥४७॥
अनशनव्रतकर्ता ऋषीणां मण्डले वसेत् ।  
यद्वा वैराजदेवेषु ईशेषु वाऽथ मोक्षणे ॥४८ ॥
तुष्टा ब्रह्मादयस्तस्य याम्याः सन्ति न यातनाः ।  
अस्थीनि मानुषे देहे षष्ट्यधिकशतत्रयम् ॥४९॥
उदकुम्भेन पुष्टानि जलकुम्भः प्रदीयते ।  
सुलिप्ते भूमिभागे च पक्वान्नमपि दीयते ॥1.75.५० ॥
इत्येवमपि कर्तव्यं ब्रह्मभावनया सदा ।  
नारायणः स्वयं तस्य मुक्तिं करोति संस्मृतः ॥५ १ ॥
मृत्युपूर्वं मृतौ शवयात्राया शवदाहने ।  
श्राद्धे सर्वत्र वाच्यं श्रीहरिर्नारायणो मुहुः ॥५२॥
इतिश्रीलक्ष्मीनारायणीयसंहितायां प्रथमे कृतयुगसन्ताने प्रकीर्णकदानशय्यादानादिपञ्चकमृतोर्ध्वकार्याऽनशनकृन्मृत्यूत्तरगत्यादिनिरूपणनामा  
पञ्चसप्ततितमोऽध्यायः ॥७५ ॥
    
