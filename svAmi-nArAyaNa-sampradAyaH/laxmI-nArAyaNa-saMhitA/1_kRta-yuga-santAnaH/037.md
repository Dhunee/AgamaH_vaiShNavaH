+++
title = "०३७"

+++
श्रीनारायण उवाच-  
पत्नीव्रतपतिव्रते श्रीहरिणा विवाहिते ।  
नमस्कृत्य परं देवं ततो लोकेषु चेरतुः ॥१ ॥
ताभ्यां सङ्कल्पमात्रेण कोटिशो ब्राह्मणाः कृताः ।  
एते तु ब्राह्मणाः सर्वे सङ्कल्पसिद्धयोऽभवन् ॥२ ॥
तेषां न मैथुनी सृष्टिर्नाऽन्यसाधनबन्धिनी ।  
न च पुण्यस्य सापेक्षा न वा वेधःसहायिनी ॥३ ॥
इयं तु ब्रह्मसृष्टिर्वै ब्राह्मणा ब्रह्मरूपिणः ।  
नारायणसमाः सर्वे नारायणस्वरूपिणः ॥४ ॥
ब्रह्मा स्वकीयसृष्ट्यर्थं यदा स्वं त्वकरोत्तपः ।  
तदा तु समये सृष्टिरियं ब्राह्मणमात्रजा ॥५ ॥
प्रजापतेस्तु दिवसे प्रथमे ब्राह्मणाश्च ते ।  
सर्वे नारायणी सृष्टिर्न तु वैधसी साऽभवत् ॥६ ॥
विप्राणां तत्र सर्वेषामायुष्यं ब्रह्मणा समम् ।  
वेधसा च सहोत्पन्नाः सह यान्ति प्रलीनताम् ॥७॥
दिव्यास्ते ब्राह्मणाः सर्वे यान्ति ब्रह्मपुरे परे ।  
अथ सत्यात्मके स्थाने दिव्ये वै परमेष्ठिनः ॥८ ॥
तिष्ठन्तो ब्राह्मसृष्टौ तु विप्रास्त एव सर्वशः ।  
ब्रह्मर्षयः सम्भवन्ति ब्राह्मदिवसवर्तिनः ॥९ ॥
प्रथमं तु दिनारम्भे सत्यलोकेऽप्यनन्तकाः ।  
तपोलोकेऽपि त एव जनेऽपि ब्राह्मणाश्च ते ॥1.37.१० ॥
महर्लोकेऽपि त एव ब्राह्मणा दिव्यमूर्तयः ।  
स्वर्गे चैवाऽन्तरीक्षे च पृथ्व्यां पातालसप्तके ॥११ ॥
सर्वत्र ब्राह्मणा दिव्याश्चैकरूपैकभावनाः ।  
एकसंस्कृतभाषाज्ञाश्चैकवर्णैकवृत्तयः ॥१२॥
सर्वे षोडशवर्षाश्च नार्या द्वादशहायनाः ।  
समावस्था विकारादिरहिताः कामवर्जिताः ॥१३॥
नाऽशुद्धिर्न मनोजन्यो विकारो मिथुनाऽर्थितः ।  
ब्रह्मध्यातार एवैते ब्रह्मयज्ञपराः सदा ॥१४॥
चतुर्दशसु लोकेषु गमनाऽगमनक्षमाः ।  
आकाशगामिनः सर्वे यथेष्टरूपधारिणः ॥१६॥
दृश्याऽदृश्यस्वरूपज्ञाः सूक्ष्मस्थूलादिसम्भवाः ।  
एकज्ञातय एवैते सङ्कल्पकृतसाधनाः ॥१६॥
भोजनं चामृतं तेषां गवां दुग्धं फलानि च ।  
गावः कामदुघाः सर्वाः प्रदत्ता हरिणा च याः ॥१७॥
ता एव सह वर्तन्ते चतुर्दशस्तरेषु यत् ।  
न न्यूनं जायते तेषां नारायणस्वरूपिणाम् ॥१८॥
यद्यदपेक्ष्यते वस्तु तत्तद्भवति तत्र वै ।  
शीलसन्तोषतृप्त्यादिशालिनां च तपस्विनाम् ॥१९॥
नाऽऽसन् वर्णाश्रमास्तत्र नासन् ग्रामादयस्तथा ।  
नासन् बालादिजन्मानि नासन् मरणवृद्धताः ॥1.37.२०॥
नासन् देहपरिणामा नासन् गृहनिवासिनः ।  
नासन् क्षेत्राणि कृष्यर्थं नासन् वाहनजातयः ॥२१॥
नदीपर्वतकासारगुहोच्चभूमिवासिनः ।  
जले केचित् स्थले केचित्केचिद्व्योमनिवासिनः ॥२२॥
वाय्वाधाराः स्तराधारा बाष्पाधाराश्च केचन ।  
सिद्ध्याधारास्तथैश्वर्याधाराः सर्वे निवासिनः ॥२३॥
ब्रह्मपूजापरा ब्रह्मध्यानादिनिरताश्च ते ।  
ब्राह्मणाः सर्वलोकानामनन्ता युगलाः स्मृताः ॥२४॥
पतिव्रताकृताः सर्वाः कन्या ह्यर्बुदकोटयः ।  
पत्नीव्रतकृताः सर्वे कुमाराश्चाऽब्जकोटयः ॥२५।  
यावन्तः सत्यलोके ते तावन्तस्तापसे जने ।  
महर्लोके च तावन्तः स्वर्गे भुवरि भूस्थले ॥२६॥
अतले वितले तद्वत्सुतले च तलातले ।  
महातले च पाताले ब्राह्मण्यो ब्राह्मणा हि वै ॥२७॥
व्यवस्थास्तु तदा नाऽऽसन् केषाञ्चित्कुत्रचित्प्रथाः ।  
आसन् स्नानं तथा ध्यानं जपः श्रीहरिपूजनम् ॥२८॥
आतिथेयश्च सत्कारः स्वाध्यायः षट् च सत्क्रियाः ।  
सङ्कल्पेनोपतिष्ठन्ति किमर्थं कोशरक्षणम् ॥२९॥
सर्वे वैकुण्ठगन्तारः पुनरावर्तना मुहुः ।  
परलोके प्रगन्तारः पुनरावाससङ्गताः ॥1.37.३०॥
भवन्त्येव यथा मुक्ता मुक्तान्यश्च यथा सदा ।  
अव्याहतशरीरास्तेऽव्याहताऽर्थ्यपदार्थकाः ॥३१ ॥
अप्रतिहतसङ्कल्पा अव्याहतश्रियश्च ते ।  
वैकुण्ठे ब्रह्मणो लोके नासीद्भेदो मनागपि ॥३२॥
चतुर्दशसु लोकेषु नासीद् वैषम्यमण्वपि ।  
यथा पुंसु तथा स्त्रीषु नासीद् भेदोऽङ्गमन्तरा ॥३२ ॥
दिव्यदृष्ट्या तु ते सर्वे परस्परप्रभालिनः ।  
दिव्यरूपैर्विराजन्ते यथासङ्कल्पसम्पदः ॥३४॥
तेषां तु प्रेमभक्त्या या श्रीहरेः स्यात्प्रसन्नता ।  
सैव धर्मः सदाचारः सैवाऽऽनन्दप्रसाधनम् ॥३५॥
सर्वे तु वैष्णवा आसन्नारायणपरायणाः ।  
नारायणप्रपन्नास्ते मुक्ताविव परिप्लुताः ॥३६॥
वसन्ति च जराजन्ममृतिव्याधिविवर्जिताः ।  
न चिन्ता न च वोपाधिर्न विघ्नो नास्त्यरिष्टकम् ॥३७॥
न भाग्याऽऽलम्बनं तत्राऽऽलम्बनं हरिरेव यत् ।  
शास्तुरालम्बनं नैव शास्ता श्रीहरिरेव यत् ॥३८ ॥
इत्येवं प्रथमः कालः समारम्भस्य वर्तते ।  
वेधसो हि महादिव्यः सत्कालः स हि वर्तते ॥३९॥
इतिश्रीलक्ष्मीनारायणीयसंहितायां प्रथमे कृतयुगसन्ताने प्रजापतेः प्रथमदिवसीयसर्वादिब्राह्मणमात्रसृष्टिनिरूपणनामा सप्तत्रिंशोऽध्यायः ॥३७ ॥
    
