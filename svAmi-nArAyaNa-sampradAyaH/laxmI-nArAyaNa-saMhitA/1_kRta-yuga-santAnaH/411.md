+++
title = "४११"

+++
श्रीनारायण उवाच-  
शृणु लक्ष्मि! कथां श्रेष्ठां शृण्वतां पापनाशिनीम् ।  
वैष्णवीनां सतीनां वै मोक्षदां स्वेष्टदायिनीम् ॥१ ॥
यत्रास्ते वैष्णवी नारी तत्र नारायणी स्थिता ।  
लक्ष्मीनारायणस्तत्र कृष्णनारायणोऽस्ति च ॥२ ॥
कीर्त्यमाने हरौ यस्या रोमाञ्चो जायते मुहुः ।  
कम्पः स्वेदस्तथाऽक्षेषु दृश्यन्ते जलबिन्दवः ॥३ ॥
विष्णुभक्तिमतीर्दृष्ट्वा या प्रीता जायते हृदि ।  
समुत्थायाऽर्हणां कुर्याद् वासुदेवे यथा सती ॥४ ॥
सा भक्ता धर्मसम्पोष्ट्री हरेः सैव पतिव्रता ।  
पातिव्रत्यपरा नित्यं सेवते स्वपतिं हरिम् ॥५ ॥
गन्धपुष्पादिकं सर्वं प्रासादिकं हि धारयेत् ।  
हरेः सर्वमितीत्येवं मत्वा सा वैष्णवी सती ॥६ ॥
हरेः क्षेत्रे शुभान्येव करोति स्नेहसंयुता ।  
प्रतिमां च हरेर्नित्यं पूजयेत् सा पतिं यथा ॥७ ॥
कर्मणा मनसा वाचा जाग्रत्या निद्रयाऽपि च ।  
कृष्णनारायणात्म्यैक्या महाभागवती हि सा ॥८ ॥
भोजनाराधनं सर्वं यथाशक्ति करोति या ।  
अष्टधा सेविका कृष्णनारायणस्य सा सती ॥९ ॥
यस्यास्तेजःप्रभावं च दृष्ट्वा भीता हि देवताः ।  
वासुदेवाश्रितां स्वामिव्रतां नत्वा वियन्ति च ॥1.411.१ ०॥
अन्यनारीसहस्रेभ्यो वैष्णवी स्त्री विशिष्यते ।  
विष्णुभक्तासहस्रेभ्य स्वामिव्रता विशिष्यते ॥१ १॥
स्वामिव्रतासहस्रेभ्यो भक्तस्वामिवती सती ।  
विष्णुभक्तपतिमत्त्वात् सर्वाभ्यः सा विशिष्यते ॥१२॥
यस्याः सुताः सुपुत्र्यश्च पौत्राश्च देवरादयः ।  
जामातारौ श्वशुरश्च पितरौ बान्धवादयः ॥१ ३॥
सपत्न्यो दासदास्यश्च मित्राणि त्वालयस्तथा ।  
वैष्णव्यो विष्णुभक्तान्यो यास्ताभ्यः सा विशिष्यते ॥१४॥
त्रिशङ्कोर्दयिता भार्या सर्वलक्षणशोभिता ।  
अम्बरीषस्य जननी महाभागवती सती ॥१५॥
नित्यं स्वामिपरा स्वामिसेविका हरिदासिका ।  
पतिं कृष्णं परम्ब्रह्म मत्वा वै सेवते सती ॥१६॥
त्रिशङ्कुस्तु सरय्वां वै नित्यं स्नात्वाऽर्चयद्धरिम् ।  
साऽपि सेवापरा प्रातर्मध्याह्ने निशि तं पतिम् ॥१७॥
तथा कृष्णं सेवते स्म पूजाकाले सुवस्तुभिः ।  
चन्दनं दीपनं धूपं तथा पञ्चाऽमृताऽऽप्लवम् ॥१८॥
विदधात्येव हस्ताभ्यां नान्यदास्यादिभिः क्वचित् ।  
एवं सेवापरा नित्यं मुक्तानीव हि वर्तते ॥१ ९॥
नारायणं चतुर्बाहुं शेषपर्यङ्कशायिनम् ।  
अर्चयामास सततं वाङ्मनःकायकर्मभिः ॥1.411.२०॥
माल्याऽऽदानादिकं सर्वं स्वयमेव चकार ह ।  
गन्धादिपेषणं चैव हविषां पचनं तथा ॥२१ ॥
भूमेरालेपनादीनि स्वयं वै प्रचकार सा ।  
नाम्ना पद्मावती राज्ञी वाचा नारायणेति च ॥२२॥
श्रीकृष्णेत्येव सा नित्यं भाषमाणा पतिव्रता ।  
दशवर्षसहस्राणि तत्परेणान्तरात्मना ॥२३॥
अर्चयामास गोविन्दं गन्धपुष्पादिभिः सदा ।  
विष्णुभक्तान् भागवतान् नरान्नारीश्च वैष्णवीः ॥२४॥
दानमानार्चनैर्नित्यं धनरत्नैरतोषयत् ।  
ततः कदाचित् सा देवी द्वादशीं समुपोष्य वै ॥२५॥
हरेरग्रे महाभागा सुष्वाप पतिना सह ।  
पतिं नारायणं ध्यात्वा सिषेवे गृह्यधर्मणा ॥२६॥
तत्र नारायणो देवस्तामाह पुरुषोत्तमः ।  
किमिच्छसि वरं भद्रे मत्तस्त्वं ब्रूहि भामिनि! ॥२७॥
सा कृष्णात्तु वरं वव्रे पुत्रो मे वैष्णवो भवेत् ।  
सार्वभौमो महातेजाः सर्वस्वार्पणभक्तिमान् ॥२८॥
तथेत्युक्त्वा ददौ तस्यै फलमेकं जनार्दनः ।  
सा प्रत्यक्षं फलं दृष्ट्वा भर्त्रे सर्वं न्यवेदयत् ॥२९ ॥
भक्षयामास सन्दृष्ट्वा फलं तद्गतमानसा ।  
ततः कालेन सा पद्मावती पुत्रं सुवंशदम् ॥1.411.३ ०॥
असूत वैष्णवं भक्तं वासुदेवपरायणम् ।  
भक्तलक्षणसम्पन्नं चक्राङ्किततनूरुहम् ॥३ १ ॥
दिव्यरेखान्वितं परं भागवतं गुणालयम् ।  
पिता जातक्रियाः सर्वाश्चकार ववृधेऽपि सः ॥३ २॥
अम्बरीष इति नामाऽभवन्मुक्तो गुणादिभिः ।  
पित्राऽभिषिक्तो राज्येऽपि तप उग्रं चकार सः ॥३३ ॥
संवत्सरसहस्रं स जपन्नारायणं हरिम् ।  
राधाप्रभापार्वतीश्रीलक्ष्मीशामाणिकीपतिम् ॥३४॥
श्रीवत्सवक्षसं वृन्दारमाश्रीपद्मिनीपतिम् ।  
पद्मातुलसीविजयाललितामञ्जुलापतिम् ॥३५॥
देवीहैमीदयाशान्ताशान्तिचम्पासुपुष्पिका- ।  
हंसारम्भासवितामौक्तिकामुक्ताजयापतिम् ॥३६ ॥
अभजत् सर्वदा राजा श्रीकृष्णपुरुषोत्तमम् ।  
ततः प्रसन्नो भगवान् चक्रपद्माङ्कपत्तलः ॥३७॥
गरुडं हस्तिनं कृत्वा भूत्वेन्द्रः स्वः समाययौ ।  
अम्बरीषं हरिः प्राह महेन्द्रोहं वरं वृणु ॥३८॥
ब्रूहि किं ते ददाम्यत्र तपसां फलमूर्जितम् ।  
अम्बरीषस्तदा प्राह त्वदर्थम्ं न तपामि वै ॥३९॥
त्वया दत्तं च नेष्यामि गच्छ चेन्द्र! यथासुखम् ।  
नाहमिच्छामि ते भोगान् नश्वरान् पारमेष्ठिकान् ॥1.411.४० ॥
वैराजान् वैश्वरान् निरयान् कामसञ्चितान् ।  
विना नारायणकृष्णचरणाब्जस्य दासताम् ॥४१ ॥
ततः प्रहस्य भगवान् कृष्णनारायणः स्वयम् ।  
स्वरूपमकरोत् स्वस्य लक्ष्मीकान्तं चतुर्भुजम् ॥४२॥
गरुडस्थं गुरुं दृष्ट्वाऽम्बरीषः प्रणनाम तम् ।  
तुष्टावाऽह प्रसीदाऽत्र मम कृष्णनरायण ॥४३ ॥
काम्भरेय महाविष्णो गोपालकुलबालक! ।  
पत्नीव्रत आदिदेवः श्रीव्यासः कमलेश्वरः ॥४४॥
क्रियाकाण्डं त्वयि कृत्वा परमात्मात्मनि स्थितः ।  
त्वां प्रपन्नोऽस्मि भक्तानां वल्लभ शरणप्रद! ॥४५॥
भगवांश्च प्रहस्यैवाऽम्बरीषं प्राह लीलया ।  
वद भक्त! प्रदानार्थमागतोऽस्मीह वाञ्छितम् ॥४६ ॥
अम्बरीषो हरिं प्राह भवानेव वृतो मया ।  
भवद्भक्तिं करोम्येव नित्यं मेऽस्ति यथामतिः ॥४७ ॥
पालयिष्यामि पृथिवीं कृत्वा वै वैष्णवं जगत् ।  
यज्ञहोमार्चनैश्चैव तर्पयामि सुरस्थितम् ॥४८॥
वैष्णवान् पालयिष्यामि निहनिष्यामि हृद्रिपून् ।  
करिष्यामि भजनं ते नयिष्याम्यक्षरं बहून् ॥४९॥
एवमस्त्वित्यभिधाय चक्रं दत्वा सुदर्शनम् ।  
शापरोगादिसन्तापनाशायाऽन्तरधीयत ॥1.411.५० ॥
चक्रं सिंहासने धृत्वा विष्णुमूर्तिं प्रकल्प्य च ।  
अम्बरीषस्तथा माता पद्मावती पुपूजतुः ॥५१ ॥
चक्रं सदैव गृह्णाति मातृपुत्रकृतार्हणाम् ।  
एकदा हिमवत्पार्श्वे वृष्टिश्चाभूद् भयङ्करी ॥५२॥
साकेतविषयस्तत्र मग्नो नाशो व्यजायत ।  
पद्मावती हरिं प्राह चक्रं सम्पूज्य भामिनी ॥५३॥
भगवन् सर्वथा रक्ष प्रजा नैजास्तु वैष्णवीः ।  
विप्लवो जायते वृष्ट्या रक्ष त्राहि कृपां कुरु ॥५४॥
पातिव्रत्यपरा स्यां चेत् त्वत्प्रपत्तिपरा यदि ।  
तेन पुण्येन त्वद्भक्त्या जलं मेघश्च नश्यताम् ॥५५॥
सुदर्शनं विहस्यैव ज्वालामालाभयानकम् ।  
भूत्वाऽऽकाशं प्रपद्यैव घनान् सर्वान् व्यनाशयत् ॥५६॥
जलं चाऽसंहरत् सर्वं प्रजा ररक्ष लीलया ।  
इतिकृत्वाऽऽगतं चक्र निषषाद निजस्थलम् ॥५७॥
अथाऽम्बरीषनृपतेः कन्याऽऽसीच्छ्रीमती शुभा ।  
श्रीमत्या दानसमयं दृष्ट्वा राजा तु नारदम् ॥५८॥
अभ्यागतं प्रणिपत्य वरान्वेषणमार्थयत् ।  
सुरूपां संविलोक्यैव तामैच्छन्नारदस्तदा ॥५९॥
आययौ पर्वतश्चापि तामैच्छच्चकमे मुहुः ।  
तावुभौ नृपतिः प्राह कन्यां चैकां कथं ह्यहम् ॥1.411.६०॥
उभौ भवन्तौ तामेकां प्रार्थ्यमानौ ददामि वै ।  
तथापि युवयोरेकं वरयिष्यति चेत्तदा ॥६ १ ॥
तस्मै कन्यां प्रयच्छामि नान्यथा शक्तिरस्ति मे ।  
तथेत्युक्त्वा ततो भूयः श्वो यास्याव इति स्म ह ॥६२॥
विष्णुं प्रजग्मतुस्तौ तु नेमतुश्च रहःस्थले ।  
अम्बरीषः सुतां नाम्ना श्रीमतिं दातुमिच्छति ॥६३॥
मह्यै दद्यान्नारदाय कर्तुमर्हसि तत्तथा ।  
वानराननवद् भातु पर्वतस्य मुखं यथा ॥६४॥
तथा कुरु हरिः प्राह तथास्त्विति ययौ च सः ।  
अथागत्य पर्वतोऽपि हरिं प्राहाऽर्पयेत् स मे ॥६५॥
गोलाङ्गूलाननो यथा नारदस्तत्र दृश्यते ।  
तथा कुरु हरिः प्राह तथास्त्विति ययौ च सः ॥६६॥
राजा तु मण्डयामास स्वयंवरसभास्थलीम् ।  
स्वर्गसभास्थलीतुल्यां राजन्यदेवपूरिताम् ॥६७॥
कन्यां शृङ्गारितां नीत्वाऽम्बरीषः प्रविवेश ह ।  
उभौ देवर्षिसिद्धौ तौ सुरूपौ प्रथमं स्थितौ ॥६८॥
सर्वे बभूवुर्निष्कामाः कन्याशापरिवर्जिताः ।  
सुतां कमलपत्राक्षीं प्राह राजा सुपद्मिनीम् ॥६९॥
अनयोर्यं वरं भद्रे मनसा त्वमिहेच्छसि ।  
तस्मै मालामिमां देहि कन्ययाऽऽलोकितौ च तौ ॥1.411.७० ॥
शाखामृगाननं दृष्ट्वा नारदं पर्वतं तदा ।  
सा प्राह पितरं त्रस्ता कावेतौ नरवानरौ ॥७ १ ॥
इति कृत्वा ययौ पश्चात् पश्चात् त्रस्ता शनैः शनैः ।  
तावत्तयोरन्तराले ह्यूनषोडशवार्षिकम् ॥७२॥
सर्वाभरणसंशोभं स्थलपद्मातिशोभिनम् ।  
रक्तान्तायतपद्माक्षं कोटिकामातिसुन्दरम् ॥७३ ॥
दन्तपङ्क्तिभिरत्यर्थं कुन्दकुड्मलसन्निभैः ।  
हसन्तं सा ददर्शाऽतिरूपाभिरूपमच्युतम् ॥७४॥
कन्या दृष्ट्वा मुमोहाऽति राजाऽऽहाऽऽर्पय मालिकाम् ।  
नारदपर्वतौ परस्परं ददृशतुर्मुखम् ॥७५॥
वानरीयं दर्पणेऽतिलज्जावन्तौ बभूवतुः ।  
अन्ये च जहसुः सर्वे वानरास्यौ प्रति नृपाः ॥७६॥
प्रसह्य तावुभौ तत्र राजानं प्राहतुः खलु ।  
आवयोरेकमेषा ते वरयत्वेव मा चिरम् ॥७७॥
ततः सा कन्यका बुद्धिमती नत्वेष्टदेवताम् ।  
मायामादाय तिष्ठन्तं रक्षार्थं मध्यवर्तिनम् ॥७८ ॥
कृष्णनारायणं कान्तं मालिकामार्पयत्तु सा ।  
अनन्तरं हि सा कन्या न दृष्टा मनुजैः सुरैः ॥७९ ॥
ततो नादः समभवत् किमेतदिति संसदि ।  
तामादाय गतो विष्णुर्वैकुण्ठं पुरुषोत्तमः ॥1.411.८० ॥
सभा विसृष्टा सञ्जाता नारदः पर्वतस्तथा ।  
गतौ वैकुण्ठमेवाऽऽद्यं नारायणमपश्यताम् ॥८ १ ॥
तस्याङ्के सुस्थितां पत्नीं श्रीमतीं चाप्यपश्यताम् ।  
अत्याश्चर्यं समापन्नौ प्राहतुः परमेश्वरम् ॥८२॥
कथं त्वया हि भगवन् वरं दत्वा विमोहितौ ।  
कन्यालाभाय सम्प्रोच्य मध्यतो नीतवानसि ॥८३ ॥
तस्माज्जन्मान्तरे तेऽपि स्त्रीमोहेन सुकष्टदा ।  
गतिर्भविष्यति तत्र वानरेषु चरिष्यसि ॥८४॥
भगवानाह ओमेवं स्वीचकार सुधर्मधृक् ।  
तावृषी सान्त्वयामास शृणुत तत्र कारणम् ॥८५॥
कथं मध्ये समागत्याऽऽहृतेयं श्रीमती तु वः ।  
राक्षसाश्छलधर्माणो राहुवत् सन्त्यनेकशः ॥८६॥
यथाऽमृतस्य पानेऽभूत् तथाऽत्र क्रौचिराक्षसः ।  
प्रतीक्षन् युवयोर्मध्ये कन्यारूपेण मोहितः ॥८७॥
ह्यतिष्ठत् तद्विदूराय मध्यस्थोऽहं समागतः ।  
किन्तु युवाभ्यां चान्योन्यं वानरास्यं समर्थितम् ॥८८॥
तत्तथैव हि सञ्जातं युवयोरेव चार्थनात् ।  
नास्ति दोषोऽण्वापि तत्र मदीयो मुनिपुङ्गवौ! ॥८९॥
तारितौ तु मया वां वै मायया मोहितावपि ।  
किन्त्वन्यच्छृणुतं विप्रौ! पूर्वजन्मनि कन्यया ॥1.411.९०॥
तपः कृतं मदर्थं वै बहुसंवत्सरात्मकम् ।  
सा प्रागासीन्महासाध्वी चाबाल्याद् ब्रह्मचारिणी ॥९१ ॥
मार्कण्डेयमहर्षेः सा कन्या सती तु मानसी ।  
कम्भराख्यमहालक्ष्म्यास्तपःस्थाने सहायिनी ॥९२॥
नाम्ना श्रीः सा तपश्चक्रे दिव्यवर्षसहस्रकम् ।  
कृष्णनारायणो मे स्यात्पतिश्चेत्यर्थवाञ्च्छया ॥९३ ॥
यदा सुदर्शनं दातुं चाम्बरीषाय माधवः ।  
व्योममार्गात्समायातस्तदा दृष्ट्वा नरायणम् ॥९४॥
हर्षिता चकमे कृष्णं प्राप्तुं तपो विहाय सा ।  
योगेन सहसा व्योम्नोत्पपाताऽनुययौ हरिम् ॥९५॥
अम्बरीषगृहे तावन्नारायणः समर्प्य च ।  
चक्रं सुदर्शनं राज्ञेऽदृश्योऽभवत्ततो हि सः ॥९६ ॥
जातिस्मराऽभवत् कन्याऽम्बरीषस्य हि मानसी ।  
मदर्थं वैष्णवी जाता प्रतीक्षन्ती मदागमम् ॥९७॥
मद्योगार्थं मयैवान्तःस्थितेन प्रेरितौ युवाम् ।  
गतौ तस्याः सन्निधौ चागतौ मया विमोहितौ ॥९८॥
युवयोर्मिषमादाय तदिच्छापूरणाय च ।  
समागतोऽम्बरीषस्य गृहं साक्षाच्चतुर्भुजः ॥९९॥
मध्ये तु युवयोर्भूत्वा वरमाला मया तदा ।  
गृहीता कन्यकाहस्ताच्छ्रीमती सा मम प्रिया ॥1.411.१०० ॥
वर्ततेऽत्र ममाङ्के सा सहासा वानराननौ ।  
इत्युक्तौ रोषितौ नत्वा जग्मतुर्मुनिसत्तमौ ॥१०१ ॥
अम्बरीषं समासाद्य शेपतुस्तावुभौ मुनी ।  
आहूय पश्चादन्यस्मै कन्यां त्वं दत्तवानसि ॥१ ०२॥
मायायोगेन तस्मात् त्वां तमो ह्यभिभविष्यति ।  
एवं शापे प्रदत्ते तु तमोराशिरथोत्थितः ॥१ ०३॥
नृपं प्रति ततश्चक्रं तं जघान सुदर्शनम् ।  
तमोराशिं द्रुतं हत्वा मुनयोः पृष्ठमालगत् ॥१ ०४॥
तौ तु लोकालोकपारं धावमानौ भयार्दितौ ।  
त्राहि त्राहीति गोविन्दं प्राप्तौ वैकुण्ठनायकम् ॥१०५ ॥
त्राह्यावां पुण्डरीकाक्ष त्रातासि पुरुषोत्तम! ।  
कन्या लब्धा त्वया चक्रं नौ पृष्ठे निहितं कथम् ॥१ ०६॥
श्रुत्वा हसित्वा भगवान् चक्रं न्यवर्तयत्ततः ।  
रुद्धं सुदर्शनं तत्र यथापूर्वमतिष्ठत ॥१ ०७॥
मुनिश्रेष्ठौ गतौ नत्वा प्रतिज्ञाय हरेः पुरः ।  
अद्य प्रभृति देहान्तमावां कन्यापरिग्रहम् ॥१ ०८॥
न करिष्याव इत्येवं जातौ ध्यानपरायणौ ।  
अम्बरीषो हरिं ध्यात्वा ययौ कृष्णपदाम्बुजम् ॥१ ०९॥
विष्णुलोकं सदा कृष्णनारायणं प्रसेवते ।  
श्रीमती श्रीरिव लक्ष्मीरिव रमेव सेवते ॥1.411.११० ॥
इति ते कथितं लक्ष्मि! प्राग्वृत्तं श्रीमतीभवम् ।  
यः पठेच्छृणुयाद्वापि श्रावयेद्वापि या सती ॥१११ ॥
सर्वे ते मम वैकुण्ठं यान्ति मामेव वैष्णवाः ।  
इद्ं नित्यं पठेत् पुण्यं विष्णोः सायुज्यमाप्नुयात् ॥११ २॥
इति श्रीलक्ष्मीनारायणीयसंहितायां प्रथमे कृतयुगरुन्ताने पतिव्रतामाहात्म्ये त्रिशङ्कोः पद्मावतीराज्ञ्यामम्बरीषोत्पत्तिः, तस्य श्रीमत्याख्यदुहितुर्विवाहे नारदपर्वतयोर्वानरमुखता, नारायणेन च श्रीमत्या वैकुण्ठप्राप्तिः, पद्मावत्याः श्रीमत्याश्च पातिव्रत्यबलमित्यादिनिरूपणनामा एकादशाधिकचतुश्शत-  
तमोऽध्यायः ॥४१ १ ॥
    
