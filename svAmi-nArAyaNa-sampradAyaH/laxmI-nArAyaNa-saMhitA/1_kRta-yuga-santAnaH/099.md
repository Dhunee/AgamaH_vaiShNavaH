+++
title = "०९९"

+++
श्रीनारायण उवाच  
शृणु लक्ष्मि! तदा लोके भयाऽभये बभूवतुः ॥
देवानामुद्यमं ज्ञात्वा प्रबलस्तारकासुरः ॥ १ ॥  
असुरसैन्यकृत्कोट्या ययौ योद्धुं सुरान्प्रति ।  
असुरा राक्षसा दैत्या दानवास्तत्र सङ्गताः ॥२ ॥
आक्रोशन्तो महादर्पा निर्ययुर्युद्धवाञ्छया ।  
ताडकस्य महत्सैन्यं त्वागतं देवसन्निधौ ॥ ३ ॥
तदा देवान्नभोवाणी प्राह प्रसन्नताऽन्विता ।  
स्कन्दं विजयिनं चाग्रे कृत्वा यान्तु जयो भवेत् ॥४ ॥
विजयार्थं तु पार्वत्या पुत्रः स प्रकटीकृतः ।  
येषां स्कन्दोग्रगो युद्धे तेषां वै विजयो ध्रुवः ॥ ५ ॥  
श्रुत्वा देवा जहृषुर्वै योद्धुकामाश्च निर्भयाः ।  
ब्रह्मणा तत्र तावद्वै नोदितैका कुमारिका ॥६ ॥
मृत्योः पुत्री समायाता मृत्युसेनाऽभिधा तदा ॥
वरणार्थं कुमारस्य तपः परममाश्रिता ॥ ७ ॥  
शत्रूणां मारयित्री सा सुन्दरी वरमालया।  
कुमार कार्तिकं तत्र वरयामास मार्त्यवी ॥ ८ ॥  
तया युक्तस्तदा स्कन्दः सेनापतिरियाय वै।  
रणाङ्गणे तदा घोरा रक्तोत्तेजकगोमुखाः ॥ ९ ॥  
महादुन्दुभयो नेदुर्डिण्डिमान्यद्भुतानि च ।  
रणकर्कशतूर्याणि मृदङ्गपटहाऽनकाः ॥1.99.१०॥
खरश्रृङ्गाणि शङ्खाश्च भेर्योऽवाद्यन्त उत्कटाः ॥
ऐकपद्येन चोत्तस्थुर्योद्धुकामाः सुराऽसुराः ॥११॥  
कुमारं गजमारोप्य देवेन्द्रो ह्यग्रगोऽभवत् ।  
सुरसैन्येन महता लोकपालैः समावृतः ॥१२॥  
यमोऽपि स्वगणैः सार्धं मरुद्भिश्च समीरणः ॥
यादोभिर्वरुणस्तत्र कुबेरो गुह्यकैर्वृतः ॥१३॥  
शङ्करः प्रमथैः सार्धं नैर्ऋतो व्याधिभिः सह ॥
अन्तर्वेद्यां स्थिताः सर्वे गाङ्गयामुनमध्यगाः ॥१४॥  
पातालाश्च समायातास्तारकस्योपजीविनः ।  
दैत्याश्च दानवाश्चैव राक्षसा असुराश्च ये ॥१५॥  
गजा उष्ट्रा एडकाश्च हया अश्वतराः खगाः ॥
स्यन्दनानि विचित्राणि विमानानि च भूरिशः ॥१६॥
पदातयो बहवश्चाऽशोभन्त सायुधास्तदा ।  
खड्गतोमरनाराचैः पाशमुद्गरपट्टिशैः ॥१७॥  
बाणपरिघचक्रैश्च शक्तिशूलपरश्वधैः ॥
तैः सुयुक्ते तदा सैन्ये दैत्यानां च दिवौकसाम् ॥१८॥  
शुशुभाते महाकालवक्रदृष्ट्या निरीक्षिते ॥
युद्धारम्भध्वजौ दृष्ट्वा मुमुचुः सायकाँस्तदा ॥१९॥  
बाणान्ववर्षुरातीक्ष्णान् क्षुरधारान्समन्ततः ।  
शिखानर्धचन्द्राँश्च त्रिधारान्पञ्चधारकान् ॥1.99.२०॥  
बाणैराच्छादितं व्योमाऽविध्यन्त विशिखैर्भटाः ।  
प्रफुल्लकिंशुका यद्वद् राजन्ते कर्तिता भटाः ॥२१॥  
सैन्ये परस्परं बाणैश्छन्ने गर्जन्ति तद्भटाः ।  
भूमौ च पतिताः केचित्केचिन्मुण्डा लुठन्ति वै ॥२२॥  
केषाञ्चिद्बाहवछिन्नाः कन्धराश्च विदारिताः ।  
हृदयानि विनिर्भिन्नान्यन्येषां चूर्णिता कटिः ॥२३॥  
पाशैर्भल्लैरङ्कुशैश्च कुन्तैश्च ऋषिभिस्तथा ।  
भटाश्च बहवस्तत्र भूशय्या ह्यभवन्क्षणात् ॥२४॥  
सदंशौष्ठशिरांस्याच्छादयद्वै रणमण्डलम् ।  
नृत्यमानकबन्धानि धावन्त्वन्यजिघृक्षया ॥२५॥  
भौमश्चैवाऽऽन्तरिक्षश्च सङ्ग्रामो दारुणोऽभवत् ॥
नास्ते परिचयस्तत्र शस्त्रपातनकर्मणि ॥२६॥  
जल्पन्तं शत्रुमादाय चूर्णयन्ति गदादिभिः ॥
नद्यः प्रवर्तिता रक्तप्रवाहिन्यः शवस्तराः ॥२७॥  
रक्ते रणाङ्गणे रक्तश्छिन्ना भिन्ना भटास्तदा ॥
द्वन्द्वयुद्धं च कुर्वन्तो जयाय बहवो हताः ॥२८॥  
कुजम्भो वायुना सार्धं जम्भः सार्धं यमेन वै ॥
वरुणेन बलश्चाथ कुबेरेण सह त्रिपात् ॥२९॥  
अग्निना सह संह्रादो नैऋतेन महाहनुः ॥
ईशेन सह मेघाभ इन्द्रेण सह तारकः ॥1.99.३०॥  
यक्षाः पिशाची उरगाः पतङ्गाः पितरस्तथा ॥
व्याधयः सन्निपाताश्च ज्वर भूताश्च गुह्यकाः ॥३१॥  
युयुधुः प्रमथा अस्त्रशस्त्रैश्च बहुभिस्तदा ॥
एवं युद्धे सुतुमुले देवदानवसङ्कुले ॥३२॥  
तारकेणैव देवेन्द्रः शक्त्या परमया हतः ॥
सद्यः पपात नागाद्वै पृथिव्यां मूर्छितोऽभवत् ॥३३॥  
स्वस्थो द्रागेव सम्भूत्वा वज्रमादाय वेगतः ॥
विव्याध तारकं वक्षस्थले दैत्योऽपतद् भुवि ॥३४॥  
मूर्छितश्छिन्नहृदयो भिन्नपृष्ठाऽस्थिदण्डकः ॥
शुक्रेण सन्धिनीवल्लीबलेन सन्धितः पुनः ॥३५॥  
उत्थितश्च जघानेन्द्रं ब्रह्मास्त्रं प्राणनाशकम् ॥
विष्णुर्नारायणस्तद्वै जग्रास जिह्वया द्रुतम् ॥३६॥  
इन्द्रस्ततो महारोषान्महाकालाऽस्त्रमादधे ।  
विष्णुः प्राह तदा त्विन्द्रं मा मा मारय तं हरे! ॥३७॥  
तस्य हन्ता कुमारोऽयं समुद्भूतः शिवात्मजः ।  
तस्माद्भवद्भिः स्थातव्यं बालेन युध्यता सह ॥३८॥  
सेनानीताडकौ चोग्रौ युद्धयमानौ महाबलौ ।  
शुशुभातेऽतिसंरब्धौ प्रहारैर्जर्जरीकृतौ ॥३९॥
महाँस्तत्र गणो वीरो वीरभद्रो रुषान्वितः ॥
गणैः सुबहुभिर्युक्तस्तारकं हन्तुमुद्यतः ॥1.99.४०॥  
त्रिशूलैर्ऋष्टिभिः प्रासैः खड्गैः परिघपट्टिशैः ॥
जघ्नतुः समरेऽन्योन्यं सुराऽसुरविमर्दने ॥४१॥  
तारको वीरभद्रेण त्रिशूलेन हतो भृशम् ।  
पपात सहसा तत्र क्षणं मूर्छामवाप च ॥४२॥  
उत्थाय च मुहूर्ताद्वै शक्त्या तु तारको बली ॥
शिवस्याऽनुचरं शूलं वीरभद्रं जघान ह ॥४३॥  
त्रिशूलेन तु घोरेण वीरभद्रोऽपि तारकम् ॥
जघान हृदये वेगात्तारकः पोथितो भुवि ॥४४॥  
हरिः प्राह तदा वीरभद्रं तु तारकोऽसुरः ॥
कार्तिकेयस्य वध्योऽस्ति मा कुरु त्वं परिश्रमम् ॥४५॥  
न रोचतेऽस्य तद्वाक्यं तारकस्य वधं प्रति ।  
वीरभद्रो रुषाविष्टो जगर्ज जलदोपमः ॥४६॥  
अतारकां महीं चाऽद्य करिष्ये नाऽत्र संशयः ॥
तावत्कपर्दिनोऽनेके जटाजूटविभूषिताः ॥४७॥  
वृषारूढा दशहस्ताः शूराः क्रूरास्त्रिलोचनाः ।  
पञ्चास्या नीलकण्ठाश्च गणा वै चन्द्रशेखराः ॥४८॥  
युयुधुस्ते महादैत्यैस्तारकासुरजीविभिः ॥
देवदानवदैत्यानां सन्निपातो महानभूत् ॥४९॥  
अश्ववाराश्च वाजिस्थान् गजिनो गजिनस्तथा ।  
जघ्नू रथस्थान् रथिनो व्योमगा व्योमगामिनः ॥1.99.५०॥  
वीरभद्रस्तारकं सङ्गृह्य वै पादयोस्तदा ।  
भ्रामयित्वाऽन्तरीक्षेऽथ पोथयामास भूतले ॥५१॥  
क्षयं प्रणीता बहवोऽपरे याता रसातलम् ।  
पलायमाना बहवो भीताः प्राञ्जलयोऽपरे ॥५२॥  
शरण्याश्च रणाद्भग्ना मृताः केचिद्भुवस्तले ॥
निपेतुः शिखराणीव वीरभद्रादिनाशिताः ॥५३॥  
एवं भ्रष्टं स्वकं सैन्यं दृष्ट्वा वै ताड़कासुरः ॥
भुजानामयुतं कृत्वा हन्तुं देवगणान् ययौ ॥५४॥  
विष्णुः प्राह तदा स्कन्दं नाऽन्यो हन्ताऽस्ति कर्तिक!।  
तस्मात् त्वयैव नेतव्यस्तारको यमसादनम् ॥५५॥  
तारकेण पुरा वीर! तपस्तप्तं भयावहम् ।  
तपसा तेन चोग्रेण ह्यजेयत्वमवाप्तवान् ॥५६॥  
जिता इन्द्रादिलोकेशास्त्रैलोक्यं च जितं तथा ।  
तस्मात् त्वया निहन्तव्यः शान्तिः स्याच्च तदा परा ॥५७॥  
इत्याश्रुत्य तदा स्कन्दः शक्तिमादाय पारगाम् ।  
अधावत्तारकं तावत्तारकः शक्तिमाददे ॥५८॥  
प्रोवाच दैत्यो गर्विष्ठो देवानविगणय्य तु ॥
इन्द्रः पलायितोऽथापि यूयं देवा गतत्रपाः ॥५९॥
कुमारं यत्पुरस्कृत्य रणाग्रेऽत्र व्यवस्थिताः ॥
मरुतो घातिता गर्भे धर्षिता गौतमप्रिया ॥1.99.६०॥
विश्वरूपो हतो विप्रो वृत्रो येन निषूदितः ॥
कारयितुं कुमारस्य घातं क्व प्रगतो हरिः ॥६१॥  
दक्षयज्ञे त्वनेकेषां विप्राणां नाशको ह्ययम् ।  
न बालो वै वीरभद्रः सन्निधौ मम तिष्ठतु ॥६॥
वीरं चेन्द्रं कुमारं च नयामि यमसादनम् ॥
उक्त्वैवं तु तदा शक्तित्रयं जग्राह तारकः ॥६३॥  
तावदिन्द्रो बहुधारं वज्रं चिक्षेप तारके ।  
पतितोऽपि समुत्थाय शक्त्येन्द्रं प्राहरद्रुषा ॥६४॥  
पतितं चेन्द्रमालोक्य गत्वा पदा निपीड्य च ।  
वज्रं तस्याऽहरत्पश्चाद्यावदिन्द्रं जिघांसति ॥६५॥  
तावत् त्रिशूलमुद्यम्य वीरभद्रेण ताडितः ॥
पतितश्चासुरो भूमौ द्रागेव पुनरुत्थितः ॥६६॥  
प्रजघान त्रिशूलेन वीरवक्षसि वेगतः ॥
वीरभद्रस्ततः क्रुद्धस्त्रिशूलेन जिघांसति ॥६७॥  
कुमारेण निषिद्धो यत् मम नाश्यो ह्ययं त्विति ॥
अथो जयेत्यभिप्रोक्तो देवैराकाशसंस्थितैः ॥६८॥  
जगर्ज च महातेजाः कार्तिकेयो महाबलः ॥
मूर्ध्नि कण्ठे चोदरेऽपि जान्वोश्चैव कटिभ्रमौ ॥६९॥  
वक्षसि पृष्ठ उरसि त्वन्योन्यं प्रविजघ्नतुः ।  
न ववौ च तदा वायुर्निष्प्रभोऽभूद्दिवाकरः ॥1.99.७०॥  
चचाल वसुधा सर्वा सशैलबहुकानना ॥
हिमालयादयः सर्वे पर्वताश्च चकम्पिरे ॥७१॥
कुमारः प्राह पापिष्ठ देवानां दुःखदायक ।  
घातयामि महाशक्त्या स्मर स्वेष्टं स्थिरो भव ॥७२॥  
इति क्षिप्ता महाशक्तिस्तीक्ष्णाग्राऽष्टप्रधारिका ।  
तारके वक्षसि शीर्णे पारं पृष्ठे जगाम सा ॥७३॥
तारकं विद्धमादाय पृथ्व्यामर्धा विवेश सा ।  
विशीर्णस्तारकश्चायं पुनः स्कन्देन मारितः ॥७४॥
ददृशुस्तं सुरगणाः ऋषयो गुह्यकाः खगाः ।  
किन्नराश्चारणाश्चापि सिद्धाश्चाप्सरसां गणाः ॥७५॥  
परमेण प्रहर्षेण तुष्टुवुस्तं कुमारकम् ॥
विद्याधर्यश्च ननृतुर्गायकाश्च जगुस्तथा ॥७६॥  
देवा निरामया जाताः सन्तुष्टाश्च शिवादयः ॥
गिरिजा हर्षमापन्ना स्वाङ्कमारोप्य चात्मजम् ॥७७॥  
परिष्वज्य शुभाशीर्भिर्युयोज जयिनं सुतम् ।  
परिश्रमं क्षतं देहे स्फाटितं वा प्रफुल्लितम् ॥७८॥  
पार्वती स्वकरस्पर्शान्नीरुजं त्वकरोत्क्षणात् ।  
देवाः कल्याणरूपाय नमश्चक्रुस्तदा मुदा ॥७९॥  
इति श्रीलक्ष्मीनारायणीयसंहितायां प्रथमे कृतयुगसन्ताने मृत्युपुत्र्या सेनया वृणीतेन कार्तिकेयेन युद्धे तारकासुरो हत इत्यभिवर्णननामा नवनवतितमोऽध्यायः ॥९९ ॥  
    
