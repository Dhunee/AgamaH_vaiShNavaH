+++
title = "५०२"

+++
श्रीनारायण उवाच-  
शृणु लक्ष्मि! पुरा चासीद् हारीतनामको मुनिः ।  
वानप्रस्थाश्रमी तस्य भार्या पूर्णकलाभिधा ॥१ ॥
साध्वी पतिव्रता रूपौदार्ययौवनशोभिता ।  
लक्ष्मीसमां तां दृष्ट्वा वै कामदेवो मुमोह च ॥२ ॥
स्नान्तीं विवस्त्रां सम्पश्यन् त्यक्त्वा प्रीतिं रतिं स्त्रियौ ।  
विजनं तत्स्थलं मत्वा प्रसुप्तः स तटे क्षणम् ॥३ ॥
कौतुकं प्रचकाराऽसौ निःश्वासान् निःश्वसन् मुहुः ।  
तिष्ठन् सन्दर्शने तस्या रुग्णो दीनो यथा जनः ॥४ ॥
सापि तथाविधं कञ्चिदनाथं भिक्षुकं शुभम् ।  
मत्वा पार्श्वं ययौ किञ्चिद् फलं दातुं प्रभोजनम् ॥५ ॥
तावत् कामो यौवनस्थो वह्निवच्च प्रभासुरः ।  
कामप्रभृतनयनः सर्वाङ्गसुन्दरो दृढः ॥६ ॥
अभवत् क्षणमात्रेण सानुरागश्च भावुकः ।  
पूर्णकला तु तं दृष्ट्वा सानुरागं तु निर्जने ॥७ ॥
जम्भाभगकृतायासवेपमानशरीरकम् ।  
द्रुतं तद्बाणनिर्भिन्ना साभिलाषा बभूव ह ॥८ ॥
पार्श्वे सा निषसादाऽस्य स्पृष्ट्वा विहस्य वै मुहुः ।  
हन्यमाना विशेषेण कामबाणैः पतिव्रता ॥९ ॥
भूमिं लिलेख चाङ्गुल्या पश्यन्ती तन्मुखाम्बुजम् ।  
सायं समयः सञ्जातो हारीतस्तामनागताम् ॥1.502.१० ॥
ज्ञात्वाऽन्वेष्टुं चिरं तत्राऽऽययौ यत्र तु सा सती ।  
तिष्ठत्येव न सम्भोगं लब्धवती च तावता ॥११ ॥
हारीतस्तां सतीं पतिव्रतां दृष्ट्वा तु मोहिताम् ।  
तां विमोहां कारयन्तं जल्पन्तं च रजोमयम् ॥१ २॥
कामस्य हृद्गतं भावं ज्ञात्वा कोपात् समब्रवीत् ।  
यस्मात् पाप त्वया पत्नी ममैवं शरपीडिता ॥१३ ॥
अनभिज्ञा तथा साध्वी स्वामिधर्मपरायणा ।  
प्रतार्यते सुरूपः सन् भोक्तुमिच्छति मे प्रियाम् ॥१४॥
कुष्ठव्याधिसमायुक्तस्तस्माद् विप्रियदर्शनः ।  
स्वकैर्दारैस्तथा मुक्तो भविष्यसि न संशयः ॥१५ ॥
इत्युक्तः सः प्रणिपत्योवाच हारीतमुत्तरम् ।  
मया भार्या तव दृष्टा मोहमात्रेण वै मुने ॥१६ ॥
न च भुक्ता तथा नैव कुचेष्टापि कृताऽधुना ।  
तस्मान्नाहं शापपात्रं क्षमां कुरु कृपानिधे ॥१७॥
पापं त्रेधा मानसं वाचिकं कर्मजमित्यपि ।  
मनस्तापाद् व्रजेत्पापं मानसं तद्गतं मम ॥१८॥
वाचिकं तु जपेनैव यद्वा स्तवनमात्रतः ।  
तस्य प्रसादनेनैव नश्यति यत्र तत्कृतम् ॥१९ ॥
प्रायश्चित्तैर्यथोक्तैश्च कर्मजं पातकं व्रजेत् ।  
कर्मजं न कृतं कृतं मानसं वाचिकं च यत् ॥1.502.२०॥
भवत्प्रसादतो नश्येत् प्रसन्नो भव सर्वथा ।  
हारीतः प्राह तं कामं देहप्राबल्ययोगतः ॥२ १ ॥
प्रथमं मनसा सर्वं चिन्त्यते तदनन्तरम् ।  
ततः प्रजल्पते वाचा क्रियते कर्मणा पुनः ॥२२॥
प्रथमं हि मनस्तस्मात् सर्वकृत्येषु दोषवत् ।  
तस्मात्ते निग्रहश्चात्र मानसोऽपि कृतो मया ॥२३॥
रवेराराधनेनैव कुष्ठस्ते विगमिष्यति ।  
इयं भार्या मम पत्नी भूत्वा खण्डशिला क्षणम् ॥२४॥
सूर्याराधनपुण्येन सती पत्नी भविष्यति ।  
इत्युक्त्वा च ययौ स्वस्याऽऽश्रमं हारीतको मुनिः ॥२५॥
पूर्णकला शिला जाता कामः कुष्ठी ततोऽभवत् ।  
नागनद्यास्तटे सूर्यं ध्यात्वाऽऽराधनमाचरत् ॥२६ ॥
मासान्ते रविरागत्य कामकुष्ठं ह्यनाशयत् ।  
शिलां स्पृष्ट्वा सतीं पत्नीं कृत्वा पूर्वं यथास्थिताम् ॥२७॥
ददौ नारायणमन्त्रं ययौ सूर्यो दिवं प्रति ।  
कामः कामस्य भवनं सती हारीतकगृहम् ॥२८॥
ययौ पतिं नमस्कृत्य वस्तुतः पावनी तदा ।  
सिषेवे भावतः साध्वी भेजे नारायणं हरिम् ॥२९॥
'ओं नमः श्रीकृष्णनारायणाय पतये नमः ।  
जजाप नित्यदा मन्त्रं बभूव दिव्यवैष्णवी ॥1.502.३ ०॥
अथ तस्याः सन्निधौ वै दीर्घिकानामकन्यका ।  
समागच्छति नित्यं वै सेवनार्थं गृहान्तरात् ॥३ १ ॥
पर्णशाला च सान्निध्ये वर्तते इतिभावतः ।  
नित्यं पूर्णकलापार्श्वे तिष्ठति चत्वरे द्रुमे ॥३२॥
वेदिकायां च शालायां जपति श्रीहरेर्मनुम् ।  
'ओं नमः श्रीकृष्णनारायणाय पतये नमः' ॥३ ३॥
एवं जापप्रभावेण दिव्यदेहा हि कन्यका ।  
वभूव व्योमचारा च निरावरणसिद्धिका ॥३४॥
वीरशान्तस्य च ऋषेः पुत्री सा दीर्घिका ह्यभूत् ।  
अतिदीर्घा प्रमाणेन जनहास्यविवर्धिनी ॥३५ ॥
न कश्चिद् वरयामास दृष्ट्वाऽतिदीर्घिकां तु ताम् ।  
अतिसङ्क्षिप्तकेशीं च ह्यतिदीर्घां च वामनाम् ॥३६ ॥
उद्वाहयति यः सः षण्मासान्तरे मृतिं व्रजेत् ।  
इतिकारणमालम्ब्य न गृह्णाति जनश्च ताम् ॥३७॥
ततो वैराग्यमापन्ना तपस्तेपे सुदारुणम् ।  
चान्द्रायणानि कृच्छ्राणि तथा चीर्णान्यनेकशः ॥३८॥
पाराकाणि यथोक्तानि तथा सान्तपनानि च ।  
एवं तस्या व्रतस्थायास्तेजो वृद्धिं गतं बहु ॥३ ९॥
आकाशगामिनी शक्तिरुद्भूता तपसो बलात् ।  
ततो महेन्द्रसदसि याति समुत्सवादिषु ॥1.502.४०॥
यदा देवसभातः सा प्रयाति स्वगृहं तदा ।  
तदासनाऽभ्युक्षणं च कुर्वन्तीन्द्रस्य किङ्कराः ॥४१ ॥
तथा दृष्ट्वाऽभ्युक्षणं च पप्रच्छ सा पुरन्दरम् ।  
कं दोष वीक्ष्य मे शक्र प्रोक्ष्यते त्वासनं मम ॥४२॥
इन्द्रः प्राह सुते! तेऽस्ति शारीरो दोष एव ह ।  
त्वं कुमार्यपि सम्प्राप्ता ऋतुकालं विगर्हितम् ॥४३ ॥
अविवाहश्च तेऽद्यापि त्वशुद्धिं सा त्वयि स्थिता ।  
ऋतुकाले पतियोगः शुद्धिकरो हि योषिताम् ॥४४॥
तत् त्वं वरय भर्तारं येन यास्यसि मेध्यताम् ।  
तच्छ्रुत्वा पृथिवीं गत्वा चत्वरेषु त्रिकेषु च ॥४५॥
उद्धृत्य दक्षिणं पाणिं वक्ति वरार्थमेव यत् ।  
यदि कश्चिद् द्विजो जात्यः पाणिग्रहं करोतु मे ॥४६॥
मम तपसश्चार्धं तु तस्मै ददामि साम्प्रतम् ।  
जल्पन्ती तां जना हास्यं चक्रुर्नर्म परस्परम् ॥४७॥
एकः कश्चित् कुष्ठरोगी ब्राह्मणः प्राह दीर्घिकाम् ।  
अहं त्वामुद्वहिष्यामि कृत्वा पाणिग्रहं तव ॥४८॥
ततस्तस्याः कुमार्याः स पाणिं जग्राह साऽप्यथ ।  
पतिं प्राह वद मे कां सेवां करोमि ते पते ॥४९॥
पतिः प्राहाऽष्टषष्टितीर्थेषु गन्तुं मयेष्यते ।  
सहायेन त्वदीयेन यदि शक्नोषि तत्कुरु ॥1.502.५ ०॥
अहो भाग्यमिति मत्वा ततस्तूर्णं पतिव्रता ।  
कारयामास सुलभं वंशकुटीरकं शुभम् ॥५ १ ॥
मृदुतूलासनयुक्तं ततः प्राह निजं पतिम् ।  
मम देवाऽऽरोह मञ्जुषासनेंऽसगमूर्धनि ॥५२॥
नयामि सर्वतीर्थेषु क्षेत्रेषु च शुभेषु च ।  
ततः कुष्ठी प्रहृष्टश्च निषसाद कुटीरके ॥५३॥
सा तत् स्वमस्तके कृत्वा सर्वतीर्थे यथासुखम् ।  
सर्वक्षेत्रेषु बभ्राम स्नापयन्ती निजं पतिम् ॥५४॥
तीर्थे स्नानात् सतीयोगात् पत्युः कुष्ठो निवर्तते ।  
नित्यं कुष्ठस्य संह्रासो दृश्यते तेजसाऽधिकः ॥५५॥
एवं सा हाटकेशस्य क्षेत्रं प्राप्ता निशामुखे ।  
नागवत्यास्तटे वृक्षच्छायामाश्रित्य पेटिकाम् ॥५६॥
स्थापयित्वा विशश्राम पतिस्तस्या नदीतटम् ।  
प्रातरुत्थाय च शनैः स्नातुं माण्डुक्यसञ्ज्ञकः ॥५७॥
यष्ट्या याति सृतौ पत्रसमुदायं विलङ्घ्य च ।  
तावत् पत्रेषु ऋषिराट् माण्डव्यो निद्रितोऽभवत् ॥५८॥
माण्डुक्येन पदा यष्ट्या स्पृष्टः पत्रान्तरस्थितः ।  
अजानता गतेर्मार्गे माण्डव्यो जागृतोऽभवत् ॥५ ९ ॥
प्राह कोऽयं महामूढः पदा यष्ट्या च मामिह ।  
ताडयति मम निद्राभङ्गं करोति पापवान् ॥1.502.६०॥
सूर्योदयात् प्रागेव ते मृतिर्भवतु वै ध्रुवा ।  
माण्डुक्यस्तं तथा श्रुत्वा ननाम वै मुहुर्मुहुः ॥६१॥
तथापि तोषमेवाऽयं नापन्नो माण्डवीसुतः ।  
माण्डुक्यस्त्वरितः स्नात्वा चागत्य वृक्षसन्निधौ ॥६२॥
पत्नीं प्राह यथावृत्तं कुरु सेवां तथान्तिमाम् ।  
माण्डव्यशापतश्चाहं मरिष्ये प्राक् रवेर्दृशेः ॥६३॥
दीर्घिका च तदा प्राह पातिव्रत्यं तु मे यदि ।  
तीर्थयात्रा च विधिना पतिसेवा च भावतः ॥६४॥
सर्वं सत्यव्रतं चेन्मे सूर्योदयोऽत्र मा भवेत् ।  
इत्युक्तो भास्कराऽश्वानां स्तम्भनं व्योममण्डले ॥६५॥
बभूव सहसा तेन नाभ्युदेति प्रभाकरः ।  
रात्रिकालो महाञ्जातः सर्वे सूर्योदयं विना ॥६६॥
बभूवुश्चातिदुःखस्था रुद्धा यज्ञादिकाः क्रियाः ।  
श्राद्धाऽध्ययनदानानि धर्मकृत्यानि यानि च ॥६७॥
सूर्याधाराणि सर्वाणि रुद्धानि च विशेषतः ।  
देवाः स्वर्गपराः सर्वे यज्ञभागविवर्जिताः ॥६८॥
जाताश्च दुःखिताः सर्वे ययुर्यत्र दिवाकरः ।  
प्राहुर्देव कथं नैव करोष्युदयनं प्रभो ॥६९॥
एतत् त्वया विना सर्वं जगद् व्याकुलतां गतम् ।  
सूर्यः प्राह भयात् पतिव्रताया नोदयो मम ॥1.502.७०॥
तस्माद् गत्वा सुराः सर्वे तां वदन्तु कृते मम ।  
येन तद्वाक्यमासाद्य गमिष्याम्युदयं सुखम् ॥७१ ॥
अन्यथा मां शपेत् क्रुद्धा नूनं सा हि पतिव्रता ।  
पातिव्रत्येन तपसा वर्तते सा सुरेश्वरी ॥७२॥
कस्तस्या वचनं शक्तः कर्तुं चैवमतोऽन्यथा ।  
एतस्मात्कारणाद् भीतो नोद्गच्छामि कथञ्चन ॥७३॥
पतिव्रतात्वमापन्ना नारी विदन्ति तत्फलम् ।  
अश्वमेधसहस्रेण यत्फलं जायते हि तत् ॥७४॥
इत्युत्तमतपोयोगाद्बिभेमि सत्ययोषितः ।  
ततो देवा द्रुतं यान्तु यत्राऽस्ति सा पतिव्रता ॥७५॥
अथ देवाः समायाता दीर्घिकां जगदुश्च ते ।  
त्वया पतिव्रते! सूर्यो यन्निषिद्धो दिवाकरः ॥७६॥
शुभं तन्न कृतं भद्रे क्रिया नष्टा रविश्रिताः ।  
तस्मादुद्गच्छतु प्राज्ञे! तव वाक्याद् दिवाकरः ॥७७॥
यज्ञक्रिया जपो होमः प्रवर्तन्ते यतः शुभे ।  
दीर्घिका च तदा प्राह माण्डव्येन च रोषतः ॥७८॥
मे पतिः शप्त एवाऽस्ति रव्युदये मृतो भवेत् ।  
ततो मया निरुद्धोऽस्ति सूर्यो ह्युदयनं प्रति ॥७९॥
विना कान्तं न मे सूर्योदयेनाऽस्ति प्रयोजनम् ।  
श्राद्धदानादिकैः कृत्यैरन्यैर्वा न प्रयोजनम् ॥1.502.८०॥
अथ ते विबुधाः प्राहुर्विचार्य विनयान्विताः ।  
उद्गच्छतु रविर्भद्रे तवाऽयं दयितः पतिः ॥८१ ॥
कायाकल्पं समासाद्य पुनर्जीवतु तत्क्षणम् ।  
पञ्चविंशतिवर्षीयं कामदेवमिवाऽपरम् ॥८२॥
त्वं च द्रक्ष्यसि सम्भूत्वा कन्या पञ्चदशाब्दिकी ।  
एवं श्रेष्ठं सुखं लोके स्वेच्छया साधयिष्यसि ॥८३ ॥
सूर्योदये तव पत्युः शरीरं निधनं गतम् ।  
पुनः सञ्जीवयिष्यामो देहि सूर्योदयं हि नः ॥८४॥
इत्युक्ता बाढमित्यङ्गीकृत्योवाच सती पुनः ।  
यथा देवाः प्रवदन्ति दम्पत्योर्वै नवं वयः ॥८५॥
करिष्यन्त्यावयोस्तेन सत्येनोदय भास्कर ।  
इत्युक्तमात्रे प्राक् काष्ठा प्रभाता चाभवद् द्रुतम् ॥८६॥
अरुणस्य प्रवेशश्चाऽदृश्यताऽरुणपर्वते ।  
तावत् सूर्योदयो जातः सम्मृतो दीर्घिकापतिः ॥८७॥
विबुधानां करैः स्पृष्टः पुनरेव समुत्थितः ।  
पञ्चविंशतिवर्षीयः कामरूपोऽतिसुन्दरः ॥८८॥
दीर्घिकाऽप्यभवत्पञ्चदशवर्षाऽतिसुन्दरी ।  
दिव्या देवीसमा देवस्पर्शेन कमलासमा ॥८९॥
देवास्तां सादरं प्रोचुः सकान्तां वै पतिव्रताम् ।  
वरं वृणु सति साध्वि नाऽदेयं विद्यते तव ॥1.502.९०॥
सा चोवाच नदीतीर्थं दीर्घिकेति जगत्त्रये ।  
अद्यप्रभृति लोके वै ख्यातं मे नामतो भवेत् ॥९१ ॥
अन्ते धाम हरेर्मोक्षस्थल लभेयमाच्युतम् ।  
सह भर्त्रेति तां प्राहुस्तथाऽस्त्विति सुरा ययुः ॥५२॥
ततः सा बहुकालं वै सुखं प्राप्य पतिव्रता ।  
उत्तरे वयसि प्राप्ते कान्तं वीक्ष्य मृतं सती ॥९३॥
सह तेन जगामेयं ब्रह्मलोकं पतिव्रता ।  
एवं ते लक्ष्मि! चाख्यातं दीर्घिकाव्रतमुत्तमम् ॥९४॥
पठनाच्छ्रवणात्तथावर्तनात् सेवनादपि ।  
भुक्तिं मुक्तिं लभेन्नारी नरोऽपि नात्र संशयः ॥९५॥
इति श्रीलक्ष्मीनारायणीयसंहितायां प्रथमे कृतयुगसन्ताने हारीतपत्न्यां पूर्णकलायां मोहितकामदेवस्य कुष्ठित्वं पूर्णकलायाः शिलात्वं पुनरुद्धारः, दीर्घिकायाः पतिसेवापुण्येन सूर्यस्तम्भनं पतिसहितायास्तस्या नवयौवनं मोक्षश्चेत्यादिनिरूपणनामा द्व्यधिकपञ्चशततमोऽध्यायः ॥५०२ ॥
    
