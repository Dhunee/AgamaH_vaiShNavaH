+++
title = "५२७"

+++
श्रीनारायण उवाच-  
शृणु रैभ्यस्य चरितं लक्ष्मि! देहप्रमोक्षदम् ।  
रैभ्यः स्वयं जगामाथ गयां पुण्यां तपोधनः ॥१ ॥
तत्र पितॄन् परभक्त्या पिण्डदानेन तर्पयन् ।  
तताप सुमहत् तीव्रं तपः परमदुश्चरम् ॥२ ॥
चरतस्तस्य तत्तीव्रं तपो रैभ्यस्य धीमतः ।  
आजगाम महायोगी विमानस्थोऽतिदीप्तिमान् ॥३ ॥
त्रसरेणुसमे शुद्धे विमाने सूर्यसन्निभे ।  
परमाणुप्रमाणेन पुरुषस्तत्र दीप्तिमान् ॥४ ॥
सोऽब्रवीद् रैभ्य! किं कार्यं तपश्चरसि सुव्रत! ।  
एवमुक्त्वा दिवो भूमेरन्तराऽऽस च वै पुमान् ॥५ ॥
तावद् वै रोदसीव्याप्तं विमानं समजायत ।  
यत्राऽनन्ताश्च ऋषयो दृष्टा ऐन्द्रेण धीमता ॥६ ॥
विष्णुलोकमभिव्याप्तं विमानं स ददर्श ह ।  
ततः स विस्मयाऽऽविष्टो रैभ्यः प्रणयपूर्वकम् ॥७ ॥
पप्रच्छ तं महायोगिन्! को भवान् प्रब्रवीतु मे ।  
पुरुषः पञ्चवर्षायुर्बालो रैभ्यमुवाच ह ॥८ ॥
अहं रुद्रादवरजो ब्रह्मणो मानसः सुतः ।  
नाम्ना सनत्कुमारोऽस्मि जनलोके वसाम्यहम् ॥९ ॥
भवतः पितृतृप्त्यादिकर्मभिस्तृप्त एव ते ।  
धन्यवादप्रदानार्थमागतोऽस्मि तवाऽन्तिकम् ॥1.527.१ ०॥
धन्योऽसि सर्वदा वत्स ब्रह्मणः कुलवर्धनः ।  
वेदानाश्रित्य च पितॄन् प्रीणासि सर्वदाऽनघ ॥११ ॥
मन्त्रव्रतजप्यहोमैर्गयायां पिण्डदानकैः ।  
पितॄणां तृप्तिदाः पुत्रास्तदन्ये सूतका यतः ॥१२॥
शृणु रैभ्य! विशालाख्यो नृपो बभूव वै पुरा ।  
पुत्रार्थं च द्विजान् श्रेष्ठान् पप्रच्छ मतिमान् हि सः ॥१३ ॥
विप्राः प्राहुर्गयां गत्वा पितॄन् तर्पय भावतः ।  
अन्नदानैर्जलैः पिण्डैर्गोदानैश्चान्यदानकैः ॥१४॥
ध्रुवं सुतस्ते भविता सुखदाता क्षितीश्वरः ।  
विशालनगरेशः स विशालः प्रययौ ततः ॥१५ ॥
गयां मघासु पितॄणां कृतवान् पिण्डदानकम् ।  
तावद् वियति पुरुषास्त्रयस्तत्र समागताः ॥१६ ॥
दृष्ट्वा सितं च रक्तं च कृष्णवर्णं तृतीयकम् ।  
ननाम तान् समुवाच गृह्णन्त्विमान् सुपिण्डकान् ॥१७॥
उपेक्ष्यते भवद्भिः किं शंशन्तु मे कुतूहलम् ।  
ततस्तेषु सितः प्राह पुत्र ते जनकोऽस्म्यहम् ॥१८॥
नाम्ना वृत्तेन च श्वेतः कर्मणाऽपि कुलेन च ।  
अयं तु मे पिता रक्तो नृशंसकृच्च विप्रहा ॥१ ९॥
तस्य पिता कृष्णवर्णो नाम्ना वृत्त्या च कर्मभिः ।  
कृष्णवर्णेन ऋषयो बहवस्तु पुरा हताः ॥1.527.२०॥
एतौ मृताववीच्याख्यं प्रपन्नौ नरकं चिरम् ।  
अहं पुण्यैः समापन्नः शक्रासनं सुदुर्लभम् ॥२१ ॥
त्वया मन्त्रैर्गयायां सन्दत्ताः पिण्डा विधानतः ।  
तेनैतौ नरकात् समाकृष्यानीतौ सुयोजितौ ॥२२॥
पितॄन् पितामहाँश्चैव तथैव प्रपितामहान् ।  
प्रीणयामीति तत्तोयं त्वया दत्तं सुपुत्रक ॥२३॥
तेनाऽस्मद्युगपद्योगो जातोऽत्र तव सन्निधौ ।  
गृह्णीमः पिण्डदानं च जलं तृप्ताः स्म सर्वथा ॥२४॥
तीर्थप्रभावाद् गच्छामि पितृलोकं न संशयः ।  
अत्र पिण्डप्रदानेन ह्येतौ तव पितामहौ ॥२५॥
दुर्गतावपि संशुद्धौ पुण्यवन्तौ बभूवतुः ।  
तीर्थप्रभाव एषोऽस्ति ब्रह्मघ्नस्याऽपि तत्सुतः ॥२६॥
पितुः पिण्डप्रदानेन कुर्यादुद्धरणं पुनः ।  
एतस्मात् कारणाद् राजन् सितोऽहं जनकस्तव ॥२७॥
किञ्चिदधिकं ते वच्मि येन मोक्षो भवेद्धि नः ।  
शृणु सांसारिकं ज्ञानं येन यास्यसि मोक्षणम् ॥२८॥
नित्यं च प्रातरुत्थाय रात्रिवस्त्रं विहाय च ।  
अभीष्टदेवं हृत्पद्मे ब्रह्मरन्ध्रे गुरुं तथा ॥२९॥
विचिन्त्य मनसा प्रातःकृत्यं सर्वं समाचर ।  
स्नाने शौचे क्रियायां च हरिं स्मर मुहुर्मुहुः ॥1.527.३०॥
धौतवस्त्रे निधायैव परमेशं प्रपूजय ।  
शालग्रामे मणौ यन्त्रे प्रतिमायां जलेऽपि च ॥३ १॥
सम्पूजय गवि विप्रे गुरुष्वेव विशेषतः ।  
घटेऽष्टदलपद्मे च पात्रे चन्दनचर्चिते ॥३२॥
शालग्रामे च मनसि पूजय श्रीपतिं सति ।  
देहि षोडशद्रव्याणि भजनं च मुहुः कुरु ॥३३॥
लक्ष्मीं सरस्वतीं दुर्गां राधां गङ्गां च तुलसीम् ।  
नारायणं ह्यजं शम्भुं कृष्णं विनायकं गुरुम् ॥३४॥
प्रपूजय सदा प्रीत्याऽतिथिं सूर्यं हुताशनम् ।  
पितरौ ब्राह्मणं साधुं सूर्यं पूजय भावतः ॥३५॥
अदृश्याँस्ते कथयामि दर्शनीया न ते क्वचित् ।  
विष्ठां न पश्येत् सत्प्राज्ञो व्याधिबीजस्वरूपिणीम् ॥३६॥
मूत्रं च व्याधिबीजं च तथा नरककारणम् ।  
लिङ्गं योनिं पापदुःखव्याधिदारिद्र्यदायिनीम् ॥३७॥
नार्यङ्गं यद् विनाशस्य कारणं नावलोकयेत् ।  
अतिभोगान् वर्जयेच्च रोगाणां कारणानि यत् ॥३८॥
अस्तकाले रविं चन्द्रं न पश्येद् व्याधिकारणम् ।  
खण्डं समुदितं चन्द्रं न वीक्षेताऽऽधिकारणम् ॥३९॥
जलस्थं च रविं चन्द्रं दृष्ट्वा शोकं व्रजेन्नरः ।  
एकस्य शयनस्थानं भोजनं च गतिं तथा ॥1.527.४०॥
न कुर्यात् पापिना सार्धं सर्वं नाशस्य कारणम् ।  
आलापाद् गात्रसंस्पर्शाच्छयनाश्रयभोजनात् ॥४१॥
सञ्चरन्ति ध्रुवं व्यक्तौ पापान्यन्यकृतान्यपि ।  
हिंस्रजन्तुसमीपं च न गच्छेद् दुःखकारणम् ॥४२॥
खलेन सार्धं मिलनं न कुर्याच्छोककारणम् ।  
ब्राह्मणानां गवां चापि वैष्णवानां सतां तथा ॥४३॥
न कुर्याद्धिंसनं हानिं सर्वनाशस्य कारणम् ।  
देवदेवलविप्राणां सतीनां च सतामपि ॥४४॥
वित्तं वस्तु धनं नैव हरेन्नाशस्य कारणम् ।  
दक्षिणां तु द्रुतं दद्यादन्यथा नाशकारणी ॥४५॥
जीवानां हिंसनं कृत्वा वंशहानिर्भवेद्ध्रुवम् ।  
देवं गुरुं न नमेद् यः पापभाङ् नरकं व्रजेत् ॥४६॥
या स्त्री मूढा दुराचारा स्वपतिं हरिरूपिणम् ।  
न पश्येत्तर्जनं कृत्वा कुम्भीपाके पतेत्तु सा ॥४७॥
वाक्तर्जनाद् भवेत् काको हिंसनात् सूकरो भवेत् ।  
सर्पो भवति कोपेन दर्पेण गर्दभो भवेत् ॥४८॥
कुक्कुरी च कुवाक्येनाऽप्यन्धा च विषदर्शनात् ।  
पतिव्रता तु वैकुण्ठे पत्या सह व्रजेद् ध्रुवम् ॥४९॥
शिवं दुर्गां गणपतिं सूर्यं विप्रं च वैष्णवम् ।  
पितरं मातरं पुत्रं सतीं भार्यां गुरुं पतिम् ॥1.527.५०॥
अनाथां भगिनीं कन्यां विनिन्द्य नरकं व्रजेत् ।  
शालग्रामजलं कृष्णप्रसादं ये तु भुञ्जते ॥५१॥
तीर्थं पुनन्ति ते सन्तः शतं पुंसां वसुन्धराम् ।  
विष्णुप्रसादभोजी तु लभतेऽश्वक्रतोः फलम् ॥५२॥
प्रदीप्तं शिवलिङ्गं च शालग्रामं मणिं तथा ।  
प्रतिमां यज्ञसूत्रं च सुवर्णं शङ्खमित्यपि ॥५३॥
हीरकं च तथा मुक्तां गोमूत्रं गोमयं घृतम् ।  
शालग्रामशिलातोयं भूमौ त्यक्त्वा व्रजेदधः ॥५४॥
दरिद्रः कृपणः कुष्ठी वंशहीनोऽप्यभार्यकः ।  
भूमिहीनः प्रजाहीनो बन्धुहीनश्च कुत्सितः ॥५५॥
अन्धः पङ्गुर्वा खर्वश्च खञ्जश्चाप्यङ्गहीनकः ।  
भवेत् क्रमेण पापात्मा ह्येतान् भूमौ त्यजेत्तु यः ॥५६॥
मृद्भस्मगोशकृत्पिण्डैस्तथा वै वालुकादिभिः ।  
कृत्वा लिङ्गं सकृत्पूज्य वसेत् कल्पशतं दिवि ॥५७॥
येषां च दर्शने पुण्यं कथयामि निशामय ।  
सुब्राह्मणानां तीर्थानां वैष्णवानां सतां तथा ॥५८॥
देवतानां तथा पित्रोः पत्युर्दर्शनमुत्तमम् ।  
सूर्यस्य च सतीनां च यतीनां ब्रह्मचारिणाम् ॥५९॥
सन्यासिनां गवां वह्नेर्गुरोर्गजस्य वाजिनः ।  
सिंहस्य कोकिलस्यापि खञ्जनस्य शुकस्य च ॥1.527.६ ०॥
हंसानां च मयूराणां चाषाणां शङ्खपक्षिणाम् ।  
वत्सप्रयुक्तधेनूनामश्वत्थानां मणेस्तथा ॥६ १॥
पतिपुत्रवतीनां च जनानां तीर्थयायिनाम् ।  
प्रदीपानां सुवर्णस्य मुक्तानां - हीरकस्य च ॥६२॥
माणिक्यानां तुलस्याश्च श्वेतपुष्पस्य दर्शनम् ।  
पापनाशकरं पुण्यं मङ्गलस्य प्रदं मतम् ॥६३॥
फलानि शुक्लधान्यानि घृतं दधि मधूनि च ।  
पूर्णकुम्भं च लाजाँश्च शर्करां दर्पणं जलम् ॥६४॥
मालां च शुक्लपुष्पाणां दृष्ट्वा पुण्यं व्रजेज्जनः ।  
गोरोचनं च कर्पूरं रजतं च सरोवरम् ॥६५॥
पुष्पोद्यानं पुष्पितां च शुक्ले चन्द्रमसं नवम् ।  
पीयूषं चन्दनं देवोत्थानं देवालयं ध्वजम् ॥६६॥
कस्तूरीं कुङ्कुमं देवखातं वटं च दुन्दुभिम् ।  
पताकां च देवघटं सुगन्धिपवनं तथा ॥६७॥
शङ्खं शुक्तिं प्रवालं च रजतं स्फटिकं कुशम् ।  
ताम्रं गङ्गामृदं विष्णुं पुस्तकं रत्नमक्षतान् ॥६८॥
तपस्विनं च विद्वांसं समुद्रं कृष्णसारकम् ।  
यज्ञं महोत्सवं दुग्धं गोमूत्रं गोमयं तथा ॥६९॥
गोधूलिं गोष्पदं गोष्ठं पक्वसस्यां च भूमिकाम् ।  
रुचिरां पद्मिनीं श्यामां सुवेषां कन्यकां सतीम् ॥1.527.७०॥
करं गन्धं च सिद्धान्नं दृष्ट्वा पुण्यं लभेज्जयम् ।  
दत्वा विष्णुपदे पिण्डान् विष्णुं यस्तु प्रपूजयेत् ॥७१ ॥
पितॄणां स्वात्मनश्चापि करोति जन्ममोक्षणम् ।  
एतत्ते कथितं राजन् सानन्दं पुण्यवर्धकम् ॥७२॥
एवं पुण्यप्रभावेण सुशुद्धा जायते मतिः ।  
पितॄणां च तथा भक्तिर्हृदि तस्य प्रवर्धते ॥७३॥
सितो विशालं सन्दिश्य प्राह कृष्णं सदा भज ।  
देहि त्वेकादशीपुण्यं कार्तिकस्य व्रतानि च ॥७४॥
कृष्णनारायणपूजाफलं देहि विमुक्तये ।  
अखण्डमात्रिकापुण्यं देहि चास्मद्विमुक्तये ॥७५॥
इत्युक्तः स विशालाख्यो नृपः पुण्यं तथा ददौ ।  
करे जलं गृहीत्वैव मुमोच पृथिवीतले ॥७६॥
तावद्विष्णोः पार्षदाश्च विमानस्थाः समाययुः ।  
मन्त्रम् ओं श्रीकृष्णनारायणाय स्वामिने नमः ॥७७॥
ददुः प्राहुर्विमानेऽत्र चत्वारोऽपि च वैष्णवाः ।  
आरोहन्तु च वैकुण्ठं समायान्तु च पार्षदाः ॥७८॥
इत्युक्तास्ते ययुर्धाम पार्षदैः सह तत्क्षणम् ।  
एतस्मात् कारणाद् रैभ्य! भवान् धन्यो मयोच्यते ॥७९॥
सकृत् गयाभिगमनं सकृत् पिण्डप्रदानकम् ।  
दुर्लभं त्वं पुनर्नित्यमत्रैवाऽसि व्यवस्थितः ॥1.527.८०॥
किमनु प्रोच्यते रैभ्य तव पुण्यमिदं प्रभो ।  
येन साक्षाद् गदापाणिर्दृष्टो नारायणः स्वयम् ॥८१ ॥
सनातनर्षिश्चोक्त्वैव तत्रैवान्तरधीयत ।  
रैभ्यः स्तुतिं हरेश्चक्रे प्रेमगद्गदया गिरा ॥८२॥
सितं कृते त्रीतयुगेऽरुणं नीलं तु द्वापरे ।  
कलौ युगेऽलिप्रतिमं कृष्णनारायणं श्रये ॥८३॥
अक्षरे परमे धाम्नि गोलोकेऽथ विकुण्ठके ।  
योऽस्ति स श्रीकृष्णनारायणो मे हृदयेऽपि च ॥८४॥
तं त्वां लोमशवासस्थं सर्वगं परमेश्वरम् ।  
नमामि चाश्रयाम्यद्य संसारतरणाय वै ॥८५॥
मत्स्यादीनि मखाद्याश्च सन्तस्ते चाऽङ्गवैभवाः ।  
तथा मां कुरु चाद्यैव सिद्धमण्डलमण्डितः ॥८६॥
एवं स्तुतस्तदा विष्णुः प्रादुर्बभूव सुन्दरः ।  
शङ्खचक्रगदापाणिर्गरुडस्थो वियद्गतः ॥८७॥
उवाच रैभ्य! तुष्टोऽस्मि समागच्छ मया सह ।  
रैभ्यो गरुडमारुह्य यत्र ते सनकादयः ॥८८॥
तत्र गत्वा च तान्नत्वा वैकुण्ठं हरिणा सह ।  
जगाम दिव्यदेहेन लक्ष्मि! त्वत्कान्तसन्निधौ ॥८९॥
एतद् रैभ्यस्य चरितं तथा विष्णोर्गदाभृतः ।  
यः पठेच्छृणुयाच्चापि भुक्तिं मुक्तिं लभेत सः ॥1.527.९०॥
इति श्रीलक्ष्मीनारायणीयसंहितायां प्रथमे कृतयुगसन्ताने विशालराज्ञो हरिभजनान्मुक्तिः, रैभ्यस्यापि तत्त्वज्ञानेन भक्त्या च मुक्तिः, गयायां रैभ्यस्य सनत्कुमारदर्शनमुपदेशादि चेत्यादिनिरूपणनामा सप्तविंशत्यधिकपञ्चशततमोऽध्यायः ॥५२७ ॥
    
