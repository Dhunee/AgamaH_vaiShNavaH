+++
title = "०८६"

+++
श्रीनारायण उवाच-  
शृणु लक्ष्मि! तदा स्त्रीणां विश्वासाय समाधिना ।  
प्रागुदन्तं परिज्ञाय गणेशोऽन्तःपुरं ह्यगात् ॥१ ॥
दृष्टार्थमेव कथयन् स्त्रीणां विश्वासभूरभूत् ।  
यद्यत्पूर्वं तु सज्जातं तत् सर्वं कथयत्ययम् ॥२ ॥
एकामासाद्य सम्प्राह पुत्राणां नवतिस्त्रयम् ।  
तव जज्ञे तेषु चैकोऽश्वात्पतितो ममार च ॥३ ॥
सगर्भेयं शुभां कन्यां जनयिष्यति भाग्यतः ।  
अद्यापि यावद्दुर्भाग्या साम्प्रतं सुभगा त्वियम् ॥४ ॥
राज्ञा यस्यै प्रदत्तोऽयं मुक्ताहारः सुशोभनः ।  
सेयं राज्ञिषु मान्या वै भवतीवाति जीववत्॥५ ॥
इमां राजाऽतिमनुते बहुस्नेहास्पदां मुहुः ।  
द्वौ ग्रामौ तु प्रसादेन चास्यै दातुमुदीरितौ ॥६ ॥
अन्यां राज्ञीं ततः प्राह कुमारो यदि जायते ।  
तदा तुभ्यं प्रदास्ये वै दशग्रामाँस्तु वृत्तये ॥७ ॥
इति राज्ञा प्रतिज्ञातं शय्यायां तव सन्निधौ ।  
अपरां तु तदा प्राह यदि त्वं स्याः सुपुत्रका ॥८ ॥
अर्धं राज्यं प्रदास्ये त्वां, सुपुत्रायै ततोऽवदत् ।  
अन्यस्यै प्रेमसमये राजा प्राह मदर्थकम् ॥९ ॥
ताम्बूलं यद् रक्षितं तद् देहि दास्ये पुरत्रयम् ।  
इत्येवं प्रत्यक्षजातं समुवाच गणाधिपः ॥१ ०॥
स्वप्नानप्याह तासां वै तेन विश्वासभूरभूत् ।  
वर्णयन्ति च राज्ञ्योऽस्य परोक्षे च गुणान् बहून् ॥१ १॥
अहो कश्चित् स्थवीरो वै विप्रः सत्यविवेचनः ।  
प्रागुदन्तं यथार्थं वै वक्ति सर्व प्रमाणतः ॥१२॥
अलोलुपः सदाचारः सन्तुष्टो भूतभाविदृक् ।  
प्रसन्नास्यः शुचिः शास्त्रश्रुतिस्मृतिविशारदः ॥१३॥
यद्यद् वक्ति ज्योतिषा सः सर्वं सत्यं प्रवर्तते ।  
नान्यादृशः स्वप्नवक्ता साक्षाद्वक्ता च दृग्गतः ॥१४॥
दिवोदासस्य पट्टाङ्गी राज्ञी लीलावती स्वयम् ।  
प्राह राज्ञे महाराज विप्रो ब्रह्मसमो निधिः ॥१५॥
काश्यां कश्चित् समायातो द्रष्टव्यो ग्रहबोधने ।  
का दशा कीदृशं स्वप्नं कः कालः शकुनं किमु ॥१६॥
वेत्ति सर्वं तदस्माद्वै प्रष्टव्यं किं च भावि वै ।  
इत्याकर्ण्य तदा राज्ञा ह्याकारितो गणाधिपः ॥१७॥
समाजगाम राजर्षिं लब्धवान् सत्कृतिं ततः ।  
समुपविष्टोविष्टरे ह्याशीर्भिरभ्यनन्दयत् ॥१८॥
क्षेमं ते कुशलं चास्तु श्रेयोऽभ्युदय इत्यपि ।  
शिवो धर्मोऽस्तु ते सौधे तव वासो हरेर्गृहे ॥१९॥
समाकर्ण्य च राजा तं ब्राह्मणं प्राह भो द्विज! ।  
प्राप्तं संरक्षितं क्षेमं कौ पृथ्व्यां शं सुखावहम् ॥२० ॥
तत्सर्वं लं लयं यायादिति तेऽस्ति मनोरथः ।  
मम श्रेयोऽभ्युदयश्च शिवो शिवार्थमस्त्विति ॥२१॥
अभ्युदयः शिवो यो वै सोऽप्यधर्मो भवत्विति ।  
मम सौधे शिवराज्यं मम मुक्तिर्हराविति ॥२२॥
अस्मात्स्थानाद्विनाशो मे किमिच्छसि द्विजोत्तम ।  
दिवोदासस्य सार्वज्ञ्यं ज्ञात्वाऽऽश्चर्यमवाप सः ॥२३॥
सङ्गृह्याऽर्हां गणेशस्तु स्वस्थानं सञ्जगाम ह ।  
राजा राज्ञीं तदा प्राह विप्रोऽस्त्ययं त्रिकालदृक् ॥२४॥
प्रजा यान्त्यन्यविषयं स्वप्नं भाति भयावहम् ।  
उद्घोषः श्रूयते भाविविनाशोन्मुखता स्थिता ॥२५॥
प्रातराहूय प्रष्टव्यः किं भविष्यदिति स्फुटम् ।  
मन्ये देवो विरुद्धो मे शङ्करोऽप्यस्त्यशङ्करः ॥२६॥
यद्भावि तद्भवेदेव नारायणसमिच्छया ।  
प्रातराहूय सत्कृत्य राजा पप्रच्छ हृद्गतम् ॥२७॥
शासितेयं महीं सर्वां भुक्ता भोगा विभूतयः ।  
राज्यप्रजा ह्यतन्द्रिणा प्रपालिताः स्वजीववत् ॥२८॥
द्विजसेवा कृता पूर्णा नाऽपूर्णं मेऽवशिष्यते ।  
प्रजापलायनं स्वाप्नदुष्टतां तु विलोक्य वै ॥२९॥
किम्भावीति प्रमुग्धोऽहं दृष्ट्वा तथ्यं निवेदय ।  
गणेशः प्राह राजानः प्रायः कर्णप्रसादनाः ॥३०॥
मिष्टं मिष्टं तु शृण्वन्ति दण्डयन्ति कटुब्रुवम् ।  
अहं मिष्टं कटुं चापि तथ्यं वच्मि प्रसह्यताम् ॥३ १॥
विक्रान्तो भाग्यवान् शूरो यशः पुण्यसुबुद्धिमान् ।  
यादृशोऽसि तथा नास्ति त्रिदशेशोऽपि वै दिवि ॥३२॥
धिया गुरुसमश्चासि प्रसादेन सुधाकरः ।  
तेजसाऽसि भानुसमः प्रतापेनाम्निना समः ॥३२॥
बलेऽसि वायुना तुल्यः श्रिया कुबेरसदृशः ।  
शास्ता रुद्रसमो देवो निर्ऋतिसदृशो रणे ॥३४॥
दुष्टपाशे वरुणोऽसि दण्डे तु यमराडसि ।  
क्षमया भूमिसदृशो मर्यादया सरित्पतिः ॥३५॥
महत्त्वे हिमवाँश्चासि शुक्रो नीत्यां नृपस्य वै ।  
राजासि मनुसदृशस्तापहा मेघवन्मतः ॥३६॥
पवित्रो गङ्गया तुल्यः काशीव सुगतिप्रदः ।  
सृजिपुष्टिर्हृतिकार्ये ब्रह्मविष्णुहरार्थवान् ॥३७॥
सरस्वती मुखे तेऽस्ति कमला ते कराम्बुजे ।  
विषं चास्ति तव क्रोधेऽमृतं वाचि तव स्थितम् ॥३८॥
हृदि नारायणस्तेऽस्ति मच्छिष्याः सन्ति न त्वयि ।  
तेषां वृत्तिप्रदानाय ह्यागतोऽस्मि तवाङ्गणे ॥३९॥
तथ्यं वच्मि न चाऽतथ्यं गुप्तं वच्मि न चाऽनृतम् ।  
स्वार्थं वच्मि परार्थाढ्यं मिष्टं वच्मि फलं कटु ॥४०॥
आरभ्याऽद्य दिनाद्भूप ब्राह्मणोऽष्टादशेऽहनि ।  
उदीच्यः कश्चिदागत्याऽवश्यं त्वामुपदेक्ष्यति ॥४१॥
तत्तथैव प्रकर्तव्यं त्वं हृत्स्थं प्राप्यसे ततः ।  
अद्याहं स्वगृहं यामि प्रतीक्षस्व तदागमम् ॥४२॥
इत्युक्त्वा श्रीगणेशस्तु काश्यामेव हि तस्थिवान् ।  
कीर्तये श्रीगणेशस्य नामानि मूर्तयो यथा ॥४३॥
ढुण्ढिविनायकश्चार्कविनायको गणाधिपः ।  
दूर्गोऽथ भीमचण्डश्च देहलिनायकस्तथा ॥४४॥
उद्दण्डः पाशपाणिश्च खर्वः सिद्धिविनायकः ।  
बाह्यावरणगाश्चैते काश्यामष्टौ विनायकाः ॥४५॥
लम्बोदरः कूटदन्तः तथा शालकटङ्कटः ।  
कूष्माण्डो मुण्डो विकटदन्तोऽथ राजपुत्रकः ॥४६॥
प्रणवश्चाष्टौ द्वितीयावरणे तु विनायकाः ।  
वक्रतुण्डो ह्येकदन्तः कपिसिंहद्विपाननः ॥४७॥
पञ्चास्यो हेरम्बनामा विघ्नराजो वरप्रदः ।  
मोदकप्रिय एतेऽष्टौ तृतीयावरणस्थिताः ॥४८॥
अभयदः सिंहतुण्डः कूणिताक्षो गजाननः ।  
क्षिप्रप्रसादनश्चाथ चिन्तामणिविनायकः ॥४९॥
दन्तहस्तः पिचिण्डिल उद्दण्डमुण्डसञ्ज्ञकः ।  
एतेऽष्टौ तु गणाधीशाश्चतुर्थावरणस्थिताः ॥५० ॥
स्थूलदन्तः कलिप्रियश्चतुर्दन्तो द्वितुण्डवान् ।  
ज्येष्ठो गजस्तथा कालो नागेशः पञ्चमावृतौ ॥५ १॥
मणिकर्ण आशाविनायकः सृष्टिगणाधिपः ।  
यक्षाख्यगजकर्णश्चित्रघण्टः स्थूलजङ्घकः ॥५५२॥
मङ्गलो मित्रनायकोऽष्टौ ते षष्ठ्यावृतौ मताः ।  
मोदः प्रमोदः सम्मोदो महामोदोऽथ अर्थदः ॥५३॥
ज्ञानो द्वारो विमुक्ताख्योऽष्टौ सप्तमावृतौ स्थिताः ।  
षट्पञ्चाशद्गणेशास्ते काश्यां परित आस्थिताः ॥५४॥
नामान्येतानि श्रुत्वाऽपि दुःखेभ्यो विप्रहीयते ।  
जातु विघ्नैर्न बाध्येत पापेभ्योऽपि प्रहीयते ॥५५॥
इति श्रीलक्ष्मीनारायणीयसंहितायां प्रथमे कृतयुगसन्ताने राज्ञोऽन्तःपुरस्त्रीणां विश्वासाय गणेशेन प्रागुदन्त-स्वप्नादि कथितं दिवोदासाय भाविविपदादि  
कथितं षट्पञ्चाशद्गणेशस्थित्यादि कथितं चेति निरूपणनामा षडशीतितमोऽध्यायः ॥८६ ॥
    
