+++
title = "०६१"

+++
श्रीनारायण उवाच--  
शृणु लक्ष्मि! प्रवक्ष्यामि तव प्रश्नानुसारिणीम् ।  
कथां यमस्य तत्पूर्या यत्रास्ति जीवनिष्कृतिः ॥ १ ॥  
द्वापरे प्राणिनां भावाः सत्यहीना यदाऽभवन् ।  
पापे च कपटे बुद्धिर्यदा मुहुरवर्तत ॥ २ ॥  
पक्षपातस्तदा चौर्यं स्वार्थो मिथ्याभिशंसनम् ।  
प्रसह्ये च परस्वादि हर्तव्यमपि दूषणम् ॥३ ॥
हिंसा द्रोहोऽवमानं च निन्दाऽन्याऽभिभवोऽर्दनम् ।  
इत्यादिदोषसहितान् लोकान् दृष्ट्वा प्रजापतिः ॥ ४ ॥  
स्वयम्भूर्भगवान् ब्रह्मा दण्डार्थं तु व्यचिन्तयत् ॥
देवं नारायणं दध्यौ क्षणं तावद्धरिः स्वयम् ॥ ५ ॥  
प्राविर्भूय प्रसन्नास्यः प्राह कस्मादहं स्मृतः ॥
ब्रह्मा निवेदयामास देवाय परमात्मने ॥६ ॥
द्वापरे खलु सम्प्राप्ते लोकाः सत्यविवर्जिताः ।  
परस्परस्वहर्तारो मिथ्यावादाश्च निर्दयाः ॥७ ॥
तेषां कृते तु कर्तव्यं किन्नु वै भगवन् मया ॥
दण्डस्तेषामवश्यं वै कर्तव्यो भवति प्रभो ॥ ८ ॥  
अन्यथा त्वव्यवस्था स्याल्लोका विनाशमाप्नुयुः ॥
भोजनाच्छादनगृहावासेष्वपि बलिष्ठकैः ॥९ ॥
कृतादुपद्रवात्तेषां सुखं स्यान्न कदाचन ॥
तस्मात्तेषां नियमनं किमप्याधेहि शं कुरु ॥1.61.१०॥
श्रत्वैवं ब्रह्मणो वाक्यं नारायणः स्वयं हरिः ।  
सस्मार धर्मं शास्तारं धर्मस्तत्राऽऽगतो द्रुतम् ॥११॥
प्रणिपत्य च सम्पूज्य देवदेवं जनार्दनम् ॥
ब्रह्माणं चापि पितरं नमस्कृत्याऽब्रवीदिदम् ॥१२॥
किन्नु मे कार्यमापन्नं देह्याज्ञां तत्करोम्यहम् ॥
हरिः प्राह तदा धर्मं दण्डकार्यं गृहाण वै ॥१३॥
लोकानां स्वार्जितानां तु कर्मणां फलदो भव ॥
सत्कर्मणां सत्फलदोऽसत्कर्मणामसत्प्रदः ॥१४॥
रूपद्वयं गृहीत्वा त्वं दण्डकार्यं कुरु द्विज ।  
ब्रह्मणा मोदितः सोऽपि तत्कार्यं शिरसि न्यधात् ॥१५॥  
पुनर्धर्मस्तदा प्राह नारायणं जगद्गुरुम् ॥
किं कार्यं केन रूपेण क्व स्थले कैश्च हेतुभिः ॥१६॥
कथं दण्डयितव्यं तच्छाधि श्रीपरमेश्वर ।  
तदाह भगवान् कृष्णो गृहाण त्वं तनुद्वयम् ॥१७॥
घोररूपं तु तत्रैकं त्रासदं च भयङ्करम्!  
अपरं सौम्यरूपं तु सुखदं शान्तिदं सदा ॥१८॥  
तदेतद्रूपलब्ध्यर्थं सूर्याऽपत्यं भवाऽचिरम् ॥
यमरूपो विकरालस्वरूपस्त्रासदो भवा ॥१९॥
द्वितीयं तु तव रूपमिदमेव भवत्वथ ॥
ततस्ते वासयोग्यं वै स्थानं दक्षिणदिग्भवम् ॥1.61.२०॥  
कल्पयिष्ये विशालं तत्पुरी संयमनीति यत् ।  
दण्डाख्यं पुरुषं दास्ये यमदूताँश्च कोटिशः ॥२१॥  
लेखकाँश्चापि सन्दास्ये चित्रगुप्ताख्यमुख्यकान् ।  
स्वकर्मफलभोगाय स्थानानि कर्मिणां कृते ॥२२॥
विविधानि रचयिष्ये गच्छ सूर्यसुतो भव ॥
इत्यादिश्य हरिस्तस्मात्स्थानात्तिरोऽभवत्तदा ॥२३॥  
ब्रह्माणं तु नमस्कृत्य धर्मः सूर्यं विवेश ह!  
सूर्योऽप्यैच्छत्तदा पत्नीं पुत्रसन्ततिहायिनीम् ॥२४॥  
अथ सर्वगुणोपेता प्राप्ता सञ्ज्ञाभिधा प्रिया ॥
विश्वकर्मसुता दिव्या रविणा सा विवाहिता ॥२५॥  
सूर्यस्तु तेजसा तीव्रः सञ्ज्ञा मृद्वी स्वतेजसा ॥
सूर्यतेजोऽसहमाना रवेः सेवां करोत्यपि ॥२६॥  
यदा सूर्यस्तु सञ्ज्ञाया मुखं पश्यति कामतः ॥
तदा सञ्ज्ञा सूर्यतेजःप्रधृष्या भवति द्रुतम् ॥२७॥  
सूर्यस्य तेजसा सञ्ज्ञा नेत्रे निमिलते सदा ।  
प्रेम्णा पश्यन्त्यपि सूर्यं तेजसाऽभिभवात्तदा ॥२८॥  
नहि विवृत्तनेत्रेण द्रष्टुं शक्ता भवत्यसौ ।  
सूर्यः स्वयं स्वभावाद्धि देहेऽप्युष्णतमः परः ॥२९॥  
सञ्ज्ञा सूर्यस्य तत्तेजो ह्युग्रं सोढुं शशाक न ।  
यदा यदा तु सूर्यस्तां समाश्लिष्यति वै प्रियाम् ॥1.61.३०॥
तदा तु सूर्यं सन्तप्तं दृष्ट्वा च विवशा हि सा ॥
पतिं दृष्ट्वा मुहुः सञ्ज्ञा स्वाक्षिसंयमनं व्यधात् ॥३१॥
सूर्यस्तु प्रेमसमये प्रियां संरुद्धलोचनाम् ॥
मुहुर्दृष्ट्वा ह्यधीरः सन् रोषाद्वचनमब्रवीत् ॥३२॥  
मम योगे सदा भीरु कुरुषे स्वाक्षिसंयमम् ।  
तस्मान्मद्वीर्यतस्तेऽपि पुत्रो भवतु संयमः ॥३३॥  
नाम्ना यमस्तु विख्यातो यमराजेति वै महान् ।  
जीवानां कर्मपाकस्य दण्डदाता भविष्यति ॥३४॥  
मम क्रोधवशात् सोऽपि क्रूरधर्मा भविष्यति ।  
तव नेत्रसंयमनात् सोपि तादृग्भविष्यति ॥३५॥
यदा तु कर्मपाकं वै दण्डं दास्यति कर्मणे ।  
तदा ह्याक्रोशतो जीवान्नैव द्रक्ष्यति नेत्रतः ॥३६॥  
नेत्रे सम्मील्य दण्डं वै यथाकर्म प्रदास्यति ।  
यादृग् वै सङ्गमे पित्रोर्भावस्तादृक् तु बालके ॥३७॥  
इत्येवं वदमाने तु रवौ सञ्ज्ञा यथा तथा ॥
प्रियचिकीर्षया पत्युश्चञ्चलाऽप्यभवत्तदा ॥३८॥  
हावं भावं दर्शयन्ती स्नेहरतिं करोति वै ॥
कामभोगं रतिं रीत्या नेत्रे चोन्मील्य भावतः ॥३९॥  
शं निर्वर्तयते यावत् सूर्याद्गर्भं समादधौ ॥
सूर्यः प्राह तदा सञ्ज्ञां प्रिये त्वं चञ्चला मुहुः ॥1.61.४०॥  
विलोलितसुचाञ्चल्यपूर्णदृष्ट्या च मां पुनः ॥
विलोकयसि रमणाद् रञ्जयसि च मां मुहुः ॥४१॥
ततोऽपत्यं द्वितीयं ते चञ्चलं सम्भविष्यति ।  
सापि कन्या त्वया तुल्या चञ्चला वै भविष्यति ॥४२॥  
इत्येवं यमकं गर्भे दधार रविकाम्यया ।  
अथ प्राप्ते तु समये सुषुवे यमकं तु सा ॥४३॥  
पतिप्रदत्तवचनात्तस्या जज्ञे यमो यमी ॥
जातमातं तु षोडशहायनं समभूद् द्वयम् ॥४४॥
सूर्यगृहे तु रमते यमकं तद् यमो यमी ॥
पुत्रो द्वितीयः सञ्ज्ञायाः श्राद्धदेवोऽभवन्मनुः ॥४५॥  
यमस्तु यमराजोऽभूत् संयमिन्यां फलप्रदः ॥
यमी तु यमुना भक्ता नदी कृष्णेच्छयाऽभवत् ॥४६॥  
गोलोकात्कृष्णचन्द्रेण प्रेरिताऽत्र समागता ॥
सूर्यपुत्री स्वयं भूत्वा वृन्दावने गमिष्यति ॥४७॥
कलिन्दस्य सुता पश्चात् कालिन्दी सा भविष्यति ।  
यमुना सा महादेवी दिव्या मोक्षप्रदायिनी ॥४८॥  
आकल्पान्तं जलरूपा वृन्दावनविहारिणी ॥
कृष्णकेलिह्रदरम्या गोपगोपीकृताऽऽप्लवा ॥४९॥  
देवदेवीमहापूज्या गोकुलाग्रे गमिष्यति ॥
एवं पुत्रद्वयं पुत्रं सञ्ज्ञा संसुषुवे रवेः । ॥1.61.५०॥  
इति श्रीलक्ष्मीनारायणीयसंहितायां प्रथमे कृतयुगसन्ताने सूर्योत्पादितस्वपत्नीसञ्ज्ञागर्भोत्पन्नश्राद्धदेवयमयमी  
प्राविर्भावकथननामैकषष्टितमोऽध्यायः ॥ ६१ ॥
    
