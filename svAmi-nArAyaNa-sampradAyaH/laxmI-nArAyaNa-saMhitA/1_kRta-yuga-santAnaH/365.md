+++
title = "३६५"

+++
श्रीनारायण उवाच-  
शृणु लक्ष्मि! दिवि देवा गन्धर्वा मरुतस्तथा ।  
ग्रहाश्च केतवो नक्षत्राणि दिक्पालकाश्च ये ॥१ ॥
वसवो निधयो रुद्राः ऋषयो रवयस्तथा ।  
देव्योऽप्सरसो मुनयो दास्यः पर्यश्च दासकाः ॥२ ॥
ऐरावताद्याः करिणो दिग्गजा वाजिनस्तथा ।  
उच्चैःश्रवःप्रभृतयो हंसाश्च गरुडाः शुकाः ॥३ ॥
कामधेनवो गावश्च सरमाद्याः श्वजातयः ।  
मेषाश्च महिषाश्चापि सिंहा ये देववाहनाः ॥४ ॥
ते सर्वे कामगा दिव्याः कामरूपधरास्तथा ।  
अष्टसिद्धियुताः सर्वे निरावरणदृष्टयः ॥५ ॥
अप्रतिघातगतयः सर्वभाषाविदश्च ते ।  
देवभाषाविदः सर्वे धर्मपुण्यावलम्बिनः ॥६ ॥
नियमस्था भुञ्जते स्वःसुखं दीर्घप्रजीवनः ।  
मयूरा मूषकाः सर्पा ये देवानां गृहे स्थिताः ॥७ ॥
ते सर्वे कामरूपध्राः स्वस्वधर्मपरायणाः ।  
वर्तन्ते तत्र या त्वेका शुनी त्विन्द्रस्य सेविका ॥८ ॥
सरमा वर्तते नित्यं पत्यधीना पतिव्रता ।  
सरमायाः पतिर्नाम्ना द्युमेयस्त्विन्द्रसेवकः ॥९ ॥
तत्परा सरमा स्वाभिभक्ता पत्युः प्रियङ्करी ।  
पत्यादेशस्थिता पतिप्रदत्तभोगकारिणी ॥1.365.१० ॥
द्युमेयमन्तरा क्वापि नादत्ते भोजनादिकम् ।  
येभ्यः केभ्यश्च देवेभ्यो लब्धं समर्प्यं स्वामिने ॥११ ॥
ततो गृह्णाति वै नित्यं स्वाम्यादेशं करोति च ।  
एकदा दिवि विद्युत्सुविद्युन्नामकराक्षसौ ॥१२॥
अकस्मात्तु गतौ योद्धुं सहेन्द्रेण कृते युगे ।  
बलिष्ठाभ्यां महेन्द्रस्तु निर्जितः सन् पलायितः ॥१३॥
दासा दास्यो वाहनाद्याः सरमाद्याः पलायिताः ।  
मेरोररण्यदेशेषु चक्रुर्गुप्तं निवेशनम् ॥१४॥
राक्षसावपि माहेन्द्रं पद्ं सङ्गृह्य गर्वितौ ।  
मोदमानौ विहारार्थं मेरुं प्रति गतौ मुदा ॥१५॥
तत्रारण्ये गुहां दृष्ट्वा सुखदां कामदां शुभाम् ।  
मनोहरां विशिष्टां च समध्यास्य प्रतिष्ठितः ॥१६॥
इन्द्रपुरीं समागत्य प्रतिगत्वा च तां गुहाम् ।  
रमेतेस्म बहुदासीसंश्लिष्टावुभयाऽसुरौ ॥१७॥
देवास्तु दुःखमापन्नाः विना राजानमिन्द्रकम् ।  
मन्त्रयाञ्चक्रुरव्यग्रा ऐन्द्रं पदमभीप्सवः ॥१८ ॥
सर्वे संहत्य सैन्यानि चक्रुस्तयोः सुदंशिताः ।  
अब्रवीत्तत्र देवानां गुरुर्बृहस्पतिश्च तान् ॥१ ९॥
गोमेधेन यजध्वं वै प्रथमं विप्णुमीश्वरम् ।  
गवां मेध्यानि दुग्धानि घृतानि वह्निमूर्तये ॥1.365.२० ॥
भोजयित्वा बलं प्राप्य यष्टव्य क्रतुभिः पुनः ।  
एवङ्कृते विजयो वो भविष्यति तु नान्यथा ॥२ १ ॥
उपदेशो मया दत्तः क्रियतां शीघ्रमित्ययम् ।  
एवमुक्तास्तदा देवाः पायसाद्यर्थमेव गाः ॥२२॥
कामधेनूः समानीय मेर्वरण्ये क्रतुस्थले ।  
ररक्षुर्यज्ञकार्यं त्वारेभिरे गुरुयन्त्रिताः ॥२३॥
दुग्धं दधि घृतं सर्पिः प्राज्यं गवां प्रगे च ते ।  
क्रत्वग्नौ विष्णवे नित्यं देवेभ्यश्च ददत्यपि ॥२४॥
दिवा ता धेनवः सर्वा यान्ति शाद्वलभूमिषु ।  
आहाराय तृणाद्यर्थ निर्भयासु स्थलीषु च ॥२५॥
इन्द्रस्तत्र तदा देवैशकारितश्च देशितः ।  
गवां संरक्षणार्थाय दूतान्प्रेषय नित्यदा ॥२६ ॥
इन्द्रेण सरमा दत्ता शुनी पतिव्रता तदा ।  
पातिव्रत्यप्रभावेण सर्वरक्षाकरी सती ॥२७॥
मुमुचुर्गाश्चारणार्थं रक्षार्थं सरमां ददुः ।  
देवा हवनं कुर्वन्ति निश्चिन्ता बललब्धये ॥२८॥
तास्तु गावो देवशून्या रक्ष्यमाणास्तृणस्थले ।  
तत्र जग्मुस्तदा गावश्चरन्त्यो यत्र तेऽसुराः ॥२९॥
ते तु धेनुकुलं दृष्ट्वा शुक्रमूकः पुरोहितम् ।  
पश्य त्वं देवगा ब्रह्मँश्चार्यन्ते रक्षमाणया ॥1.365.३ ० ॥
इन्द्रशून्या सरमया वद विघ्नं यथा भवेत् ।  
देवकृते क्रतौ शीघ्रं शाधि कुर्मो वयं तथा ॥३ १ ॥
एवमुक्तस्तदा शुक्रः प्रत्युवाचाऽसुराँस्तदा ।  
गा हियन्तां शीवमसुरा मा विलम्बथ क्षणम् ॥३२॥
गावो मूलं हि यज्ञस्य देवानां पुष्टिदास्तु ताः ।  
तद्रोधे यज्ञरोधः स्याद् देवा दुःखमवाप्नुयुः ॥३३॥
एवमुक्तास्तदा दैत्या जहस्ता गा यदृच्छया ।  
हृतासु तासु सरमा मार्गान्वेषणतत्पराः ॥३४॥
अपश्यत्सा दितेः पुत्रैर्नीता गावः क्रतोर्धराः ।  
दैत्यैरपि शुनी दृष्टा दृष्टमार्गा सुरक्षिका ॥३५॥
दृष्ट्वा ते सरमां प्राहुः सामपूर्वमिदं वचः ।  
सरमे त्वं सुरेभ्यस्तु मा निवेद्य सर्वथा ॥३६॥
दैत्यैर्गावो हृताश्चेति मा ब्रूहि ते शुभं भवेत् ।  
आसां गवां चातिभिष्ट क्षीरं त्व सरमे शुभे ॥३७॥
पिब स्वैरमिति प्रोक्त्वा तस्यै दुग्धं ददुस्तदा ।  
दत्वा तु क्षीरमतुलं तस्यै ते दैत्यनायकाः ॥३८॥
मा भद्रे देवराजाय यास्त्विमा विनिवेदय ।  
एवं प्राहुर्मुहुस्तस्यै सा श्रुत्वा प्राह दानवान् ॥३९॥
यस्याऽन्नं भुञ्जते भृत्यास्तस्यार्थे भृत्यवर्तनम् ।  
तदर्थे प्राणदानं च श्रेयःकृन्न तु चान्यथा ॥1.365.४० ॥
यो भृत्यो वेतनं लब्ध्वा स्वामिनोऽर्थं करोति न ।  
स याति रौरवं तर्हि विपरीतस्तु किं लभेत् ॥४१ ॥
नाऽहं देवशुनी देवविपरीता भवामि वै ।  
रक्षार्थं विहिता साहं कथं यामि विनाशने ॥४२॥
कथयिष्ये सुरान् दैत्या! वः कृत्यं धेनुलोपनम् ।  
रक्षिका भक्षिका नाहं भविष्यामि कदाचन ॥४३ ॥
यस्यान्नकणिका भुक्ता तदर्थं शिरसोऽर्पणम् ।  
शूनां जातिस्वभावोऽस्ति भयादपि न मुच्यते ॥४४॥
यदन्नमुदरे जीर्णं तस्याऽहितकर जनः ।  
स्वामिघ्नो धर्महन्ता च हन्यते सर्वदैवतैः ॥४५॥
न निष्कृतिर्भवेत्त् तस्य स्वामिविश्वासघातिनः ।  
यत्प्राप्यते प्रभुञ्जामः स्वामिनोऽङ्गनरक्षकाः ॥४६ ॥
तिरस्कारे प्रहारेऽपि सन्तुष्टा गुणदर्शिनः ।  
स्वामिसेवापरा नित्यं तन्वा वाचा क्रियादिभिः ॥४७॥
एतादृशान् सत्यभूत्यान् स्वामिधर्मपरायणान् ।  
रक्षत्येव हरिः साक्षात् कृष्णनारायणः प्रभुः ॥४८॥
नाऽहं पास्यामि गोदुग्धं त्वाज्ञा वै स्वामिनो विना ।  
नाऽहं रक्ष्यामि गुप्तं च प्रकाशयिष्ये सत्वरम् ॥४९॥
इत्युक्त्वा सा ततः स्थानादपाससार वेगतः ।  
तावद् दैत्या विहन्तुं तां दुद्रुवुर्हेतिभिः सह ॥1.365.५०॥
सरमा प्राह दैतेया! न मां हन्तुं समर्हथ ।  
यत्र क्वापि त्रिलोक्यां वै स्त्रियं हन्ति न बुद्धिमान् ॥५१ ॥
इत्युक्ता अपि दैतेयाः श्वानो भूत्वाऽतिकामिनः ।  
परिरब्धुं शुनीं तत्र दद्रुवुरतिगर्विताः ॥५२॥
त्रस्ता सस्मार सा देवान् पतिं श्वानं द्युमेयकम् ।  
तावत्तत्र समायातो द्युमेयो देवसेवकः ॥५३ ॥
सरमा स्वपतिं नत्वा पीत्वा पतिमुखाम्बुजम् ।  
प्राह दैत्यान् पराभावयितुं धर्मपरायणा ॥५४॥
यद्यहं स्वामिनो भोज्यं गृह्णामि तत्प्रसादकम् ।  
तेन पुण्येन दैतेया दह्यन्तु वह्निनाऽत्र वै ॥५५॥
यद्यहं वचने नित्यं द्युमेयस्याऽस्मि संस्थिता ।  
तेन पुण्येन दैतेया दह्यन्तु वह्निनाऽत्र वै ॥५६॥
यद्यहं स्वपतिं हित्वा नान्यं गच्छामि कर्हिचित् ।  
तेन पुण्येन दैतेया दह्यन्तु वह्निनाऽत्र वै ॥५७॥
यद्यहं स्वपतितुष्टा नान्यतुष्टा भवामि चेत् ।  
तेन पुण्येन दैतेया दह्यन्तु वह्निनाऽत्र वै ॥५८॥
यद्यहं स्वामिकार्येऽपि पतिप्रसन्नतां सदा ।  
गृहीत्वैव नियुक्तास्मि दैत्या दह्यन्तु वह्निना ॥५९॥
पत्यौ सुप्ते प्रसुप्ताऽहं भुक्ते भुक्तवती तथा ।  
तत्सुखे सुखमापन्ना दुःखे दुःखातिवर्तिनी ॥1.365.६ ०॥
पतिव्रता यथाजाति चेद् भवामि निरन्तरम् ।  
तेन पुण्येन दैतेया दह्यन्तु वह्निनाऽत्र वै ॥६१ ॥
इत्युक्तवत्यां दैतेयाः श्वस्वरूपास्तदन्तिके ।  
परितो वर्तिकां कृत्वा यावत् स्पृशन्ति तां शुनीम् ॥६२॥
तावदग्निः समुद्भूतो दावाऽनलोऽतिदारुणः ।  
दैतेयान्तमभिव्याप्य भस्मीचकार सर्वथा ॥६३॥
शुनी स्वपतिना सार्धमिन्द्रादिदेवताः प्रति ।  
समागम्याऽकथयत् तद्वृत्तान्तमखिलं क्रतौ ॥६४॥
देवाः श्रुत्वा गतास्तत्र नीत्वा गा आगमत् क्रतुम् ।  
शुक्रः सञ्जीवनीपत्रैर्मन्त्रैरुत्थाप्य चासुरान् ॥६५॥
नीत्वा ययौ तु युद्धार्थं यज्ञभूमौ प्रदर्पितः ।  
सरमा पतिमापृच्छ्य शुक्रं जग्राह मस्तके ॥६६॥
महेन्द्राद्यास्तु यज्ञस्य बलेन पुष्टतां गताः ।  
दैत्यनाशाय सैन्यानि रचयामासुरादरात् ॥६७॥
क्रियमाणेन यज्ञेन ववृधे देवताबलम् ।  
वर्धितेन बलेनेन्द्रो देवसैन्यान्युवाच यत् ॥६८॥
सन्नह्यन्तां सुराः शीघ्रं दैत्यानां वधकर्मणि ।  
एवमुक्तास्तदा देवाः सन्नद्धास्तत्क्षणेऽभवन् ॥६९॥
असुराणां विनाशाय दुद्रुवुरुद्यतायुधाः ।  
ते देवा युयुधुस्तूर्णं विजिग्युस्त्वासुरीं चमूम् ॥1.365.७०॥
जितास्तु देवैरसुरा हतशेषा विचेतसः ।  
जिजीविषवः सन्त्रस्ता ममज्जुः सागरेषु ते ॥७१ ॥
त्रिदिवं देवराजोऽपि लोकपालैश्च धेनुभिः ।  
ग्रहनक्षत्रताराभिर्देवीभिः ऋषिभिस्तथा ॥७२॥
सर्वदेवैः समेतश्च स्वर्गं प्राप्य पुनः स्वकम् ।  
परमारुह्य बुभुजे यथापूर्वं यथासुखम् ॥७३॥
एवं लक्ष्मि! सरमाया देवशून्याः स्वधर्मजा ।  
पातिव्रत्यकृता सिद्धिः प्रजज्वालाऽसुरान्बहून् ॥७४॥
य इट्ं शृणुयाल्लोके सरमाधर्मसद्बलम् ।  
स गोमेधस्य यज्ञस्य फलं प्राप्नोति वै जनः ॥७५॥
भ्रष्टराज्यश्च यो राजा शृणोतीदं समाहितः ।  
स देवेन्द्र इव स्वर्गं राज्यं स्वं लभते जनः ॥७६॥
इति श्रीलक्ष्मीनारायणीयसहितायां प्रथमे कृतयुगसन्ताने पतिव्रतामाहात्म्ये विद्युदादिराक्षसैर्देवराज्ये हृते देवकृते यज्ञे मेरौ गोरक्षार्थं नियुक्तया सरमया  
देवशुन्या पातिव्रत्यधर्मेण दैत्याः प्रज्वालिता गावश्च रक्षिता देवराज्यं च देवैर्लब्धमित्यादिनिरूपणनामा पञ्चषष्ट्यधिकत्रिशततमोऽध्यायः ॥३६५॥
    
