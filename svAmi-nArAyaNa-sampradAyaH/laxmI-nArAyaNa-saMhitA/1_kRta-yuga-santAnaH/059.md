+++
title = "०५९"

+++
श्रीनारायण उवाच --  
अथापि वासनालेशाद् बहुजन्मभ्रमेस्तथा ।  
मनो यदि पुनश्चायात्स्थैर्यं नैव समाश्रयेत् ॥१ ॥
तदा तु मन एवेदं ब्रह्म इत्यपि धारयेत् ।  
तस्मिन् यदुद्भवेच्छुक्लं मन्तव्यं कृष्णमेव वा ॥२ ॥
तदपि ब्रह्म एवेति नान्यो वै विषयो हि सः ॥
इत्येवं कल्पयेत् प्राज्ञो मुमुर्षुर्नाऽन्यमर्थयेत् ॥ ३ ॥  
अथापि तत्र भासः स्याद्विविधानां तु देहिनाम् ॥
पशुकलत्रपुत्रादिद्रव्यभवनसम्पदाम् ॥४॥
सर्वं वै ब्रह्म इत्येवं कल्पयेन्नान्यमर्थयेत् ।  
एवं तद्ब्रह्मभावेन ब्रह्मरूपाणि तानि वै ॥५॥
भवन्त्येव ततस्तानि नैव बन्धकराणि हि ।  
अथापि तन्मनो ब्रह्मरूपं कृत्वा स्वयं जनः ॥६ ॥
सर्वं ब्रह्ममयं पश्येन्नान्यत् किञ्चिद्विलोकयेत् ।  
नेन्द्रियैर्नान्तरैर्नैव वासनाकिरणेन वा ॥७ ॥
स्वात्मरिक्तं विपश्येद्धि किञ्चिदन्यदतन्मयम् ॥
तादृशं स्वं मनश्चैव मन्तव्यं ब्रह्मरूपकम् ॥८ ॥
कृत्वा ततः परम्ब्रह्म ध्यायेच्छान्तरयेण वै ॥
तद् यथा स्वं ब्रह्म कृत्वा परं ब्रह्म सुमूर्तकम् ॥ ९ ॥  
चिन्तयेत् सौम्यरूपं तं सूक्ष्मं प्रादेशमात्रकम् ॥
चतुर्भुजं शङ्खचक्रगदापद्मधरं प्रभुम् ॥1.59.१०॥
सुप्रसन्नमुखाम्भोजं पद्मपत्रायतेक्षणम् ।  
केसरपिशङ्गधौत्रं रत्ननद्धसुभूषणम् ॥११॥
महारत्नाऽञ्चितप्रान्तकल्गिकिरीटकुण्डलम्  
श्रीवत्सं वक्षसि दधद्वनमालासुकौस्तुभम् ॥१२॥
रशनाऽऽवृत्तकट्याढ्यं स्वर्णनूपुरपत्कजम् ।  
कोमलस्वर्णपत्त्राणं वरप्रावारसंवृतम् ॥१३॥  
सुवर्णशृङ्खलायुक्ताऽङ्गुलीयकङ्कणान्वितम् ।  
स्निग्धाऽऽभुग्ननीलकेशं मन्दहासाऽमृताननम् ॥१४॥
प्रेमरसोद्गमन्नेत्रं भ्रूचाञ्चल्यकृपापरम् ॥
इत्येवं दिव्यतेजस्कं सुरूपं चिन्तयेन्निजे ॥१५॥  
तथा नखशिखापूर्णमेकैकमङ्गमीक्षयेत् ।  
यावन्नस्थिरतां यायात् समभ्यस्येत्तु तावता ॥१६॥  
सुखस्थिरासनसंस्थो जिहासुर्लोकमुल्बणम् ।  
प्राणान्यच्छेन्मनो यच्छेद् बुद्धिं यच्छेन्निजात्मनि ॥१७॥
आत्मानं ब्रह्मणि यच्छेद् ब्रह्मात्मानं परात्मनि ।  
एवं क्रमात्परं रुद्धः शान्तस्तद्रूपतां गतः ॥१८॥  
विरमेत शनैः कृत्यान्न गुणा बन्धनप्रदाः ।  
कुतोऽन्यत्कालमायादि यत्पदं वैष्णवं तु तत् ॥१९॥
नाभिं सङ्कुच्य च गुदं क्रमाच्चक्राणि लङ्घयेत् ।  
सुषुम्णया भ्रुवोर्मूले गुरुं ध्यात्वोर्ध्वमागतः ॥1.59.२०॥
मूर्ध्नश्छिद्रं ततो भित्त्वा मुक्तैः सह परिव्रजेत् ।  
शुक्लं वैश्वानरं गत्वा सूर्यं चान्द्रं च तारकाः ॥२१॥
पैत्र्यं स्थानं समुल्लङ्घ्य ऋषीणां मण्डलानि च ॥
सत्यं लोकं समुलङ्घ्याऽष्टैश्वरावरणानि च ॥२२॥
समुल्लङ्घ्य ततो गच्छेद्विराट्नारायणं प्रभुम् ॥
हिरण्यगर्भमुल्लङ्घ्य महाविष्णुपदं ततः ॥२३॥
तच्चापि सम्परित्यज्य प्राधाने प्राकृते पदे ।  
समपोह्य ब्रह्मलोकं शाश्वतं धाम चाप्नुयात् ॥२४॥  
न मृत्युर्न जरा तत्र न कालो न च शोचनम् ।  
नार्तिर्नोद्वेग इत्येषः श्रीहरेर्लोक उच्यते ॥२५॥  
तन्मूर्तेस्तु परानन्दमाप्नोत्यानन्दतन्मयः ।  
एवं मुमुक्षुः क्रियया ध्यानेनोपासनेन वा ॥२६॥  
उपासित्वा तथा ध्यात्वा परम्ब्रह्म समश्नुते ।  
भगवता श्रीहरिणा लक्ष्म्यै सृती प्रदर्शिते ॥२७॥  
क्रियायोगो भक्तियोगो येनात्मा मोक्षमाप्नुयात् ॥
हरिः सर्वत्र नियतः सर्वं चैव हरौ मतम् ॥२८॥  
तेन सर्वात्मना ध्यायेद् द्रष्टारमन्तरात्मनि ।  
अतः सर्वस्वभावेन सर्वत्र सर्वदा हरिम् ॥२९॥  
शृणुयात्कीर्तयेद्ध्यायेद् येन तन्मयतां व्रजेत् ।  
ये वै कथामृतं नित्यं पिबन्ति हरिमाश्रिताः ॥1.59.३०\|\|  
प्रज्वलन्त्याशयास्तेषां व्रजन्ति तत्पदाम्बुजम् ॥
एवं विज्ञानरसनामाश्रितो रसविज्जनः ॥३१॥  
क्षितिं तु गेन्दुकं कृत्वोपबर्हणं भुजद्वयम् ।  
अञ्जलिं भुजिसत्पात्रं दिशो वस्त्रं प्रकल्प्य च ॥३२॥  
वृक्षाद्भिक्षां सरिद्य््श्च जलं गुहागृहं तथा ।  
नारायणात्तु सन्तोषं प्राप्याऽऽत्मरमणो मुनिः ॥३३॥
किं कस्मात्तु समीहेत नारायणमृते पुनः ।  
सकामो वाथ निष्कामो हरिं ध्यायेत्तदात्मना ॥३४॥  
प्रतीकेष्वप्रतीके वा तत्तानस्तन्मयो भवेत् ।  
तेनैवैकेन देवेन स्वस्मात् स्वस्य विभूतयः ॥३५॥
भिन्नोपासककामानां तृप्त्यर्थं प्रकटीकृताः ।  
यतो नाऽयं जनः सर्वो मृतौ भवति निस्पृहः ॥३६\|\|  
सुबहून् मृतिकालेऽपि पदार्थानीहते पुनः ।  
ततस्तेनापि तत्तस्मिन् ब्रह्मभावनया मुहुः ॥३७॥  
सकामनया विचिन्त्यमिष्टदं ब्रह्मचैव तत् ॥
विप्रतेजस्विताकामो भजेत्पत्नीव्रतं हरिम् ॥३८॥  
लक्ष्मीकामो भजेल्लक्ष्मीं त्वां सुवर्णप्रदां सदा ।  
इन्द्रियसौष्ठवमिच्छन् भजेदिन्द्रं शचीपतिम् ॥३९॥  
अपत्येच्छुर्भजेदत्र दक्षादिकप्रजापतीन् ।  
अप्रधृष्यत्वकामोऽग्निं द्रव्यकामो वसून्भजेत् ॥1.59.४०॥
वीर्यकामो भजेद्रुद्रमन्नेच्छुरदितिं भजेत् ।  
स्वर्गेच्छुस्तु भजेत् सूर्यं राज्येच्छुर्विश्वदेवताः ॥४१॥  
प्रजावशित्वकामस्तु साध्यदेवान् यजेत वै ॥
चिरायुरिच्छुरश्विनौ पुष्टीच्छुः पृथिवीं यजेत् ॥४२॥  
प्रतिष्ठेच्छुर्व्योमभूमी पत्नीच्छुरुर्वशीं यजेत् ॥
रूपकामस्तु गन्धर्वान् कीर्तिकामः क्रतुं यजेत् ॥४३॥
सर्वाधिपत्यकामस्तु यजेद् ब्रह्माणमेव च ।  
धनसङ्ग्रहकामस्तु वरुणं वै प्रपूजयेत् ॥४४॥
विद्याकामो यजेच्छम्भुं धर्मेच्छुर्विष्णुमर्चयेत् ॥
दाम्पत्यप्रेमकामस्तु सतीमुमां सदा यजेत् ॥४५॥
सन्तानकुलवृद्ध्यर्थं यजेत् पितॄनतन्द्रितः ॥
सर्वथा दुःखनाशाय यज्ञान् कुर्यान्मुहुर्मुहुः ॥४६॥  
बलेच्छुको मरुद्देवान् राज्येच्छुर्मनुदेवताः ।  
भोगेच्छुः शशिनं शत्रुनाशेच्छू राक्षसान् यजेत् ॥४७॥  
मुक्तिकामस्तु पुरुषं परमात्मानमीश्वरम् ।  
भजेत सततं भक्तः कामाऽकाममयो धिया ॥४८॥  
तमेव परमात्मानं सर्वस्वप्रदमर्थयेत् ॥
तत्तत्कामप्रसिद्धिः स्यात् सिद्धौ तृप्तिस्तृषाक्षयः ॥४९॥  
ततोऽपि नित्यसच्चिदानन्दसन्दोहमर्थयेत् ॥
विहारे भोजने पाने श्रृङ्गारे मेहने रतौ ॥1.59.५०॥  
परशूनामपि कालो वै पृथग्गच्छत्यतो नु किम् ।  
तरवोऽपि हि जीवन्ति भस्त्राश्चापि श्वसन्ति वै ॥५१॥
कथा नैव श्रुता कर्णे तेऽपि तादृग्विधा जनाः ।  
कथाश्रुतिं विना कर्णौ वाल्मीकौ तु बिलौ मतौ ॥५६॥
सङ्कीर्तनमृते जिह्वा दार्दुरिक्येव भौतिकी ॥
मुकुटार्हं शिरो नतिमृते भारस्तु केवलः ॥५३॥  
हरेः सेवामृते हस्तौ स्वर्णार्हावपि चेन्धनौ।  
हर्यदर्शनकृन्नेत्रे मायूरबर्हचन्द्रके॥५४॥  
हर्यमन्दिरगौ पादौ वृक्षस्तम्बौ हि केवलौ ।  
हरेरङ्घ्रिरजो लाभं विना मर्त्यो जीवन्मृतः ॥५५॥  
हरेर्वृन्दापुष्पगन्धं विना नासापि शाविकी ।  
हरेर्भक्तौ द्रवाऽभावे हृदयं प्रस्तरोपमम् ॥५६॥  
हरेः कथायां यन्नेत्रे जलं रोमेषु हर्षणम् ।  
अङ्गेषु पुलको भावो द्रवो हृदि स सात्त्वतः ॥५७॥  
सात्वतानां हृदि साक्षान्नारायणो वसाम्यहम् ।  
नमस्तस्मै परेशाय तज्जलाय नमो नमः ॥५८॥  
अनन्तशक्त्यधिष्ठानान्तरात्मँस्ते नमो नमः ॥
अदृश्यरूपिणेऽलक्ष्यवर्त्मने ब्रह्मणे नमः ॥५९॥  
दुरीतनाशनेऽखिलप्राणिरूपाय ते नमः ॥
असन्निरसननाम्ने सात्त्वताम्पतये नमः ॥1.59.६०॥  
दीनानां बन्धवे तुभ्यं स्वधाम्नि रंस्यते नमः ।  
निरस्तातिशयसाम्यगुणैश्वर्यवते नमः ॥६१॥  
अयोगिनां विदूराय स्वहृदिस्थाय ते नमः ॥
यत्कीर्तिश्रवदृश्यर्हास्मृतिस्तोत्राणि सर्वथा ॥६॥  
कल्मषाणि विधुन्वन्ति तस्मै भद्रकृते नमः ॥
प्रपन्ना यत्पदोपास्त्या मात्रास्पृशिं विधूय च ॥६३॥  
निराशया ब्रह्मगतिं यान्ति तस्मै च ते नमः ॥
शीलदानक्रियामन्त्रयज्ञत्यागतपोव्रताः॥६४॥
यदर्पणमृते क्षेमं विन्दन्ति नहि ते नमः।  
श्वादमत्स्यादचर्मकृद्यवनाऽऽभीरसङ्कराः॥६५॥
कङ्कशबरझल्लादपारधिर्गणिकापिवाः।  
किरातखसघाताश्च पापाश्चान्येऽपि जन्तवः ॥६६॥  
यदाश्रिताश्रयाच्छीघ्रं शुद्ध्यन्ति ते नमो नमः ।  
अवतारमयः सोऽयं साधुसाध्वीमयः प्रभुः ॥६७॥  
ईशेशाऽजामयो देवो नारायणः प्रसीदताम् ।  
ऋषिपितृदेवमयो मानवासुरनागधृक् ॥६८॥  
पतिपत्नीमयो देवो नारायणः प्रसीदताम् ।  
नरनारीस्वरूपोऽयं नृपराज्ञीमयः प्रभुः ॥६९॥  
लोकधामधराधीह्रीश्रीपतिर्मे प्रसीदताम् ।  
यत्पादध्यानधौतान्तर्हृदो विन्दन्ति यं प्रभुम् ॥1.59.७०॥
तदोतप्रोतसद्बुद्ध्या यादृग्रूपः स दृश्यते ।  
तथा तं कवयो लोके वर्णयन्ति परात्परम् ॥७१॥  
ब्रह्मवाण्यां ब्रह्मरूपो लोकवाण्यां रसात्मकः ।  
उभवाण्यां मिष्टतिक्तो प्रसीदतां कथेष्टदः ॥७२॥
इतिश्रीलक्ष्मीनारायणीयसंहितायां प्रथमे कृतयुगसन्ताने भगवद्धयान-ब्रह्मलोकगमन-तत्तद्विभूतिध्यानादिकथननामैकोनषष्टितमोऽध्यायः ॥५९॥  
    
