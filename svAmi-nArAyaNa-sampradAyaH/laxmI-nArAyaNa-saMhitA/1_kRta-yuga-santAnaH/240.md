+++
title = "२४०"

+++
श्रीलक्ष्मीरुवाच-  
पौषकृष्णैकादशी च किन्नाम्नी को विधिस्तथा ।  
किं फलं का च लक्ष्मीश्च को देवः पूज्यते वद ॥१ ॥
श्रीनारायण उवाच-  
कथयामि शृणु लक्ष्मि पौषैकादशिकाव्रतम् ।  
एकादशीव्रतेनाहं तुष्टो भवामि सर्वथा ॥२ ॥
पौषस्य कृष्णपक्षीया सफला नामतो हि सा ।  
तस्यां नारायणं सङ्कर्षणाख्यं स्वामिनं प्रभुम् ॥३ ॥
सुनन्दापत्निकायुक्तं पूजयेद् भावनायुतः ।  
पूजायां मुनिपुष्पाणि नैवेद्ये गुडलड्डुकाः ॥४ ॥
अत्राऽर्घ्ये चामृतफलं स्वर्णदानं च शस्यते ।  
प्रागुक्तविधिना कार्या दशम्येकादशी तथा ॥५ ॥
द्वादशीपारणं चैव कर्तव्यं चोक्तरीतितः ।  
प्रातर्वै सर्वतोभद्रमण्डले व्रतवासरे ॥६ ॥
घटं संस्थाप्य च हरिं फलैश्च विविधैर्व्रती ।  
नारीकेलफलैश्चैव क्रमुकैर्बीजपूरकैः ॥७ ॥
जम्बीरैर्दाडिमैश्चैव तथा धात्रीफलैः शुभैः ।  
लवङ्गैर्बदरैश्चैव तथाऽऽम्रैश्च विशेषतः ॥८ ॥
यत्र यत्फललब्धिः स्यात् तत्तत्फलैः प्रपूजयेत् ।  
षोडशोपसुवस्त्वाद्यैः पूजनं महदाचरेत् ॥९ ॥
दीपदानं विशेषेण सफलायां प्रकारयेत् ।  
धान्यदानं वस्त्रदानं स्वर्णदानं गवार्पणम् ॥1.240.१ ०॥
रात्रौ जागरणं कुर्यान्मिलितैर्वैष्णवैः सह ।  
यदि निमेषमात्रं यः कुर्याज्जागरणं निशि ॥११ ॥
यज्ञाधिकं फलं सर्वतीर्थाप्लावनज फलम् ।  
वर्षसहस्रतपसां फलाधिकफलं भवेत् ॥१२।  
शृणु लक्ष्मि! कथा माहिष्मतस्य नृपतेः पुरा ।  
सत्ययुगे समजाता सफलाव्रतसंश्रयात् ॥१३॥
नर्मदायास्तटेऽरण्ये पर्वतप्रायभूतले ।  
भारते दक्षिणे मध्ये पुरी माहिष्मती शुभा ॥१४॥
माहिष्मतस्य राज्ञस्तद्राज्यं चाभून्महत्तरम् ।  
तस्य सौम्याः पञ्च पुत्रा ह्यासन् सर्वे कुमारकाः ॥१५॥
धीमान् श्रीमान् धृतिमांश्च कीर्तिमान् शक्तिमानिति ।  
तेषां मध्ये तु धीमान् वै ज्येष्ठः पापरतोऽभवत् ॥१६॥
यौवनं प्राप्य मद्यादि पिबन् मांसं प्रभक्षयन् ।  
वेश्यां च गमयन् दाराः परा अत्यभिमर्षयन् ॥१७॥
चौर्यं च परराष्ट्रेषु प्रसह्य कारयन् स्वकैः ।  
पापातिपापदुष्टातिनिकृष्टाचारवानभूत् ॥१८॥
द्यूतं पानं च मृगया प्रमदा मांसमित्यमून् ।  
दोषान् स पोषयन् द्रव्यं नाशयामास वै पितुः ॥१९॥
गमितं मणिरत्नादि स्वर्णादि पापकर्मभिः ।  
बुभुक्षितस्ततो जातो मलिनो वेदनिन्दकः ॥1.240.२० ॥
असद्भावो ब्राह्मणानां सतां धर्मस्य निन्दकः ।  
वैष्णवानां च देवानां विशेषान्निन्दकोऽभवत् ॥२१॥
प्रजायां सर्वथा चोपद्रवं पिशाचवद्धि सः ।  
नित्यं करोत्यतो राज्ञा त्वाहूतो लुम्भकाभिधः ॥२२॥
पित्रा च बान्धवैः सर्वैर्लुम्भकस्त्यक्त एव हि ।  
निष्कासितश्च राष्ट्राद्वै प्रजाभिस्ताडनादिभिः ॥२३॥
यत्र गच्छति लुम्भोऽसौ तिरस्कारं स विन्दति ।  
न च सौख्यमवाप्नोति न कोऽपि सत्करोति तम् ॥२४॥
निर्धनो गतसत्ताको वेश्ययापि विनिष्कृतः ।  
पर्यटन् वनवृक्षेषु क्षुधातृषार्दितः स्वयम् ॥२५॥
दुःखं तपःस्वरूपं वै घोरं सेहेऽतिदारुणम् ।  
पश्चात्तापं करोति स्म मुहुः स्वार्जितकर्मणाम् ॥२६ ॥
त्यक्तोऽहं बान्धवैः पित्रा प्रजाभिर्वेश्यया तथा ।  
राज्यान्निष्कासितश्चापि सर्वैश्चापि तिरस्कृतः ॥२७॥
वरं चात्र वने वासः परं वैरं न शाम्यति ।  
वैरस्य यापनायैव वैरिणोऽहं निहन्मि वै ॥२८॥
पितुश्च नगरं सर्वं घातयिष्यामि सर्वथा ।  
लोपयिष्यामि सौधाँश्च हरिष्यामि धनादिकम् ॥२९॥
शनैः शनैरिदं कार्यं धनं हर्तव्यमुत्तमम् ।  
वने गुप्ते प्रवस्तव्यं स्यां न हस्तगतो यथा ॥1.240.३० ॥
इति पापमतिं कृत्वा दारुणे गहने वने ।  
जीवघातरतो नित्यं स्तेयहिंसादिनिष्ठुरः ॥३ १॥
वसन् रात्रौ च नगरं गत्वा शस्त्रैर्जनान्बहून् ।  
घातयित्वा धनं धान्यं वस्त्रं प्रभूतमित्यपि ॥३२॥
नयति स्म महारण्ये खादति ह्लादते मुहुः ।  
सर्वं च नगरं तेन मुषितं पापवृत्तिना ॥३३॥
त्रासो महान् प्रजायां च वर्तते स्म निरन्तरम् ।  
अकस्माद्धनहरणं प्रसह्य श्रेष्ठिनो जनान् ॥३४॥
करोति स्म क्वचिद् वक्रान् मारयत्यपि जीवतः ।  
एकदा स गृहे राजमन्त्रिणः प्रविवेश ह ॥३५॥
धनं बहु हृतं तेन तथा खाद्यं च खादितम् ।  
प्रमदाश्च तथा भुक्तास्तथा बालाश्च ताडिता ॥३६ ॥
गृहं प्रज्वालितं तस्य कृतश्चोपद्रवो महान् ।  
तावत्तत्र समायातैः राजभटैर्निशाचरैः ॥३७॥
गृहीतो निगडे बद्धो रश्मिभिर्हस्तयोर्धृतः ।  
उवाच तान् सुतोऽहं वै राज्ञो माहिष्मतस्य वै ॥३८॥
मोचनीयोऽहमेवाऽत्र त्वन्यथा वः सुखं नहि ।  
हरिष्ये भवतां प्राणान् नाशयिष्यामि शस्त्रकैः ॥३९॥
करिष्ये वो नाशमेव धनदारागृहार्थिनाम् ।  
राज्ञः सुतो न धर्तव्यः कदाचन सुखेप्सुभिः ॥1.240.४० ॥
धर्षणीयो न वै सर्पो विप्रः क्षत्रिय एव च ।  
विनाशफलदास्ते वै रक्षकास्तु नताः सदा ॥४१॥
इति श्रुत्वा च तैर्मुक्तो गतोऽरण्ये पुनर्हि सः ।  
आमिषं भक्षयन्नित्यं वार्क्षफलानि भक्षयन् ॥४२॥
प्राणयात्रां स निर्वाहयति कन्दादिभिस्तथा ।  
चौर्येणापि स्वनिर्वाहं करोति वनवासवान् ॥४३॥
वने तत्राऽभवज्जीर्णं विष्णुस्थानं विनिर्जनम् ।  
अश्वत्थस्य च वृक्षस्याऽधोमूले नष्टभित्तिकम् ॥४४॥
नष्टद्वारं नष्टशालं नष्टच्छायं निराश्रयम् ।  
तत्राऽनेन तु भग्नया मूर्तेर्विष्णोर्हि वेदिका ।४५॥
आश्रयार्थं स्वीकृताऽऽसीद् विश्रान्तिर्लभ्यतेऽत्र च ।  
अश्वत्थोऽपि जीर्णशाखस्तम्बश्च बहुवार्षिकः ॥४६॥
देवभावेन वृक्षोऽयं विष्णुयोगाद्धि वर्तते ।  
तत्र वासाल्लुम्भकस्य देविस्थानप्रतापतः ॥४७॥
बुद्धिस्तु सात्त्विकी जाता विचारं चाकरोद्धि सः ।  
अहो मया कृतं पापं बहु यस्य न निष्कृतिः ॥४८॥
अथापि न मया कार्यं हिंसनं प्राणघातकम् ।  
कन्दाद्यत्त्वा च निर्वाहं करिष्ये पिप्पलाश्रयः ॥४९॥
विष्णुश्चात्र वसत्येव मूर्तौ तु पिप्पले तरौ ।  
करिष्यति मम श्रेयः पापं प्रज्वालयिष्यति ॥1.240.५०॥
इत्येवं कृतबुद्धिः सः शैत्यकालेऽपि भूतले ।  
वृक्षस्तम्बाश्रये रात्रिं निर्गमयति कष्टतः ॥५१॥
तावत्तत्र समायाताश्चौराश्चान्ये वनाश्रयाः ।  
लुम्भकस्य च वस्त्रादि प्रजह्रुः पौषकृष्णके ॥५२॥
पौषस्य कृष्णपक्षे तु दशम्यां प्रातरेव सः ।  
फलान्याहृत्य बुभुजे कथञ्चिद् दिवसो गतः ॥५३ ॥
रात्रौ त्वाकस्मिकं शैत्यं हिमाढ्यं प्रववर्ष ह ।  
यत्राग्नितापनेनापि रक्षणं न यथा भवेत् ॥५४॥
तथा शीतप्रवाहस्य भोगभूतोऽभवद्धि सः ।  
वस्त्रहीनो विवृत्ताक्षो मिलन्मुखोऽभवज्जडः ॥५५॥
निद्रासुखं विनष्टं च गतप्राण इवाऽभवत् ।  
मिलद्दशनजिह्वाऽऽस्यो हस्तपादजडत्ववान् ॥५६॥
शववत् स तदा जातः शैत्येन परिपीडितः ।  
किन्तु प्राणा गता नैव गतचेष्टोऽभवद्धि सः ॥५७॥
आन्तरे स्मरति विष्णुं रक्षकं च मुहुर्मुहुः ।  
प्रातर्जातं सफलाया एकादश्यास्तथापि सः ॥५८॥
भानूदयेऽपि शीतार्द्रो न लेभे चेतनां तदा ।  
रवौ मध्यगते सोऽयं सञ्ज्ञां लेभे हि लुम्भकः ॥५९॥
इतस्ततो विलोक्यैव व्युत्थितो ह्यभवत्ततः ।  
विष्णुं वृक्षं रविं नत्वा स्खलन् पद्भ्यां वने गतः ॥1.240.६० ॥
खञ्जवत् सशनैर्गच्छन् क्षुत्क्षामः शक्तिहीनकः ।  
वेपमानाङ्गकश्चापि सत्फलान्याजहार सः ॥६ १॥
विष्णवे चार्पणीयानि ततो ग्राह्याणि वै मया ।  
इत्याचिन्त्य समागत्य वृक्षमूले निधाय च ॥६२॥
यावत्तिष्ठति वृक्षाधो लुम्भकोऽतीव निर्बलः ।  
तावदस्तङ्गतः सूर्यः कष्टं शुशोच वै तदा ॥६३॥
अश्रूणि विनिमुच्यैव का भविष्यति मे दशा ।  
शैत्यं च बाधते सम्यग् भवेत् पर्णैर्न रक्षणम् ॥६४॥
शैत्यप्रवारकं पुष्टं वल्कलादि न विद्यते ।  
न गूहा न च तार्णं वा कटं चाप्यत्र विद्यते ॥६५॥
तथापि तृणपुञ्जेऽत्राश्रयं कृत्वा स्वपिम्यहम् ।  
इति विचिन्त्य निकटे तृणान्यादातुमुत्सुकः ॥६६॥
फलानि विष्णुमूर्तेश्च समीपे विनिधाय च ।  
उच्चार्य च फलैरेभिः श्रीपतिस्तुष्यतां हरिः ॥६७॥
ततो यातोऽतिनिकटे तृणाऽऽनयनहेतवे ।  
किन्तु बलप्रहीणः सः वेदिकायाः समीपतः ॥६८॥
पुनर्मूर्च्छामवापैव नारायण इति स्मरन् ।  
क्षणान्तरे समुत्थाय तृणान्यादाय पिप्पले ॥६९ ॥
स्तम्बाधारे स्वयं यावदागत्य च निषीदति ।  
तावन्मूर्छा पुनर्जाता पुनश्चैतन्यमाप्तवान् ॥1.240.७०॥
विष्णुं स्मृत्वा लुम्भकः स निद्रां लेभे न शान्तिदाम् ।  
प्रातः फलानि भोक्ष्याणीत्येवं निशां निनाय सः ॥७ १॥
एवं विवशतः प्राप्तं व्रताहं चाऽविदन्नपि ।  
सोपवासं सजागरं कृतवान् शीतपीडितः ॥७२॥
तत्फलैः पूजनं मेने नैवेद्यं चापि केशवः ।  
रात्रौ जागरणं मेने विष्णुस्तस्य दुरात्मनः ॥७३॥
सफलाया व्रतं मेने तपः स्वाश्रयजं तथा ।  
विष्णुः प्रसन्नतां प्राप्तो दयालुर्दीनवत्सलः ॥७४॥
लुम्भकस्याऽकरोद् भाग्यं पुण्याढ्यं शाश्वतं शुभम् ।  
अकस्माद्व्रतमेवैतत्कृतवान् वै स लुम्भकः ॥७५॥
द्वादश्यां च तदा प्रातः फलान्यत्त्वा हरेः पुरः ।  
स्तुतिं चकार देवस्य संसाराद्रक्षणं प्रति ॥७६॥
सूर्यस्योदयनं यावत् तावद्विष्णुश्चतुर्भुजः ।  
सङ्कर्षणस्वरूपेण प्राविर्बभूव तत्पुरः ॥७७॥
दिव्यावयवशोभाढ्यो दिव्यभूषणभूषितः ।  
दिव्यमन्दप्रसन्नास्यहास्यलासादिशोभितः ॥७८॥
दक्षहस्तेन लुम्भं तं स्पृष्ट्वा च मस्तकेऽवदत् ।  
राज्यं प्राप्स्यसि भक्त त्वं सफलायाः प्रभावतः ॥७९ ॥
गच्छ स्वनगरं तत्र ते पिता निधनं गतः ।  
अन्ये परस्परं पुत्रा विरुद्ध्यन्त्यभिषेचने ॥1.240.८०॥
परस्परं विरुद्धास्ते राज्यमुकुटवञ्चिताः ।  
राज्यं च नाप्नुवन् मन्त्रिप्रजाभिरनधिकृताः ॥८ १ ॥
तवाऽऽगमं प्रतीक्षन्ते प्रजास्ते भाग्यवर्धनात् ।  
कालोऽयं ते पुनर्यातो ह्येकादशीफलोदयात् ॥८२॥
यैः पूर्वं ताड्यते तिरस्क्रियते कालवेगतः ।  
तैरेव पुनरिष्यते ह्यहो कालबलं महत् ॥८३॥
भाग्यहानेर्महत्कष्टं सुखं भाग्योदये पुनः ।  
भाग्योदयो वृताद्यैश्च जायते कार्यमेव तत् ॥८४॥
तस्माद् गच्छ स्वकं राज्यं गृहाण मा चिरं कुरु ।  
इत्युक्त्वा भगवान् विष्णुस्तत्र त्वन्तर्जगाम ह ॥८५॥
लुम्भकः पिप्पले विष्णुं नत्वा तेजो ह्यवाप्तवान् ।  
दिव्यरूपस्वरूपः सन् भूत्वा स्वनगरीं ययौ ॥८६॥
मन्त्रिप्रजाग्रगैः सम्मानितः स्वागतवर्धितः ।  
दिव्याभरणशोभाभिरलङ्कृतोऽथ वैष्णवः ॥८७॥
भूत्वा राज्याभिषेकं स्वपितृपरम्परागतम् ।  
प्राप्तो हरेः प्रसादेन सफलाया व्रतेन च ॥८८॥
भाग्योदयेन राजा स लेभे राज्यमकण्टकम् ।  
शुभं राज्यं प्रजारक्षापालनादिविधानतः ॥८९॥
शतवर्षं च तद्राज्यं कृत्वाऽऽराध्य हरिं तथा ।  
प्रजाशीर्वादमासाद्य पुत्रं मानजिताह्वयम् ॥1.240.९० ॥
राज्येऽभिषिच्य च वनं यातो यत्राऽभवत्पुरा ।  
विष्णुमाराध्य च तत्र निर्माय विष्णुमन्दिरम् ॥९१ ॥
हरेरर्चां प्रतिष्ठाप्य सेवित्वा च तथाऽन्वहम् ।  
तपसा योगसाम्येन क्षपयित्वाऽऽन्तराशयान् ॥९२॥
गतः कृष्णस्य सान्निध्यं विमानेन सुतेजसा ।  
पार्षदाश्च हरेस्तत्र विमाने तं प्रगृह्य च ॥९३॥
ययुर्धाम हरेर्दिव्यं यत्र गत्वा न शोचति ।  
तत्र गोलोकसञ्ज्ञे वै धाम्नि लुम्भकभूपतिः ॥९४॥
श्रीकृष्णं सेवते नित्यं पार्षदैरभिपूजितः ।  
एवं यः कुरुते लोके सफलाव्रतमुत्तमम् ॥९५॥
इह लोके सुखं प्राप्य मृतो मोक्षमवाप्नुयात् ।  
धन्यास्ते मानवा लोके सफलाव्रतकारिणः ॥९६॥
तेषां तु सफलं जन्म सफलं च धनादिकम् ।  
सफलाया व्रतं यैस्तु कृतं वै भावपूर्वकम् ॥९७॥
सफलैकादशी राज्यलक्ष्मीरूपफलप्रदा ।  
मुक्तिदा चेति सा कार्या भुक्तिमुक्तिसमीप्सुभिः ॥९८॥
पठनाच्छ्रवणाच्चैव व्रतस्य करणात्तथा ।  
राजसूयस्य यज्ञस्य फलमाप्नोति मानवः ॥९९॥
पुत्रान् पौत्रान् धनं स्मृद्धिं सम्पद्ं राज्यमित्यपि ।  
विद्यां पुष्टिं तथाऽऽरोग्यं मुक्तिं च लभते व्रती ॥1.240.१० ०॥
इति श्रीलक्ष्मीनारायणीयसंहितायां प्रथमे कृतयुगसन्ताने पौषकृष्णसफलैकादशीव्रतविधिपापिलुम्भकनृपकुमार-  
राज्यप्राप्त्याख्यानादिनिरूपणनामा चत्वारिंशदधिकद्विशततमोऽध्यायः ॥२४०॥
    
