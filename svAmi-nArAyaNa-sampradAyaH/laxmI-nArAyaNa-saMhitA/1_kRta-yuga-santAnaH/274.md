+++
title = "२७४"

+++
श्रीनारायण उवाच-  
कथयामि वत्सरस्य नवमीनां व्रतानि तै ।  
शृणु लक्ष्मि! यानि कृत्वा स्वर्गं मोक्षं च विन्दति ॥१ ॥
चैत्रस्य धवले पक्षे रामजन्मव्रतं मतम् ।  
श्रीरामनवमी कार्या सोत्साहा बहुपुण्यदा ॥१ ॥
उपोष्या साऽथवा कार्यं त्वेकभक्तं जनेः परम् ।  
मण्डपः सुमहान् कार्यः सर्वतोभद्रमण्डलम् ॥३ ॥
कारयित्वा घटं न्यस्य मूर्तिं स्थाल्यां निधापयेत् ।  
मुकुटादि धनुर्बाणौ भूषणादि च धारयेत् ॥४ ॥
पूजनं षोडशवस्तुकृतं नीराजनादिकम् ।  
नैवेद्ये कैसरं भक्तं शर्करां दधि पायसम् ॥५ ॥
दद्याच्च जागरं कुर्यात्परेऽह्नि दानमाचरेत् ।  
गोभूतिलहिरण्यादि दद्याद्वै गुरवे व्रती ॥६ ॥
विप्रान्साधूँश्च सन्तर्प्य व्रती कुर्वीत पारणाम् ।  
एवं कृत्वा व्रतं विष्णोर्व्रजेत् सः परमं पदम् ॥७ ॥
अस्यामेव तिथौ हरिजयन्तीव्रतमित्यपि ।  
कर्तव्यं धर्मभवने हरिकृष्णो व्यजायत ॥८ ॥
अस्मिन्नेव दिने भद्रकाली तु योगिनीवरा ।  
शङ्करेणाऽभिषिक्ता सा सर्वासामाधिपत्यके ॥९ ॥
इदं मातृव्रतं प्रोक्तं भैरवेण समन्विताः ।  
चतुःषष्टिस्तु योगिन्यः सम्पूज्याश्चण्डिकान्विताः ॥1.274.१० ॥
वैशाखे तु रमां देवीं पूजयेद्धरिणाऽन्विताम् ।  
भुक्तिमुक्तिप्रदां पुत्रवित्तसौभाग्यदां शुभाम् ॥११ ॥
एकभुक्तं नवम्यास्तु शुक्लाया व्रतमत्र वै ।  
कर्तव्यं पूजनाद्यं च दानं सौवर्णवस्तुनः ॥१२ ॥
ज्येष्ठशुक्लनवम्यां तु देवीमुमां सुमङ्गलाम् ।  
तपोनिष्ठां पूजयेद्वै व्रतं नक्तं मतं शुभम् ॥१३ ॥
कुमारीर्भोजयेच्छक्त्या नैकदानानि दापयेत् ।  
दद्याच्च दक्षिणां श्रेष्ठामश्नीयात्पायसं व्रती ॥१ ४॥
लक्ष्मी! माषाढशुक्लस्य नवम्यां पूजयेद् व्रती ।  
ऐरावतस्थितां चैन्द्रीं तद्वत् सम्पूजयेद् व्रती ॥१५॥
स भवेद्देवलोके तु भोगवान् देवयानवान् ।  
नवम्यां श्रावणे शुक्ले भार्गवी श्रियमर्चयेत् ॥१६ ॥
कुमारीं दुःखहां लक्ष्मीं यजेन्नैवेद्यसद्रसैः ।  
गन्धपुष्पधूपदीपाम्बरनेपालकम्बलैः ॥१७ ॥
कुमारीर्भोजयेच्चापि दुःखहाश्रीस्वरूपिणीः ।  
दुःखहालक्ष्म्या व्रतकृद् याति कृष्णालयं परम् ॥१८ ॥
नकुलनवमी चेयं कर्तव्या व्रतिना तथा ।  
भाद्रशुक्लनवम्यां तु नन्दाव्रतमुदाहृतम् ॥१९ ॥
नन्दा दुर्गां पूजयेद्वै विधिवच्चोपचारकैः ।  
अश्वमेधफलं लब्ध्वा व्रती वैकुण्ठगो भवेत् ॥1.274.२० ॥
अदुःखनवमी चेयं कर्तव्या दुःखनाशिका ।  
इयं त्वविधवानवमी कर्तव्या धवजीविका ॥२१ ॥
उपवासश्च कर्तव्यः पूज्या लक्ष्मीः सती तथा ।  
आश्विनशुक्लनवमी महानवमी चेरिता ।  
नवरात्रव्रतान्ते सा यत्र दुर्गा प्रपूज्यते ॥२२॥
महालक्ष्मीस्तथा पूज्या देव्यः पूज्यास्तु कोटिशः ।  
सर्वा देव्यः प्रपूज्यन्ते सधवा अधवाश्च वा ॥२२ ॥
वस्त्रालङ्कारभूषादिश्राङ्गारिकद्रवादिभिः ।  
यानवाहनभोज्यादिविलासादिभिरित्यथ ॥२४॥
अपराह्ने शमीपूजा कर्तव्या प्राग्दिशि प्रिये ।  
सायं शङ्खं गदां चक्रं कमलं च प्रपूजयेत् ॥२५॥
खङ्गं धनुरिपून् शक्तिं शूलं चर्म च खेटकम् ।  
छुरिकां परशुं पाशं दण्डं वज्रं चिपीटकम् ॥२६ ॥
छत्रं ध्वजं गजं चाश्वं हंसं वीणां मयूरकम् ।  
वृषभं महिषं ग्रन्थं तुलां गां मस्तकादिकम् ॥२७ ॥
यया यद्रक्षितं स्वस्यास्तत्तत्सर्वं प्रपूजयेत् ।  
यस्या यच्च बलि प्रेष्ठं तस्यैतत्त्वर्पयेद् व्रती ॥२८ ॥
पूजां रात्रौ समाप्यैव प्रातर्विंसर्जनोत्तरम् ।  
व्रती पक्वान्नमद्याद् वै तथा विप्रांश्च भोजयेत् ॥२९ ॥
दत्वा च दक्षिणां पश्चाद् दत्वा दानानि भावतः ।  
व्रतपूर्तिं प्रकुर्याद्वै प्रतिमां निक्षिपेज्जले ॥1.274.३० ॥
एवं व्रतेन लोकानां मातरः सुखदाः सदा ।  
तुष्टाः पुष्टाः पोषयन्ति बालान् लोकान् दयाश्रयाः ॥३१ ॥
व्रती भुक्त्वा वरान्भोगानन्ते स्वर्गादिकं व्रजेत् ।  
मातृलोकं सतीलोकं देवीलोकं व्रजेत्तथा ॥३२ ॥
कार्तिकशुक्लनवमी याऽक्षया सा व्रतं महत् ।  
देवर्षिपितॄणामश्वत्थमूले तर्पणं चरेत् ॥३३ ॥
सूर्यायाऽर्घ्यं प्रदत्वाथ द्विजान् बालाँश्च भोजयेत् ।  
दानं होमं जपं कुर्याद् दद्याच्च दक्षिणां व्रती ॥३४ ॥
तीर्थे च मन्दिरे सर्वं कृतं तत्त्वक्षयं भवेत् ।  
कूष्माण्डदानं दद्याद्वै मुख्यं यज्ञफलं भवेत् ॥३५ ॥
मार्गे शुक्ले नन्दिनी तु नवमीव्रतमुच्यते ।  
उपोषितो व्रती नन्दालक्ष्मीं सम्पूजयेत्ततः ॥३६ ॥
दद्याद् दानं तु कन्यायाः फलं स्यादश्वमेधजम् ।  
पौषशुक्लनवम्यां तु महालक्ष्मीं प्रपूजयेत् ॥३७ ॥
माघमासे नवम्यां तु महानन्दां प्रपूजयेत् ।  
फाल्गुनस्य नवम्यामानन्दालक्ष्मीं प्रपूजयेत् ॥३८ ॥
अत्र स्नानं जपो माला दानं होम उपोषणम् ।  
सर्वमक्षयतां याति कृष्णलक्ष्मीप्रसादतः ॥रे ९ ॥
दानं च विविधं देयं पात्रे देशे दिने शुभे ।  
पात्रं ते वच्मि कमले यत्पात्रं तारयेज्जनान् ॥1.274.४० ॥
न विद्यया केवलया तपसा वाऽपि पात्रता ।  
यत्र वृत्तं द्वयं तद्वै सत्पात्रं भक्तिसंयुतम् ॥४ १ ॥
स्वाध्यायी नियमी ध्यानी तपोयुक्तो जितेन्द्रियः ।  
क्षमाशीलः शान्तभावः सत्यवादी द्विजोऽथवा ॥४२ ॥
शास्त्राभ्यासी श्रुतसर्वोऽद्रोहो प्रतिग्रहाऽरतः ।  
सुव्रतः साधुशीलश्च पात्र भक्तो महत्तमम् ॥४३ ॥
साधवो ध्यानशीलाश्च परोपकरणे रताः ।  
पुनन्ति दर्शनं प्राप्ताः किं पुनः सङ्गतिं गताः ॥४४ ॥
तेभ्यो दत्वा यथापेक्षं प्राप्नुयुः परमां गतिम् ।  
श्रोत्रियाय सुधर्माय ब्रह्मनिष्ठाय चार्पयेत् ॥४५ ॥
क्षमा दया स्पृहा सत्यं दानं शीलं तपः श्रुतम् ।  
एतदष्टाङ्गमत्रोक्तं परमं पात्रलक्षणम् ॥४६ ॥
याज्ञिकं वाचकं पौराणिकं चाचार्यकं गुरुम् ।  
कृष्णं स्त्रीषु दयावन्तं गोसेविनं सुपात्रकम् ॥४७॥
नग्नं वृत्तिहीनं क्षुत्तृट्सहितं शरणागतम् ।  
सत्कर्मकारिणं पात्रं तद्दत्तं शाश्वतं तु तत् ॥४८ ॥
गोभूतिलहिरण्यादि पात्रे दत्तं सदाऽक्षयम् ।  
किञ्चिद्वेदमयं पात्रं किञ्चित् पात्रं तपोमयम् ॥४९ ॥
किञ्चिद्भक्तिमयं पात्रं पात्रं ब्रह्ममयं तथा ।  
ब्रह्मचारी यतिः साधुः साध्वी पात्रं सदा मतम् ॥1.274.५ ० ॥
एतादृशं समर्थं तु दातारं तारयिष्यति ।  
निस्तारयति दातारमात्मानं च स्वतेजसा ॥५१ ॥
शतं त्वब्राह्मणे दानं द्विगुणं ब्राह्मणब्रुवे ।  
सहस्रगुणमाचार्ये ह्यनन्तं साधुषु स्मृतम् ॥५२ ॥
वेदेन्धनसमृद्धेषु हुतं विप्रमुखादिषु ।  
सन्तारयति दातारं हुतं साध्वीषु साधुषु ॥५३ ॥
हृतस्वा हृतसर्वस्वा द्विजाः पात्रं परं मतम् ।  
अतिथयोऽभ्यागताश्च पात्रं च कृशवृत्तयः ॥५४॥
धर्मरता ज्ञानरता भक्तिरता दयालवः ।  
तपोरता भैक्षजीवास्तेषां दत्तं महाफलम् ॥५५॥
सन्निहितं परित्यज्य पात्रं देशान्तरस्थितम् ।  
अभिगच्छेत्तु दानार्थं दहत्यासप्तमं कुलम् ॥५६ ॥
यस्य चैव गृहे मूर्खो दूरे चास्ति बहुश्रुतः ।  
तत्र नातिक्रमो दोषो हूयतेऽग्नौ न भस्मनि ॥५७॥
बाला भोजनपात्राणि नार्यः शृङ्गारपात्रिकाः ।  
युवा तून्नतिपात्रं स्यात् सेवापात्रं स्थवीरकाः ॥५८ ॥
साधवश्चार्चनपात्रमन्नपात्रं तु भिक्षुकाः ।  
दुःखितास्तु दयापात्रं सत्यपात्रं सुहृत्तमाः ॥५९ ॥
दीनाश्चोपकृतेः पात्रं रक्षापात्रं पदाश्रिताः ।  
स्वर्गपात्रं दानवन्तः सुखपात्रं सुतुष्टयः ॥1.274.६० ॥
विवाहमेखलाबन्धप्रतिष्ठादिक्रतुप्रदम् ।  
दीनान्धकृपणापन्नादिषु दत्त तदक्षयम् ॥६१ ॥
निन्दके द्रोहके चौरे शठे घातिनि नाशके ।  
क्रूरे सकपटे सेर्ष्ये धर्महीने च पापिनि ॥६२ ॥
धूर्ते छलिन्यनिष्टचिन्तके सासूयके सुलौ ।  
दुःखदे व्यसनाढ्ये चाततायिनि ह्यभक्तके ॥६३ ॥
हुतं दत्तं कृतं सर्वं नश्यत्येव न संशयः ।  
रोदित्येतद् दीयमानं किं मया दुष्कृतं कृतम् ॥६४॥
ऊषरे बीजमुप्तं वा भस्मन्यपि च यद्धुतम् ।  
अपात्रके च यद्दत्तं तन्नाशे परिणीयते ॥६५ ॥
यद्यदिष्टं भवेत्स्वस्य स्वीयं न्याय्यं च यद्भवेत् ।  
पात्रे तद्वै प्रदातव्यं फलकृद् दानमेव तत् ॥६ ६॥
सश्रद्धं सविधिं पात्रे दत्तस्याऽन्तो न विद्यते ।  
इति ते कथितं लक्ष्मि! व्रतदानसुपात्रकम् ॥६७॥
इति श्रीलक्ष्मीनारायणीयसंहितायां प्रथमे कृतयुगसन्ताने वार्षिकनवमीव्रतेषु श्रीरामजयन्तीश्रीहरिजयन्तीभद्रकाली-  
व्रतरमाव्रतोमाव्रतैन्द्रीव्रतदुःखहालक्ष्मीव्रतनकुलव्रतनन्दा-दुर्गाव्रताऽदुःखनवमीव्रताऽविधवानवमीनवरात्रनवमी-  
व्रताऽक्षयानवमीकूष्माण्डनवमीनन्दिनीनवमीमहालक्ष्मीमहानन्दाऽऽनन्दापूजासत्पात्रादिचेति-निरूपणनामा चतुःसप्तत्यधिकद्विशत-  
तमोऽध्यायः ॥२७४॥
    
