+++
title = "१०५"

+++
श्रीनारायण उवाच--  
सर्वतीर्थोदकैः रत्नकलशावर्जितैः स्तुतैः ।  
स्नापयामास वेदोक्तमन्त्रेण मुनिभिस्तदा ॥ १॥
अग्निशुद्धे च वसने ददौ तस्मै सती मुदा ॥
गोदावर्युदकैः पाद्यमर्घ्यं गङ्गोदकेन च ॥२ ॥
दूर्वाभिरक्षतैः पुष्पैश्चन्दनेन समन्वितम् ।  
पुष्करोदकमानीय ददावाचमनीयकम्॥३॥  
मधुपर्कं रत्नपात्रैः सुपेयं शर्करान्वितम् ।  
स्नानीयं विष्णुतैलं च स्वर्वैद्याभ्यां विनिर्मितम् ॥ ४ ॥  
अमूल्यरत्नरचितं चारुभूषाकदम्बकम् ।  
पारिजातप्रसूनानामन्येषां शतकानि च ॥५॥  
मालतीचम्पकादीनां पुष्पाणि विविधानि च ।  
पूजार्हाणि च पत्राणि तुलसीसहितानि च ॥ ६ ॥  
चन्दनागुरुकस्तूरीकुङ्कुमानि च सादरम् ॥
रत्नप्रदीपनिकरं धूपं च परितो ददौ ॥ ७ ॥  
नैवेद्यं तत्प्रियं चैव तिललड्डुकपर्वतान् ।  
यवगोधूमचूर्णानां लड्डुकानां च पर्वतान् ॥ ८ ॥  
पक्वान्नानां पर्वताँश्च सुस्वादुसुमनोहरान् ।  
पर्वतान् स्वस्तिकानां च सुस्वादुशर्करान्वितान् ॥ ९ ॥  
गुडाक्तानां च लाजानां पृथुकानां च पर्वतान् ।  
शाल्यन्नानां पिष्टकानां पर्वतान् व्यञ्जनैः सह ॥1.105.१०॥  
पयोभृत्कलशानां च लक्षाणि प्रददौ मुदा ॥
लक्षाणि दधिपूर्णानां कलशानां च पूजने ॥११॥  
मधुभृत्कलशानां च त्रिलक्षाणि च पार्वती ॥
सर्पिःसुवर्णकुम्भानां पञ्चलक्षाणि सादरम् ॥१२॥  
दाडिमानां श्रीफलानामसङ्ख्यानि फलानि च ।  
खर्जुराणां कपित्थानां जम्बूनां विविधानि च ॥१३॥  
आम्राणां पनसानां च कदलीनां फलानि च ।  
अन्यानि परिपक्वानि कालदेशोद्भवानि च ॥१४॥  
ददौ तानि महादेवी स्वादूनि मधुराणि च ॥
स्वच्छं सुनिर्मलं चैव कर्पूरादिसुवासितम् ॥१५॥  
गङ्गाजलं च पानार्थं पुनराचमनीयकम् ।  
ताम्बूलं च वरं रम्यं कर्पूरादिसुवासितम् ॥१६॥  
सुवर्णपात्रशतकं भक्ष्यपूर्णं च सा ददौ ।  
शैलराजप्रियाऽमात्याः पुपूजुः शैलजात्मजम् ॥१७॥  
विष्णुः स्वयं पुपूजैनं ह्युपहारैरनुत्तमैः ॥
सर्वाग्रे तव पूजा च मया दत्ता सुरोत्तम ॥१८॥  
सर्वपूज्यश्च योगीन्द्रो भव वत्सेत्युवाच तम् ॥
वनमालां ददौ तस्मै ब्रह्मज्ञानं च मुक्तिदम् ॥१९॥  
सर्वसिद्धिं प्रदायैव चकाराऽऽत्मसमं हरिः ॥
ददौ द्रव्याणि चारूणि चोपचाराँश्च षोडश ॥1.105.२०॥  
नामभिः स्तवनं चक्रे मुनिभिश्च समं सुरैः ॥
विघ्नेशश्च गणेशश्च हेरम्बश्च गजाननः ॥२१॥  
लम्बोदरश्चैकदन्तः शूर्पकर्णो विनायकः ।  
एतान्यष्टौ च नामानि सर्वसिद्धिप्रदानि च ॥२२॥  
यद्यत्कार्यं भवेत् किञ्चिन्महद्वा तत्र सर्वदा ॥
पूजनं तु गणेशस्य कार्यं प्रथममेव वै ॥२३॥  
ततोऽन्येषां तु देवानां ममापि पूजनं भवेत् ॥
गणेशपूजनादीनि विहाय कोपि साधकः ॥२४॥  
यद्यन्यत्कुरुते कार्यं न स्यात् सिद्धं ध्रुवं हि तत् ।  
ऋषिभिर्मुनिभिः पितृदेवमन्वन्तरादिभिः ॥२५॥  
दिक्पालैर्लोकपालैश्च यक्षगन्धर्वकिन्नरैः ।  
भुवरन्तरीक्षसद्भिर्मानवैरतलादिजैः ॥२६॥  
चतुर्दशस्तरावासैः सर्वैरेव सदा कृतौ ॥
गणेशः प्रथमः पूज्य इति ब्रह्मानुशासनम् ॥२७॥  
इत्यग्रपूज्यता दत्ता सभायां तत्र वेधसा ॥
श्रीकृष्णेन स्वयं तत्र प्रथमं पूजितश्च सः ॥२८॥  
अथ पूजोत्तरं तस्याशीर्वादा देवसत्कृताः ।  
विष्णुः प्राह शिवतुल्यज्ञानी चिरायुरीश्वरः ॥२९॥  
पराक्रमे च मे तुल्यः सर्वसिद्धीश्वरो भव ।  
ब्रह्मोवाच यशःकीर्तिख्यातिभिस्त्वतिगो भव ॥1.105.३०॥  
सर्वेषामग्रतः पूजा जायतां तेऽतिदुर्लभा ।  
धर्मः प्राह मया तुल्यो धर्मिष्ठो भव भक्तिमान् ॥३१॥  
शम्भुः प्राह मया तुल्यो दाता भक्तो हरेर्भव ।  
विद्याबुद्धिसुपुण्याढ्यः शान्तो दान्तः सदा भव ॥३२॥  
लक्ष्मीः प्राह ममाऽऽवासो गेहे देहे भवेत्तव ॥
पतिव्रता मया तुल्या कान्ता तव भवत्विति ॥३३॥  
वाणी प्राह मया तुल्या कविता धारणा स्मृतिः ।  
विवेचना सुमेधा सच्छक्तिर्भवतु ते सदा ॥३४॥  
सावित्र्युवाच वत्स त्वं वेदज्ञानी जपी भव ।  
शैलः प्राह हरौ कृष्णे भक्तिर्भवतु ते सदा ॥३५॥  
श्रीकृष्णतुल्यो गुणवान् भव कृष्णपरायणः ॥
मेनोवाचाऽब्धितुल्यस्त्वं गाम्भीर्येऽनङ्गरूपवान् ॥३६॥  
श्रीयुक्तः श्रीस्वामितुल्यो धर्मे धर्मसमो भव ।  
पृथ्वी प्राह मया तुल्यः क्षमया सर्वरत्नवान् ॥३७॥  
शरण्यो विघ्ननिघ्नश्च पारण्यो भव शोभनः ।  
उमोवाच महायोगे ताततुल्योऽर्थसिद्धिदः ॥३८॥  
मृत्युञ्जयश्च भगवान् भवत्वतिविशारदः ।  
ऋषयो मुनयः सिद्धाः सर्वे युयुजुराशिषः ॥३९॥  
ब्राह्मणा बन्दिनश्चैव युयुजुः सर्वमङ्गलम् ।  
ब्राह्मणेभ्यो ददौ तत्र कोटिरत्नानि पार्वती ॥1.105.४०॥  
अश्वानां च गजानां च सहस्राणि शतानि च ।  
बन्दिभ्यः प्रददौ तत्र दानानि विविधानि च ॥४१॥  
ब्राह्मणान् भोजयामास साधून् साध्वीश्च बालकान् ।  
वेदाँश्च पाठयामास कारयामास मङ्गलम् ॥४२॥
ॐ श्रीं ह्रीं क्लीं गणेशाय ब्रह्मरूपाय चारवे ।  
सर्वसिद्धिप्रदेशाय विघ्नेशाय नमो नमः ॥४३॥  
इतिमन्त्रेण सम्पूज्य दत्वा द्रव्याणि भक्तितः ।  
सर्वे प्रमुदितास्तत्र ब्रह्मविष्णुहरादयः ॥४४॥  
द्वात्रिंशदक्षरो मालामन्त्रोऽयं सर्वकामदः ।  
धर्मार्थकाममोक्षाणां फलदः सर्वसिद्धिदः ॥४५॥  
पञ्चलक्षजपेनैव मन्त्रसिद्धिर्हि मन्त्रिणः ॥
विघ्नानि च पलायन्ते तन्नामस्मरणेन वै ॥४६॥  
यात्राकाले पठित्वा यो याति तद्भक्तिपूर्वकम् ॥
तस्य सर्वाभीष्टसिद्धिर्भवत्येव न संशयः ॥४७॥  
रात्रौ दृष्टं तु दुःस्वप्नं सुस्वप्नमुपजायते ।  
कदापि न भवेत्पाठाद्ग्रहपीडापि दारुणा ॥४८॥  
शत्रुनाशो बुद्धिवृद्धिर्लक्ष्मीवृद्धिः सदा भवेत् ।  
आधयो व्याधयश्चैव शोकाश्चैव भयावहाः ॥४९॥  
नाशं यान्ति न चायान्ति गणेशस्याऽर्चनात्स्तवात् ।  
विनायकस्य कवचं सर्वापद्विनिवारकम् ॥1.105.५०॥  
कथयामि महालक्ष्मि! सर्वलोकेषु शान्तिकृत् ॥
उक्तं कौथुमशाखायां सामवेदे मनोहरम् ॥५१॥  
कवचं बिभ्रतां मृत्युर्न भिया याति सन्निधिम् ।  
नाऽऽयुर्व्ययो नाऽशुभं च ब्रह्माण्डे न पराजयः ॥५२॥  
दशलक्षजपेनैव सिद्धं तु कवचं भवेत् ।  
संसारमोहकस्याऽस्य कवचस्य प्रजापतिः ॥५३॥  
ऋषिश्छन्दो बृहती च देवो लम्बोदरः स्वयम् ॥
धर्मार्थकाममोक्षेषु विनियोगः प्रकीर्तितः ॥५४॥  
ॐ गं हुं श्रीगणेशाय स्वाहा मे पातु मस्तकम् ॥
द्वात्रिंशदक्षरो मन्त्रो ललाटं मे सदाऽवतु ॥५५॥  
ॐ ह्रीं श्रीं गमिति वै सततं पातु लोचने ।  
तालुकं पातु विघ्नेशः सततं च धरातले ॥५६॥  
ॐ ह्रीं श्रीं क्लीमिति परं सन्ततं पातु नासिके ।  
ॐ गौं गं शूर्पकर्णाय स्वाहा पात्वधरौ मम ॥५७॥  
दन्ताँश्च तालुके जिह्वां पातु मे षोडशाक्षरः ॥
ॐ लं श्रीं लम्बोदरायेति स्वाहा गण्डौ सदाऽवतु ॥५८॥  
ॐ क्लीं ह्रीं विघ्ननाशाय स्वाहा कर्णौ सदाऽवतु ॥
ॐ श्रीं गं गजाननायेति स्वाहा स्कन्धं सदाऽवतु ॥५९॥  
ॐ ह्रीं विनायकायेति स्वाहा पृष्ठं सदाऽवतु ॥
ॐ क्लीं ह्रीमिति काङ्कलं पातु वक्षःस्थलं परम् ॥1.105.६०॥  
करौ पादौ सदा पातु सर्वाङ्गं विघ्ननाशकृत् ॥
प्राच्यां लम्बोदरः पातु चाग्नेय्यां विघ्नायकः ॥६१॥  
दक्षिणे पातु विघ्नेशो नैर्ऋत्यां तु गजाननः ॥
पश्चिमे पार्वतीपुत्रो वायव्यां शङ्करात्मजः ॥६२॥  
कृष्णस्यांशश्चोत्तरे च परिपूर्णतमस्य च ॥
ऐशान्यामेकदन्तश्च हेरम्बः पातु चोर्ध्वतः ॥६३॥  
अधो गणाधिपः पातु सर्वपूज्यश्च सर्वतः ॥
स्वप्ने जागरणे चैव पातु मां योगिनां गुरुः ॥६४॥  
इत्येतत्कवचं कृष्णो गोलोकेऽदात्स्वयं तु मे ॥
मया नारायणेनात्र यमादिसुरसन्निधौ ॥६५॥  
शनैश्चरायाऽर्पितं तत् सर्वसङ्कटतारकम् ॥
तदेवेदं महालक्ष्मि! सर्वेभ्यः श्रावितं मया ॥६६॥  
गुरुमभ्यर्च्य विधिवत् कवचं धारयेत्तु यः ॥
कण्ठे वा दक्षिणे बाहौ सोऽपि विष्णुसमो भवेत् ॥६७॥  
सर्वत्र विजयी पूज्यो भवेद्ग्रहणमात्रतः ॥
भूतप्रेतपिशाचाश्च कूष्माण्डा ब्रह्मराक्षसाः ॥६८॥  
डाकिनीयोगिनीयक्षवेताला भैरवादयः ॥
बालग्रहा ग्रहाश्चैव क्षेत्रपालादयस्तथा ॥६९॥  
वर्मणः शब्दमात्रेण पलायन्ते तु भीरवः ॥
ऋजवे गुरुभक्ताय स्वशिष्याय प्रकाशयेत् ॥1.105.७०॥  
अथ गणेशदेवस्याऽष्टकं वक्ष्ये सुखप्रदम् ॥
यत्पाठकं स्वयं कृष्णो गणेशोऽवति सर्वदा ॥७१॥  
ॐ नमोऽन्तःसुसत्त्वाय शिवसत्त्वाय ते नमः ॥
ॐ नमः कृष्णरूपाय शैलजांऽगाय ते नमः ॥७२॥  
ॐ नमो वृद्धविप्राय सत्त्वसंस्थाय ते नमः ।  
ॐ नमः पिण्डरूपाय न्यस्तचित्ताय ते नमः ॥७३॥  
ॐ नमः सिद्ध्यधिष्ठाय सर्वविद्याय ते नमः ।  
ॐ नमो गोपुरत्रात्रे मात्राज्ञापाय ते नमः ॥७४॥  
ॐ नमोऽस्त्वलक्ष्यपित्रे पितृशस्त्याय ते नमः ।  
ॐ नमः स्कन्धरूपाय कर्याननाय ते नमः ॥७५॥  
ॐ नमः शिवपुत्राय सर्वपूज्याय ते नमः ।  
ॐ नमश्चाग्रजार्चाय लड्डुकाऽऽद्याय ते नमः ॥७६॥  
ॐ नमो विघ्ननाशाय मूषकासनिने नमः।  
ॐ नमो हेतिलाभाय चिरजीवाय ते नमः ॥७७॥  
ॐ नमो दिव्यवर्ष्मणे भव्यवर्मणे ते नमः ।  
ॐ नमः कवचाऽऽप्याय वचोऽव्ययाय ते नमः ॥७८॥
ॐ नमो मङ्गलाढ्याय भक्तिदार्ढ्याय ते नमः।  
ॐ नमः श्रीगणेशाय श्रीकृष्णाय नमो नमः ॥७९॥  
इति स्तुत्वा नरो भक्त्याऽमरो भवति मोक्षगः ।  
गणेशवृत्तमित्युक्तं किं भूयः श्रोतुमिच्छसि ॥1.105.८०॥  
इतिश्रीलक्ष्मीनारायणीयसंहितायां प्रथमे कृतयुगसन्ताने गणेशस्य विशेषाग्रपूजाऽऽशीर्वादमन्त्रकवचस्तोत्रादि प्रदर्शननामा पञ्चाधिकशततमोऽध्यायः ॥१०५॥
    
