+++
title = "०११"

+++
श्रीनारायण उवाच-  
लीनमर्थं यतो गच्छेत्ततो लिङ्गमुदीरितम् ।  
लीनो ब्रह्मपरः श्रीमान् पुरुषोत्तमकेशवः ॥१ ॥
तं वै गमयते तस्य तेजोमण्डलमात्रकम् ।  
तद्वै तेजो भवेल्लिङ्गं बाणं चेति प्रकीर्तितम् ॥२ ॥
तेजस्तेजस्विनोस्तत्राऽभेदात्तेजो हरिः स्वयम् ।  
तस्माच्छिवस्तथा लिङ्गं परब्रह्मेति वैदिकाः ॥३ ॥
वदन्त्यपुनरावृत्तिप्रदः स्वेच्छाऽऽत्तविग्रहः ।  
शिवः प्रोवाच नम्रं तं विधिं मा भैष्ट चाऽग्रज ॥४ ॥
शिरश्छेदाद्वरं मन्ये महतामवमाननम् ।  
मानहानिर्महाभङ्गो महतां मरणं मतम् ॥५ ॥
शिरश्छेदसमं दण्डं दास्ये त्वां कल्मषापहम् ।  
ब्रह्मँस्त्वं पूज्यताकाङ्क्षी कितवत्वं समग्रहीः ॥६ ॥
ततो लोके न वै ते स्यादिष्टदेवोत्सवादिकम् ।  
इष्टदेवतया त्वं वै पूज्यो नैव भविष्यसि ॥७ ॥
किन्तु यज्ञेषु गृह्येषु भवत्स्थानं भविष्यति ।  
सर्वाङ्गदक्षिणो यज्ञस्त्वदृते निष्फलो भवेत् ॥८ ॥
अतो दैवबलिप्राप्तौ यज्ञे भागस्तवाऽस्त्विति ।  
पितामहं हि सर्वेषां मान्यस्थानस्थितं त्वयि ॥९ ॥
त्वङ्कारेण व्यवहरिष्यन्ति त्वां तु जना विधे ।  
अथाह भगवान् देवः केतकं कूटसाक्षिणम् ॥1.11.१ ० ॥
मत्पूजायामनर्हस्त्वं भविष्यसि न संशयः ।  
नापि देवाः स्वपूजायां त्वां ग्रहीष्यन्ति केचन ॥११ ॥
इति श्रुत्वा महादेवं केतकः समतोषयत् ।  
देवदेव महादेव नमस्तेऽखिलनायक ॥१२ ॥
प्रसादं कुरु देवेश क्षमस्व किल्बिषं मम ।  
विधेहि सफलं नाथ जन्म मे ते नमो नमः ॥१२ ॥
प्राह शम्भुस्तदा तं तु करुणालय ईश्वरः ।  
मद्गणास्त्वां धरिष्यन्ति जन्म ते सफलं भवेत् ॥१४॥
मदालये विताने ते स्थानं दास्यामि शं लभ ।  
इत्यादिश्य महादेवो यावद्विरमते स्वयम् ॥१५ ॥
तावज्ज्योतिर्मयं लिङ्गं शनैः सङ्कोचतां गतम् ।  
स्वल्पं भूवाऽऽविशत् तत्र सदाशिवतनौ स्फुटम् ॥१६ ॥
तदा तु वेधसा चैव विष्णुना च सदाशिवः ।  
साकारः पूजितो देवः परब्रह्मस्वरूपकः ॥१७॥
ब्रह्माकृतिमयं लिङ्गः निराकारस्वरूपकम् ।  
परब्रह्मप्रतीकाख्यं ताभ्यां तत्र प्रपूजितम् ॥१८ ॥
स्थापितं चापि तत्रैव यत्र चेश्वरसृष्टयः ।  
तमादिकालमारभ्यः लिङ्गपूजा प्रवर्तिता ॥१ ९॥
ब्रह्मविष्णूभयाभ्यां वै विष्णुपूजा तु वेधसा ।  
शिवपूजाऽप्युभाभ्यां वै तदानीमेवमास्थिता ॥1.11.२० ॥
असद्वाग्वेधसः पूजा न केनाऽप्यादृता यतः ।  
विष्णुशिवौ प्रपूज्येते न वेधास्तु कदाचन ॥२१ ॥
तत्र स्थितैस्तदेशैर्वै शिवविष्णू प्रपूजितौ ।  
भविष्यत्सृष्टिलाभाय पूजनं तत्प्रवर्तितम् ॥२२॥
अथ ज्योतिर्मयं लिङ्गं यदा चाऽदृश्यता गतम् ।  
तावज्जिज्ञासितं मूलं पुंरूपं समदृश्यत ॥२३ ॥
द्विभुजं सच्चिदानन्दं परब्रह्माख्यमेव यत् ।  
तत्तेजःपरिधिप्रेर्य-लिङ्गाख्यकिरणात्तु वै ॥२४॥
प्रकृतिपुरुषस्तस्मात्प्रधानपुरुषस्ततः ।  
महाविष्णुस्ततः साक्षाद्वैराजपुरुषः पिता ॥२५।  
दृष्टो देवत्रयेणापि त्रयो यत्र समासते ।  
नाभौ ब्रह्मा हृदि विष्णुर्ललाटे शङ्करः स्वयम् ॥२६॥
स्वं स्वं व्यलोकयन्पश्चाद् भ्रातरश्चेति मेनिरे ।  
प्रसम्मील्य परिष्वज्य त्रयो देवास्तमीडिरे ॥२७॥
नमोऽद्भुतस्वरूपाय जनकाय नमो नमः ।  
स्वेच्छया चातिदूराय कृपयाऽन्तिकवर्तिने ॥२८ ॥
नारायणाय वैराजपूरुषाय नमो नमः ।  
वयं त्रयो भवत्पुत्रा भवदाज्ञावहा यतः ॥२९॥
शाधि तातेतिकर्तव्यं करिष्यामो न संशयः ।  
वैराजेन तदा काय सृष्टिकार्ये समर्पितम् ॥1.11.३० ॥
विष्णवे सृष्टिपुष्ट्याख्यं शिवाय प्रलयस्त्विति ।  
तदालोक्य तदानीं वै समस्तेश्वरकोटिभिः ॥३१ ॥
अभिषिक्तास्तथा तेऽपि तत्तद्धिष्ण्येष्ववस्थिताः!  
किरीटहारनुपूरकेयूरमणिकुण्डलः ॥३२ ॥
क्षौममाल्योत्तरीयस्रग्यज्ञसूत्राङ्गुलीयकैः ।  
पुष्पताम्बूलकर्पूरचन्दनात्तरभूषणैः ॥३३ ॥
धूपकुङ्कुमदीपाच्छच्छत्रव्यञ्जनचामरैः ।  
राजाधिराजसच्चिह्नध्वजदिव्योपहारकैः ॥३४॥
दिव्यैस्तत्तद्व्यक्तियोग्यैर्वाङ्मनोऽतीतवैभवैः ।  
पूजितास्ते त्रयो देवाः सर्वैः सम्यक् सभाजिताः ॥३ ५ ॥
विष्णोस्तु वैष्णवी लक्ष्मीः शङ्करस्य तु शाङ्करी ।  
ब्रह्माणी ब्रह्मणश्चैवोत्पन्ना तेषां तु वामतः ॥३६ ॥
विष्णुब्रह्ममहेशानां स्वपत्नीसहितात्मनाम् ।  
निवासा ईशलोकेषु वैराजेनापि कल्पिताः ॥३७॥
विष्णोर्वैकुण्ठमन्यत्तत्, कैलासोऽन्यो हरस्य सः ।  
वेधसः सत्यधामाऽन्यत्, स्वस्वधाम्नि गताश्च ते ॥३८ ॥
इति श्रीलक्ष्मीनारायणीयसंहितायां प्रथमे कृतयुगसन्ताने परमेष्ठिकेतकयोरपूज्यताशिक्षाकरणलिङ्गमूलदर्शनादिनामा एकादशोऽध्यायः ॥११ ॥
    
