+++
title = "२७५"

+++
श्रीनारायण उवाच-  
अथान्यानि दशम्यास्ते व्रतानि कथयानि वै ।  
यानि कृत्वा महालक्ष्मि! जनः स्वर्गं शमाप्नुयात् ॥१ ॥
चैत्रशुक्लदशम्यां वै धर्मराजव्रतं चरेत् ।  
स्नानपुष्पफलगन्धाऽम्बरभूषाभिरर्चयेत् ॥२ ॥
एकभक्तो व्रती चतुर्दशविप्रान् समर्चयेत् ।  
भोजयेद् दक्षिणां दद्यात् कृत्वैवं स्वर्गमाप्नुयात्॥३ ॥
वैशाखशुक्लदशमीतिथौ विष्णुं प्रपूजयेत्॥
षोडशभिस्तूपचारैः शतं कुर्यात् प्रदक्षिणाः ॥४ ॥
साधून् विप्रान् भोजयित्वा वैकुण्ठं लभते ध्रुवम् ।  
ज्येष्ठः शुक्लदलं हस्तो बुधश्च दशमी तिथिः ॥५ ॥
गरानन्दव्यतीपाताः कन्येन्दुवृषभास्कराः ।  
दशयोगो महापुण्यो दशपापहरो हि सः ॥६ ॥
गङ्गादशहरा बोध्या गङ्गा स्वर्गात् समागता ।  
गङ्गायां विधिना स्नात्वा प्रयाति हरिमन्दिरम् ॥७ ॥
अषाढशुक्लदशमी मन्वाद्यातिथिरस्ति यत् ।  
अस्यां स्नानं जपो दानं होमो वा स्वर्गतिप्रदाः ॥८ ॥
श्रावणे शुक्लदशमी सर्वाशापरिपूर्तिदा ।  
शिवार्चनं प्रकुर्याद्वै दानहोमादिपूर्वकम् ॥९ ॥
भाद्रशुक्लदशम्यां च दशाविर्भावसद्व्रतम् ।  
तीर्थे स्नानं तथा कुर्याद् देवर्षिपितृतर्पणम् ॥1.275.१० ॥
दशावतारपूजां च कुर्यात् पृथग् व्रती स्वयम् ।  
मत्स्यं कूर्मं वराहं च नरसिंहं त्रिविक्रमम् ॥११ ॥
रामं कृष्णं जामदग्निं बौद्धं कल्किं प्रपूजयेत् ।  
दशमूर्तीस्तु सौवर्णीः पूजयित्वाऽर्पयेद् व्रती ॥१२।  
द्विजाय चैकभक्तं च कृत्वा साधून् सुभोजयेत् ।  
एवं कृत्वा व्रतं भुक्त्वा स्वर्गं वैकुण्ठमाप्नुयात् ॥१३॥
आश्विनशुक्लदशमी विजयादशमी मता ।  
चतुर्गोमयपिण्डानि प्रातर्न्यस्य गृहाङ्गणे ॥१४॥
चक्ररूपेषु मध्येऽत्र वासुदेवसुकर्षणौ ।  
प्रद्युम्नमनिरुद्धं च पूजयेच्चतुरोऽपि हि ॥१५ ॥
सपिधानासु पात्रीषु गोमयीषु चतुसृषु ।  
क्लिन्नं धान्यं सरौप्यं च धृत्वा शुक्लाम्बराऽऽवृतम् ॥१६॥
सम्पूज्याऽक्षतपुष्पाद्यैर्नमस्कुर्वीत वै ततः ।  
मध्याह्ने भोजयेद्बालान् मिष्टमद्यात्तथा व्रती ॥१७॥
अथाऽपराह्णे पूर्वस्यां शमीमूलस्थमृत्तिकाम् ।  
गृहीत्वा स्वगृहं नीत्वा सम्पूज्यापि विधानतः ॥१८॥
क्षत्रियश्चेत् स्वकं सैन्यं सज्जीकृत्य च सर्वथा ।  
निर्गत्य पूर्वद्वारेण ग्रामाद्बहिरनाकुलः ॥१ ९॥
शत्रुप्रतिकृतिं तत्र निर्मितां पत्रकादिभिः ।  
मनसा कल्पितां तां च स्वर्णपुङ्खशरेण सः ॥1.275.२० ॥
विध्येदिति भृशं प्रीतः प्राप्नुयात् स्वगृहं ततः ।  
पश्चाद् युद्धं प्रकुर्याच्चेद् विजयी स्यान्न संशयः ॥२१ ॥
धनं जयं महाराज्यं सुतगोगजवाजिनः ।  
अजाविकमिह दद्यादन्ते स्वर्गगतिं तथा ।  
श्रीरामः प्रस्थितश्चाद्य विजयायोत्सवं चरेत् ॥२२ ॥
दशम्यां कार्तिके शुक्ले सार्वभौमव्रतं चरेत् ।  
एकभुक्तो व्रती तत्र निशीथेऽपूपकादिभिः ॥२३॥
दश दिक्षु बलिं दद्याद् गृहाद्वापि पुराद् बहिः ।  
गोशकृल्लिप्तभूभागे मण्डलेऽष्टदले व्रती ॥२४॥
बलिदानं प्रकुर्वीत वदन्नैतादृशं तदा ।  
यन्मे पूर्वगतं पापमिन्द्रो धुनोतु चेष्टदः ॥२५ ॥
यन्मे वह्निगतं पापं वह्निर्धुनोतु चेष्टदः ।  
यन्मे दक्षगतं पापं यमो धुनोतु चेष्टदः ॥२६ ॥
यन्मे नैर्ऋतिगं पापं रक्षो धुनोतु चेष्टकृत् ।  
यन्मे पश्चिमगे पापं यादो धुनोतु चेष्टकृत् ॥२७॥
यन्मे वायुगतं पापं वायुर्धुनोतु चेष्टदः ।  
यन्मे सौम्यगतं पापं यक्षो धुनोतु चेष्टदः ॥२८॥
यन्मे त्वीशगतं पापं चेशो धुनोतु चेष्टदः ।  
यन्मे ऊर्ध्वगतं पापं ब्रह्मा धुनोतु चेष्टदः ॥२९॥
यन्मेऽधःसङ्गतं पापं नागो धुनोतु चेष्टदः ।  
एवं दत्वा बलिं दिक्षु विदिक्षु च व्रती ततः ॥1.275.३ ० ॥
क्षेत्रपालाय तद्बाह्ये क्षिपेद् बलिमतन्द्रितः ।  
शेषरात्रौ जागरणं कुर्याद् गृहं समागतः ॥३१ ॥
प्रातः स्नात्वा समभ्यर्च्य लोकपालाँस्ततो द्विजान् ।  
द्वादशाऽभ्यर्च्य सम्भोजयित्वा दद्याच्च दक्षिणाम् ॥३२ ॥
इत्थं कृत्वा व्रतं लक्ष्मि! भोगान् भुक्त्वैहिकान् शुभान् ।  
युगं स्वर्गसुखं भुक्त्वा सार्वभौमो नृपो भवेत् । ३३ ॥
मार्गशुक्लदशम्यां त्वश्विनीकुमारमर्चयेत् ।  
धन्वन्तरिं पूजयेच्चारोग्यं भवति सर्वदा ॥३४ ॥
पौषशुक्लदशम्यां तु विश्वेदेवान् समर्चयेत् ।  
क्रतुं दक्षं वसून् सत्यं कालं कामं मुनिं गुरुम् ॥३५ ॥
विप्रं रामं कृष्णनारायणरूपान् समर्चयेत् ।  
दर्भासनेषु सन्न्यस्य धूपदीपनिवेदनैः ॥३६ ॥
षोडशवस्तुभिः सम्पूजयित्वा तान् विसर्जयेत् ।  
व्रती लोकद्वयसौख्यभोक्ता भवति सर्वथा ॥३७॥
माघशुक्लदशम्यां वै त्वाङ्गिरसान्समर्चयेत् ।  
आत्मा ह्यायुर्मनो दक्षो मदः प्राणो गविष्ठकः ॥३८ ॥
दत्तः सत्यश्च वर्हिष्मान् दशाऽर्चयेत् सुवस्तुभिः ।  
उपचारैः षोडशाद्यैर्मूर्तीर्दद्याद् द्विजातये ॥३९ ॥
आङ्गिरसान्परान् लोकानाप्नोत्येवं व्रती व्रते ।  
फाल्गुनशुक्लदशमीतिथौ यमान् प्रपूजयेत् ॥1.275.४० ॥
यमश्च धर्मराजश्च मृत्युश्चैवान्तकस्तथा ।  
वैवस्वतश्च कालश्च सर्वभूतक्षयस्तथा ॥४ १ ॥
औदुम्बरश्च दध्नश्च नीलश्चैव वृकोदरः ।  
परमेष्ठी तथा चित्रश्चित्रगुप्तश्चतुर्दश ॥४२ ॥
पूजयेत्तान् भोजयेच्च तर्पयेच्च तिलाम्बुभिः ।  
ततः सूर्याय चार्घ्यं च दद्याद्वै ताम्रपात्रतः ॥४३ ॥
रक्तचन्दनसम्मिश्रतिलाऽक्षतयवाम्बुभिः ।  
भोजयेद् वाडवान् पश्चाद् व्रती भुञ्जीत वाग्यतः ॥४४॥
एवं व्रती धर्मराजप्रसन्नतामवाप्य च ।  
अत्र भोगान्परान् भुक्त्वा देहान्ते विष्णुधामभाक् ॥४५ ॥
इति श्रीलक्ष्मीनारायणीयसंहितायां प्रथमे कृतयुगसन्ताने वार्षिकदशमीव्रतेषु धर्मराजव्रतविष्णुव्रतगङ्गादशहरा-मन्वादितिथिसर्वाशापूर्तिव्रतदशावतारपूजाविजयादशमीसार्वभौमव्रताऽऽरोग्यव्रतविश्वेदेवाङ्गिरस-यमव्रतादिप्रदर्शननामा पञ्चसप्तत्यधिकद्विशततमोऽध्यायः ॥२७५ ॥
    
