+++
title = "४३५"

+++
श्रीनारायण उवाच-  
शृणु त्वं मनसा सार्धं ब्रवीम्यत्यद्भुतां कथाम् ।  
अज्ञा अपि प्रमोदन्ते यां श्रुत्वा पद्मजे प्रिये ॥१ ॥
मरुभूमौ गिरौ देशे पुरा वै गालवो मुनिः ।  
परब्रह्म हरिकृष्णनारायणं स्मरन् सदा ॥२ ॥
तपस्तेपे गिरौ स्वस्याश्रमे वृक्षजलान्विते ।  
पुत्री तस्याऽतिसौभाग्या नाम्ना कान्तिमती सती ॥३ ॥
कृष्णपतिव्रता भक्ता साध्वी पूताऽतिवैष्णवी ।  
तुलसीमालिकां कृष्णां कण्ठे धारयति ध्रुवाम् ॥४ ॥
करे च मालिकां धृत्वा कृष्णकृष्णेति सर्वदा ।  
जपं करोति सा साध्वी रूपयौवनशालिनी ॥५ ॥
कृष्णनारायणं हित्वा पतिं नान्यं हि वाञ्छति ।  
पतिं सत्यं परं कृष्णं ज्ञात्वा कृष्णपतिव्रता ॥६ ॥
शयने भोजने याने भ्रमणे चाश्रमे द्रुमे ।  
पाने देहादिकार्येऽपि न विस्मरति तं पतिम् ॥७ ॥
श्रीकृष्णस्तां रहस्ये वै प्रत्यक्षो ह्यभवत् क्वचित् ।  
अथैकदा परीक्षां वै कृतवान् भगवान् स्वयम् ॥८ ॥
यथा नित्यं च सा बाला वेदिसम्मार्जनादिकम् ।  
बल्यर्थं च मुनेः पुष्पाहरणं समिधां तथा ॥९ ॥
आनयनं करोत्येव तथा सा दिवसे सती ।  
पूजायां कृष्णबल्यर्थं पुष्पाण्याहर्तुमुद्यता ॥1.435.१० ॥
आश्रमस्य समीपे सा पुष्पस्तम्बके कन्यका ।  
गत्वा पुष्पाणि रम्याणि समाहृत्य च पेटके ॥११ ॥
कृत्वा निववृते यावत् तावत्ता पुष्टयौवनाम् ।  
व्योमयानेन निर्गच्छन् विद्याधरकुमारकः ॥१ २॥
सुदर्शनाभिधो दृष्ट्वा काममोहवशङ्गतः ।  
तया रिरंसुकामः स विमानाग्रादवातरत् ॥१ ३॥
कन्यां प्राह निजस्नेहं दर्शयन् स्निग्धया गिरा ।  
यदि कन्ये! परकीया नासि चेत् त्वां प्रकामये ॥१४॥
गान्धर्वेण विधिनाऽत्र यदि योग्यं हि मन्यसे ।  
सुकण्ठनामधेयस्य विद्याधरसुतोऽस्म्यहम् ॥१५॥
सुदर्शनाभिधस्त्वं च वद स्वस्या मनोगतम् ।  
परिगृह्णीष्व मां भद्रे भजमानमुपस्थितम् ॥१६ ॥
तदा कान्तिमती प्राह कन्याऽहं गालवस्य वै ।  
अनूढा वैष्णवी शुद्धा पितृसेवापरायणा ॥१७॥
कृष्णनारायणकान्तशुश्रूषणपरायणा ।  
नान्यं पतिं समिच्छेऽहं पिता कोपं विधास्यति ॥१८॥
कुसुमानां विलम्बेन विद्याध्र गच्छ मा चिरम् ।  
कन्या तु पितुरधीना न स्वतन्त्रा कदाचन ॥१ ९॥
नाऽहं काङ्क्षे पतिं चापि विष्णुभक्ता तपस्विनी ।  
इत्युक्तः स तु विद्याध्रो गत्वा पार्श्वे प्रकामतः ॥1.435.२०॥
जग्राह तां तु केशेषु तावद् बाला समुच्चकैः ।  
चक्रन्द सहसा विद्याधराज्जनक त्राहि माम् ॥२१ ॥
तावदेव क्षणात्तत्र पार्श्वस्था गालवादयः ।  
श्रुत्वा तूर्णं समाजग्मुर्ददृशुस्तं सुदर्शनम् ॥२२॥
सुतां त्यक्त्वा भयाच्छीघ्रं पलायमानं चाम्बरे ।  
गालवस्तां शशापैवं दुष्टस्त्वं मानुषो भव ॥२३॥
व्योममार्गात्पतत्वत्र धर्षणस्य फलं व्रज ।  
चिरं कालं याहि निन्दां ततो वेतालतां व्रज ॥२४॥
मांसशोणितभोक्ता त्वं भव दुःखी महावने ।  
इत्युक्तस्य तदा तद्वै विमानं पतितं क्षितौ ॥२५॥
विद्याध्रः पतितस्तस्माद् विमानं तु दिवं गतम् ।  
कर्मवशाद् यमुनायास्तटे चिरनिवासिनः ॥२६॥
गोविन्दस्वामिनः पत्न्यां विद्याध्रो बालकोऽभवत् ।  
विजयदत्तसञ्ज्ञां च तस्य चक्रे पिता द्विजः ॥२७॥
जातिस्मरो ह्यभूत् सोऽपि पूर्वकर्म स्मरत्यपि ।  
युवा पुत्रोऽभवद् यावद् यात्रार्थं काशिकां पुरीम् ॥२८॥
सपुत्रभार्यो गोविन्दस्वामी ययौ शनैः शनैः ।  
मार्गाऽऽगते प्रयागे च कृत्वा तीर्थं ततश्च सः ॥२९॥
तत्रत्यं योगिनं कञ्चित् कपालमालिनं श्रुतम् ।  
दृष्ट्वा श्रुत्वा तदुक्तं यत् पुत्रध्वंसोऽचिरात्तव ॥1.435.३ ०॥
एवमाकर्ण्य गोविन्दस्वामी काशीं प्रति द्रुतम् ।  
ययौ मार्गे ह्यकस्माच्च हिमवायुः समुत्कटः ॥३ १ ॥
ववौ पुत्रश्च शैत्येनाऽऽवृतो वह्निर्न चाप्यते ।  
ग्रामीणास्तु जनास्तत्राऽन्तिके गङ्गातटे शवम् ॥३२॥
दग्धुं समागतास्त्वन्यमृतस्य ग्रामवासिनः ।  
तस्य चिताग्निना शैत्यं दूरीकर्तुं सुतो ययौ ॥३३॥
पार्श्वे विजयदत्तः स स्थित्वा गृह्णाति तापकम् ।  
अस्मिन्नवसरे वंशं गृहीत्वा दाहकः शवम् ॥३४॥
शिरोभागं च दाहार्थं वंशेनाऽग्नौ समाक्षिपत् ।  
तावद्वंशेन तु द्वेधा शिरस्तत् समभूत्ततः ॥३५॥
वह्नियोगेन च वेगाद् रक्तं विजयदात्तिके ।  
मुखे चागत्य संलग्नं तावदेवातिभ्रष्टताम् ॥३६॥
प्राप्तो विजयदत्तः स वेतालः समजायत ।  
तीक्ष्णदंष्ट्रो महाकायो बभूवाऽतिभयङ्करः ॥३७॥
शववसां लेलिहानश्चापिबत्तत्र तां मुहुः ।  
तस्याऽट्टहासघोषेण वेतालनर्तनेन च ॥३८॥
दिशः प्रदिशो विदिशः स्फुटिता ह्यभवन्निव ।  
अथ स्वपितरं चान्यान् हन्तुं दधाव चाम्बरात् ॥३९॥
भीताः सर्वे श्मशानाद्वै पलायिताः समन्ततः ।  
वेतालः स शवं जग्ध्वा बभूव बलवाँस्ततः ॥1.435.४०॥
श्माशानिकैस्तु वेतालैर्मिलित्वा वासमाचरत् ।  
वेतालानां कदाचिद्वै गन्धर्वैः सह योधनम् ॥४१ ॥
विन्ध्याचले ह्यभूद् घोरं तत्राऽयं जयमाप्तवान् ।  
वेतालराजा सम्पन्नो राज्यवान् विन्ध्यपर्वते ॥४२॥
अथ वेतालरूपं तं त्यक्त्वा पुत्रं द्विजस्ततः ।  
प्रववृते सभार्यश्च जगाम काशिकापुरीम् ॥४३ ॥
तत्राऽभवत्सुतस्तस्य द्वितीयो वज्रवद्वपुः ।  
काश्यां वासं सपुत्रः सः चक्रे कृष्णपरायणः ॥४४॥
अत्रान्तरे नरपतिं प्रतापमुकुटाभिधम् ।  
काशिदेशाभिधं मल्लः कश्चिदभ्याययौ बली ॥४५॥
काशीराजोपदेशेन वज्रदेहो द्विजस्तु तम् ।  
मल्लयुद्धे महामल्लमहनत् प्राणतस्तदा ॥४६॥
काशीराजेन विप्राय ग्रामाः पञ्च समर्पिताः ।  
कदाचित् काशिकाराजो द्विजपुत्रेण संयुतः ॥४७॥
सन्ध्यायां विजने देशे चचार तावदेव तु ।  
संशुश्राव कष्टमयीं दीनां वाणीं तु दूरतः ॥४८॥
अहो कष्टमहो कष्टं काशीराजस्य शासने ।  
स्वल्पापराधे शूले वै समारोषोऽतिदारुणः ॥४९॥
अहो प्राणा न वियन्ति तृषा मां बाधते त्वति ।  
इति श्रुत्वा काशिकेशस्तूर्णं ययौ सभूसुरः ॥1.435.५०॥
जलमादाय तं पातुं वज्राङ्गो याति यावता ।  
तत्र तस्य गृहपत्नी स्थिता दृष्टा द्विजेन वै ॥५१ ॥
सापि पतिव्रता मृतं चानुयातुं तदा स्थिता ।  
प्राहैनं च जलं दातुं ह्रस्वाऽहं पारयामि न ॥५२॥
वज्राङ्गश्च दयायुक्तस्तां वधूमब्रवीत्तदा ।  
मातर्मत्स्कन्धमारुह्य देह्यस्मै शीतलं जलम् ॥५३॥
इत्युक्ता सा तु वेताली वज्राङ्गस्कन्धमास्थिता ।  
जलं गृहीत्वा वेतालं शूलस्थं मायिकाकृतिम् ॥५४॥
मृषाशूलस्थितं पत्नी जलं तं समपाययत् ।  
अथाऽपृच्छद् द्विजपुत्रः कासि कोऽयं च तेऽस्ति वै ॥५५॥
कथं दण्डं समापन्नः सत्यं ब्रूहि शुभानने ।  
वैताली प्राह मे स्वामी भवत्ययं पुरा द्विजः ॥५६॥
गोविन्दस्वामिनः पुत्रो विजयदत्तसञ्ज्ञकः ।  
ततः पूर्वं ह्यभूच्चायं विद्याधरः सुदर्शनः ॥५७॥
गालवस्य सतीं पुत्रीं त्वधर्षयत् क्षणं वने ।  
तावद् गालवमुनिना शप्तोऽयमीदृशीं गतिम् ॥५८॥
गतोऽस्ति तस्य भार्याऽहं वैताली नौ समुद्धर ।  
उद्धारार्थं कृतं त्वेतच्छूल्यादिकं मृषात्मकम् ॥५९॥
जलं प्राप्तं तव हस्ताच्छूलीमिषेण पावनम् ।  
तेनाऽयं पावितो भूतः भूताऽहं पाविता तथा ॥1.435.६ ०॥
कुरु नौ मोक्षणं विप्र सर्वदानफलं भवेत् ।  
राजसूये वाजपेये गोमेधे नरमेधके ॥६१ ॥
अश्वमेधे लाङ्गले च विष्णुयज्ञे यशःक्रतौ ।  
धनदे भूमिदे फल्गौ पुत्रेष्टौ गजमेधके ॥६२॥
लोहयज्ञे स्वर्णयज्ञे पटलव्याधिखण्डने ।  
शनुयज्ञे रुद्रयज्ञे शक्रयज्ञे च बन्धके ॥६३॥
इष्टौ वरुणयज्ञे च कन्दुके वैरिमर्दने ।  
शुचियागे धर्मयागे रेचने पापमोचने ॥६४॥
बन्धने कर्मयोगे च मणियागे सुभद्रके ।  
श्येनयागे वाजपेये सावित्रे कमलक्रतौ ॥६९॥
जपयज्ञे ज्ञानयज्ञे कथायज्ञे च यत्फलम् ।  
तत्फलं ते ध्रुवं भावि वैतालानां विमोक्षणात् ॥६६॥
श्रुत्वा द्विजः स्वराजानं प्राहैते प्रेतरूपिणः ।  
तव राज्ये काशिराज्ये वर्तन्ते नृप दुखिनः ॥६७॥
गङ्गातोयप्रदानेन कर्तव्यं तद्विमोक्षणम् ।  
राजा प्राह तव भ्राता वेतालोऽयमभूत् पुरा ॥६८॥
त्वया जलं पायितं च पापनाशोऽस्य विद्यते ।  
तस्य मोक्षकरं त्वन्यत्कर्तव्यं यद्भवेद्धि तत् ॥६९॥
इत्युक्त्वा भूपतिस्तस्मै पृष्ठवान् शूलवर्तिने ।  
वद् प्रमोक्षणं केन कर्मणा ते भवेदिह ॥1.435.७०॥
प्रेतः प्राह ऋषेः शापान्मोक्षणं नान्यतो भवेत् ।  
ऋषेरेव प्रसादेन मोक्षणं मे भविष्यति ॥७१ ॥
काशिराजस्तथा गोविन्दस्वामी मे पिताऽनुजः ।  
माता चेति भवन्तो वै गच्छन्तु गालवं मुनिम् ॥७२॥
मम दुःखस्य निस्तारस्तदुक्तविधिना भवेत् ।  
अथ श्रुत्वा तु ते सर्वे गता यत्र स गालवः ॥७३ ॥
कन्यायुतं मुनिं नत्वा ववन्दिरे पुनः पुनः ।  
सत्कृता गावलेनाथ प्रोचुर्वृत्तान्तमेव तम् ॥७४॥
ऋषिः प्राह सती साध्वी कन्या मे पारमेश्वरी ।  
सर्वसिद्धिमयी महाभागवती च वैष्णवी सती ॥७५॥
शरणागतजीवानां रक्षयित्री दयावती ।  
कृष्णनारायणभक्तिमती त्वैश्वर्यशालिनी ॥७६॥
दिव्या नारायणलग्ना नारायणपरायणा ।  
ब्रह्मचर्यव्रतयुक्ता कृष्णात्मकपतिव्रता ॥७७॥
क्षणेन दग्धुं शक्ता सा पापानां मेरुशालिनाम् ।  
कोटिवेतालभूतानां मुक्तिं दातुं तथेश्वरी ॥७८॥
अनन्तब्रह्मणां सृष्टिं कर्तुं प्रकृतिरीश्वरी ।  
वैष्णवी कमलांऽशाऽस्ति प्रसादयन्तु तां सतीम् ॥७९॥
सा वै तुष्टा महालक्ष्मीः कृष्णकान्ता सुकान्तिनी ।  
तारयिष्यति वेतालान् कृष्णमन्त्रप्रदानतः ॥1.435.८०॥
इत्युक्तास्ते काशिराजादयः सर्वे कुमारिकाम् ।  
मातरं जगतां लक्ष्मीं कान्तिमतीं हरिप्रियाम् ॥८ १ ॥
नेमुस्तुष्टुवुः शरणं निपेतुश्च ववन्दिरे ।  
तेभ्यो वृत्तान्तमाज्ञाय वेतालमोक्षणकृते ॥८२॥
कन्या कृष्णव्रतधर्मान् प्राह सर्वसुखप्रदान् ।  
सुख दुःखं भयं शोकं हर्षं मङ्गलमित्यपि ॥८३ ॥
सम्पत्तिश्च विपत्तिश्च सर्वं भवति कर्मभिः ।  
कर्मणा ब्रह्मपुत्री च वंशहीनश्च कर्मणा ॥८४॥
कर्मणा रूपवांश्चैव रोगी शश्वत्स्वकर्मणा ।  
कर्मणा सूतपुत्रश्च कर्मणा चिरजीविनः ॥८५॥
कर्मणा गुणवन्तश्च कर्मणा त्वङ्गहीनता ।  
कर्मणा भूतवेताला देवताः कर्मणा नराः ॥८६॥
कृते शुभे शुभा लोका अशुभे न्यक्कृता जनाः ।  
शुभेन तेन सम्प्राप्तं विद्याधरत्वमित्यपि ॥८७॥
अशुभत्वं च तेनैव दुष्टभावकृतेन वै ।  
सत्यां पतिव्रतायां च कन्यायां शुद्धयोषिति ॥८८॥
दुष्टचक्षुःप्रयोक्तारो जात्यन्धाः सम्भवन्ति वै ।  
कुष्ठाः काणास्तथा खञ्जा वृक्णाः कुण्ठा भवन्ति च ॥८९॥
दुष्टभावनया दुष्टाः कर्मफलैश्च दुःखिनः ।  
सतीभावनया सत्त्वगुणिनः सुखभागिनः ॥1.435.९०॥
नियमानां तु यो भङ्गो धर्मभङ्गो हि निश्चितः ।  
अनियमेन यातारो दण्ड्या राज्ञो भवन्ति वै ॥९१ ॥
त एव यमदण्ड्याश्च कृष्णदण्ड्या भवन्ति च ।  
सर्वदण्ड्याश्च ते लोके नान्यः पन्थास्तदन्यकः ॥९२॥
पत्नीव्रतं परो धर्मः सुखदः शान्तिदः सदा ।  
श्रीकृष्णेन पुरा पत्नीव्रतश्चोत्पादितो द्विजः ॥९३॥
तद्वंशीयाः सर्वविप्राः ऋषयो मुनयस्तथा ।  
पत्नीव्रतपराः सर्वे गृहब्रह्मव्रतान्विताः ॥९४॥
तरन्ति तारयन्त्यन्यान् नियमार्पितवर्तनाः ।  
धातवो भोजनोत्पन्ना देहिनां देहसंस्थिताः ॥९५॥
नियमिता ब्रह्मचर्यं धर्मरूपाः सुखावहाः ।  
अनियमे धर्मलोपो गर्भवासादिदुःखदः ॥९६॥
आत्मानन्दं परित्यज्य खर्जनानन्दमाश्रितः ।  
भुङ्क्ते स खर्जनं दुःखं ब्रह्मानन्देन वञ्चितः ॥९७॥
दद्रुचन्द्रे खर्जनं वै पश्चात्तु ज्वलनं सदा ।  
अन्यायकामभोगे च याम्ये प्रज्वलनं ध्रुवम् ॥९८॥
तस्मान्नियमितः कामो विवाहेन विमर्शितः ।  
स्पर्शो नियमितश्चापि दृश्यं वाच्यं नियामितम् ॥९९॥
कस्याः कस्य तु किं भोग्यं सर्वं पूर्वैर्नियामितम् ।  
नियमो धर्म एवाऽस्ति पत्नीव्रतः स यौवने ॥1.435.१ ००॥
पतिव्रतश्च तद्वत् सः सर्वदा सुखदः खलु ।  
अनेन लोपितः सो यत् कन्याया धर्षणं कृतम् ॥१०१ ॥
अनिच्छन्त्या अपि स्पर्शो विवर्ततेऽनलात्मकः ।  
स तु शान्तो भवेत्तस्य कृष्णर्पणेन कल्पित ॥१ ०२॥
यूयं चेत् तस्य भूतस्य मुक्तिमिच्छथ सत्वरम् ।  
ओं नमः श्रीकृष्णनारायणाय पतये नमः ॥१ ०३॥
इति मन्त्रं गृहीत्वा च धृत्वा तुलसीमालिकाम् ।  
कृष्णपूजाप्रसादं च जलं स्वन्नं दलादिकम् ॥१ ०४॥
मत्तो नीत्वा तत्र यान्तु यत्र वेतालपुङ्गवः ।  
तं च वेतालसाहस्रयुतं नयत वारिधिम् ॥१ ०५॥
दक्षिणस्योदधेस्तीरे चक्रतीर्थस्य सन्निधौ ।  
वेतालमुक्तिकृत्तीर्थे वेतालोद्धारकं परम् ॥१ ०६॥
स्नापयध्वं जले तत्र वेतालान् वै सहस्रशः ।  
ततस्तान् वै मयोक्तं च मन्त्रं सन्त्रिः पुनः पुनः ॥१ ०७॥
प्रसादजं जलं चान्नं पत्रं समर्प्य भोजने ।  
कुरुतैषां मोक्षणं च नान्यः पन्थाः सुखप्रदः ॥१ ०८॥
इति श्रुत्वा तु ते सर्वे कान्तिमत्यास्तदैव हि ।  
ओं नमः श्रीकृष्णनारायणाय पतये नमः ॥१ ०९॥
इति मन्त्रं गृहीत्वा च गृहीत्वाऽन्नं जलादिकम् ।  
तया दत्तं दलं चापि नीत्वा स्तुत्वा ययुश्च तम् ॥1.435.११ ०॥
वेतालं प्रति गत्वैते वेतालांश्च सहस्रशः ।  
नीत्वा ययुश्चक्रतीर्थाद् दक्षिणे तूदधेस्तटे ॥११ १॥
वेतालोद्धारके तीर्थे स्नपयित्वा च तास्तदा ।  
जलमन्नं कृष्णप्रासादिकं च तुलसीं ददुः ॥११ २॥
घोरां वेतालतां त्यक्त्वा दिव्यरूपाण्यवाप्य च ।  
प्रसादपुण्यतो लब्ध्वा चतुर्भुजस्वरूपताम् ॥११ ३॥
विमानेषु समारूढा वैष्णवास्ते सहस्रशः ।  
विष्णोर्वै पार्षदा भूत्वा वैकुण्ठं प्रययुस्तु ते ॥१ १४॥
एवं वेतालजातीनां कृत्वा मोक्षं नृपादयः ।  
ययुः काशीं यमीं चापि यथास्थानं तु ते पुनः ॥११ ५॥
इत्येतत्कथितं लक्ष्मि! सुताया गालवस्य वै ।  
कृष्णनारायणपातिव्रत्यैश्वर्यं परं महत् ॥१ १६॥
श्रुत्वा स्मृत्वा पठित्वाऽपि पातिव्रत्यफलं लभेत् ।  
पत्नीव्रतफलं लब्ध्वा नरो मुक्तिमवाप्नुयात् ॥१ १७॥
इति श्रीलक्ष्मीनारायणीयसंहितायां प्रथमे कृतयुगसन्ताने गालवर्षिकन्यायाः कृतावहेलनेन सुदर्शनविद्याधरस्य मानुषजन्मोत्तरं वेतालत्वं काशीराजद्वारा गालव-  
कन्यायाः कृष्णपातिव्रत्यबलेन मोक्षणं चेत्यादिनिरूपणनामा पञ्चत्रिंशदधिकचतुश्शततमोऽध्यायः ॥४३५ ॥
    
