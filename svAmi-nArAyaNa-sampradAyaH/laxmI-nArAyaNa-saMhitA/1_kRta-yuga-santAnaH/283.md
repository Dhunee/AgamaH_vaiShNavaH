+++
title = "२८३"

+++
श्रीनारायण उवाच -  
शृणु लक्ष्मि! प्रवक्ष्यामि विख्यातं हरिपञ्चकम् ।  
नारीनराणां सुखदं व्रतं सर्वव्रतोत्तमम् ॥१ ॥
मार्गशुक्लदशम्यां तु स्नात्वा देवार्चनं चरेत् ।  
पञ्चयज्ञान् विधायापि त्वेकभुक्तं दिनं नयेत् ॥२ ॥
एकादश्यां प्रगे स्नात्वा हरिं पञ्चामृतैस्तथा ।  
तीर्थजलैः स्नापयित्वाऽर्चयेद् गन्धद्रवादिभिः ॥३ ॥
आवाहनात् समारभ्य विसर्जनावधिं क्रियाम् ।  
धूपदीपसुनैवेद्यताम्बूलदक्षिणान्विताम् ॥४ ॥
पूजात्मिकां व्रती कृत्वा श्रीहरिं प्रार्थयेत् पुरः ।  
पञ्चरात्रं निराहारो ह्यद्यप्रभृति माधव ॥५ ॥
करिष्ये हरिपञ्चाख्यं व्रतं पूर्णं च मे भवेत् ।  
एकभुक्तो दशम्यां वै रात्रौ भूशयनो भवेत् ॥६ ॥
एकादश्यां त्रिषवणं अर्चनं त्रिनिवेदनम् ।  
रात्रौ जागरणं कुर्याद् गीतनृत्यकथानकैः ॥७ ॥
द्वादश्यां च त्रयोदश्यां चतुर्दश्यां त्रिकं चरेत् ।  
पौर्णमास्यामपि स्नानार्चननैवेद्यमाचरेत् ॥८ ॥
पौर्णमास्यां तथा रात्रौ कुर्याज्जागरणं व्रती ।  
पञ्चामृतादिपूजां तु प्रकुर्याद्दिनपञ्चसु ॥९ ॥
दुग्धेन स्नापयेद् विष्णुं पौर्णायामथ षष्ठके ।  
तिलहोमं तिलदानं पञ्चगव्याशनं तथा ॥1.283.१० ॥
कृत्वा विप्रान् भोजयेच्च पूजयेद्विधिवद्धरिम् ।  
साधुसाध्वीर्भोजयेच्च स्वयं भुञ्जीत बन्धुभिः ॥११ ॥
एवं संवत्सरं कार्यं प्रतिमासं व्रतं शुभम् ।  
उद्यापनं मार्गशीर्षे कार्यमौदार्यपूर्वकम् ॥१२॥
शुक्लपक्षव्रतस्यात्र शुक्लैकादशिकादिने ।  
निराहारो द्वादश्यां तु पञ्चगव्यं ग्रसेद् व्रती ॥१३ ।  
पुष्पादिभिर्हरिं चैवाभ्यर्च्य दद्याद् द्विजातये।  
पायसं शर्करायुक्तं घृतयुक्तं फलान्वितम् ॥१४॥
मिष्टान्नशाकपत्राद्यैरन्वितं प्रसमर्पयेत् ।  
सुगन्धजलसद्रत्नदक्षिणावस्त्रसंयुतम् ॥१५॥
पूर्णं च कलशं दद्यादात्मविदे तु साधवे ।  
सर्वस्वं गुरवे दद्याद् भोजयेद् बालबालिकाः ॥१६॥
साधून् साध्वीर्भोजयेच्च स्वयं भुञ्जीत पारणाम् ।  
एतद्व्रतं तु ते प्रोक्तं हरिपञ्चकसञ्ज्ञितम् ॥१७॥
तत्कर्तुः पुनरावृत्तिर्ब्रह्मलोकान्न वै भवेत् ।  
गवां कोटिसहस्राणां दानस्य फलमाप्नुयात् ॥१८॥
पठेदेतच्च शृणुयाद् वाचयेच्छ्रावयेच्च वा ।  
तस्यापि व्रतपुण्यं स्याद् भुक्तिं मुक्तिं लभेत च ॥१९॥
अथान्यत्ते प्रवक्ष्यामि व्रतं मासोपवासकम् ।  
पाराकाख्यं महालक्ष्मि! यत्तुल्यं नान्यदुच्यते ॥1.283.२०॥
आषाढे श्रावणे वापि भाद्रे चाश्विनकेऽपि वा ।  
एतेष्वन्यतमे मासे शुक्लस्याऽऽद्यदिने प्रिये ॥२१॥
प्राशयेत् पञ्चगव्यं च तिष्ठेद्विष्णुसमीपतः ।  
स्नात्वा ध्यात्वा प्रगे विष्णुं नित्यकर्म समाप्य च ॥२२॥
विष्णुं समर्च्य सङ्कल्पं कुर्यान्मासोपवासकम् ।  
स्वस्तिवाचनमन्त्राँश्च वाचयेद् ब्राह्मणस्तदा ॥२३ ॥
प्रार्थयेच्च व्रती देवं त्वद्यप्रभृति माधव! ।  
मासमेकं निराहारो भविष्याभीष्टमावह ॥२४॥
ततः प्रभृति मासान्तं निवसेद्धरिमन्दिरे ।  
नित्यं पञ्चामृतैर्देवं स्नापयेद् दीपमाददेत् ॥२५॥
अपामार्गशलाकां खादयेत् स्नायात् स चान्वहम् ।  
देवं समर्चयेन्नित्यं बालान् विप्राँश्च भोजयेत् ॥२६॥
एवं मासोपवासाँश्च कुर्याद् द्वादशवत्सरान् ।  
प्रतिवर्षं च गोदानं विप्रपितृप्रतर्पणम् ॥२७॥
दक्षिणाभरणान्नानि दद्याद् दानानि शक्तितः ।  
एकमासोपवासेन राजसूयफलं भवेत् ॥२८॥
मासोपवासद्वितये फलं तद्द्विगुणं भवेत् ।  
मासोपवासत्रितये चतुर्गुणफलं भवेत् ॥२९॥
चतुःकृत्वःकृते पुण्यमष्टाग्निष्टोमजं भवेत् ।  
पञ्चकृत्वःकृते पुण्यमत्यग्निष्टोमजं भवेत् ॥1.283.३ ० ॥
षटकृत्वःसङ्कृतं ज्योतिष्टोमाऽष्टकफलं भवेत् ।  
सप्तकृत्वःकृते वाजिमेधाष्टकफलं भवेत् ॥३ १॥
अष्टकृत्वःकृते नरमेधाष्टकफलं भवेत् ।  
नवकृत्वःकृते पुण्य गोमेधाष्टकजं भवेत् ॥३२॥
दशकृत्वःकृते ब्रह्ममेधाष्टकफलं भवेत् ।  
एकादशपराके तु हरेः सारूप्यमश्नुते ॥३३॥
सद्वादशपराके तु लभेन्मुक्तिचतुष्टयम् ।  
पाराकव्रतकर्तारो मुक्ता एव न संशयः ॥३४॥
नारी वा पुरुषो वापि व्रतकृन्मोक्षमाप्नुयात् ।  
व्रताख्यानं पठेद्वापि शृणुयान्मोक्षभाग् भवेत् ॥३५॥
नास्ति गङ्गासमं तीर्थं नास्ति मातृसमो गुरुः ।  
नास्ति विष्णुसमो देवस्तपो नाऽनशनात्परम् ॥३६॥
नास्ति क्षमासमा माता नास्ति कीर्तिसमं धनम् ।  
नास्ति ज्ञानसमो लाभो नास्ति धर्मसमः पिता ॥३७॥
न विवेकसमो भ्राता नैकादश्याः समं व्रतम् ।  
नास्ति ब्रह्मसमं पात्रं नास्ति पत्नीसमं प्रियम् ॥३८॥
नास्ति साधुसमा नौका नास्ति पाराकवद् व्रतम् ।  
दानं होमादिकं कार्यं प्राप्ते पुण्येऽहनि प्रिये ॥३९॥
तृतीया माधवे शुक्ला भाद्रे कृष्णा त्रयोदशी ।  
कार्तिके नवमी शुद्धा माघे पञ्चदशी तिथिः ॥1.283.४०॥
एता युगाद्याः कथिता दत्तस्याऽक्षयकारिकाः ।  
अक्षयुक्छुक्लनवमी कार्तिके द्वादशी सिता ॥४१ ॥
तृतीया चैत्रमासस्य तथा भाद्रपदस्य च ।  
आषाढशुक्लदशमी सिता माघस्य सप्तमी ॥४२॥
श्रावणस्याऽष्टमी कृष्णा तथाऽषाढी च पूर्णिमा ।  
फाल्गुनस्य त्वमावास्या पौषस्यैकादशी सिता ॥४३॥
कार्तिकी फाल्गुनी चैत्री ज्यैष्ठी पञ्चदशी सिता ।  
मन्वादयः समाख्याता दत्तस्याऽक्षयकारिकाः ॥४४॥
पुष्करादिषु तीर्थेषु गङ्गादिषु सरित्सु च ।  
अयोध्यायां मथुरायां मायायां काशिकाभुवि ॥४५॥
काञ्च्यामवन्तिकायां द्वारकायां दत्तमक्षयम् ।  
अतिथौ वेदविद्विप्रे साधुसाध्वीसतीषु च ॥४६॥
देवे देवसमे पुंसि दत्तमक्षयपुण्यकृत् ।  
ब्रह्मचारिषु यद्दत्तं भबेदक्षयपुण्यकृत् ॥४७॥
व्रतिना सर्वथा कार्यं तपो दानं च पूजनम् ।  
कारणीयं भोजनादि सर्वं चाऽक्षयपुण्यदम् ॥४८॥
इति श्रीलक्ष्मीनारायणीयसंहितायां प्रथमे कृतयुगसन्ताने हरिपञ्चकव्रतमासोपवासव्रततदुद्यापनयुगमन्वादि-तिथिदानमाहात्म्यादिनिरूपणनामा त्र्यशीत्य-  
धिकद्विशततमोऽध्यायः ॥२८३॥
    
