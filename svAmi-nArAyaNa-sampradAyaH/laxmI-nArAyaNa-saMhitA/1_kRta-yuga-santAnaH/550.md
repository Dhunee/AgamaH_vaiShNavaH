+++
title = "५५०"

+++
श्रीनारायण उवाच-  
शृणु लक्ष्मि! ततः शम्भुः पार्वत्यै समुवाच यत् ।  
तीर्थवर्यं कथयामि तेऽपि स्वर्गादिदायकम् ॥१ ॥
देविकायास्तटे त्वासीत् तुण्डीनामा ऋषिः पुरा ।  
कूपस्तत्राऽभवत्त्वेकः ऋषेर्योगात्स मुक्तिकृत् ॥२ ॥
हरिणाः पतितास्तत्र जलपानार्थमुग्रगाः ।  
मृतास्ते मुनिना सर्वे जीवितास्तपसो बलात् ॥३ ॥
जलं हूङ्कारमात्रेण पूरितं कूपगं तदा ।  
तटोपरितो वहति चमत्कारकरं यतः ॥४ ॥
तत्र तुण्डीश्वरो देवः स्थापितस्तेन तीर्थकम् ।  
तत्र तीर्थं शुभं कृत्वा ह्याशापुरं गणेश्वरम् ॥५ ॥
गच्छेन्नैवेद्यमाधाय दानं दद्यात्तु कानकम् ।  
ततो गच्छेत् कापिलं तु तीर्थं पापहरं शुभम् ॥६ ॥
कपिलौ रैवतं गच्छन् यत्रोवास हि वत्सरम् ।  
कपिला सा नदी तत्र तीर्थरूपा व्यजायत ॥७ ॥
प्रौष्ठपद्यसिते पक्षे षष्ठ्यां भौमो भवेद् यदि ।  
व्यतीपातश्च रोहिण्यां सा षष्ठी कपिला मता ॥८ ॥
कपिलासङ्गमे षष्ठ्यां कपिलायां समाहितः ।  
स्नात्वा श्रीकपिलं विष्णुं पूजयेदर्कभूस्थितम् ॥९ ॥
कपिला कपिलो विष्णुः रक्षतां चेति चार्थयेत् ।  
कपिलां गां प्रदद्याच्च वाजिमेधफलं भवेत् ॥1.550.१ ०॥
हाटकेशं ततस्तीर्थं प्रकुर्यात् पावनं परम् ।  
ततो गच्छेदगस्त्यस्याश्रमं वत्सरसेवितम् ॥१ १ ॥
कालकेयाः पुरा दैत्याः समुद्रान्तर्निवासिनः ।  
रात्रौ पृथ्व्यां समागम्य सुप्तान् विप्रादिकान् मुहुः ॥१ २॥
भक्षयन्ति स्म तान् ज्ञात्वा कालकेयान् विहिंसकान् ।  
अगस्त्यः संययौ तत्र समुद्रस्य तटं प्रति ॥१३ ॥
तपश्चकार विधिवद् वर्षमात्रं तटे स्थितः ।  
चतुर्थ्यां फाल्गुने मासि नक्ताहारं विधाय सः ॥१४॥
पञ्चम्यां तिलपिष्टं च भुक्त्वा होमं चकार सः ।  
एवं चतुर्षु मासेषु कृत्वैकभोजनं ततः ॥१५॥
निराहारः समभवन्निर्विघ्नव्रतमुत्तमम् ।  
वर्षोत्तरं स मुनिराट् लोकरक्षां व्यचिन्तयत् ॥१६॥
पश्यध्वं कौतुकं देवाः समीनमकरादिकम् ।  
अञ्जलिना पिबाम्येनं शोषयामि महार्णवम् ॥१७॥
एवमुक्त्वा हरिं स्मृत्वा कृत्वा ब्रह्माणमान्तरम् ।  
गण्डूषमकरोत् सर्वं समुद्रं सरितां पतिम् ॥१८॥
कालकेया विनष्टाश्च पाचितं जलमित्यपि ।  
ततश्च मेघवर्षैर्वै समुद्राः सजलाः पुनः ॥१ ९॥
इत्यागस्त्याश्रमं रम्यं तीर्थं पापप्रणाशनम् ।  
लोपामुद्रासहितं मां यश्चाऽत्राऽऽगत्य पूजयेत् ॥1.550.२०॥
हाटकेशो मया नीतस्तं विधिना प्रपूजयेत् ।  
अयने चोत्तरे मर्त्यो गोलक्षफलमाप्नुयात् ॥२१॥
भद्राश्वो नृपतिस्तत्राऽगस्त्यदर्शनकाङ्क्षया ।  
समाजगाम चानर्च पप्रच्छ कुशलं प्रति ॥२२॥
आश्चर्यं यदि ते किञ्चिद् विदितं दृष्टमेव वा ।  
तन्मे कथय धर्मज्ञ ततो यामि प्रभासकम् ॥२३॥
अगस्त्यस्तं नृपं प्राह श्वेतद्वीपोद्भवां कथाम् ।  
आश्चर्यरूपो भगवान् कृष्णनारायणः प्रभुः ॥२४॥
कुङ्कुमवापिकातीर्थे राजते पुरुषोत्तमः ।  
तस्याश्चर्याणि दृष्टानि बहूनि विविधानि च ॥२५॥
सोऽयं नारायणः शेते श्वेतद्वीपेऽपि सर्वदा ।  
नारदः श्रीकृष्णनारायणं दृष्ट्वा सुराष्ट्रके ॥२६॥
माथुरे श्रीराधिकेशं कृष्णं दृष्ट्वा ततः परम् ।  
हिमाद्रौ श्रीनरनारायणं दृष्ट्वा ययौ मुनिः ॥२७॥
श्वेतद्वीपं तत्र सोऽयं ददर्श समरूपिणः ।  
शङ्खचक्रगदापद्मान्पुरुषाँस्तिग्मतेजसः ॥२८॥
सदृशान् सदृशाकारान् सदृशगुणवैभवान् ।  
किशोरान् रूपसम्पन्नान् सुघटांश्च मनोहरान् ॥२९॥
अयं विष्णुरयं विष्णुरेष विष्णुः सनातनः ।  
चिन्ताऽभूत्तस्य तान् दृष्ट्वा कोऽस्मिन् विष्णुरिति प्रभुः ॥1.550.३०॥
कस्मै नत्वा ततोऽन्याँश्च पश्यामि खलु भावतः ।  
न्यूनस्य प्रथमे पूज्ये पूज्यपूजाव्यतिक्रमे ॥३ १ ॥
आयुर्यशोज्ञानहानिः प्रत्यवायोऽधिको भवेत् ।  
एवं चिन्तयतस्तस्य चित्तं कृष्णनरायणम् ॥३२॥
चिन्ता युक्तं मुधा जातं कथमाराधयामि तम् ।  
येन वेद्मि परं कृष्णनारायणं करोमि किम् ॥३३॥
एवं सञ्चिन्त्य दध्यौ स तं देवं परमेश्वरम् ।  
ध्यातस्तस्य काम्भरेयः परितोषं जगाम ह ॥३४॥
उवाच स प्रसन्नः सन् साक्षाद् भूत्वा नरायणः ।  
वरं वरय भद्रं ते दृष्टं रूपं मम त्वया ॥३५॥
येऽत्र लोके समायान्ति सारूप्यादिचतुष्टयम् ।  
तेषां भवति त्वत्रैव ब्रूहि किं ते ददाम्यहम् ॥३६॥
नारदः प्राह ते प्राप्तिर्यथा स्यात् तच्च मे वद ।  
नारायणस्तदा प्राह पौरुषं सूक्तमेव मे ॥३७॥
सहस्रशीर्षा पुरुषो यत्राऽहं वर्णितो मुने ।  
तदास्थाय जना ये मां प्रयक्ष्यन्ति नरायणम् ॥३८॥
ते मां प्राप्स्यन्ति सततं संहिताऽध्ययनेन च ।  
लक्ष्मीनारायणसंहितोक्तमार्गेण ये जनाः ॥३९॥
पूजयिष्यन्ति मां भक्तास्ते प्राप्स्यन्ति वै ध्रुवम् ।  
मम क्षेत्रं गमिष्यन्ति मे करिष्यन्ति दर्शनम् ॥1.550.४०॥
सेवां सतां करिष्यन्ति ते मां प्राप्स्यन्ति निश्चितम् ।  
मन्नाम विहितं भिन्नं सर्वेषां रटनाय वै ॥४१॥
विना पूजां नामभक्त्याऽवश्यं प्राप्स्यन्ति मां जनाः ।  
सर्वं ज्ञानं तव मुने प्रकाशं यास्यति ध्रुवम् ॥४२॥
मम दर्शनयोग्यं च मुक्तदर्शनयोग्यकम् ।  
सर्वं विवेकजं ज्ञानं भविष्यति च ते मुने ॥४३॥
इत्युक्त्वा भगवाँस्तेषु सदृशेषु च विष्णुषु ।  
ययौ पुनर्नारदश्च ज्ञातवान्नैव तं प्रभुम् ॥४४॥
मत्वा चाऽदर्शनं विष्णोः समानेषु च विष्णुषु ।  
तां दिशं प्रणिपत्यैव नारदस्तु दिवं प्रति ॥४५॥
यास्यन् यत्र सुराष्ट्रे चाऽगस्त्योऽहं निवसामि वै ।  
तत्राऽऽगत्य क्षणं स्थित्वा ययौ वैहायसं पुरम् ॥४६॥
तद्वै नारदतीर्थं च स्थलं ज्ञानप्रदं शुभम् ।  
भद्राश्वोऽपि मुनिं नत्वा ययौ प्रभासकं प्रति ॥४७॥
इत्येवं श्वेतभूमिस्थं ज्ञात्वा नारायणं ततः ।  
विशालास्थं यामुनस्थं कुङ्कुमवापिकास्थितम् ॥४८॥
अक्षरात् पररूपं च ज्ञात्वा मोक्षं हि विन्दति ।  
स्मरन् विष्णुं पठन्वेदान् ददन् दानं यजन् हरिम् ॥४९॥
साधून् सन्तोषयन् भक्तो मोक्षभाङ् नाऽत्र संशयः ।  
तीर्थं साधुमयं साध्वीमयं श्रेष्ठं प्रमोक्षदम् ॥1.550.५०॥
ततो गच्छेद् भीमनाथतीर्थे भीतिनिवारकम् ।  
सुपर्णेशीं ततः पश्येत् सुपर्णं च नरायणम् ॥५१॥
कौबेरेशीं ततो गच्छेत्ततो भल्लं सुतीर्थकम् ।  
भल्लतीर्थे सदा विष्णुर्वर्तते गङ्गया सह ॥५२॥
गङ्गा च वैष्णवं क्षेत्रं पावनं मूर्तिमद् यतः ।  
वल्लकेन निषादेन विष्णुः कृष्णः सनातनः ॥५३॥
भल्लं धनुषि सन्धाय हृतो गोलोकगोऽभवत् ।  
वल्लकोऽपि मृगभ्रान्त्या प्लक्षद्रुस्तम्बसंस्थितम् ॥५४॥
विष्णुं जघान भल्लेन गत्वा पश्यति माधवम् ।  
तुष्टाव च ततः खिन्नः प्राप्तवाँस्तदनुग्रहम् ॥५५॥
ययौ तत्रैव गोलोकं विष्णुना सह धीवरः ।  
भल्लक्षेत्रं हि तत्प्रोक्तं विद्धः पादतले हरिः ॥५६॥
मोक्षदं स्वर्गदं श्रेष्ठं जन्ममरणवेधकृत् ।  
ततो गच्छेद्धिरण्याया उत्तरे रैवतं प्रति ॥५७॥
कौशिकं परमं तीर्थं ततो वस्त्रापथात्मकम् ।  
दामोदरं रैवतकं भवमिन्द्रेश्वरं तथा ।५८॥
चक्रोद्यानं रेवतीतीर्थकं वासिष्ठकाश्रमम् ।  
शृणु चास्या भूमेर्लक्ष्मि कथां पापप्रणाशिनीम् ॥५९॥
गजो नामाऽभवद्राजा भार्यया सह पार्थिवः ।  
गङ्गाजलाभिषेकार्थ ययावुवास तत्र च ॥1.550.६०॥
भद्रो नाम मुनिस्तस्याऽऽजगाम पुरतः क्वचित् ।  
तं गजः प्राह मोक्षार्थं ज्ञानं देहि मुने मम ॥६१ ॥
भद्रः प्राह स्वयं चात्मा तीर्थं सर्वेषु पावनम् ।  
तत्राऽऽस्ते श्रीकृष्णनारायणस्तीर्थोत्तमोत्तमम् ॥६२॥
तस्य ज्ञानं स्मृतिरूपं परं ज्ञानमिहोच्यते ।  
अन्यत् सर्वं ज्ञानमात्रं मेधाभारकरं नृप ॥६३॥
तीर्थानि तोयपूर्णानि देवाः पाषाणमृन्मयाः ।  
आत्मस्थं येन पश्यन्ति ते न पश्यन्ति तं परम् ॥६४॥
सन्ति तीर्थान्यनेकानि पुण्यान्यायतनानि च ।  
पुण्यतोयाः पवित्राश्च सागराः सरितस्तथा ॥६५॥
ज्ञानं तेषां च तीर्थानां ज्ञानोत्तमोत्तमं मतम् ।  
अनादिश्रीकृष्णनारायणं विष्णुं नरायणम् ॥६६॥
मत्स्यं वराहं नृव्याघ्रं वामनं कच्छपं हरिम् ।  
रामं रामं च रामं च कृष्णं श्रीपुरुषोत्तमम् ॥६७॥
हरिं श्रीकपिलं दत्तात्रेयं बुद्धं च रैणुकम् ।  
वासुदेवं पृथुं हंसमृषभं च कुमारकान् ॥६८॥
नारदं च क्रतुं चाश्वग्रीवं व्यासं जनार्दनम् ।  
मोहकं राजराजं च कल्कघ्नं च पुमुत्तमम् ॥६ ९॥
नरं नारायणं देवं श्वेतद्वीपपतिं प्रभुम् ।  
शेषस्थं पद्मनाभं च जगन्नाथं रणस्थितम् ॥1.550.७०॥
नामानि तस्य वासानि स्मृत्वा मोक्षमवाप्नुयात् ।  
गङ्गा च यमुना चैव नदी गोदावरी शुभा ॥७१ ॥
शतद्रुश्च तथा विन्ध्या पयोधा वरदा तथा ।  
चर्मण्वती च सरयू गण्डकी चण्डपापहा ॥७२॥
चन्द्रभागा विपाशा च शोणा ब्रह्मसुता तथा ।  
एताश्चान्याश्च या बह्व्यो हिमाश्रयादयोऽद्रयः ॥७३॥
नामोच्चारेण येषां हि पापं याति विनाशनम् ।  
अश्वपट्टसरसश्च मानससरसस्तथा ॥७४॥
नारायणसरसश्च पुष्करसरसस्तथा ।  
इन्द्रद्युम्नसरसश्च स्मरणादेव मोक्ष्यते ॥७५॥
कान्यकुब्जे मार्गशीर्षे ह्युषित्वा स्वर्गमाप्नुयात् ।  
अर्बुदे पौषपूर्णायां माघ्यां गयासुतीर्थके ॥७६॥
फाल्गुन्यां हिमवत्पृष्ठे चैत्र्यां वसेत् प्रभासके ।  
अश्विन्यां कुङ्कुमवाप्यां वैशाख्यां चाप्यवन्तिके ॥७७॥
ज्येष्ठ्यां त्रिकूपके चैव श्रावण्यां पूर्वसागरे ।  
भाद्र्यां सारस्वते चैव कार्तिक्यां रैवताचले ॥७८॥
कापिले च तथा द्वीपे शालग्रामेऽपि भूतले ।  
दीपोत्सव्यां चान्द्रभागे श्राद्धं स्नानं जपं चरेत् ॥७९॥
गोलोकेऽक्षरधाम्नि वैकुण्ठे कैलासकेऽथवा ।  
यथाभक्तिं भवेद् वासो व्रतिनां तीर्थशालिनाम् ॥1.550.८०॥
मासानां कार्तिकः श्रेष्ठः कार्तिके भीष्मपञ्चकम् ।  
तत्रापि द्वादशी श्रेष्ठा राजन् दामोदरे जले ॥८१ ॥
सोमनाथस्य सान्निध्ये उदयान्तो गिरिर्महान् ।  
तस्य पश्चिमभागे तु रैवताद्रिः स्मृतो महान् ॥८२॥
नदी तत्र च वहति सुवर्णरेखिका शुभा ।  
धातवस्तत्र तु रक्ताः श्वेता नीला विचित्रकाः ॥८३॥
पाषाणा कुञ्जराकाराः स्वर्णगैरिकसन्निभाः ।  
वृक्षा वल्ल्यश्च गुल्माश्च काञ्चनानां समुद्भवाः ॥८४॥
तत्र नद्यां स्वर्णलेखानाम्न्यां नारायणो ह्रदः ।  
दामोदरह्रदश्चापि राधादेरीति चापि वै ॥८५॥
तत्र स्नात्वा जलं पीत्वा यान्ति मुक्तिं हि देहिनः ।  
हरिश्चन्द्रेण बलिना शिबिना नहुषेण च ॥८६॥
नलेन च महादानान्यर्पितानि हि रैवते ।  
गतास्ते विष्णुभवनं शाश्वतं च निरामयम् ॥८७॥
इत्येवं भद्रवचनं श्रुत्वा गजो जनाधिपः ।  
समाययौ रैवतस्य प्रभासस्य च तीर्थके ॥८८॥
दत्वा दानान्यनेकानि हविर्हुत्वा हुताशने ।  
ऊर्ध्वपादः स्थितो भूत्वाऽपिबद्धूममधोमुखः ॥८९॥
अन्ये तेन सहाऽऽयातास्तपः कुर्वन्ति वै तथा ।  
सर्वैर्व्रतं कृतं तत्र ध्येयो दामोदरो गिरौ ॥1.550.९ ०॥
सकृदुच्चरितं येन हरिरित्यक्षरद्वयम् ।  
बद्धः परिकरस्तेन मोक्षोपगमनं प्रति ॥९ १॥
स राजा ऋषिभिः सार्धं यावत् तिष्ठति तत्र वै ।  
विमानानां सहस्राणि तावत्तत्राऽगतानि वै ॥९ २॥
येषु देव्यो रमादास्यो नारायणस्य पार्षदाः ।  
मुक्ताश्चान्ये समभवन् शतशोऽथ सहस्रशः ॥९३॥
सर्वैश्चानुचरैः सार्धं स राजा भार्यया सह ।  
गतो विमानमारूढो यदक्षरपदं वरम् ॥९४॥
'ओं नमः श्रीकृष्णनारायणाय स्वामिने नमः' ।  
इति मन्त्रस्य चोद्धोषो विमानेष्वखिलेष्वपि ॥९५॥
सतालिकोऽभवद् व्योम्नि येन स्वर्गादिवासिनः ।  
दर्शनार्थं विमानानां मुक्तानां मार्गमध्यगाः ॥९६॥
अवस्थाय च राजानं नारायणं परेश्वरम् ।  
समभिलोकयामासुः पूजयामासुरीश्वरान् ॥९७॥
एवं पितृमुनीनां च लोकान् भित्त्वाऽण्डकाद् बहिः ।  
ययुर्मोक्षपदं सर्वे कृत्वा तीर्थं तु रैवतम् ॥९८॥
शङ्करः पार्वतीं प्राह क्षेत्रस्यैवंविधां कथाम् ।  
मया लक्ष्मि! चाभिहिता तुभ्यं मोक्षकरी शुभा ॥९९॥
पठनाच्छ्रवणात्त्वस्याः कथायाः पापनाशनम् ।  
स्वर्गं सत्यं च वैकुण्ठं परं धामाऽक्षरं लभेत् ॥1.550.१० ०॥
इदं श्रुत्वा तथा भक्त्या मोदयित्वा प्रशंसयेत् ।  
सर्वपापरहितः सन् परम्ब्रह्माधिसंव्रजेत् ॥१०१ ॥
का मया प्रोच्यते लक्ष्मि! सौराष्ट्रस्य पवित्रता ।  
स्वयं श्रीमत्कृष्णनारायणस्य मणिरूपिणः ॥१ ०२॥
देशः सौराष्ट्रइत्याख्यो मोक्षदोऽस्ति पदे पदे ।  
अनादिश्रीकृष्णनारायणः पूर्वेऽस्ति सर्वदा ॥१ ०३॥
पश्चिमे वामनो देवो दक्षिणे सोमनाथकः ।  
उत्तरे च चमत्कारनगरं द्वारिका शुभा ॥१ ०४॥
शत्रुञ्जिता स्वर्णरेखा भद्रा चोष्णा हिरण्यका ।  
देवनदी न्यङ्कुमती सरितो मोक्षदाः शुभाः ॥१ ०५॥
यत्र सन्ति रैवतश्च शत्रुञ्जयो वराटकः ।  
शालमालो नवनीतश्चान्ये पर्वतपुङ्गवाः ॥१ ०६॥
महर्षयश्च भगवत्स्वरूपा यत्र सन्ति हि ।  
सत्यो लक्ष्मीसमा यत्राऽक्षता देव्यो वसन्ति च ॥१ ०७॥
चन्द्रो यन्मुखमालोक्य क्षणं स्तब्धो भवत्यपि ।  
तादृश्यो दिव्यदेव्यश्च सूर्यतुल्याश्च बालकाः ॥१ ०८॥
यत्र वसन्ति शीलस्थाः साक्षान्नारायणोऽपि च ।  
अनादिश्रीकृष्णनारायणस्य गोपिकास्तथा ॥१ ०९॥
लक्षशो यत्र सौराष्ट्रे भक्ता वसन्ति सेविकाः ।  
सर्वो ब्रह्ममयो देशो लक्ष्मि! वैकुण्ठवन्मम ॥1.550.११ ०॥
इत्येवं कथितं सर्वं शङ्करोदितमेव .ते ।  
पाठकाः श्रावकाः श्रोतुजना मुक्ता भवन्ति च ॥१११ ॥
इतिश्रीलक्ष्मीनारायणीयसंहितायां प्रथमे कृतयुगसन्ताने तुण्डीश्वरकपिलातीर्थाऽगस्त्यनारदचमत्कारभीमनाथतीर्थ- भल्लक्षेत्ररैवततीर्थगजनृपमोक्षादीनां सोपाख्यानवर्णनन्नामा पञ्चाशदधिकपञ्चशततमोऽध्यायः ॥५५० ॥
    
