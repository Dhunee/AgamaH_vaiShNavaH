+++
title = "५५९"

+++
श्रीनारायण उवाच  
शृणु लक्ष्मि! ततः शम्भुः पार्वतीं प्राह चोत्तमम् ।  
शाण्डिल्याकल्पगायोगं तीर्थं चान्यद् वदामि ते ॥ १ ॥  
यत्र जन्म सहृस्राऽर्जुनाख्यस्य भूपतेरभूत् ।  
तत्र शाडिल्यकौण्डिन्यमाण्डव्या न्यवसन् मुदा ॥ २ ॥  
शाण्डिल्यस्याऽऽश्रमस्त्वास्ते शाण्डिल्यारेविकायुजि ।  
शाण्डिल्यपुरमित्येवं प्रसिद्धं तत्पुराऽभवत् ॥ ३ ll  
निशायां मूषकः कश्चिदटमान इतस्ततः ।  
प्रभक्षितो बिडालेन तावद् वृकः समागतः ॥ ४ ॥  
किञ्चिच्छेषं मूषकं तं त्यक्त्वा दुद्राव चाखुभुक् ।  
तदा मेघे प्रसञ्जाते प्रवाहस्तत्र निर्गतः ॥ ५ ॥  
अस्थिप्रवहणं स्वाखो: प्रसञ्जातं जले ततः ।  
तीर्थस्याऽस्य प्रभावेण यक्षोऽभवत् स उन्दुरुः ॥ ६ ॥  
बृहद्वृन्दसमाख्यातो यक्षायुतसमावृतः ।  
हंसयुक्तविमानेन यक्षेश्वरो दिवं ययौ ॥ ७ ॥  
यक्षलोकेऽधिपो जातस्तीर्थस्यैव प्रभावत: ।  
ततो गच्छेन्महातीर्थे कुब्जारेवासमागमम् ll ८ ॥  
रन्तिदेवेन वै यत्र यज्ञ: कृतोऽतिशोभनः ।  
अवध्याया नृपश्चासीद् रन्तिदेवाऽभिधः पुरा ॥ ९ ॥  
वसिष्ठस्याऽनुमत्या स रेवातीरे क्रतुं शुभम् ।  
कर्तुं चाज्ञापयामास भृत्यामात्यपुरोधसः ॥१.५५९.१०ll  
यज्ञोपस्कारसम्भारः शीघ्रमेव विधीयताम् ।  
धेनूश्च दशलक्षाणि सवत्साः सुपयस्विनीः ॥११॥  
हेमभारैर्भूषिताश्च कामदुघाः सुमङ्गला: ।  
आनयन्तु लक्षमश्वानामयुतं सुदन्तिनाम् ll१२ll  
मणिमाणिक्यरत्नानां यत्राऽऽनन्त्यं यथा भवेत् ।  
अनेकानि सहस्राणि विमानानां स्युरम्बरे ॥१३॥  
पृथ्वीयानान्यनेकानि चानयन्त्वत्र तीर्थके ।  
आज्ञाप्यैवं स्वयं याने व्योमगे सन्निषद्य वै ॥१४॥  
नर्मदायास्तटे गत्वा सान्तःपुरपरिच्छद्ः ।  
विशश्राम सुवर्णस्य यूपान् कुण्डाँश्च मण्डपान् ॥१५॥  
कारयामास भक्ष्याँश्च भोज्यान् पक्वान्नपर्वतान्!  
कृतवान् रत्नभूषाभिर्ब्राह्मणान् समलङ्कृतान् ॥१६॥  
यज्ञदीक्षां प्रजग्राह पत्न्या सह नराधिपः ।  
यज्ञे प्रवर्तिते हव्यवाहन: सर्वगोचरः ॥१७॥  
प्रत्यक्षो जगृहे हव्यं मूर्तिमान् स्वाहया सह ।  
ब्रह्मशक्रादयो देवा लोकपाला मरुद्गणाः ॥१८॥  
विश्वेदेवाश्च साध्याश्च वसवश्चन्द्रभास्करौ!  
सरितः सागराः शैलाः सर्वतीर्थानि चापगाः ॥१९॥  
मातरः सिद्धगन्धर्वाः सयक्षोरगराक्षसाः ।  
उमया सहितो रुद्रो विष्णुर्नारायणीयुतः ॥१.५५९.२०॥  
आययुर्यज्ञभागाँश्च तेषां पृथगकल्पयत् ।  
वेदध्वनिं प्रवृत्तं च श्रुत्वा दानवपुङ्गवाः ॥२१॥  
महाबाहुसुबाह्वाद्या: क्रौञ्चपुरनिवासिनः ।  
आययुर्नर्मदातीरे सभृत्यबलवाहनाः ॥२२॥  
प्रचक्रिरे क्रतौ विघ्नं दक्षिणायां दिशि स्थिताः ।  
उवाच रन्तिदेवं तु ब्रह्मा भयात् प्रविह्वलः ॥२३॥  
विघ्नं वारय राजेन्द्र! यज्ञः क्रमाद् यथा भवेत् ।  
ब्रह्मिष्ठो रन्तिदेवस्तच्छ्रुत्वोवाच हरिं स्मरन् ॥२४॥  
यदि मे विद्यते सत्यं ब्रह्मभक्तौ परा मतिः ।  
दैत्यराक्षसदुष्टाद्या लयं यान्तु विना मृधम् ॥२५॥  
एवमुक्त्वा स राजर्षि: सस्मार विष्णुमीश्वरम् ।  
शङ्खचक्रगदापद्मधारी साक्षादुपागतः ॥२६॥  
विष्णोश्चक्रं कुशाग्रेऽत्र तिष्ठतु राक्षसार्दनम् ।  
एवमुक्त्वा नार्मदे सुजले त्वाप्लाव्य तं कुशम् ॥२७॥  
प्रेषयामास रक्षार्थं दक्षिणस्याँ दिशि ध्रुवम् ।  
उत्तरेऽपि तथा चान्यत् प्रेषयामास दर्भकम् ॥२८॥  
देवमन्त्रेण घोरेण रक्षां विधाय सर्वतः ।  
पूर्वस्यां पश्चिमायां च प्रेषयामास वै कुशौ ॥२९॥  
मूर्तिमन्तस्तु ते जाताश्चक्रुर्दुर्गान् समन्ततः ।  
अग्निना ज्वलमानाश्च राक्षसानां प्रदाहका: \|\|१.५५९.३०\|\|  
दुर्गास्ते व्योमचारा वै यत्र यत्र च राक्षसाः ।  
तत्र तत्राऽभिगत्वैव दद्हुस्तान् सहृस्रशः ॥३१॥  
अथाऽग्नौ च जुहावाऽयं राजा बिल्वाऽऽम्रवेतसम् ।  
तस्मात् समुत्थितं लिङ्गं ज्वलत्कालानलप्रभम् ॥३२॥  
नेमुर्यज्ञीयभूमिस्थाः सर्वे कुण्डस्थमीश्वरम् ।  
रन्तिदेवस्य वै सर्वे चमत्कारं विलोक्य च ॥३३॥  
धन्यवादान् ददुस्तत्र देवाद्या अपि भावत: ।  
दानवा दुद्रुवुः सर्वे भयाद् दर्भानलोत्थितात् ॥३४॥  
क्रौञ्चद्वीपं ययुर्यज्ञः सम्पूर्णतां गतस्तथा ।  
लिङ्गं बिल्वाम्रकं नत्वा पूजयित्वा सुरादयः ॥३५॥  
ययुः स्वर्गं प्रशंसन्तो नृपं तीर्थे चमत्कृतिम् ।  
साकेतं व ययौ यानं समारुह्य च भूपतिः ॥३६॥  
तत्र तीर्थे कृतस्नाना यान्ति ब्रह्म सनातनम्!  
दर्शनादपि पापानां प्रज्वालकं प्रमोक्षदम् ॥३७॥  
कुब्जायां चाऽपरं तीर्थं हारिकेशाख्यमस्त्यपि ।  
हरिकेश इति ख्यातः शालग्रामे द्विजोऽभवत् ॥३८॥  
शिलोञ्च्छवृत्तिर्धमात्मा तस्य पत्नी पतिव्रता ।  
सुव्रताख्याऽभवद् यस्यां शतं पुत्राः प्रजज्ञिरे ॥३९॥  
कपिलापुरमाश्रित्य हरिकेशो दिवानिशम् ।  
शिलानामर्जनेनैव प्रस्थमन्नं समृच्छति \|l१.५५९.४०ll  
बाला अपि च ते पुत्रा यथाकथञ्चिदेव तु ।  
वर्तयन्ति प्रभिक्षाद्यैः पूर्णमन्नं न यन्ति हि ॥४१॥  
स्थितिं तु तादृशीं दृष्ट्वा माता शुशोच विह्वला ।  
पतिं प्राह सुदुःखार्ता गर्हमाणां निजां दशाम् ll४२॥  
वृद्धौ च मातापितरौ साध्वी भार्या सुतः शिशुः ।  
भरणीया: प्रयत्नेन धर्म एषः सनातनः ॥४३॥  
तस्मात् प्रतिग्रहं कृत्वा भर्तव्यं स्वकुटुम्बकम् ।  
पुत्रेण लोकं जयति पुत्रेण सुखमेधते ॥४४॥  
पुत्रेण सुखमाप्नोति पितॄणां च सुतो गतिः ।  
अम्बरीषो महृाराजश्चायोध्याधिपति: किल \|\|४५\|\|  
प्रकरोति क्रतुं याहि कुरुक्षेत्रे द्विजोत्तम ।  
गताश्च ब्राह्मणास्तत्र प्रतिग्रहजिघृक्षया!!४६\|\|  
गा: काञ्चनं धनं लब्धं शालग्रामनिवासिभिः ।  
श्रुत्वैवं भामिनीवाक्यं गृहीत्वा च कुटुम्बकम् \|\|४७\|\|  
कुरुक्षेत्रे ययौ यज्ञे प्रविष्टश्चाऽध्वरे द्विजः ।  
अम्बरीषो विलोक्यैनं चार्घपाद्यैरपूजयत् ॥४८॥  
उवाचाऽऽतिथ्यरूपेण याचयस्व यथेप्सितम् ।  
विप्रः प्राह धनं वर्षशतं यावद्भवेन्मम ॥४९॥  
पर्याप्तं सकुटुम्बस्य तावद् देहि नृपोत्तम ।  
धेनूर्देहि प्रतिपुत्र हेमभारपरिष्कृताः ॥१.५५९.५०॥  
आभरणानि वस्त्राणि क्षेत्रोद्यानगृहाणि च ।  
दारिद्यं मे यथा न स्यात्तथा भिक्षां प्रदेहि मे ॥५१॥  
अम्बरीषः प्रसन्नोऽति ददौ सर्वं यथेप्सितम् ।  
शालग्रामे शुभे क्षेत्रे विप्रो राजेव मोदते ॥५२॥  
कालान्तरे ततः प्राप्ते विप्रो मृत्युवशं ययौ ।  
मरुदेशे निरुदके ब्रह्मरक्षस्त्वमागतः ll'९३ll  
राजप्रतिग्रहाच्चापि तथा ब्राह्मण्यलोपत:!  
विषयवासनावत्त्वाद् धनादिवासनादिना \|\|५४\|\|  
इह वृक्षा: प्ररोहन्ति दावदग्धा घनागमे ।  
राजप्रतिग्रहदग्धाः प्ररोहन्ति न कर्हिचित् ॥५५॥  
नरके रौरवे घोरे तस्य वै पतनं भवेत् ।  
विप्रोऽयं राक्षसः प्रेतो भूत्वा सुतान् प्रियां तथा ॥५६॥  
आगत्याऽऽगत्य च ग्रहे रुदन् प्राह पुनः पुनः ।  
ममोद्धारं प्रकुर्वन्तु राक्षसोऽहं प्रतिग्रहात् ॥'९७\|\|  
जातोऽस्मि मे महानारायणबलिं ददत्वपि!  
ततस्तस्य सुतैर्नारायणबलिः प्रसङ्कृतः ॥५८ll  
व्योमवाण्या सुतेभ्यश्च कथितं यान्तु नर्मदाम् ।  
कुब्जाया: सङ्गमे तत्र बिल्वाम्रके सुतीर्थके ॥५९॥ ।  
तत्र स्नात्वा भवत्येव ब्रह्मरक्षोविमोक्षणम् ।  
लभते ब्रह्मलोकं च पापतापप्रणाशनात् ॥१.५५९.६०॥  
श्रुत्वा साध्वी सुतैर्युक्ता ययौ बिल्वाम्रकस्थलम् ।  
राक्षसोऽपि कुटुम्बेन सहाऽदृश्यो ययौ तदा ॥६१॥  
सम्प्राप्तः सुमुदायुक्तः कुब्जारेवासमागमम्।  
स्नात्वा शम्भुं प्रपूज्यैव नारायणं समर्च्य च ॥६२॥  
ध्याने तस्थुस्तदा व्योम्ना विमानं त्वाययौ शुभम् ।  
विष्णुपार्षदयुक्तं च समारुह्य महोज्ज्वलम् ॥६३॥  
तत्क्षणाद् दिव्यदेहास्ते ब्रह्मलोकं तदा ययुः ।  
एवं कुब्जासङ्गमस्य रेवायां पापनाशनम् ॥६४॥  
मोक्षणं हरिकेशस्य जातं कुटुम्बिनस्तदा ।  
सर्वे ययुर्हि ते मुक्तिं तथा यास्यन्ति मानवाः ॥६५॥  
अथ सुवर्णनाम्नश्च गन्धर्वस्य प्रिया सती ।  
हेमगर्भेति विख्याता पुत्री तस्याः प्रसुन्दरी ॥६६॥  
सुकामा नामतः सा च धनदेन विवाहिता ।  
तस्यां पुत्रः केतुमाली राजा वैद्याधरे पुरे ॥६७॥  
बभूव तस्य पत्नी च शशिरेखेतिनामत: ।  
द्वे कन्ये जनयामास रतिं प्रीतिं मनोरमे ॥६८॥  
ददौ स कामदेवाय पाणिग्रहणपूर्वकम् ।  
अन्याश्च कन्यका बह्वीर्दासीरूपा तदा ददौ ॥६९॥  
ताश्च कन्या नियमं वै जगृहुः शिवपूजनम् ।  
कृत्वा जलादिकं ग्राह्यं नान्यथा तु कदाचन ॥१.५५९.७०॥  
अथैकदा ययुः सर्वा देवनद्यां विगाहितुम् ।  
चित्राङ्गदश्च गन्धर्वो दृष्ट्वा तास्तत्र चाययौ ॥७१॥  
कामरूपधरो भूत्वा रूपानुरूपशोभित: \|  
सस्नौ जले यदा तस्मिन् मोहितास्तास्तु कन्यकाः ॥७२॥  
रेमुस्तेनैव साकं च विसस्मरुर्हरार्चनम् ।  
एवं वै दिवसे याते सायं संस्मृत्य शङ्करम् ॥७३॥  
आाययुः पूजनार्थं च भुक्त्वा पीत्वाऽन्नवारि च ।  
पार्वती कुपिता दृष्ट्वा शशाप सायमेव ताः ॥७४॥
धर्मस्य नियमं हित्वा चाऽपूज्य शङ्करं च माम् ।  
जलान्नं भुक्तवत्यश्च ततो दोषान्विताः खलु \|\|७५\|।  
मम शापेन वै सर्वा भवन्तु कुब्जिकास्तथा ।  
वामन्यश्च मर्त्यलोके हीनाङ्गा वनभील्लिकाः ॥७६॥  
एवं शप्तास्तु ताः सर्वा मर्त्यलोकं समागमन् ।  
बभ्रमुस्ता वनेऽरण्ये भीलिकाः शापदुःखिताः ॥७७॥  
एकदा च कुबेरो वै तेन मार्गेण चाम्बरे ।  
निर्गतो दिव्ययानेन दृष्ट्वा ता दुःखितास्ततः ॥७८॥  
ययौ शीघ्रं पार्वतीं च प्रति कैलासमेव सः ।  
नत्वा रुरोद च तदा सती प्राह कथं त्विह ॥७९॥  
रोदिषि वद मे त्वत्र कारणं प्रकरोमि यत् ।  
कुबेरः कन्यकाशापनिर्वृतिं प्रार्थयत् तदा ॥१.५५९.८०॥  
श्रुत्वैतत् पार्वती प्राह यान्तु सर्वा हि नर्मदाम् ।  
यज्ञपाकाश्रमं गत्वा बिल्वाम्रकं सुतीर्थकम् ॥८१॥  
कृत्वा शापात्ततो मुक्ता भविष्यन्ति द्रुतं तु ताः ।  
यत्र वै सङ्गमे कुब्जा गान्धर्व्यो भील्लयोनितः ॥८२॥  
मुक्ताः खात्वा जलं पीत्वा कुब्जातीर्थं तदुच्यते ।  
कुब्जानदी च सा प्रोक्ता नर्मदासङ्गता च या ॥८३॥  
तत्र स्नाताः शापमुक्ता गान्धर्व्यो यानसंस्थिताः ।  
ययुः सर्वाः कुबेरोक्त्या स्वर्गे पुनर्निजालयम् ॥८४॥  
अनेके जलपानाद्यैस्तत्र सिद्धिं परां गताः ।  
श्रवणात् कीर्तनाद् वापि मुच्यन्ते भवबन्धनात् ॥८५॥  
अथान्यत्तत्र वै तीर्थं माहेश्वरपुरात्मकम् ।  
रौद्रं वारुणमासाद्य क्रोशमात्रप्रमाणत: ॥८६॥  
शिवक्षेत्रेऽत्र ये स्नाताः पशवः पक्षिणोऽपि च ।  
अपि कीटपतङ्गाद्या मृता यान्ति दिवं परम् ॥८७॥  
सालङ्कायनमुनिना कृतो यज्ञो महान् पुरा ।  
अयोध्याधिपति: सालङ्कायनाऽख्यो नृपोऽभवत् ॥८८॥  
अनावृष्टौ प्रजातायां मार्कण्डेयं महामुनिम् ।  
पर्यपृच्छत् कारणं च मार्कण्डेयो जगाद् तम् ॥८९॥  
गङ्गासागरसम्भेदे तव राज्ये नराधिप ।  
अधिकारविहीना वै सकामा फलवाञ्च्छनाः ॥१.५५९.९०॥  
साम्प्रतं सप्तचाण्डाला ऊर्ध्वपादा अध:शिखाः ।  
कणधूमं पिबन्त्येव तपः कुर्वन्ति तेन वै ॥९१॥  
तपस्यनधिकाराणां पापं तपसि जायते ।  
तद्दशांशस्त्वयि राजन्नास्ते ततोऽप्यवग्रहः ll९२ll  
तस्मात्तान् दण्डय राजन् तपोरोधं च कारय!  
यज्ञे च नार्मदे क्षेत्रे समाचर महामखम् ll९३ll  
वृष्टिस्तेन व सर्वत्र भविष्यति न संशयः ।  
मुच्यतां पापदोषेण राज्यं स्वर्गमवाप्स्यसि \|\|९४ll  
श्रुत्वा राजा त्वादिदेश भृत्यान् सम्भारसिद्धये ।  
सप्तरात्राभ्यन्तरतो यथा यज्ञः प्रवर्तते ll९९ll  
राजा राज्यप्रजाश्चाप्यमात्या राजकुमारकाः ॥
ऋषयो मुनयो विप्रा राज्ञ्यो देवाः सुरेश्वराः \|\|९६\|\|  
आययुस्तत्र वै तीरे रेवायाश्च निमन्त्रिताः ॥
अर्बुदाऽर्बुदसङ्ख्याकाः स्वर्णमुद्राश्च सन्ददौ ॥९७॥
कोटिगोगजवाज्यादिदानं चकार भूपतिः ।  
हिरण्मया महास्तम्भाः स्रुवाद्या अपि कानकाः ॥९८॥
भक्ष्यभोज्यरसाद्याश्चाऽपूर्वा दिव्यरसाऽन्विताः ॥
वर्तन्ते तत्र भूभागे विष्णुः साक्षात् समाययौ ॥९९॥
रुद्रश्चाग्निः स्वयं ब्रह्मा तत्तद्देव्यः समाययुः ॥
यज्ञो निर्वर्तितः पूर्णोऽवभृथं नर्मदाजले ॥१.५५९.१००॥  
चक्रुः सर्वे महावृष्टिः सञ्जाता क्षितिमण्डले ।  
देवाद्याः पूजिता राज्ञा ब्राह्मणाश्च प्रतोषिताः ॥१०१॥  
तादृशं तन्महत्तीर्थे यज्ञीयं नार्मदं शुभम् ॥
सञ्जातं तापसा राज्ञा निरुद्धास्तपसस्तथा ॥१०२॥  
ये चाण्डालास्तपस्यासन् तेन वृष्टिर्बभूव च ।  
इत्येवं च क्रतुं कृत्वा ययुः स्वं स्वं निकेतनम् ॥१०३॥  
तत आरभ्य तत्तीर्थं यज्ञतीर्थं हि कथ्यते ।  
इत्येवं शङ्करः प्राह पार्वतीं तीर्थमण्डलम् ॥१०४॥  
मयोदितं च ते लक्ष्मि! पापतापप्रणाशनम् ॥
पठनाच्छ्रवणाच्चापि मुक्तिदं नार्मदं जलम् ॥१०५॥  
इतिश्रीलक्ष्मीनारायणीयसंहितायां प्रथमे कृतयुगसन्ताने शाण्डिल्याकल्पगातीर्थ रन्तिदेवतीर्थ हरिकेशतीर्थाऽम्बरीषतीर्थ बिल्वाम्रकतीर्थ सालङ्कायनतीर्थादीनि सचमत्कार निरूपितानीति नामैकोनषष्टयधिकपञ्चशततमोऽध्यायः॥५५९॥  
    
