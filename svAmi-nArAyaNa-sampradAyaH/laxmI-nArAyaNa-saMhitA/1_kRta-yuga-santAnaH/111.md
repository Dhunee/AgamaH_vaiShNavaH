+++
title = "१११"

+++
श्रीनारायण उवाच-  
शृणु लक्ष्मि! ततो धर्मदेवः सेवाविनिश्चयौ ।  
पुत्रौ प्राह परं धर्मॆ परो यस्मान्न विद्यते ॥१ ॥
सर्वधर्मसमावेशो यत्र धर्मे प्रतिष्ठितः ।  
तं धर्मॆ प्रथमं धाम्नि हरिणा सम्प्रदर्शितम् ॥२ ॥
सर्वश्रेयस्करं धर्ममृणाऽबाध्यं प्रमोक्षदम् ।  
श्रुतं नारायणमुखान्मुक्तिदं साधनोत्तरम् ॥३ ॥
धर्मः प्राह शृणुतं वै पुत्रौ परमशोभनौ ।  
धर्मवन्तौ पितृभक्तौ यदुक्तं तत्सुशोभते ॥४ ॥
लक्षणं तत्सुपुत्रस्य मातापित्रोः सुसेवनम् ।  
तत्ततोऽप्यधिकं धर्मं शृणुतं हरिणोदितम् ॥५ ॥
ब्रह्मचर्यसमो धर्मो नास्ति नास्त्येव नैव हि ।  
अन्ये सर्वे तु धर्माणः कलां नार्हन्ति षोडशीम् ॥६ ॥
ब्रह्मचर्यं ब्रह्मधर्मो ब्रह्म वै स स्वयं मतम् ।  
ब्रह्मरूपं ब्रह्ममूर्तिर्ब्रह्मात्मा ब्रह्मरूपदः ॥७ ॥
तुष्टे ब्रह्मणि सर्वेशे सर्वं तुष्टं सदा भवेत् ।  
सेवा ऋणानि दानानि तदग्रे स्वल्पमात्रकम् ॥८ ॥
यज्ञप्राप्यं तु यत्प्रोक्तं ब्रह्मचर्येण लभ्यते ।  
तस्माद् यज्ञो ब्रह्मचर्ये सम्प्रतिष्ठति सर्वथा ॥९ ॥
इष्टापूर्तेन यत्प्राप्यं ब्रह्मचर्येण लभ्यते ।  
तस्मादिष्टं ब्रह्मचर्ये सम्प्रतिष्ठति सर्वदा ॥1.111.१० ॥
यदिदं ब्रह्मणो रूपं ब्रह्मचर्यमिति स्मृतम् ।  
परं तत्सर्वधर्मेभ्यस्तेन मोक्षः प्रलभ्यते ॥११ ॥
ब्रह्मचर्ये स्थितो धर्मो ब्रह्मचर्ये स्थितं तपः ।  
ब्रह्मचर्ये स्थिता ये ते ब्रह्मधाम्नि स्थिता मताः ॥१ २॥
योगेन जायते सिद्धिः सिद्ध्या कीर्तिः प्रवर्तते ।  
कीर्तिः सिद्धिश्च तपसा तपो ब्रह्मणि चर्यया ॥१३॥
इन्द्रियनिग्रहोऽसाध्यो ब्रह्मचर्येण साध्यते ।  
ब्रह्मचर्येण तपसा ब्रह्मलोको ह्यवाप्यते ॥१४॥
ब्रह्मचर्यप्रवृत्तस्य ब्रह्मलोकोऽपि कामदः ।  
किं पुनर्देवलोकाद्या ब्रह्माधानं हि तत्ततः ॥१५॥
सत्त्रायणेन यत्प्राप्यं ब्रह्मचर्येण लभ्यते ।  
सत्त्रायणं ब्रह्मचर्ये सम्प्रतिष्ठति सर्वथा ॥१६॥
मौनव्रतेन लभ्यं यद्ब्रह्मचर्येण लभ्यते ।  
मौनं ततो ब्रह्मचर्ये सम्प्रतिष्ठति सर्वथा ॥१७॥
अनाशकायनेनाऽऽप्यं ब्रह्मचर्येण लभ्यते ।  
अनाशकायनं ब्रह्मचर्ये तिष्ठति सर्वथा ॥१८॥
अरण्ययनसम्प्राप्यं ब्रह्मचर्येण लभ्यते।  
अरण्यायनमप्यत्र ब्रह्मचर्ये प्रतिष्ठति ॥१९ ॥
त्यागायनेन सम्प्राप्यं ब्रह्मचर्येण लभ्यते ।  
दृष्टानुश्रविके त्यागो ब्रह्मचर्ये प्रतिष्ठति ॥1.111.२०॥
अहिंसया च यत्प्राप्यं ब्रह्मचर्येण लभ्यते ।  
अहिंसा सार्वभौमा सा ब्रह्मचर्ये प्रतिष्ठति ॥२१ ॥
सत्यव्रतेन यत्प्राप्यं ब्रह्मचर्येण लभ्यते ।  
सत्यं तस्माद् ब्रह्मचर्ये त्रिविधं प्रतितिष्ठति ॥२२॥
अस्तेयेन च यत्प्राप्यं ब्रह्मचर्येण लभ्यते ।  
अस्तेयं सर्वथा द्वेधा ब्रह्मचर्ये प्रतिष्ठति ॥२३ ॥
अपरिग्रहलभ्यं यद्ब्रह्मचर्येण लभ्यते ।  
अपरिग्रह एवापि ब्रह्मचर्ये प्रतिष्ठति ॥२४॥
शौचेन प्राप्यते यद्वै ब्रह्मचर्येण लभ्यते ।  
शौचं द्वेधा ब्रह्मयोगाद् ब्रह्मचर्ये प्रतिष्ठति ॥२५॥
सन्तोषाल्लभ्यते यत्तद्ब्रह्मचर्येण लभ्यते ।  
सन्तोषः सर्वथाऽऽत्मीयो ब्रह्मचर्ये प्रतिष्ठति ॥२६॥
तपश्चर्या विविधा या ब्रह्मचर्येण पूर्यते ।  
ततस्तपोमहाकाण्डो ब्रह्मचर्ये समाप्यते ॥२७॥
स्वाध्यायेन च यल्लभ्यं ब्रह्मचर्येण लभ्यते ।  
स्वाध्यायः सर्वतोव्याप्तो ब्रह्मचर्ये प्रतिष्ठति ॥२८ ॥
ईश्वरस्य प्रणिधानं ब्रह्मचर्ये प्रवर्तते ।  
तत ईशप्रणिधानं ब्रह्मचर्ये प्रतिष्ठति ॥२९॥
गोरक्षादीन्यासनानि ब्रह्मचर्ये फलन्ति वै ।  
तस्मादासनकूटस्तु ब्रह्मचर्ये प्रतिष्ठति ॥1.111.३० ॥
प्राणायामेन यल्लभ्यं ब्रह्मचर्येण लभ्यते ।  
प्राणायामश्चतुर्धाऽतो ब्रह्मचर्ये व्यवस्थितः ॥३१ ॥
प्रत्याहारस्त्विन्द्रियाणां सति ब्रह्मव्रते फलेत् ।  
तस्मादिन्द्रियरोधो वै ब्रह्मचर्ये प्रतिष्ठति ॥३२॥
ध्यानेन यद्भवेल्लभ्यं ब्रह्मचर्येण लभ्यते ।  
ध्यानं प्रत्ययैकतानं ब्रह्मचर्ये प्रतिष्ठति ॥३३ ॥
धारणा यत्र कर्तव्या ब्रह्मचर्येण लभ्यते ।  
तस्मात्तु धारणा सर्वा ब्रह्मचर्ये प्रतिष्ठति ॥३४॥
समाधिर्यत्र कर्तव्यो ब्रह्मचर्येण सिद्ध्यति ।  
तस्माद्द्वेधा चतुर्धा स ब्रह्मचर्ये प्रतिष्ठितः ॥३५॥
दमशान्तितितिक्षेहोपरमादिभिराप्यते ।  
यच्च तद्वै ब्रह्मचर्याल्लभ्यते नाऽत्र संशयः ॥३ ६॥
विवेकाच्च विभो काच्चाऽभ्यासात्सत्क्रियया तथा ।  
कल्याणाच्चाऽनवसादादनुद्धर्षाच्च यद्भवेत् ॥३७॥
तत्सर्वं तु ब्रह्मचर्याल्लभ्यते नात्र संशयः ।  
ज्ञानाद्धर्माच्च विज्ञानाद्भक्त्या विविधया तथा ॥३८॥
तत्त्वज्ञानान्मृषाप्रज्ञालोपाच्चापि तु यद्भवेत् ।  
तत्सर्वं ब्रह्मचर्येण लभ्यते नात्र संशयः ॥३९॥
शब्दब्रह्मणि निष्णातः परम्ब्रह्माधिगच्छति ।  
शब्दब्रह्मात्र विस्ताराद् ब्रह्मचर्ये प्रतिष्ठति ॥1.111.४० ॥
ब्रह्मविमर्शसद्बिन्दुनादध्वानगिरोऽपि च ।  
प्रवर्तन्ते ब्रह्मणस्तद्ब्रह्मचर्यफलं मतम् ॥४१॥
अणिमा महिमा प्राप्तिर्गरिमा लघिमा तथा ।  
प्राकाम्यमीशिता सर्ववशिताऽपि च सिद्धयः ॥४२॥
तारसुतारताराताररम्यकसलिलकाः ।  
प्रमोदमुदितमोदमानाश्चापि च सिद्धयः ॥४३ ॥
ऊहः शब्दोऽध्ययनं च दुःखघातास्त्रयस्तथा ।  
सुहृत्प्राप्तिर्ज्ञानसिद्धिश्चाप्यष्टौ सिद्धयश्च याः ॥४४॥
दूरश्रवणदर्शनादानगमनाऽदृश्यताः ।  
सिद्धयश्च तथा सर्वा लभ्यन्ते ब्रह्मचर्यतः ॥४५॥
नेत्या धोत्या च बस्त्या च कुञ्जरक्रियया तथा ।  
यदाप्यते त्वाप्यते तद्ब्रह्मचर्येण सर्वथा ॥४६ ॥
पितॄणां तर्पणात् श्राद्धाद् यदाप्यते तदाप्यते ।  
ब्रह्मचर्येण श्राद्धादि ब्रह्मचर्ये प्रतिष्ठति ॥४७॥
पुत्रोत्पत्त्या विद्ययाऽग्निहोत्रेणाऽऽराध्यते तु यत्॥
तत्समाराध्यते ब्रह्मचर्येणैवेति निर्ऋणम् ॥४८॥
श्रुत्या स्मृत्या च यल्लाभस्तलाभो ब्रह्मचर्यतः ।  
प्रतीकोपासनालभ्य यन्मतं धाम तत्खलु ॥४९ ॥
ब्रह्मचर्येण सम्प्राप्यं भवत्येव न संशयः ।  
मातृपितृकुटुम्बानां लोकानां सेवया च यत् ॥1.111.५० ॥
लभ्यते तद्ब्रह्मचर्याल्लभ्यते नात्र संशयः ।  
गोविप्राणां सुराणां च साध्वीनां महतां तथा ॥५ १ ॥
साधूनां सेवया लभ्यं ब्रह्मचर्येण लभ्यते ।  
पतिव्रताया लोकास्ते लभ्यन्ते ब्रह्मचर्यतः ॥५२॥
कर्मठानां शर्मवतां धर्मिष्ठानां च या गतिः ।  
ततोऽप्युच्चतरा सा वै ब्रह्मचर्येण लभ्यते ॥५३॥
पुण्यात्मनां दानिनां च या गतिर्जायते शुभा ।  
ततोऽप्युच्चतरा प्राप्तिर्ब्रह्मचर्यवतो भवेत् ॥५४॥
यक्षरक्षोभूतवैनायककूष्माण्डमातरः ।  
पिशाचप्रेतवेतालास्त्रस्यन्ति ब्रह्मचर्यतः ॥५५॥
डाकिनीशाकिनीशूलायोगिनीतालिकास्तथा ।  
विद्रवन्ति ब्रह्मचारिबलान्नास्त्यत्र संशयः ॥५६॥
मानुषा भूतयः सर्वा देवानां स्मृद्धयस्तथा ।  
लभ्यन्ते ब्रह्मचर्यद्वै ब्रह्मचर्ये प्रतिष्ठिताः ॥५७॥
ऐन्द्रं च वारुणं स्थानं कौबेरं सौममेव वा ।  
सौर्यं च गाणपत्यं च भौमं स्वर्ग्यं च पैतृकम् ॥५८॥
वैराजमैश्वरं वार्षं पारमेष्ठ्यं पदं च वा ।  
लभ्यते ब्रह्मचर्येण ब्रह्मचर्ये प्रतिष्ठति ॥५९॥
आग्नेयं वैष्णवं ब्राह्मं शाम्भवं च हिरण्मयम् ।  
प्राकृतं पौरुषं मौक्तं लभ्यन्ते ब्रह्मचर्यतः ॥1.111.६०॥
अव्याकृतं च गोलोकं वैकुण्ठं चामृतं तथा ।  
क्षैरं श्वैतं बाद्रिकं च लभ्यन्ते ब्रह्मचर्यतः ॥६ १ ॥
ब्रह्मचर्यप्रभावेण जीवोऽपि याति शम्भुताम् ।  
योऽयमात्मा हतपाप्मा विशोको मृत्युवर्जितः ॥६२॥
अक्षुधश्चातृषश्चाप्यजरः सत्यमनोरथः ।  
सत्यफलो भवत्येव ब्रह्मचर्यप्रतापतः ॥६३॥
परब्रह्मसमो भूत्वा सर्वतद्भावभावितः ।  
समश्नुते सर्वकामान् ब्रह्मचर्यप्रतापतः ॥६४॥
आप्रकृन्तिपूरुषं यद् दासऽऽयोगस्थमण्डलम् ।  
किङ्करं चरणे भूत्वा पतति ब्रह्मचारिणः ॥६५॥
अप्रस्खलितधातोस्तु ब्रह्यचर्यवतः सदा ।  
तदूर्ध्वरेतसो देवा दासा भवन्ति किङ्कराः ॥६६॥
ब्रह्मचारिकृते लोका वर्तन्ते शाश्वताः सदा ।  
प्रगच्छेद्येन मार्गेण ब्रह्मचारी जनस्तदा ॥६७॥
विघ्नाः कृत्या ग्रहा दैत्याः शूलाश्चाऽमङ्गलानि च ।  
प्रयान्त्यपशकुनानि दूराद्ब्रह्मप्रतापतः ॥६८॥
यत्र मार्गे ब्रह्मचारी प्रगच्छति प्रतापवान् ।  
समीपे स्वागतार्थं तं समायान्ति सुरादयः ॥६९॥
लोकपाला दिशाम्पालाः प्रजेशा मनवश्च तम् ।  
अभियान्ति ब्रह्मचर्यप्रतापं ब्रह्मचारिणम् ॥1.111.७० ॥
सम्वत्सराश्च ऋतवो मासाश्च दिवसा निशाः ।  
अभियान्ति स्वागतार्थं ब्रह्मचर्यप्रतापिनम् ॥९१॥
विश्वेदेवा मरुतश्च विद्याध्राः किन्नरादयः ।  
देव्यश्चाभिप्रयान्त्येनं ब्रह्मचर्यप्रतापिनम् ॥७२॥
अग्नयो दक्षिणाहोमावसथगृहिणो जनाः ।  
अभियान्ति ब्रह्मचर्यबलिनं ब्रह्मचारिणम् ॥७३॥
साध्याः किम्पुरुषाश्चैव गन्धर्वाश्चारणादयः ।  
ब्राह्मणाश्चाऽप्यभियान्ति ब्रह्मचारिजनं मुदा ॥७४॥
नरनारीमिथुनानि ब्रह्माण्डे सन्ति कोटिशः ।  
तानि पवित्रतां यान्ति ब्रह्मचारिपदाश्रयात् ॥७५॥
ब्रह्मचारी स्वयं ब्रह्म ब्रह्मचर्यबलेन वै ।  
पृथ्वीजलादितत्त्वानि परावर्तयितुं क्षमः ॥७६॥
ब्रह्मचारी स्वयॆ स्वस्य प्राणस्य रक्षणे तथा ।  
विसर्जने समर्थो वै न कालस्तत्र वै प्रभुः ॥७७॥
महाकालो याति दूरॆ यमो यमानुगास्तु के ।  
वालखिल्याः सनकाद्या सिद्धा योगेश्वरास्तथा ॥७८॥
हर्यश्वाः शबलाश्वाश्च साधवः साध्विकास्तथा ।  
ब्रह्मचर्यप्रतापेन ब्रह्मभावमितो गताः ॥७९॥
हनुमान्कार्तिकेयश्च वर्तेते ब्रह्मचारिणौ ।  
भगवत्यो महाभागाः सरस्वत्यादिकास्तथा ॥1.111.८०॥
ब्रह्मचारिण्य एवैता ब्रह्मभावमितो गताः ।  
तस्मात्पुत्रौ ब्रह्मचर्ये तिष्ठन्तौ कुरुतं तपः ॥८ १॥
ब्रह्मचर्यप्रतापेन ऋणं सर्वं निवर्तते ।  
ब्रह्मचर्यसमं नान्यत्तपो भवति दुष्करम् ॥८२॥
ब्रह्मचारिशरीरे वै ब्रह्म साक्षाद्धि वर्तते ।  
ब्रह्मचारिपूजनेन परब्रह्म प्रपूजितम् ॥८३॥
ब्रह्मचारिभोजनेन परब्रह्म सुभोजितम् ।  
ब्रह्मचारिदर्शनेन परब्रह्मप्रदर्शनम् ॥८४॥
ब्रह्मचारिस्पर्शनेन परब्रह्मस्पृशिर्मता ।  
ब्रह्मचारिनमस्कारे परब्रह्मनमस्कृतिः ॥८५॥
ब्रह्मचारिपरिचर्या ब्रह्मशुश्रूषणं मतम् ।  
ब्रह्मचारिजलपाने ब्रह्मणा पीयते जलम् ॥८६॥
ब्रह्मचारिपार्श्ववासे ब्रह्मण्यावास उच्यते ।  
ब्रह्मचारिप्रनेत्राभ्यां ब्रह्मैव सम्प्रपश्यति ॥८७॥
ब्रह्मचारिनासिकया ब्रह्मजिघ्राति वै मुदा ।  
ब्रह्मचारिजिह्वया वै ब्रह्म वक्त्येव सर्वथा ॥८८॥
ब्रह्मचारिरसनया ब्रह्मैवास्वादयत्यपि ।  
ब्रह्मचार्याननद्वारा भुङ्क्ते ब्रह्मपरं सदा ॥८५॥
ब्रह्मचारिकरपादा ब्रह्मणः करपत्कजाः ।  
ब्रह्मचारिमनोवृत्त्या मनुते ब्रह्म सर्वथा ॥1.111.९०॥
ब्रह्मचारिकृतभोगं ब्रह्मभोग्यं तु तन्मतम् ।  
ब्रह्मचारिकृतावासो ब्रह्मवासो मतः सदा ॥९१॥
ऊर्ध्वरेता नैष्ठिकश्चोपकुर्वाणो हरिः स्वयम् ।  
माताऽपि पूजिता तेन पिता संसेवितस्तथा ॥९२॥
ब्रह्मचर्यव्रतं येन रक्षितं ब्रह्मरूपिणा ।  
ब्रह्मचारिकृतं सर्वं ब्रह्मणा कृतमेव तत् ॥९३॥
तस्माद् ब्रह्मपरो धर्मो ब्रह्मचर्यान्न शिष्यते ।  
अवतारा हरेर्ये वै ब्रह्मचारिण एव ते ॥९४॥
ब्रह्मचारिण आमुक्तिः सदा करतले स्थिता ।  
अतिष्ठतं ब्रह्मचर्यं पुत्रो नरनरायणौ ॥९५॥
इत्याज्ञा पितृभ्यां दत्ता गृहीत्वा तौ नरो हरिः ।  
नत्वाभिवन्द्यशैत्याद्रिं तप्तुं तु दुष्करं तपः ॥९६ ॥
जग्मतुस्तत्र बद्र्यादिशोभिते शिखरे सदा ।  
बद्र्यधस्तात्तपो लोकसुखार्थं कुरुतो हि तौ ॥९७॥
तथाऽयं कार्तिकेयोऽपि तपत्येव दृढं तपः ।  
ब्रह्मचारिव्रतो भूत्वा विष्णुं भजति नित्यशः ॥९८ ॥
नास्त्यतो योग्यता तत्राऽपराधस्यापि लेशतः ।  
ब्रह्मचर्यतुलायां त्वसेवाऽकिञ्चित्करी मता ॥९९ ॥
असेवा वै न सा बोध्या सेवा तपःस्वरूपिणी ।  
ब्रह्मचर्यतपोयोगादुद्धारयति यत्स्वकौ ॥1.111.१०० ॥
मातापितरौ सा सेवा नाऽन्यतुल्याऽल्पिका मता ।  
यत्कृतेन सदा मातुः पितुः प्रसन्नता भवेत् ॥१०१ ॥
तत्कृतं सर्वदा सेवा नाऽन्या सेवा विशिष्यते ।  
कार्तिकेन कृता सेवा ब्रह्मव्रततपोमयी ॥१०२॥
इष्टं तपस्तु पार्वत्यास्तथा शम्भोरपि ध्रुवम् ।  
लोके योग्यं च शास्त्रेऽपि तपः कार्यमिति प्रथा ॥१०३ ॥
ब्रह्मव्रतं तपो लक्ष्मि! मोक्षदं दुरितं न तत् ।  
माता शिवा प्रसन्नाऽऽसीत् पिता शम्भुः प्रसादवान् ॥१ ०४॥
सेनापतित्वमाप्यैव तारकासुरनाशनम् ।  
कृतं पित्रोर्वचन तत् त्वाज्ञासेवात्मकं परम् ॥१०५ ॥
मयैव विहिता चेयं स्कन्दस्थितिरनुत्तमा ।  
इति ते कथितं लक्ष्मि! किमन्यच्छ्रोतुमिच्छसि ॥१०६ ॥
इति श्रीलक्ष्मीनारायणीयसंहितायां प्रथमे कृतयुगसन्ताने ब्रह्मचर्यमाहात्म्यवर्णनपूर्वककार्तिकेयाऽदुरिततादिप्रदर्शननामा एकादशाधिकशततमोऽध्यायः ॥१११ ॥
    
