+++
title = "३१६"

+++
    
श्रीनारायण उवाच-  
शृणु लक्ष्मि! नवम्याश्चाधिकमासाऽन्तितमे दले ।  
व्रतस्य पूर्वकल्पीयां कथां पापप्रणाशिनीम् ॥ १ ॥  
पूर्वात् पूर्वतरे कल्पे बभूवेन्द्रो द्युमेरुजित् ।  
सायं तस्य लये जाते पुण्यशेषेण वै पुनः ॥ २ ॥  
सत्यलोके निशां भुक्त्वा कल्पाऽऽरम्भे प्रगे तु सः ।  
सृष्टौ त्रेतायुगे चाद्ये सम्राट् शतमखोऽभवत् ॥ ३ ॥  
दानधर्मदयायुक्तो लोकरक्षणतत्परः ।  
देवदानवमर्त्यानां मानकृद् विजितेन्द्रियः ॥ ४ ॥  
व्योमयानेन विहरन् त्रिलोक्यां विचचार सः ।  
गोभूतीर्थद्विजन्यासिसतीसाधुप्रपूजकः ॥ ५ ॥  
यस्य हस्ततले वज्रच्छत्रखङ्गाङ्ककानि वै ।  
विद्योतन्ते स्म दिव्यानि देवत्वावेदकानि वै ॥ ६ ॥  
तस्य पत्नी महाराज्ञी द्युवर्णाऽभूत् पतिव्रता ।  
पतिसेवापरा नित्यं देवसेवापरा तथा ॥ ७ ॥  
आतिथ्यधर्मिणी दीनाऽनाथदारिद्यनाशिनी ।  
कन्यानामुन्नतिकर्त्री सदा स्त्रीजातिरक्षिका ॥ ८ ॥  
गान्धर्व्यो नागकन्याश्च देव्यो दानव्य एत्य च ।  
किन्नर्यश्चापि मानुष्यः शिक्षार्थं स्म वसन्ति वै ॥ ९ ॥  
सावित्री चापि गायत्री सञ्ज्ञा स्वाहाऽप्यरुन्धती ।  
महेन्द्राणी सती लक्ष्मीः रोहिणी पार्वती स्वधा ॥ १० ॥  
प्रभा च माणिकी श्रीश्च जया भक्तिर्दिशस्तथा ।  
अन्या नद्यः कृत्तिकाद्यास्तस्याः सख्योऽभवँस्तदा ॥ १ १॥  
चम्पा दया रमा हेम्नी मुक्ता गोदा जयन्तिका ।  
शान्तिः शान्ता प्रेमपात्रा दीपोत्सवी च नन्दिनी ॥ १२॥  
ओजस्वती सुरत्ना च दमयन्ती चतुर्मतिः ।  
देविका कान्तिका रेवा सविता मूलयोगिनी ॥ १३॥  
कस्तूरिका मङ्गला च हंसा रुचिश्च मञ्जुला ।  
निर्मला चामृता रालिजटिनी पानपुत्तली ॥ १४॥  
वनिता मिष्टिका पुष्पा मनुः कृष्णा च दासिकाः ।  
कान्ता सरस्वती पद्मा शारदा उपदासिकाः ॥ १५॥  
कल्पद्रुमाश्च मणयः कामधेनव इष्टदाः ।  
कल्पवल्ल्योऽभवंस्तस्या राज्ये प्राग्ज्योतिषाह्वये ॥ १६॥  
एवं शतमखो राजा राज्ञी द्युवर्णिका तथा ।  
स्त्रीनरौ राज्यधर्मेण वर्तेते स्म भुवस्तले ॥ १७॥  
दैवयोगेन तद्राज्यमभूच्छीताद्रिदुर्गवत् ।  
राजधानी कृता ताभ्यां साकेता सरयूमनु ॥ १८॥  
प्रधानं रक्षकं कृत्वा यात्रार्थं कृतनिश्चयौ ।  
ततस्तौ सम्प्रयातौ वै बद्रीयात्रार्थमादरात् ॥ १९॥  
परिमेयचरचारभृत्यदासीजनौ शुभौ ।  
तीर्थस्य नियमान्सर्वान्पालयन्तौ प्रजग्मतुः ॥२० ॥  
प्रातः स्नानं ब्रह्मचर्यं सत्यव्रतं फलादनम् ।  
भूशायित्वं परित्यक्तशृङ्गारासनादिकम् ॥२१॥  
अहिंसनं परिवादराहित्यं मालिकाजपम् ।  
रागद्वेषविहीनत्वं दानं देवादिपूजनम् ॥२२॥  
तीर्थवृद्धार्चनं तीर्थगुरुसाहाय्यकारिताम् ।  
गोदर्शनं हरेः पादामृतपानं कथाश्रवम् ॥२३॥  
विषयाणां परित्यागं साधुवद्वर्तनं तथा ।  
रात्रौ नारायणध्यानं दिवा तीर्थाटनं शुभम् ॥२४॥  
सायं नीराजनास्तोत्रकीर्तनस्मरणादिकम् ।  
जङ्गमान्स्थावरान्प्रत्यनुद्वेजनं तितिक्षणम् ॥२५॥  
पालयन्तौ तापसौ तौ भूत्वा बदरिका गतौ ।  
देवनद्यां तदाचम्य स्नात्वा पीत्वा जलं ततः ॥२६॥  
ददृशतुर्मुनींस्तीर्थात्मकाँस्तीर्थानि चाञ्जसा ।  
नरनारायणौ दृष्ट्वा पूजां कृत्वोपचारकैः ॥२७॥  
साधुविप्रानतिथींश्च भोजयामासतुस्तदा ।  
राज्ञा राज्ञ्या नरनारायणयोस्तोषणाय वै ॥२८॥  
तत्रैव तु कृतं नृत्यं गायनं मूर्तिसन्निधौ ।  
अर्पितं कानकच्छत्रयुगलं मुकुटद्वयम् ॥२९॥  
युगकुण्डलयुगलं चामराणां चतुष्टयम् ।  
यष्टिकायुगलं हाराश्चोर्मिकाविंशतिस्तथा ॥३० ॥  
कटकद्वययुगलं शृङ्खलारशनाद्वयम् ।  
पादुकाद्वययुगलं तथा सिंहासनद्वयम् ॥३ १ ॥  
दक्षिणा भूयसी चैव स्वर्णपात्रोत्तमानि च ।  
वल्कलाऽजिनवस्त्राणि फलानि दैशिकानि च ॥३२॥  
समर्पितानि सर्वाणि तव स्व इति शब्दितम् ।  
पादौ स्पृष्टौ जलं पीतं चरणामृतमित्यपि ॥३३॥  
स्वर्णमालापादयोश्चार्पिता नरनरेशयोः ।  
चन्दनादिसुवस्त्वाद्यैः पूजितौ परमेश्वरौ ॥३४॥  
आशीर्वादास्तदा लब्धा पुत्रवान् भव पार्थिव! ।  
राज्ञी पुत्रवती भूयादिति श्रुत्वा प्रशं गतौ ॥३५॥  
तावत्तत्राऽधिकमासनवम्यां प्रातरेव ह ।  
संश्रुतो दुन्दुभिः सम्यङ्मनोवाच्छाप्रपूरकः ॥३६॥  
अद्य व्रतं प्रकुर्वन्तु गृह्णन्तु वाञ्च्छितं फलम् ।  
पुरुषोत्तममासोऽयं फलदः पुरुषोत्तमः ॥३७॥  
हृदि स्थितान् शुभान् कामान गृह्णन्तु पुरुषोत्तमात् ।  
मां च धाम विभूतिं च दास्ये स्मृद्धिं व्रतार्थिने ॥३८॥  
अगम्यं बुद्धिगम्यं स्यादलभ्यं लभ्यमेव च ।  
अतर्क्यं चापि तर्क्यं स्यान्नवमीव्रतकारिणः ॥३९॥  
सर्वसङ्कल्पसिद्धिः स्यात् प्राप्तिः पुमुत्तमस्य च ।  
दुन्दुभिश्चेत्यभिधाय दृष्ट्वा नरं नरेश्वरम् ॥४० ॥  
पूजयित्वा ऋषिवर्यौ जगामोत्तरदिग्भुवम् ।  
दम्पती प्रसमाकर्ण्य ध्यात्वा नरनरेश्वरौ ॥४१ ॥  
तल्लीनौ चाऽभवतां द्राङ् नरो नारायणस्तदा ।  
तयोर्हृदोर्ददृशाते दिव्यरूपौ सुशोभनौ ॥४२॥  
मनोहरौ मञ्जुवाक्यौ मञ्जुलकेशसज्जटौ ।  
पुष्टौ युवानौ दिव्यौ च तापसौ श्रीनिषेवितौ ॥४३ ॥  
मुनिभिर्वन्दितपादौ वैकुण्ठवासिनावुभौ ।  
राजभवनयोग्यौ तौ लालनपालनार्हणौ ॥४४॥  
पद्मपत्रायतनेत्रौ सुचन्द्रास्यौ गुणालयौ ।  
घनश्यामौ हृदयङ्गमौ मनोज्ञसुन्दरौ ॥४५॥  
वीक्ष्य सङ्कल्पितं पुत्रावीदृशौ भवता तु नौ ।  
अथ ध्यानाद् बहिर्यातौ राज्ञीनृपौ विलोक्य च ॥४६॥  
नरनारायणः प्राह सङ्कल्पः फलतात्तु वाम् ।  
श्रुत्वा तृप्तौ चाति जातौ तीर्थविधिं विधाय तौ ॥४७॥  
निवर्तितौ ततः स्थानादाययतुर्नदीतटे ।  
आचम्य कानकीं मूर्तिं स्नात्वा पुपूजतुस्तदा ॥४८॥  
गङ्गाजलैर्हरिं तौ संस्नाप्य प्रमृज्य चाम्बरैः ।  
पञ्चामृतं समर्प्यथाऽभिषेकं चक्रतुर्जलैः ॥४९॥  
सम्प्रमृज्य सुवस्त्राण्याभूषणानि समर्प्य च ।  
शृङ्गारशोभां सङ्क्लृप्त्वा धूपदीपौ समर्प्य च ॥५० ॥  
चन्दनाऽक्षतकुङ्कुमकज्जलद्रवसारकैः ।  
सुगन्धयित्वाऽऽरार्त्रिकं कारयामासतुस्ततः ॥५१ ॥  
भोजयामासतुर्देवं वर्धयामासतुः स्तवैः ।  
पुष्पाञ्जलिं समर्पयामासतुश्च फलादिकम् ॥५२॥  
ताम्बूलचर्वणं दत्वा याचयामासतुः क्षमाम् ।  
एवं सूर्योदयात् पश्चात् पञ्चघटीगते पुनः ॥५३॥  
समये चापि तौ कृत्वा स्नानार्चनस्तवादिकम् ।  
नैवेद्यपानताम्बूलदक्षिणादिसमर्पणम् ॥५४॥  
ऋषिदेवक्षितिदेवभोजनं दक्षिणां तथा ।  
निर्वर्त्याऽर्घ्यं कुसुमानामञ्जलिं चाऽक्षताँस्तथा ॥५५॥  
दत्वा स्तुतिं चक्रतुश्च विसर्जनं प्रचक्रतुः ।  
एवं प्रपूज्य देवेशं श्रीकृष्णपुरुषोत्तमम् ॥५६ ॥  
नरं नारायणं नत्वा तीर्थविधिं समाप्य च ।  
पूर्वं मध्याह्नसमयाद् राजधानीं नवीकृताम् ॥५७॥  
विमानेन समागत्य साकेतां सरयूमनु ।  
उद्याने महती सौधे वृक्षवल्लीसुशोभिते ॥५८॥  
मण्डपं कारयामासतुस्तौ स्वर्णादिशोभितम् ।  
कलशैर्हारशृङ्गारैर्वस्त्रभूषाध्वजादिभिः ॥५९॥  
शोभितं रङ्गवल्लीभिः सिक्तं गन्धजलादिभिः ।  
वह्निकुण्डसमायुक्तं वेदिकासुविराजितम् ॥६ ०॥  
कटपर्यङ्कबृसिकासूर्णास्तरणशोभितम् ।  
कम्मानिकातोरणाढ्यं कदलीस्तम्भसन्धृतम् ॥६ १॥  
आदर्शचन्द्रकडङ्का निशान भेरिकाऽऽनकैः ।  
जलतरङ्गयन्त्रैश्च शीतवायुप्रवाहकैः ॥६२॥  
शोभितं मण्डितं चित्रैरवतारसुरादिभिः ।  
जलस्थलव्यत्ययेन दृष्टिर्जालैर्विलक्षितम् ॥६३॥  
दूरश्रवणयन्त्रैश्च दूरदर्शनदर्पणैः ।  
दूरग्रहणसिद्ध्याद्यैरलङ्कृतं विमानवत् ॥६४॥  
तत्र मण्डपमध्ये तु सहकारतरू कृतौ ।  
पार्श्वकोणेषु चत्वारोऽशोकवृक्षा विनिर्मिताः ॥६५॥  
शाखासु दिव्यदोला च बन्धयामासतुश्च तौ ।  
तत्र मूर्तिमयान्देवान् शृङ्खलासु तु देविकाः ॥६६॥  
सङ्क्लृप्तयामासतुश्च कोमलास्तरणानि च ।  
तत्र मूर्तिं कानकीं वै पुरुषोत्तमरूपिणीम् ॥६७॥  
आरोप्याऽऽन्दोलयामासतुश्च राज्ञी नृपस्तथा ।  
तत्र देवस्य निकषा सर्वतोभद्रमण्डलम् ॥६८॥  
सप्तधान्यैः स्बर्णरत्नहीरकादिसुमिश्रितम् ।  
रचयामासतुर्मध्ये सुवर्णकलशं शुभम् ॥६९॥  
पञ्चरत्नजलपुष्पफलद्रव्याम्बरान्वितम् ।  
स्थापयामासतुस्तस्योपरि स्थालीं तिलान्विताम् ॥७०॥  
श्रीफलमुद्रिकायुक्तां धारयामासतुस्ततः ।  
स्वर्णमूर्ति द्वितीयां श्रीपुरुषोत्तमसञ्ज्ञिताम् ॥७१ ॥  
तत्स्थाल्यां स्थापयामासतुश्च षोडशवस्तुभिः ।  
पूजयामासतुरारार्त्रिकं चक्रतुरादरात् ॥७२॥  
नृत्यगीतानि तत्रैव कारयामासतुस्तदा ।  
होमं त्वग्नौ कुण्डमध्ये कारयामासतुस्तथा ॥७३॥  
भोजयामासतुर्विप्रान्देवान्साध्वीः सतस्तथा ।  
दीनाऽनाथाऽबलावर्गान्दरिद्रान् भिक्षुकादिकान् ॥७४॥  
दक्षिणा दापयामासतुश्च पुष्पाऽक्षताऽञ्जलीन् ।  
अर्पयामासतुर्यावत् तावत्तत्र - सुमण्डपे ॥७५॥  
दिव्यरूपो युवा नूत्नजीमूतवर्णसुन्दरः ।  
श्यामलः सजटो देवः सानुजः समदृश्यत ॥७६॥  
मध्याह्नसमये दिव्यो मूर्तो वै पुरुषोत्तमः ।  
दिब्यतेजःपरिध्याढ्याननहास्यसुरञ्जनः ॥७७॥  
दिव्यनेत्रस्नेहपूर्णः पुष्टः पुष्टानुजान्वितः ।  
पीताम्बरधनुश्चर्मखड्गशङ्खजटाधरः ॥७८॥  
सुवर्णमुकुटाढ्यश्च सुवर्णकुण्डलान्वितः ।  
आशीर्वादपरहस्तः सेवाकृपाढ्यमानसः ॥७९॥  
स्थितिवाञ्च्छाभिसञ्चेष्टश्चारामशान्तिदः प्रभुः ।  
आरामे मण्डपे जज्ञे मध्यादित्यसमुज्जलः ॥८०॥  
रामादित्येत्यनुजेनाऽऽहूतस्तत्र मुहुर्गिरा ।  
रमन्ते योगिनो यत्राऽऽदित्योज्ज्वलपरेश्वरे ॥८ १ ॥  
रामादित्यो ह्ययं शातमखी जातोऽत्र केशवः ।  
अयं रामावतारो वै प्रथमः परिकीर्तितः ॥८२॥  
दृष्ट्वा तं जातमात्रं च युवानं केशवं प्रभुम् ।  
आश्चर्यचकितौ राज्ञी राजा चोभौ बभूवतुः ॥८३॥  
रामस्तु भगवान् दिव्यौ पितरौ प्राह तोषणात् ।  
प्रसन्नोऽस्मि वरं याचत यथेष्टं ददाम्यहम् ॥८४॥  
मूर्तिरूपेण सेवा वामङ्गीकृता मया ततः ।  
प्रादुर्भूय वरं दातुं प्रत्यक्षोऽस्मि पुमुत्तमः ॥८५॥  
यो बदर्यां हरिर्दृष्टो नरेण सह तापसः ।  
हृदि यौ ददृशाते च दिव्यरूपी सुशोभनौ ॥८६॥  
सोऽहं त्वत्र समायातः स्वभ्रात्रा पुरुषोत्तमः ।  
नरादित्यो मम भ्राता तापसोऽपि मया सह ॥८७॥  
दातुं नैजं दर्शनं चात्रागतोस्ति कृपावशः ।  
प्रवृणुत वरदानं मा चिरं न्वेष याम्यहम् ॥८८॥  
इति श्रुत्वा शतमखो नृपो राज्ञी द्युवर्णिका ।  
बभूवतुश्चातिसम्भ्रमौ संव्यग्रमानसौ ॥८९॥  
वन्दन्तौ तिष्ठतं तिष्ठतं मा यातं न गच्छतम् ।  
सर्वदा ददतं त्वत्र दर्शनं भवने प्रभू ॥९०॥  
दर्शनीयौ कमनीयौ प्राप्स्येथे न पुनर्हरी ।  
गृह्णीतं भोजनं रम्यं पेयं ताम्बूलमर्चनम् ॥९१॥  
रमतं सर्वदा त्वत्रोद्याने ददतमीप्सितम् ।  
वत्सौ किं वर्तते शैघ्र्यं यातं मा पुत्रकौ मम ॥९२॥  
इत्युक्त्वा राजमहिषी निसर्गस्नेहसम्भृता ।  
सुतौ द्वौ निकटे कृत्वा स्पृष्ट्वा नेत्रजलाऽभवत् ॥९३॥  
स्नुतदुग्धस्तनी जाता त्यक्तुं नोत्सहते स्म सा ।  
राजाऽपि प्रेमपूर्णाङ्गश्चाऽन्येऽपि मुमुहुर्हरौ ॥९४॥  
भगवन्तौ प्राहतुश्च तथास्त्विति सुमण्डपे ।  
क्षणं बालौ तदा जातौ स्तन्यपानकरावुभौ ॥९५॥  
द्युवर्णा तां पाययित्वा स्तन्यं प्राप्ता कृतार्थताम् ।  
रामादित्यनरादित्याभिधपुत्रवती सती ॥९६॥  
सुखिनी सम्बभूवाऽत्रानन्दोत्सवो महाँस्तदा ।  
रामाविर्भावरूपो वै मध्याह्ने भूभृता कृतः ॥९७॥  
ब्रह्मविष्णुमहेशाश्च मुनयः सनकादयः ।  
नारदाद्याश्च ऋषयो भक्ता वैकुण्ठवासिनः ॥९८॥  
सत्यलोकादिवसतिः स्वर्गदेवाश्च मानवाः ।  
पातालादिस्थिताश्चान्ये जडाश्च चेतनाः प्रजाः ॥९९॥  
तीर्थानि सरितः शैला अरण्यानि वनानि च ।  
कल्पाश्च पादपाश्चिन्तामणयः कामधेनवः ॥ १०० ॥  
तत्रोत्सवे समायाता मन्त्रा वेदाश्च वित्तयः ।  
तत्त्वानि चेतरा सर्वे ब्रह्मपुत्राश्च मानसाः ॥ १० १॥  
पितरो देवराजाश्च पार्थिवा लक्षकोटयः ।  
समायाता नवम्यां वर्धयितुं चाशिषाऽऽशिषा ॥ १० २॥  
अधिमासाऽपरपक्षनवम्यां मध्यगे रवौ ।  
रामादित्यजयन्त्यां ते राम वीक्ष्य नरं तथा ॥ १० ३॥  
कृतार्थाश्चाऽभवन् लब्ध्वा सत्कारं भोजनादिकम् ।  
रामप्रसन्नतां प्राप्य चक्रुर्गानं सुनर्तनम् ॥ १ ०४॥  
दानं शतमखः कोट्यर्बुदानि च गवां ददौ ।  
वर्धका लोकपालाश्च दिक्पालाश्च सुरादयः ॥ १ ०५॥  
ययुर्निजस्थलं सर्वे स्वस्वलोकान् ययुर्जनाः ।  
मध्याह्नपूजनं राज्ञ्या नृपेण तत्र मण्डपे ॥ १०६॥  
समाप्तं वै कृतं तद्वत् सायं निशि प्रपूजनम् ।  
रात्रौ जागरणं चाथ प्रातः स्नानादिकं कृतम् ॥ १ ०७॥  
मूर्तेः सम्पूजनं पात्रभोजनं दक्षिणादिकम् ।  
कृतं सर्वं सुविधिना व्रतं पूर्णं कृतं ततः ॥ १०८॥  
पारणा च कृता तेन पत्न्या सह सुपुत्रिणा ।  
आनन्दः समभूत् तस्याऽतर्क्यो वै नवमीतिथेः ॥ १ ०९॥  
पुरुषोत्तममासस्य व्रतेन पुत्रदायिना ।  
इति ते कथितं लक्ष्मि! व्रतानामुत्तमं व्रतम् ॥ ११ ०॥  
रामादित्यजयन्त्याख्यं व्रतपुण्यं महत्तमम् ।  
इदं प्राग्रामचरितं पठेत् संशृणुयात्तु यः ॥ १११ ॥  
श्रावयेत्परया भक्त्या स भवेद् व्रतपुण्यभाक् ।  
स्वेष्टं लभेल्लभेद्राज्यं लभेत् पुत्रं धनादिकम् ॥ १ १२॥  
लभेत् तीर्थफलं चापि साकेतसरयूकृतम् ।  
लभेच्च बलवत्पुत्रं पुरुषोत्तमसन्निभम् ॥ १ १३॥  
भुक्तिं मुक्तिं सुखं स्वर्गं धाम वैकुण्ठमित्यपि ।  
यद्यदिष्टं लभेत् सर्वं कृपया परमात्मनः ॥ १ १४॥  
इति श्रीलक्ष्मीनारायणीयसंहितायां प्रथमे कृतयुगसन्ताने पुरुषोत्तममासमाहात्म्ये साकेतनगर्याः शतमखराज्ञः द्युवर्णा राज्ञ्याश्च बदरिकाश्रमयात्रायां नरनारायणदर्शनो-त्तरं द्वितीयपक्षनवमीव्रतकरणेन साकेतनगर्यां श्रीरामादित्यनरादित्यनामानौ प्रथमौ पुरुषोत्तमा-वतारौ दिव्यपुत्रौ बभूवतुरित्यादिनिरूपणनामा षोडशाधिकत्रिशततमोऽध्यायः ॥१.३१६॥  
    
