+++
title = "४२०"

+++
श्रीलक्ष्मीरुवाच-  
के ते धर्माः कथं प्रोक्ताः कालह्रासः कथं च वै ।  
कदा कृष्णः कदा पुत्रो दिव्योऽदृश्योऽभवत्प्रभुः ॥१ ॥
श्रीनारायण उवाच-  
शृणु लक्ष्मि! प्रवक्ष्यामि यानहं चोक्तवाँस्तदा ।  
कालभेदान् कालधर्मान् यथा रक्षा कृता मया ॥२ ॥
लक्ष्मि! कृतयुगे लोकाः सत्यादिधर्मसंश्रयाः ।  
पृथ्वीरसोद्भवं नाम त्वाहारं चाहरन्ति वै ॥२ ॥
ताः प्रजाः कामचारिण्यो मानसीं सिद्धमास्थिताः ।  
धर्माऽधर्मौ न तावास्तां निर्विशेषाः प्रजास्तु ताः ॥४ ॥
तुल्यमायुः सुखं रूपं तासां तस्मिन् कृते युगे ।  
धर्माऽधर्मौ न तावास्तां कल्पादौ तु कृते युगे ॥५ ॥
स्वेना स्वेनाऽधिकारेण जज्ञिरे ते कृते युगे ।  
चत्वारि तु सहस्राणि वर्षाणां दिव्यसङ्ख्यया ॥६ ॥
आद्यं कृतयुगं प्राहुः सन्ध्यानां शतमष्टकम् ।  
ततः सहस्रशस्तासु प्रजासु प्रथितास्वपि ॥७ ॥
न तासां प्रतिघातोऽस्ति न द्वन्द्वं नापि च क्लमः ।  
पर्वतोदधिसेविन्यो ह्यनिकेताश्रयास्तु ताः ॥८ ॥
विशोकाः सत्त्वबहुला एकान्तसुखितप्रजाः  
ता वै निष्कामचारिण्यो नित्यं मुदितमानसाः ॥९ ॥
सर्वकामसुखः कालो नात्यर्थं ह्युष्णशीतता ।  
मनोऽभिलषिताः कामास्तासां सर्वत्र सर्वदा ॥1.420.१ ०॥
उत्तिष्ठन्ति पृथिव्यां वै ताभिर्ध्याता रसोल्लताः ।  
बलवर्णकरी तासां सिद्धिः सा रोगनाशिनी ॥११ ॥
असंस्कार्यैः शरीरैश्च प्रजास्ताः स्थिरयौवनाः ।  
तासां विशुद्धात्सङ्कल्पाज्जायन्ते मिथुनाः प्रजाः ॥१ २॥
समं जन्म च रूपं च म्रियन्ते चैव ताः समम् ।  
तदा सत्यमलोभश्च क्षमा तुष्टिः सुखं दमः ॥१३ ॥
निर्विशेषास्तु ताः सर्वा रूपायुःशीलचेष्टितैः ।  
अबुद्धिपूर्वकं वृत्तं प्रजानां जायते स्वयम् ॥१४॥
अप्रवृत्तिः कृतयुगे कर्मणोः शुभपापयोः ।  
वर्णाश्रमव्यवस्थाश्च न तदाऽऽसन्न सङ्करः ॥१7८६॥
अनिच्छाद्वेषयुक्तास्ते वर्तयन्ति परस्परम् ।  
तुल्यरूपाऽऽयुषः सर्वा अधमोत्तमवर्जिताः ॥१६ ॥
सुखप्राया ह्यशोकाश्च तूत्पद्यन्ते कृते युगे ।  
नित्यप्रहृष्टमनसो महासत्त्वा महाबलाः ॥१७॥
लाभाऽलाभौ न तास्वास्तां मित्रामित्रे प्रियाप्रिये ।  
मनसा विषयस्तासां निरीहाणां प्रवर्तते ॥१८॥
न ता लिप्सन्ति चान्योन्यं नानुगृह्णन्ति चैव वै ।  
ध्यानं त्वासीत् कृतयुगे त्रेतायां ज्ञानमूर्जितम् ॥१९॥
प्रवृत्ता द्वापरे यज्ञा दानं कलियुगे कृतम् ।  
सत्त्वं कृतं रजस्त्रेता द्वापरं तु रजस्तमः ॥1.420.२० ॥
कलौ तमस्तु विज्ञेयं युगवृत्तवशेन वै ।  
कृतस्य सिद्धयः सर्वाः पादेनोनास्तदाऽभवन् ॥२१ ॥
कृतसिद्धौ प्रणष्टायामन्या सिद्धिरवर्तत ।  
अपां सौक्ष्म्ये प्रतिगते तदा मेघात्मना भुवि ॥२२॥
मेघेभ्यः स्तनयित्नुभ्यः प्रवृत्तं वृष्टिसर्जनम् ।  
सकृदेव तया वृष्ट्या संयुक्ते पृथिवीतले ॥२३ ॥
प्रादुरासस्तदा तासां वृक्षास्तु गृहसंस्थिताः ।  
सर्वप्रत्युपभोगस्तु तासां तेभ्यः प्रजायते ॥२४॥
वर्तयन्ति हि तेभ्यस्तास्त्रेतायुगमुखे प्रजाः ।  
ततः कालेन महता तासामेव विपर्ययम् ॥२५॥
रागलोभात्मको भावस्तदा ह्याकस्मिकोऽभवत् ।  
यत्तद् भवति नारीणां जीवितान्ते तदाऽऽर्त्तवम् ॥२६ ॥
ततस्तेनैव योगेन वर्ततां मिथुने तदा ।  
तासां तत्कालभावित्वान्मासि मास्युपगच्छताम् ॥२७॥
अकाले ह्यार्तवोत्पत्तिर्गर्भोत्पत्तिरजायत ।  
विपर्ययेण तासां तु तेन कालेन भाविना ॥२८॥
प्रणश्यन्ति ततः सर्वे वृक्षास्ते गृहसंस्थिताः ।  
ततस्तेषु प्रणष्टेषु विभ्रान्ता व्याकुलेन्द्रियाः ॥२९॥
अभिध्यायन्ति तां सिद्धिं सत्याभिध्यायिनस्तदा ।  
प्रादुर्बभूवुस्तासां च वृक्षास्ते गृहसंस्थिताः ॥1.420.३ ०॥
वस्त्राणि च प्रसूयन्ते फलान्याभरणानि च ।  
तेष्वेव जायते तासां गन्धवर्णरसान्वितम् ॥३ १ ॥
अमाक्षिकं महावीर्यं पुटके पुटके मधु ।  
तेन ता वर्तयन्ति स्म सुखे त्रेतायुगे तदा ॥३ २ ॥
हृष्टतुष्टास्तया सिद्ध्या प्रजा वै विगतज्वराः ।  
पुनः कालान्तरेणैव पुनर्लोभावृतास्तु ताः ॥३३ ॥
वृक्षाँस्तान् पर्यगृह्णन्त मधु वा माक्षिकं बलात् ।  
तासां तेनाऽपचारेण पुनर्लोककृतेन वै ॥३४॥
प्रणष्टा मधुना सार्धं कल्पवृक्षाः क्वचित् क्वचित् ।  
तस्यामेवाऽल्पशिष्टायां सन्ध्याकालवशात्तथा ॥३५॥
प्रावर्तन्त तदा तासां द्वन्द्वान्यभ्युत्थितानि तु ।  
शीतवातातपैस्तीव्रैस्ततस्ता दुःखिता भृशम् ॥३६॥
द्वन्द्वैस्ताः पीड्यमानास्तु चक्रुरावरणानि च ।  
कृत्वा द्वन्द्वप्रतीकारं निकेतानि हि भेजिरे ॥३१७॥
यथायोग्यं यथाप्रीति निकेतेष्ववसँश्च ते ।  
मरुधन्वसु निम्नेषु पर्वतेषु नदीषु च ॥३८॥
संश्रयन्ति च दुर्गाणि धन्वानं शाश्वतोदकम् ।  
यथायोगं यथाकामं समेषु विषमेषु च ॥३९॥
आरब्धास्ते निकेता वै कर्तुं शीतोष्णवारणम् ।  
ततः संस्थापयामासुः खेटानि च पुराणि च ॥1.420.४० ॥
ग्रामाँश्चैव यथाभागं तथैवाऽन्तः पुराणि च ।  
तासामायामविष्कम्भान् सन्निवेशान्तराणि च ॥४१ ॥
चक्रुस्तदा यथाप्रज्ञं मित्वा मित्वाऽऽत्मनोऽङ्गुलैः ।  
मनोऽर्थानि प्रमाणानि तद्वा प्रभति चक्रिरे ॥४२॥
यथा ते पूर्वमासन् वै वृक्षास्तु गृहसंस्थिताः ।  
तथा कर्तुं समारब्धाश्चिन्तयित्वा पुनः पुनः ॥४३॥
वृक्षशाखासु ताः शाला ह्यकुर्वंश्चापि शोभनाः ।  
कृत्वा द्वन्द्वोपघाताँस्तान् वार्तोपायमचिन्तयन् ॥४४॥
नष्टेषु मधुना सार्धं कल्पवृक्षेषु वै तदा ।  
विषादव्याकुलास्ता वै प्रजास्तृष्णाक्षुधात्मिकाः ॥४५॥
ततः प्रादुर्बभौ तासां सिद्धिस्त्रेतायुगेऽन्नदा ।  
वार्ताऽर्थसाधिकाऽप्यन्या वृत्तिस्तासां हि कामतः ॥४६ ॥
वृष्ट्युदकानि निम्नानि स्रोतांसि सरितोऽभवन् ।  
निम्नगानि सरस्तडागरूपाणि तदाऽभवन् ॥४७॥
सस्यपुष्टिकराण्येव जातानि तानि सर्वदा ।  
अपां भूमेस्तदा योगादोषध्यस्तासु चाऽभवन् ॥४८॥
पुष्पमूलफलिन्यस्तु ओषध्यस्ताः प्रजज्ञिरे ।  
अफालकृष्टाश्चाऽनुप्ता ऋतुपुष्पफलागमाः ॥४९॥
तेनौषधेन वर्तन्ते प्रजास्त्रेतायुगे तदा ।  
ततः पुनरभूत् तासां रागो लोभश्च सर्वशः ॥1.420.५०॥
ततस्ताः पर्यगृह्णन्त नदीक्षेत्राणि पर्वतान् ।  
वृक्षान् गुल्मौषधींश्चैव प्रसह्य तु यथाबलम् ॥५१ ॥
गृह्णन्त्यन्यस्य ताँस्तत्र वर्तयन्ति च दुःखिनः ।  
केचिच्छान्तास्तथा केचिद् रूक्षाः क्रूरास्तथाऽपरे ॥५२॥
द्रोहिजनाः कर्मभिश्च तेजस्विनश्च निर्बलाः ।  
तेजस्विनां कर्मचारा अबलाश्च तदाऽभवन् ॥५३ ॥
एवं विप्रतिपन्नेषु प्रपन्नेषु परस्परम् ।  
प्रणष्टा ह्रियमाणास्ता ओषधयस्तदाऽभवन् ॥५४॥
ततस्तासु प्रणष्टासु प्रजा जग्मुः प्रजापतिम् ।  
वृत्त्यर्थमभिलिप्सन्तस्त्रेताह्रासे ह्युपस्थिते ॥५५॥
ब्रह्मणा च तदा पृथ्व्यां बीजानि मानसानि वै ।  
प्रक्षिप्तानि विनिर्माय तदौषध्यः प्रजज्ञिरे ॥५६ ॥
कृष्टपच्या बभूवुश्च सस्यानि चापि सर्वथा ।  
अथ च ब्राह्मणास्ताभिर्वर्तयामासुरीश्वराः ॥५७॥
इतरेषां कृतत्राणान् ररक्षुः क्षत्रियान्परान् ।  
वृत्तिकरान् वैश्यवर्णान् सेवकान् युगसङ्क्षये ॥५८ ॥
कृतवन्तो ब्राह्मणास्ते ब्रह्मणा चानुमोदिताः ।  
तेषां कर्माणि धर्माश्च ब्रह्मा तु व्यदधात्पुनः ॥५९ ॥
प्रजा अपि तथाधर्मान् पालयामासुरादरात् ।  
वर्णधर्मैरजीवन्त्यो व्यरुध्यन्त परस्परम् ॥1.420.६ ० ॥
ब्रह्मा तमर्थं बुद्ध्वा च ब्राह्मणानां च वैदिकम् ।  
याजनाध्यापने चक्रे तृतीयं च परिग्रहम् ॥६ १ ॥
क्षत्रियाणां बलं दण्डं युद्धमाजीवमादिशत् ।  
पाशुपाल्यं च वाणिज्यं कृषिं चैव विशां ददौ ॥६२ ॥
शिल्पाजीवं भृतिं चैव चतुर्थस्य व्यधात्प्रभुः ।  
कर्माजीवं ततो दत्वा तेभ्यः स्थानानि वै ददौ ॥६३ ॥
स्वस्वकर्मरतानां वै लोकान्तरेषु तद्यथा ।  
प्राजापत्यं ब्राह्मणानां माहेन्द्रं क्षत्रियस्य च ॥६४॥
वैश्यानां मारुतं स्थान गान्धर्वं सेवकस्य वै ।  
अथाऽऽश्रमान् स्वयं ब्रह्मा स्थापयामास धर्मतः ॥६५॥
चातुर्वर्ण्यात्मकः पूर्वं गृहस्थश्चाश्रमः स्मृतः ।  
त्रयाणामाश्रमाणां च प्रतिष्ठा योनिरेव च ॥६६ ॥
दाराऽग्नयोऽथाऽऽतिथेयं इज्याश्राद्धक्रियाः प्रजाः ।  
इत्येष वै गृहस्थस्य समासाद्धर्मसङ्ग्रहः ॥६७॥
दण्डी च मेखली चैव ह्यधःशायी तथा जटी ।  
गुरुशुश्रूषणं भैक्ष्यं विद्यार्थे ब्रह्मचारिणः ॥६८ ॥
चीरपत्राजिनानि स्युर्धान्यमूलफलौषधम् ।  
उभे सन्ध्येऽवगाहश्च होमश्चारण्यवासिनाम् ॥६ ९ ॥
मध्याह्नोत्तरभैक्षं च ह्यस्तेयं शौचमित्यपि ।  
अप्रमादोऽव्यवायश्च दया भूतेषु च क्षमा ॥1.420.७ ० ॥
अक्रोधो गुरुशुश्रुषा सत्यं वृषो दशात्मकः ।  
बहिः कर्माणि सर्वाणि न सिद्ध्यन्ति जनस्य वै ॥७ १ ॥
अन्तर्भावप्रदुष्टस्य कुर्वतोऽपि पराक्रमान् ।  
सर्वस्वमपि यो दद्यात् कलुषेणाऽन्तरात्मना ॥७२ ॥
न तेन धर्मभाक् स स्याद् भाव एवात्र कारणम् ।  
अथ त्रेतोत्तरे सर्वं सन्ध्याकाले वृषादिकम् ॥७३ ॥
पुनर्नष्टं प्रजाक्लेशात्परस्परं प्रसह्य च ।  
ततो राजा च मनवः सम्राजो नियमास्तथा ॥७४॥
सत्ता वस्तुषु लोकानां मनुष्यपशुपक्षिषु ।  
क्षेत्रेषु व्यवसायेषु सर्वत्र जीविकासु च ॥७५॥
सर्वत्र चाऽभवन् लक्ष्मि! धर्माश्चापि यथाऽऽग्रहाः ।  
सत्यं दानॆ दया यज्ञो जपः सर्वं तृतीयकम् ॥७६ ॥
वर्तते स्म च पादेन धर्मास्तदा तथाऽभवन् ।  
अधार्मिका असुराश्च विशेषतोऽपि तामसाः ॥७७॥
द्वापरे चाऽभवन् लक्ष्मि! प्रजा यज्ञप्रधानिकाः ।  
स्मृतयो नियमास्तत्रर्षिभिः सङ्ग्रथिताः सुखाः ॥७८॥
देवानां जीविका विप्रजीविका भृत्यजीविकाः ।  
कार्वादिशिल्पिवर्याणां जीविकास्तत्र निर्मिताः ॥७९॥
नारीणां च विवाहादिसत्तास्तत्र विनिश्चिताः ।  
पुत्राणां चौरसानां वै दायभाक्त्वं स्थिरीकृतम् ॥1.420.८०॥
शिष्याणां कन्यकानां च दायभाक्त्वं विभाजितम् ।  
राज्ञां भुवः प्रजानां च सामान्यतो विशेषतः ॥८१ ॥
जीविकासाधनान्यत्र व्यापाराश्च विनिश्चिताः ।  
पितृपुत्रादिशब्दानामर्था व्यक्तिषु योजिताः ॥८२॥
तद्यथा श्रूयतां लक्ष्मि! त्वया लोके प्रवर्तिताः ।  
बीजप्रदः पिता प्रोक्तो माता गर्भस्य धारिणी ॥८३ ॥
अबीजदो मातृपतिश्चोपपिता प्रकीर्तितः ।  
अगर्भध्रा पितृपत्नी चोपमाता प्रकीर्तिता ॥८४॥
पितामहः पितृपिता तत्पिता प्रपितामहः ।  
मातामहः मातृपिता तत्पिता प्रमातामहः ॥८५ ॥
पितामही पितुर्माता तच्छ्रवश्रूः प्रपितामही ।  
तच्छ्रवश्रश्च परिज्ञेया सा वृद्धप्रपितामही ॥८६ ॥
मातामहा मातुर्माता मातृतुल्या च पूजिता ।  
प्रमातामहीतिज्ञेया प्रमातामहकामिनी ॥८७॥
वृद्धमातामही ज्ञेया तत्पितुः कामिनी तथा ।  
पितृभ्राता पितृव्यश्च मातृभ्राता तु मातुलः ॥८८॥
पितृस्वसा पितुर्मातृष्वसा मातुस्स्वसा स्मृता ।  
सूनुश्च तनयः पुत्रो दायादश्चात्मजस्तथा ॥८९॥
धनभाग्वीर्यजश्चैव पुंसि जन्ये च वर्तते ।  
जन्यायां दुहिता कन्या चात्मजा परिकीर्तिता ॥1.420.९०॥
पुत्रपत्नी वधूर्ज्ञेया जामाता दुहितुः पतिः ।  
पतिः प्रियश्च भर्ता च स्वामी कान्ते च वर्तते ॥९१ ॥
देवरः स्वामिनो भ्राता ननान्दा स्वामिनः स्वसा ।  
श्वशुरः स्वामिनस्तातः श्वश्रूश्च स्वामिनः प्रसूः ॥९२॥
भार्या जाया प्रिया कान्ता स्त्री च पत्नी प्रकीर्तिता ।  
पत्नीभ्राता श्यालकश्च स्वसापत्न्याश्च शालिका ॥९३ ॥
पत्नी माता तथा श्वश्रूस्तत्पिता श्वशुरः स्मृतः ।  
सगर्भः सोदरो भ्राता सगर्भा भगिनी स्मृता ॥९४॥
भगिनीजो भागिनेयो भ्रातृजो भ्रातृपुत्रकः ।  
आवुत्तो भगिनीकान्तो भगिनीपतिरेव च ॥९५॥
श्यालीपतिस्तु भ्राता च श्वशुरैकत्वहेतुना ।  
श्वशुरस्तु पिता ज्ञेयो जन्मदातुः समो मुने ॥९६॥
अन्नदाता भयत्राता पत्नीतातस्तथैव च ।  
विद्यादाता जन्मदाता पञ्चैते पितरो नृणाम् ॥९७॥
जन्मदात्री दुग्धपोष्ट्री ज्ञानदा मातरो नृणाम् ।  
अन्नदातुश्च या पत्नी भगिनी गुरुकामिनी ॥९८॥
माता च तत्सपत्नी च कन्या पुत्रप्रिया तथा ।  
मातुर्माता पितुर्माता श्वश्रूपित्रोः स्वसा तथा ॥९९॥
पितृव्यस्त्री मातुलानी मातरश्चेति षोडश ।  
पौत्रस्तु पुत्रपुत्रे च प्रपौत्रस्तत्सुतेऽपि च ॥1.420.१०० ॥
तत्पुत्राद्याश्च ये वंश्याः कुलजाश्च प्रकीर्तिताः ।  
कन्यापुत्रस्तु दौहित्रस्तत्पुत्राद्याश्च बान्धवाः ॥१०१ ॥
भागिनेयसुताद्याश्च पुरुषा बान्धवाः स्मृताः ।  
भ्रातृपुत्रस्य पुत्राद्यास्ते पुनज्ञातयः स्मृताः ॥१ ०२॥
गुरुपुत्रस्तथा भ्राता पोष्यः परमबान्धवः ।  
गुरुकन्या च भगिनी पोष्या मातृसमा तथा ॥१०३ ॥
पुत्रस्य च गुरुर्भ्राता पोष्यः सुस्निग्धबान्धवः ।  
पुत्रस्य श्वशुरो भ्राता बन्धुर्वैवाहिकः स्मृतः ॥१ ०४॥
कन्यायाः श्वशुरे चैव तत्सम्बन्धः प्रकीर्तितः ।  
गुरुश्च कन्याकायाश्च भ्राता सुस्निग्धबान्धवः ॥१०५ ॥
गुरुश्वशुरभ्रातॄणां गुरुतुल्यः प्रकीर्तितः ।  
बन्धुता येन सार्धं च तन्मित्रं परिकीर्तितम् ॥१ ०६॥
मित्रं सुखप्रदं ज्ञेयं दुःखदो रिपुरुच्यते ।  
बान्धवो दुःखदो दैवान्निस्सम्बन्धोऽसुखप्रदः ॥१ ०७॥
सम्बन्धास्त्रिविधा लोके सर्वेषां जगतीतले ।  
विद्याजो योनिजश्चापि प्रीतिजश्च प्रकीर्तितः ॥१ ०८॥
मित्रं तु प्रीतिजं ज्ञेय स सम्बन्धः सुदुर्लभः ।  
मित्रमाता मित्रभार्या मातृतुल्या न संशयः ॥१ ०९॥
मित्रभ्राता मित्रपिता भ्रातृतातसमौ नृणाम् ।  
चतुर्थो नामसम्बन्धः सर्वत्र जायते नृणाम् ॥1.420.११० ॥
जारश्चोपपतिर्बन्धुदुष्टः सम्भोगकर्तरि ।  
उपपत्न्यां नवज्ञा च प्रेयसी चित्तहारिणी ॥१११ ॥
स्वामितुल्यश्च जारश्च नवज्ञा गृहिणी समा ।  
एवं शब्दाः प्रवृत्ताश्च द्वापरे व्यवहारजाः ॥११ २॥
तेजीयसां न दोषाय व्यवहारा युगे युगे ।  
ततः कृष्णोऽभवं रक्षाकरो द्वापरवैगमे ॥११ ३॥
धर्मरक्षादैत्यनाशतापसीहाकरोऽभवम् ।  
कलौ धर्मा बहुक्लेशाः समजायन्त वै यदि ॥१ १४॥
गङ्गाद्याः सरितश्चापि तीर्थानि देवतास्तथा ।  
गते चतुः सहस्रे वै वर्षाणां तु कलेर्भुवि ॥१ १५॥
यास्यन्ति दिव्यलोकं ते तदा वै कम्भरासुतः ।  
कृष्णनारायणो धर्मं स्थापयिष्यति भूतले ॥१ १६॥
गोपालकृष्णपुत्रोऽसावाचार्यो भगवान् स्वयम् ।  
श्रीराधापद्मिनीकान्तः कमलापार्वतीपतिः ॥१ १७॥
माणिकीशः प्रभालक्ष्मीरमानाथः परेश्वरः ।  
धर्मं भागवतं लोके संस्थाप्यैष्यति वै वनम् ॥१ १८॥
ब्रह्मधाम ततो धर्मः काले याते शते शते ।  
पुनर्नाशं समेष्यन्ति स्थापिता धर्मसेतवः ॥११ ९॥
शालग्रामो हरेर्मूर्तिर्जगन्नाथः कथानकम् ।  
सहस्राद्वान्तरे सर्वे यास्यन्ति श्रीहरेः पदम् ॥1.420.१२०॥
वैष्णवाः संहिताग्रन्थाः शङ्खाश्च श्राद्धतर्पणम् ।  
वेदोक्तानि च कर्माणि यास्यन्ति लयमित्यपि ॥१२१ ॥
हरेः पूजा हरेर्नाम तत्कीर्तिर्गुणकीर्तनम् ।  
वेदशास्त्राणि धर्माश्च यास्यन्ति विलयं स्वतः ॥१ २२॥
सत्त्वं सत्यं साधुता च दिव्यता ग्राम्यदेवताः ।  
व्रतं तपस्याऽनशनं यास्यन्ति श्रीहरेः पदम् ॥१२३ ॥
वामाचाररताः सर्वे मिथ्याकापट्यसंयुताः ।  
तुलसीवर्जिताः सर्वे भविष्यन्ति ततः परम् ॥१ २४॥
एकादशीविहीनाश्च सर्वधर्मविवर्जिताः ।  
कृष्णप्रसङ्गविमुखा भविष्यन्ति ततः परम् ॥१ २५॥
शठाः क्रूरा दाम्भिकाश्च महाऽहङ्कारसंयुताः ।  
चौराश्च हिंसकाः सर्वे भविष्यन्ति ततः परम् ॥१ २६॥
पुंसां भेदस्तथा स्त्रीणां विवाहो वादनिर्णयः ।  
स्वस्वामिभेदी वस्तूनां न भविष्यत्यतः परम् ॥१ २७॥
सर्वे जनाः स्त्रीवशाश्च पुंश्चल्यश्च गृहे गृहे ।  
तर्जनैर्भर्त्सनैः शश्वत् स्वामिनं ताडयन्ति च ॥१ २८॥
गृहेश्वरी च गृहिणी गृही भृत्याधिकोऽधमः ।  
चेटी भृत्यासमा वध्वः श्वश्रूश्च श्वशुरस्तथा ॥१२९॥
पुंश्चल्यो राज्यकर्त्र्यश्च योनिसम्बन्धिनो नृपाः ।  
कर्तारो बलिनो लोके योनिसम्बन्धिबान्धवाः ॥1.420.१३० ॥
सम्भाषा नैव विद्वद्भिर्मूर्खैरान्तरमित्रता ।  
सर्वकर्माऽक्षयाः पुंसो योषितामाज्ञया विना ॥१३ १॥
यज्ञसूत्रं भावलुप्तं जातेः परिचयो न च ।  
म्लेच्छाचारा भविष्यन्ति सर्वे वर्णाश्रमास्तदा ॥१ ३२॥
म्लेच्छशास्त्रं पठिष्यन्ति म्लेच्छभोजनयोगिनः ।  
वर्णाः सर्वे भविष्यन्ति म्लेच्छानां सेवकास्तदा ॥१ ३३॥
सूपकर्त्र्यो भविष्यन्ति म्लेच्छिकाश्चर्मकारिकाः ।  
सत्यहीना जनाः सर्वे सस्यहीना च मेदिनी ॥१ ३४॥
फलहीनाश्च तरवोऽपत्यहीनाश्च योषितः ।  
क्षीरहीनास्तथा गावः क्षीरं सर्पिर्विवर्जितम् ॥१ ३५॥
दाम्पत्यं प्रीतिहीनं च गृहिणः सुखवर्जिताः ।  
प्रतापहीना भूपाश्च प्रजाश्च करपीडिताः ॥१३६ ॥
जलहीना नदा नद्यो दीर्घिकाः कन्दरात्मिकाः ।  
धर्महीनाः पुण्यहीना वर्णा अवर्णकास्तदा ॥१ ३७॥
लक्षेषु पुण्यवान् कोऽपि न तिष्ठति ततः परम् ।  
कुत्सिता विकृताकारा नरा नार्यश्च बालकाः ॥१ ३८॥
कुवार्त्ताः कुत्सितपथा भविष्यन्ति ततः परम् ।  
केचिद् ग्रामाश्च नगरा नाशप्राया विदुर्गकाः ॥१ ३९॥
नरशून्याः प्रजाशून्याः स्वल्पकुटीरकान्विताः ।  
अरण्यानि भविष्यन्ति गोमायूवासिताः कलौ ॥1.420.१४० ॥
अरण्यवासिनः सर्वे जनाश्च करपीडिताः ।  
सस्यानि तु भविष्यन्ति तडागेषु नदीषु च ॥१४१ ॥
क्षेत्राणि सस्यहीनानि धनिनो द्रव्यवर्जिताः ।  
चौरा धनिनः प्रकृष्टा बलदर्पसमन्विताः ॥१४२॥
प्रकृष्टवंशजा हीना भविष्यन्ति कलौ युगे ।  
अलीकवादिनो धूर्ताः शठा वै सत्यवादिनः ॥१४३ ॥
पापिनः पुण्यवन्तश्चाऽप्यशिष्टः शिष्ट एव तु ।  
जितेन्द्रिया लम्पटाश्च पुंश्चल्यश्च पतिव्रताः ॥१४४॥
तपस्विनः पातकिनो विष्णुभक्ता अवैष्णवाः ।  
हिंसकाश्च दयायुक्ताश्चौराश्च नरघातिनः ॥१४५॥
भिक्षुवेषधरा धूर्ता निन्दन्त्युपहसन्ति च ।  
देहसेवासु निपुणा जनानां मोहकास्तथा ॥१४६॥
पूजितास्ते भविष्यन्ति वञ्चका ज्ञानदुर्बलाः ।  
वामना व्याधिताः शुष्का नरा नार्यश्च सर्वतः ॥१४७॥
अल्पायुषो जरायुक्ता यौवनेषु कलौ युगे ।  
धर्मः पशुसमाचारो योनिसम्बन्धमुख्यता ॥१४८॥
मातृभावोऽपि च लुप्तो भविष्यति तदा कलौ ।  
पञ्चसहस्रवर्षाणां विगमे तु पुनः पुनः ॥१४९॥
अहं विप्रो भविष्यामि चमत्कारपुरे तदा ।  
जन्मसिद्धो महायोगी नाम्ना बृहद्व्रतः कलौ ॥1.420.१५० ॥
भक्तिं भगवतश्चाहं कृष्णनारायणस्य वै ।  
स्थापयिष्ये लक्ष्मीनारायणसंहितया तदा ॥१५१ ॥
मदुपदिष्टवाक्यैश्च नरा यास्यन्ति मोक्षणम् ।  
मनांसि सात्त्विकान्येव भविष्यन्ति ममाश्रयात् ॥१५२।  
अतः परं नरा नार्यश्चाण्डालाः सर्व एव ते ।  
पलिताः षोडशे वर्षे महावृद्धास्तु विंशतौ ॥१५३॥
अष्टवर्षा च युवती रजोयुक्ता च गर्भिणी ।  
वत्सरान्ते प्रसूता स्त्री षोडशेन जरान्विता ॥१५४॥
एताः काश्चित् सहस्रेषु वन्ध्याश्चापि गृहे गृहे ।  
कन्याविक्रयिणश्चापि स्वकन्यापतयस्तथा ॥१५५॥
मातृजायावधूनां च जारोपार्जनतत्पराः ।  
कन्यानां भगिनीनां च जारोपार्जनजीविनः ॥१५६॥
हरेर्नाम्नां विक्रयिणः पुण्यविक्रयिणस्तदा ।  
कीर्त्यै दानं क्षणं दत्त्वा पुनश्चापहरिष्यति ॥१५७॥
देवगुरुब्रह्मवृत्तिं प्रसह्याऽपहरिष्यति ।  
कन्याश्वश्रूवधूस्वसृसपत्नीमातृगामिनः ॥१५८॥
अगम्याभ्रातृपत्न्यादिगामिनश्च कलौ युगे ।  
अजागोगर्दभीमेढीहरिणीगामिनः कलौ ॥११९॥
गवयीगरुडीशुनीमयूरीगामिनस्तथा ।  
सूकरीवानरीवाजिन्यादिसङ्गामिनः कलौ ॥1.420.१६ ०॥
स्वस्य नारीं परित्यज्य विहरिष्यन्ति सर्वतः ।  
पत्नीनां निर्णयो नास्ति भर्तृणां च कलौ युगे ॥१६१ ॥
प्रजानां चैव वस्तूनां ग्रामाणां च विशेषतः ।  
अलीकवादिनः सर्वे सर्वे चौर्यार्थलम्पटाः ॥१६२॥
परस्परं हिंसकाश्च सर्वे च नरघातिनः ।  
नार्यः सर्वपशुज्ञातिनरसङ्गमितास्तदा ॥१६३॥
वृषलैः पालितावस्त्रशून्याश्चापि कलौ युगे ।  
यज्ञसूत्रविहीनाश्च ध्यानशुद्धिविहीनकाः ॥१६४॥
पुंश्चली वार्धुषाऽबीरा कुट्टिनी च रजस्वला ।  
सर्वेषां रन्धनागारे भविष्यन्ति तु पाचिकाः ॥१६५॥
अन्नानां निर्णयो नास्ति योनीनां निर्णयो न च ।  
पुत्राणां निर्णयो नैव सर्वे म्लेच्छाः कलौ युगे ॥१६६॥
कलौ घोरे प्रवृत्ते तु तदन्तसमये भुवि ।  
तत्र पञ्चसमा कन्या गर्भमाता भविष्यति ॥१६७॥
दशवर्षवयस्का सा वृद्धा मृत्युसमीपगा ।  
नरा द्वादशवर्षाश्च मृत्युपात्राणि वै तदा ॥१६८॥
सम्पूर्णे तु कलौ याते ह्रस्वं सर्वं तदा भवेत् ।  
हस्तप्रमाणे वृक्षे चाऽङ्गुष्ठमाने च मानवे ॥१६९॥
वर्षद्वयायुषः सर्वे वर्षायुषश्चतुष्पदाः ।  
मासायुषो नदा नद्यो मार्जारा इव हस्तिनः ॥1.420.१७०॥
मूषिकाऽञ्जलितृप्ताश्च भविष्यन्ति जनाः कलौ ।  
मूषिकागर्भवद्बालान् जनयिष्यन्ति योषितः ॥१७१ ॥
पृथ्वीवासा वसतयो गृहादि नास्ति वै तदा ।  
वृष्टिश्चाऽङ्गुष्ठपर्वा च वर्षास्वेका भविष्यति ॥१७२॥
एवं कलेः सर्वकाले विगते प्रान्तभागके ।  
विप्रस्य विष्णुयशसः पुत्रः कल्की भविष्यति ॥१७३ ॥
सोऽहं नारायणो लक्ष्मि! करवालं करे दधन् ।  
कृष्णदत्तं श्वेतवाहं समारुह्याऽम्बरे व्रजन् ॥१७४॥
पृथ्वीं प्रदक्षिणीकृत्य त्रिरात्रेण भुवस्तलम् ।  
वायुप्रमण्डलं सर्वं स्वाङ्गस्पर्शेन वर्तुलम् ॥१७५॥
करिष्ये पावनं पश्चान्म्लेच्छान् कृत्वा सुमानसान् ।  
हत्वा त्वन्यानतिदुष्टान् करिष्यामि च संस्कृतान् ॥१७६॥
कृतं संस्थापयिष्यामि सत्ययज्ञार्हमानवान् ।  
कलौ गते च दुर्धर्षे सम्प्रवृत्ते कृते युगे ॥१७७॥
तपस्सत्यसमायुक्तो धर्मः पूर्णो भविष्यति ।  
तपस्विनस्तदा विप्राः पूतास्ते वैष्णवास्ततः ॥१७८॥
कल्किशिष्याश्च धर्मिष्ठा वेदज्ञानप्रकाशिनः ।  
पतिव्रतास्ततः सत्यो नार्यः पत्नीव्रता नराः ॥१७९॥
वर्णधर्माः पुनः स्थाने प्राप्स्यन्ति च प्रकाशनम् ।  
यज्ञा दानानि कर्माणि लज्जा च मानवेषु वै ॥1.420.१८०॥
विष्णुभक्तिरताः सर्वे भविष्यन्ति च वैष्णवाः ।  
लेशो नास्ति ह्यधर्माणां धर्मपूर्णे कृते युगे ॥१८१ ॥
व्योमयानानि सर्वत्र दूरश्रवणशक्तयः ।  
स्वर्गगमनयानानि भविष्यन्ति कृते युगे ॥१८२॥
दूरदर्शनयोगाश्च वार्धितलाभिगामिता ।  
विद्युदग्निवायुरथा भविष्यन्ति कृते युगे ॥१८३ ॥
भौतिकेष्वणिमाद्याश्च सिद्धयः शक्तिरूपिकाः ।  
लयनाशोद्भवकर्त्र्यो भविष्यन्ति कृते युगे ॥१८४॥
भूलोके स्वर्गलोके न भेदो भविष्यति कृते ।  
नार्यो देव्य इवाऽऽभासा नरा देवाः कृते युगे ॥१८५ ॥
मन्त्रा तन्त्राश्च यन्त्राश्च सफलाश्च कृते युगे ।  
प्रभाकुल्याः जलकुल्याः शब्दकुल्याः गृहे गृहे ॥१८६ ॥
अष्टषष्टिकलाग्राहाः प्रतिबिम्बग्रहानलाः ।  
शारीरभेदविज्ञानं प्रसृतं स्यात् कृते युगे ॥१८७॥
गर्भाऽगर्भेच्छुनियमाः पुंस्त्रीविवर्तशक्तयः ।  
मृतजीवनदानादि भविष्यन्ति कृते युगे ॥१८८॥
वानस्पत्यविधिर्दिव्यो रासायनविवर्तनः ।  
द्रागेच्छापूरकः शक्तो भविष्यति कृते युगे ॥१८९॥
सञ्जीवनी महाविद्या तथाऽदृश्यप्रयोजिका ।  
देवावेशादिसञ्चाराः भविष्यन्ति कृते युगे ॥1.420.१ ९०॥
शक्तितत्त्वादिबोधानि भूतभौतिकजानि च ।  
दिव्यमानकराण्येव यन्त्राणि स्युः कृते युगे ॥१९१ ॥
एवं संस्थाप्य भगवान् धर्मं कृतयुगं नवम् ।  
स्वर्गवद् वसुधां कृत्वा चान्तर्धानं गमिष्यति ॥१ ९२॥
धर्मस्त्रिपाच्च त्रेतायां द्विपाच्च द्वापरे स्मृतः ।  
कलौ प्रवृत्ते पादात्मा सर्वलोपस्ततः परम् ॥१९३ ॥
लक्ष्मि! सर्वत्र मे भक्ताः पावना विचरन्ति वै ।  
तेषां पादरजःस्पर्शाद् भूः सदा तीर्थरूपिणी ॥१९४॥
नद्यो वृक्षाः पर्वताश्च मद्भक्तैः पाविताश्च ते ।  
क्षालयन्ति जनानां वै पापानि तीर्थरूपिणः ॥१ ९५॥
साधवः पुण्यदेहाश्च साध्व्यश्चापि हरिश्रिताः ।  
चेतनानि हि तीर्थानि पावयन्ति दिने दिने ॥१९६ ॥
पृथिव्यां यानि तीर्थानि पापाश्च मानवादयः ।  
देवा नराश्च पशवो जीवाः स्थावरजङ्गमाः ॥१ ९७॥
भविष्यन्ति च पूतास्ते मद्भक्तस्पर्शदर्शनात् ।  
इति ते कथिताः साध्वि! युगधर्मा बहुप्रथाः ॥१९८ ॥
नार्यः पतिव्रता यत्र भविष्यन्ति युगे युगे ।  
तत्र स्वर्गं सदा सौख्यं भविष्यति धनादिकम् ॥१ ९९॥
इति ते कथितं लक्ष्मि! प्रसङ्गान्मम जन्म च ।  
पठनाच्छ्रवणाच्चास्य भवेद् वैकुण्ठवासभाग् ॥1.420.२००॥
    
इति श्रीलक्ष्मीनारायणीयसंहितायां प्रथमे कृतयुगसन्ताने पातिव्रत्यमहिमनि चतुर्युगधर्मनिरूपणनामा विंशत्यधिकचतुश्शततमोऽध्यायः ॥४२० ॥
    
