+++
title = "४०२"

+++
श्रीनारायण उवाच-  
अथ लक्ष्मि! शृणु राजा तोण्डी सुताय राज्यकम् ।  
दत्वा तपोऽर्थमगमत् ततापाऽऽराधनं तपः ॥१ ॥
तप्यमाने हरिः कृष्णः प्रत्यक्षोऽभवदच्युतः ।  
गरुडं स्वं समारुह्य श्रीभूमिपद्मिनीयुतः ॥२ ॥
तोण्डं नृपं समागम्य प्राहाऽऽराधनया तव ।  
तुष्टोऽस्मि वद मे भक्त! किं करोमि त्वदर्थकम् ॥३ ॥
श्रुत्वा तोण्डनृपस्तं वै कृत्वा प्राञ्जलिमाह यत् ।  
जन्ममृत्युजराव्याधिवर्जिते त्वक्षरे तव ॥४ ॥
लोके वस्तुं समिच्छामि वरमेनं प्रदेहि मे ।  
तावत्कलेवरं त्यक्त्वा कृष्णनारायणेक्षणः ॥५ ॥
कृष्णनारायणसाम्यदेहो भूत्वा स भक्तराट् ।  
दिव्यं धामप्रदं शुभ्रं विमानं त्वारुरोह वै ॥६ ॥
मुक्तैः संस्तूयमानोऽसौ सारूप्यं प्राप्य शार्ङ्गिणः ।  
पुनरावृत्तिरहितं ममाऽक्षरपदं ययौ ॥७ ॥
स्वामिपुष्करिणीतीर्थे नित्यं वसामि पद्मजे ।  
पुष्करिण्यां कृतस्नानादश्वमेधफलं लभेत् ॥८ ॥
आत्मविद्या भवेत् साक्षान्मुक्तिश्चापि चतुर्विधा ।  
तुलापुरुषदानस्य फलं स्वामिनिषेवणात् ॥९ ॥
गोसहस्रदानपुण्यं स्वामितीर्थनिमज्जनात् ।  
धर्मार्थकाममोक्षाप्तिः स्वामितीर्थे प्रदानकात् ॥1.402.१ ०॥
प्रज्ञा लक्ष्मीर्यशः सम्पद्धर्मो ज्ञानं विरक्तता ।  
मनःशुद्धिर्भवेयुश्च स्वामितीर्थाऽधिवासतः ॥११ ॥
ब्रह्महत्यासुरापानगुरुदारगमादिकम् ।  
सुवर्णस्तेयमांसादि हिंसादोषादिकं तथा ॥१ २॥
नश्यत्येव न सन्देहः स्वामितीर्थे व्रतादितः ।  
अहो मौर्ख्यमहो मौर्ख्यं जनानां तद्भवः खलु ॥१ ३॥
स्वामितीर्थे स्थितेऽन्यत्र रमते यन्मनः खलम् ।  
अहो मोहस्य माहात्म्यं गृहतीर्थविनाशकृत् ॥१४॥
स्नातस्य स्वामितीर्थे तु नान्तकाद्भयमस्ति हि ।  
स्तुवन्ति च प्रशंसन्ति स्पृशन्ति च नमन्ति च ॥१५॥
पिबन्ति स्नान्ति पश्यन्ति ये तेषां नान्तकाद् भयम् ।  
भुक्तिमुक्तिप्रदं चैतच्छ्रीनिवासकृतालयम् ॥१६॥
श्रीभूसेवितकृष्णाधिवासितं धामसदृशम् ।  
तत्सर्वं वेङ्कटशैलदृष्टिपातभुवस्तलम् ॥१७॥
पुण्यं पवित्रं निर्वाणपदद्ं सर्वतोऽधिकम् ।  
शृणु लक्ष्मि! कथां चान्यां धर्मगुप्तस्य भूभृतः ॥१८॥
सोमवंशे नन्दराज्ञः पुत्रो धर्मपरायणः ।  
धर्मगुप्त इति ख्यातोऽभवन्नीतिपरायणः ॥१ ९॥
ईजे बहुविधैर्यज्ञैर्ददौ दानान्यनेकशः ।  
प्रजा धर्मपराश्चासन् पातिव्रत्यपराः स्त्रियः ॥1.402.२०॥
अथैकदाऽश्वमारुह्य धर्मगुप्तो वनं ययौ ।  
मृगयामनुचरतो निशाऽभूत् स ततो द्रुमम् ॥२ १ ॥
अधिरुह्य विशश्राम ऋक्षस्तत्र समागतः ।  
अनुद्रुतः स सिंहेन ऋक्षोऽरोहत्तु पादपम् ॥२२॥
उवाच भूपतिं दृष्ट्वा मरणत्रासकम्पितः ।  
मा भीतिं याहि जनराड्! वत्स्यावो रजनीमिह ॥२३॥
सिंहो भयङ्करश्चात्र वृक्षमूलमुपागतः ।  
रात्र्यर्धं भज निद्रां त्वं रक्ष्यमाणो मया सुखी ॥२४॥
ततः प्रसुप्तं मां रक्ष शर्वर्यर्धं सुरक्षक! ।  
इत्याकर्ण्य धर्मगुप्ते सुप्ते ऋक्षं हरिर्जगौ ॥२५॥
वयं वनेचराः सर्वे चतुष्पादा न मानवाः ।  
किमस्माभिर्मानवेन नृपो मे त्यज्यतामयम् ॥२६॥
ते मे खाद्यं प्रपूर्णं सम्भविष्यत्यपवर्ज्यताम् ।  
ऋक्षः प्राह तदा सिंहं धर्मयुक्तं सुनीतिमत् ॥२७॥
विश्वासघातिनां लोके महत्यधोगतिर्मता ।  
मानवाः पशवः कीटाः पक्षिणो बालकाः स्त्रियः ॥२८॥
वन्या ग्राम्यास्तथाऽऽरण्या विश्वस्ता निवसन्ति वै ।  
जीवन्त्याश्रयविश्वस्ताश्चतुष्पात्त्वं न कारणम् ॥२९॥
द्विपात्त्वं वा सपक्षत्वं यावद्विश्वासजीवनम् ।  
विश्वासो हि परो धर्मस्तं कथं नु त्यजाम्यहम् ॥1.402.३ ०॥
स्वार्थी विश्वासधर्मं तु सन्त्यज्य घातकी भवेत् ।  
न मया तत्प्रकर्तव्यं गच्छ त्यज प्रतीक्षणम् ॥३ १ ॥
नहि मित्रद्रुहां पापं नश्येद् यज्ञायुतैरपि ।  
ब्रह्महत्यादिपापानां कदाचिन्निष्कृतिर्भवेत् ॥३२॥
विश्वासघातिनां पापं विनश्येन्न कदाचन ।  
न मेरुर्भारवाँस्तावद् यावद् भारोऽस्ति घातिनि ॥३३ ॥
हिंसा परतराऽधर्मस्वरूपा नाशदायिनी ।  
विश्वासहिंसनं तत्र पापाऽतिपापतोऽधिकम् ॥३४॥
तस्माद् गच्छ वनादन्यद्वनं ते भोजनं मिलेत् ।  
इत्युक्तः स वनराजो मौनं कृत्वा व्यवस्थितः ॥३५॥
अर्धरात्रिगते काले प्रबुद्धो नृपनन्दनः ।  
सुष्वाप सुखतः ऋक्षः शाखायां प्रत्ययान्वितः ॥३६॥
सिंहः प्राह नृपं राजन्! किं तवाऽनेन शाखिना ।  
मम भक्ष्यं रक्षसि त्वं नूनं पापी भवस्यपि ॥३७॥
यथा राजा प्रजानां त्वं तथा वन्यनृपोऽस्म्यहम् ।  
प्रजास्तु सर्वथा नीत्या भक्ष्या राज्ञां विनिर्मिताः ॥३८॥
अयं वन्यमृगस्त्वद्य मम भक्ष्य उपस्थितः ।  
तवाऽऽश्रयं समासाद्याऽरोहद्वृक्षं हि ऋक्षकः ॥३ ९॥
भोजने मे भवान् राजा रोधकृद् वर्ततेऽद्य वै ।  
किं तवाऽनेन ऋक्षेण त्यजस्व मम भोजनम् ॥1.402.४० ॥
अन्यथा प्रातरेवापि दिवा वा भक्षयामि तम् ।  
त्वां तथा वै भक्षयिष्ये समाहूयाऽन्यमद्विधान् ॥४१ ॥
एवमुक्तोऽथ सिंहेन राजा सुप्तमशङ्कितम् ।  
स्वाङ्कन्यस्तशिरस्कं तमृक्षं तत्याज वृक्षतः ॥४२॥
तावत् स भ्रामणीं कृत्वा शाखायामेव पादपे ।  
पुण्यवशादूर्ध्वभागे समारुह्य रुरोद ह ।  
राजा सिंहश्च तं पप्रच्छतुः कस्माद्धि रोदिषि ॥४३ ॥
भयं दूरं गतं तेऽद्य वद् वानर! हृद्गतम् ।  
ऋक्षः प्राहोभयं नाऽहं मदर्थं रोदिमि प्रभो ॥४४॥
वने वन्या हि विश्वस्ता वसन्ति बहुवानराः ।  
एतादृशं नृपं प्राप्य विश्वासघातिनं शठम् ॥४५ ॥
भविष्यन्ति हताश्चेति कृत्वा रोदिमि केसरिन् ।  
सन्मुखं मरणं भूयान् माऽकस्मान् मृत्युरस्तु नः ॥४६ ॥
अहं न वानरो राजन् किन्त्वस्मि भृगुवंशजः ।  
ध्यानकाष्ठाऽभिधषिर्वै कामरूपधरो वने ॥४७॥
कस्मादनागसं सुप्तमत्याक्षीन्मां भवान्नृप ।  
मच्छापादति चोन्मत्तो भव त्वं चर भूतले ॥४८॥
इति शप्त्वा ततः सिंहं प्राहार्षिस्त्वं पुराऽनघ ।  
कुबेरसचिवो ह्यासीः सखीजनपुरःसरः ॥४९॥
हिमाद्रौ विहरद् दैवाद् गतवान् गौतमाश्रमम् ।  
विवस्त्रं त्वां विलोक्यैव गौतमः शापमासृजत् ॥1.402.५०॥
विवस्त्रः पशुचर्यस्त्वं ममाश्रमस्य सन्निधौ ।  
कथं वै दुष्ट चरसि भव दुष्टोऽतिहिंस्रकः ॥५१ ॥
नग्नसिंहो भव चात्र रोमादिवर्जितः खलु ।  
इतिशापेन सिंहस्त्वं तुष्टावर्षिं पुनः पुनः ॥५२ ।  
स चाह ते यदा राज्ञो धर्मगुप्तस्य वृक्षके ।  
ध्यानकाष्ठस्य सद्भाग्याद् दर्शनं वै भविष्यति ॥५३ ॥
तदा शापात्तव मोक्षो भविष्यत्येव मा शुचः ।  
भद्रनामाऽसि भृत्यस्त्वं ध्यानाज्जानाम्यहं हि तत् ॥५४ ॥
इत्युक्तः स ननामैनमृषिश्रेष्ठं नृपं तथा ।  
सिंहत्वं च परित्यज्य द्रागभूद् यक्षरूपधृक् ॥५५ ॥
जातिस्मरस्तदा सर्वं विज्ञायर्षिकृपावशात् ।  
आगतेन विमानेन दिव्येन द्यां ययौ हि सः ॥५६ ॥
ऋषिर्गतो वनं नैजं राजा मत्तोऽभवद् वने ।  
विचचार पशुचर्यस्तमन्वेष्टुं प्रजा ययुः । ५७ ॥
वने भ्रमन्तमुन्मत्तमानिन्युर्नर्मदातटम् ।  
जैमिनेरन्तिकं प्राप्य जगदुश्चापराधनम् ॥५८ ।  
श्रुत्वा जैमिनिराहैतान् सुवर्णमुखरीतटे ।  
वेङ्कटाद्रौ स्वामिपुष्करिणीतीर्थेऽतिपावने । ५९ ॥
स्नापयन्तु नृपं तेन शापमुक्तो भविष्यति ।  
एवं गत्वा कृतवन्तो जनास्तद्राज्यवासिनः । 1.402.६० ॥
धर्मगुप्तोऽभवत्स्वस्थो धनरत्नादि सन्ददौ ।  
धान्यक्षेत्राणि रत्नानि वेङ्कटेशस्य सन्ददौ ॥६१ ॥
एवं राजाऽभवच्छापान्मुक्तो राज्यं चकार ह ।  
स्वामिपुष्करिणीतीर्थं वर्तते एवमर्थदम् ॥६२ ॥
धर्मदं कामदं मोक्षप्रदं दुःखविनाशकम् ।  
भूतप्रेतपिशाचाद्युन्मादा नश्यन्ति तज्जलात् ॥६ ३ ॥
स्नानात्पानात्स्पर्शनाच्च दर्शनाद् वन्दनादपि ।  
नश्यन्ति पातकान्येव स्मरणादपि पद्मजे ॥६४॥
स्वामितीर्थं स्वामितीर्थं स्वामितीर्थमिति प्रिये! ।  
त्रिःपठन्तो नराः स्नाताः स्वामिस्नानफलं तथा ॥६५ ॥
पदं वै ब्रह्मणः श्रेष्ठं लभन्ते नात्र संशयः ।  
श्रवणात्पठनाच्चास्य तत्र स्नानफलं भवेत् ॥६६ ॥
शृणु लक्ष्मि! कथां त्वन्यां सुमतेर्ब्राह्मणस्य वै ।  
महाराष्ट्रे यज्ञदेवसुतः सुमतिनामकः ॥६७ ॥
गृहं त्यक्त्वोत्कलं देशं गतो दुष्टसमागमात् ।  
काञ्चित् किरातीं स दृष्ट्वा मुमोह तद्गृहे स च ॥६८ ॥
तस्थौ रेमे च बुभुजे चौर्यं चक्रे पपौ सुराम् ।  
कञ्चिद्विप्रं स निशिथे खड्गेन हतवानथ ॥६९ ॥
द्रव्यमादाय विप्रस्य किरातीभवनं ययौ ।  
कृष्णवर्णा व्रह्महत्या ववल्गे तं भयङ्करी ॥1.402.७० ॥
तयोन्मत्तः स सुमतिः प्रययौ स्वगृहं प्रति ।  
पितरं रक्ष रक्षेति त्वाक्रोशन् शरणं ययौ ॥७१ ॥
ब्रह्महत्या तज्जनकं समुवाच तदा ऋतम् ।  
असौ सुरापी स्तेयी च ब्रह्महा चातिपातकी ॥७२॥
मातृद्रोही पितृद्रोही नीतित्यागी वृषोज्झितः ।  
किरातीसङ्गदुष्टश्च मुञ्चैनं तु दुरात्मकम् ॥७३॥
नो चेत् त्वां तव भार्या च सुतमेनं तथेतरान् ।  
भक्षयिष्यामि वंशं च मा कुलं हन्तुमर्हसि ॥७४॥
एकं त्यक्त्वा कुलं रक्षेत्युक्त्वाऽग्रहीद्गले तु तम् ।  
तावत् तत्र समायातो दुर्वासास्तु यदृच्छया ॥७५॥
स्तुतस्तैराह पितरं स्वामिपुष्करिणीजले ।  
संस्नापय प्रमुच्येत हत्याया नात्र संशयः ॥७६ ॥
साकं दुर्वाससा सोऽथ ययौ पुष्करिणीजले ।  
स्नातो हत्याविनष्टा च पूतो बभूव भूसुरः ॥७७॥
एवम्प्रभावं तत्तीर्थं पापवृक्षकुठारकम् ।  
शृण्वतां पठतां चापि वाजपेयफलप्रदम् ॥७८॥
वेङ्कटे कृष्णतीर्थेऽपि स्नात्वात्पापात्प्रमुच्यते ।  
पितॄन्मातॄर्गुरुँश्चावमन्यमानो ये खलाशयाः ॥७९॥
तेऽपि वै कृष्णतीर्थेऽस्मिन् शुद्ध्यन्ति स्नानमात्रतः ।  
कृष्णनामा मुनिः कश्चिदकरोद्वै तपः शुभम् ॥1.402.८० ॥
वेङ्कटाद्रौ हरिं ध्यायन् कृतवाँस्तीर्थमुत्तमम् ।  
रामकृष्णाभिधश्चान्यो मुनिर्मोक्षपरायणः ॥८ १ ॥
तपश्चकार कठिनं ह्यनेकशतवत्सरान् ।  
वल्मीकाक्रान्तदेहोऽपि स्वस्थानान्न चचाल सः ॥८२॥
वासवो मेघवृष्टिं च चकार सप्तवासरान् ।  
वल्मीकस्योपरिष्ठाद्वै निपपात महाशनिः ॥८३ ॥
वल्मीकशिखरं ध्वस्तं मुनिस्त्वस्थ्यवशेषितः ।  
महेन्द्रेण तदा दृष्टो रक्षार्थं तस्य माधवः ॥८४॥
काम्भरेयो महास्वामी गोपालबालकः स्वयम् ।  
शङ्खचक्रादिसंयुक्तः आविर्बभूव चाह तम् ॥८५॥
उत्तिष्ठ भद्रं ते भक्त! तपसाऽहं प्रतोषितः ।  
अत्र तीर्थे मकरस्थादिवाकरे तु यो जनः ॥८६ ॥
स्नाति वा पौर्णमास्यां वा मदाविर्भावसद्दिने ।  
मत्पार्षदाः कोटिसूर्यप्रभास्ते यन्ति मत्पदम् ॥८७॥
त्वन्नाम्ना च परां ख्यातिं गमिष्यति सुतीर्थकम् ।  
इत्युक्त्वा श्रीनिवासश्च तत्रैवान्तरधीयत ॥८८॥
रामकृष्णौ ययौ धाम श्रीकृष्णेन समं हरेः ।  
पठनाच्छ्रवणाच्चापि तीर्थं मोक्षप्रदं न्विदम् ॥८९॥
जलदानं चान्नदानं वस्त्रदानं धनार्पणम् ।  
कर्तव्यं वैङ्कटे तीर्थे शाश्वतं वै भवेद्धि तत् ॥1.402.९०॥
हेमाङ्गो नाम राजर्षिरभूदिक्ष्वाकुवंशजः ।  
गवां दानं भूमिदानं स्वर्णदानादिकं ददौ ॥९१ ॥
तेनाऽदत्तं जलं त्वेकं सुखलभ्यधिया प्रिये! ।  
अमूल्यं सर्वतो लभ्यं तद्दातुः किं फलं भवेत् ॥९२॥
अलभ्यदाने पुण्यं स्यादित्यवादीत्स युक्तितः ।  
दीनानानर्च स व्यङ्गान्दरिद्रान्वृत्तिकर्षितान् ॥९ ३ ॥
नाऽऽनर्च श्रोत्रियान्विप्रान्साधूँश्च ब्रह्मवादिनः ।  
प्रख्यातान्पूजयन्त्येव सर्वे लोकाः समुत्सुकाः ॥९४॥
दरिद्राणां गतिश्चाहं तस्मात्ते मद्दयास्पदाः ।  
इति दुष्टेषु पात्रेषु दत्तवान् तेन तस्य वै ॥९५ ॥
चातकस्य त्रिजन्मानि गृध्रस्यैकजनुस्तथा ।  
शुनश्च सप्तजन्मानि ह्यभवँश्च ततो गृहे ॥९६ ॥
मक्षिकाखादयित्री वै गृहगोधा व्यजायत ।  
मिथिलादिपतेर्गेहे श्रुतदेवः समागमत् ॥९७॥
तेन दृष्टा हि ऋषिणा ह्यष्टाशीतिसमामयी ।  
श्रुतदेवं प्रसम्पूज्य राजा तच्चरणामृतम् ॥९८॥
मूर्ध्नाऽवहत् तदोप्क्षितैर्बिन्दुभिः प्रोक्षिताऽपि सा ।  
सद्यो जातिस्मरा जाता त्राहि त्राहीत्युवाच सा ॥९९ ॥
अहमिक्ष्वाकुकुलजो हेमाङ्गश्च नृपोऽभवम् ।  
पक्षपातः कृतो दाने जलं दत्त न वै तथा ॥1.402.१० ०॥
तथा पात्रं समुत्सृज्य ह्यपात्रे प्रतिपादितम् ।  
ज्वलन्तमग्निमुत्सृज्य भस्मन्येव हुतं मया ॥१०१ ॥
तुलसीं तु समुत्सृज्य विषवल्ली प्रसिञ्चिता ।  
पङ्ग्वाद्या येऽप्यनाथाद्या दयापात्रं हि केवलम् ॥१ ०२॥
तपोविज्ञानसद्विद्याश्रया विष्णुस्वरूपिणः ।  
पूजनीया ज्ञानिनश्च प्रिया विष्णोः सदैव ते ॥१०३ ॥
तस्माज् ज्ञानी सदा पूज्यस्तस्मै देयं फलाप्तये ।  
पूज्यात्पूज्यतरः सोपि स्वर्गमोक्षप्रदो भवेत् ॥१ ०४॥
न जलं वै मया दत्तं साधवो वा न सेविताः ।  
तेन मे दुर्गतिश्चेयं जाता स्वर्गे गतेऽपि वै ॥१०५ ॥
एतच्छ्रुत्वा वेङ्कटाद्रेस्तीर्थस्नानफलं मुनिः ।  
गोधायै दत्तवान् सा चाऽप्येकदिवसपुण्यतः ॥१०६ ॥
दिव्यरूपधरो दिव्यविमानवरसंस्थितः ।  
स्तुत्वा ययौ स्वर्गलोकं जलदानफलान्वितः ॥१ ०७॥
जलं स्वर्गे ततः प्राप तस्माज्जलादिदानकम् ।  
कर्तव्यमेव सद्भक्त्या मानवैः सततं भुवि ॥१ ०८॥
अथ कालान्तरे सोऽभूत् ककुत्स्थाख्यो महीपतिः ।  
सप्तद्वीपपतिर्भूत्वा विष्णोः सायुज्यमाप्तवान् ॥१ ०९॥
इति ते कथितं लक्ष्मि! पात्रमाहात्म्यमुत्तमम् ।  
जलदानादिकं चापि श्रवणाच्चापि तत्फलम् ॥1.402.११ ०॥
इति श्रीलक्ष्मीनारायणीयसंहितायां प्रथमे कृतयुगसन्ताने पतिव्रतामाहात्म्ये वेङ्कटाद्रौ तोण्डमान्नामराज्ञः, धर्मगुप्तराज्ञः ऋक्षविश्वासघातिनः, सुमतिनामकविप्रस्य रामकृष्णर्षेः, हेमाङ्गस्य च मुक्तिरित्यादिनिरूपणनामा द्व्यधिकचतुश्शततमोऽध्यायः ॥४०२ ॥
    
