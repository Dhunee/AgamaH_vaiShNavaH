+++
title = "३५९"

+++
श्रीनारायण उवाच-  
शृणु लक्ष्मि! नाचिकेता दृष्टवान् यमयातनाः ।  
जगाद् ब्राह्मणान् सर्वान् यथादृष्टा वदामि ते ॥१ ॥
नाचिकेता द्विजान्प्राह राजा प्रेतपुराधिपः ।  
सभामध्ये मया दृष्टो बहुकार्यविचक्षणः ॥२ ॥
मे त्वेकमृषभं यमः सत्कारार्थं ददौ तथा ।  
आसनं पाद्यमर्घ्यं च पूजां मे विधिना ददौ ॥३ ॥
न्यषादयत् काञ्चनस्यासने मां पुष्पशोभिते ।  
पूर्वं रौद्रमुखः किन्तु तदा सौम्याननोऽभवत् ॥४ ॥
लोहिते तस्य नेत्रेऽपि जज्ञाते पद्मसदृशे ।  
एवं दृष्ट्वा मया तत्र विश्वस्तं भावनान्विते ॥५ ॥
अथ स्तुतिः कृता तस्य सुशान्तहृदयेन वै ।  
त्वं वै कर्मफलदाता पितॄणां परमो महान् ॥६ ॥
श्राद्धे धाता विधाता च धर्मराज! नमोऽस्तु ते ।  
कालकाल! कर्मवेत्तृन्! प्रेतनाथ! नमोस्तु ते ॥७ ॥
दण्डपाणे! पाशहस्त! धर्ममूर्ते! नमोऽस्तु ते ।  
सूर्यवर्णं! कृष्णवर्णं! हव्यकव्याद्! ते नमः ॥८ ॥
सुरूप! क्रूररूपाऽपि न्यायमूर्ते! च ते नमः ।  
न त्वां चालयितुं शक्तास्तापसा ऋषयोऽपि वा ॥९ ॥
इतिस्तोत्रं शुभं श्रुत्वा यमराज उवाच माम् ।  
परितुष्टोऽस्मि भद्रं ते ब्रूहि किं करवाणि ते ॥1.359.१ ०॥
अहं तदाऽवदद् तस्मै देशं ते दर्शय प्रभो! ।  
पापानां च शुभानां च द्रष्टुमिच्छामि यातनाः ॥११ ॥
चित्रगुप्तं प्रधानं ते द्रष्टुमिच्छामि दर्शय ।  
यमराजः समाहूय दूतं मां चाप्यप्रेषयत् ॥१२॥
चित्रगुप्तं प्रति प्रीत्या मां दृष्ट्वा चित्रगुप्तकः ।  
प्रत्युत्थाय चकारातिस्वागतं वै कृताञ्जलिः ॥१ ३॥
उवाचैनं दर्शयन्तु भृत्याः! प्रेतनिवासनम् ।  
अस्य रक्षा च गुप्तिश्च भवद्भिः क्रियतामिति॥१४॥
सन्दिष्टा मां त्वरमाणा दूता निन्युः फलालयम् ।  
द्वाराभ्याशे मया दृष्टं शृणुतैतद्भयावहम् ॥१५॥
यमदूता बन्धयन्ति निर्दहन्ति च देहिनः ।  
पाटयन्ति प्रहारैश्च ताडयन्ति पुनः पुनः ॥१६॥
वेणुयष्टिप्रहारैश्च प्रहरन्ति च पापिनः ।  
भग्ना भिन्नाः छिन्नगात्रा भग्नपृष्ठशिरोधराः ॥१७॥
रुदन्ति करुणं घोरं त्रातारं नाप्नुवन्ति ते ।  
केचिन्नरके पच्यन्ते दह्यन्ते चोग्रपावके ॥१८॥
तैलपाके विपच्यन्ते क्षारे क्लिद्यन्त एव च ।  
केचिद् यन्त्रे प्रपीड्यन्ते शोणितं स्रवते ततः ॥१९॥
वैतरणी नदी तत्र वहति दुस्तराऽघिनाम् ।  
आरोप्यन्ते महाशूले बध्यन्ते पादयोस्तथा ॥1.359.२०॥
प्रक्षिप्यन्ते वैतरणीनद्यां दशन्ति दंष्ट्रिणः ।  
अध ऊर्ध्वं जलावर्त्तभ्रमिता ऊर्मिदुःखिताः ॥२१ ॥
विलोक्यन्ते सहस्राणि शुष्यन्ति त्वपरेऽनिले ।  
मञ्जन्तश्च वमन्तश्च मूर्छयन्तश्च देहिनः ॥२२॥
दृश्यन्ते बहवस्तत्र त्रातारं नाप्नुवन्ति ते ।  
अथाऽन्ये बहुभिर्दूतैरारोप्य कूटशाल्मलिम् ॥२३॥
असिशक्तिप्रहारैश्च ताड्यन्ते लोहकण्टकैः ।  
कूष्माण्डा यातुधानाश्च कांश्चित् सञ्चूर्ण्य यान्ति च ॥२४॥
राक्षसा मांसभोक्तारः खादन्ति घ्नन्ति चापरान् ।  
चूषयित्वाऽपरान् केचिद् विसृजन्ति क्षितौ तथा ॥२५॥
ततो जीवेन संयुक्ताश्चूषिता अपि वै पुनः ।  
यथापूर्वाः प्रजायन्ते चूषयन्ति च तान्पुनः ॥२६॥
पापास्ते पाहि मुञ्चेति वदन्त्यपि यमानुगाः ।  
पापप्रतिफलार्थं वै सूदयन्ति पुनः पुनः ॥२७॥
पाषाणवर्षैः केचित्तु पांशुवर्षैस्तथाऽपरे ।  
मृद्यन्ते विद्रुताः प्रविशन्ति बिले ज्वलन्ति च ॥२८॥
दूतैर्हता महाग्नौ ते पच्यन्ते वंशताडिताः ।  
जलं प्रदीयतां चेति ब्रुवते नः प्रसीदथ ॥२९॥
तप्तं जलं दीयते च पिबन्ति हृदये तदा ।  
दह्यन्ति चान्तरैस्तापैः क्रोशन्ति च भयङ्करम् ॥1.359.३०॥
अथ पुण्यवतां भूमिर्दृष्टा यत्र मया मुहुः ।  
सुखिनोऽपि प्राणिनो वै दृष्टा मोदभरास्तथा ॥३१ ॥
येषामग्रेऽन्नमिष्टान्नभक्ष्याणां सन्ति राशयः ।  
दधिक्षीररसाश्चापि कृसरान्नं च पायसम् ॥३२॥
फलानां राशयश्चापि पेयानां कलशा ह्रदाः ।  
भोज्यचोश्यसुलेह्यानि बहूनि सन्ति सन्निधौ ॥३३॥
द्रव्याणि तैलपूगादिचर्वणानि विभान्ति च ।  
तपोऽर्जितानि दिव्यानि तिष्ठन्ति सुकृतात्मनाम् ॥३४॥
माल्यानि धूपगन्धाश्च वस्त्रभूषापरिच्छदाः ।  
मनोहरास्तथा कान्ता कान्तिमत्यो रमन्ति च ॥३५॥
प्रमदाः सर्वविभूषा युवत्यो भोजनानि वै ।  
कान्तान् स्वर्णासने परिवेषयन्ति विलोकिताः ॥३६॥
गृहीतकुम्भमणिकाः पात्रहस्तास्तथाऽपराः ।  
सुमनःपाद्यहस्ताश्च भोजयन्ति सहस्रशः ॥३७॥
नूपुरशृङ्खलाशोभिकिङ्किणीजालसुस्वनाः ।  
सन्निधाय सुभोग्यानि तिष्ठन्ति च मनोहराः ॥३८॥
सेवन्ते चातिविश्रान्तान् यूनो रूपगुणाकरान् ।  
ब्रूवते मिष्टमधुरस्वरं काले च योषितः ॥३९॥
अथोपदेशकर्तारो दूताश्चाप्यवलोकिताः ।  
निघ्नन्तश्च हसन्तश्च क्रूरा निष्ठुरवादिनः ॥1.359.४०॥
भो भोः कृतघ्ना लुब्धाश्च सर्वदानविवर्जिताः ।  
परापवादनिरताः परात्मदुःखदा जनाः ॥४१ ॥
सुलभानि न दत्तानि विभवे सति लौकिके ।  
पानीयमथ काष्ठानि मिष्टान्नं सुखमागतम् ॥४२॥
तेन वध्या भवन्तो वै जाता यमकरैरिह ।  
कर्मणां तु क्षयं कृत्वा विमुक्ता यान्तु वै भुवम् ॥४३ ॥
पुनः पापं न कर्तव्यं दरिद्रकुलजन्मिभिः ।  
पुण्यं सम्यक् प्रकर्तव्यं पुण्याः स्वर्गं हि भुञ्जते ॥४४॥
ततः सत्यरता भूत्वा दयावन्तः सुधार्मिकाः ।  
गच्छन्तु परमं स्थानं पृथिव्यां वा महत्कुले ॥४५॥
कृष्णाऽऽराधनया भक्त्या भविष्यति परागतिः ।  
यद्वा सुन्दरनारीणां स्मृद्धं स्वर्गमवाप्स्यथ ॥४६ ॥
इति स्पष्टं मया तत्राऽऽकर्णितं सूपदेशनम् ।  
अथाऽप्यग्रे नीतवन्तो भृत्या मां भूमिकान्तरम् ॥४७॥
अर्दनं ताडनं यत्र मर्दनं छेदनं तथा ।  
चूर्णनं भेदनं यत्र दाहनं कच्चरादिवत् ॥४८॥
जीवानां वै मया दृष्टं पापिनां त्रासदायकम् ।  
नोत्सहे वर्णनं कर्तुं दयार्द्रहृदयं यतः ॥४९॥
तथाप्याग्रहयुक्तत्वाद् ऋषयः! प्रवदाम्यहम् ।  
यत्र क्षितितलं सर्वमायसैः कण्टकैश्चितम् ॥1.359.५०॥
विषमं विषसंलग्नं वह्निव्याप्तं तमोमयम् ।  
अथात्र छिन्नपादाश्च छिन्नपाणिशिरोधराः ॥५१ ॥
पापाचारा वपुष्मन्तः पात्यन्ते यमभृत्यकैः ।  
स्त्रियः कृत्यास्वरूपाश्च प्रतीक्षन्ते व्यवायिनः ॥५२॥
आगतान् वह्निसन्तप्ते निक्षिपन्ति शिलातले ।  
क्लिश्यन्ति बहवो दुष्टास्त्रातारं नाप्नुवन्ति ते ॥५३ ॥
अथाऽन्ये तु श्वभिर्घोरैरापादतलमस्तकम् ।  
भक्ष्यमाणा मया दृष्टाः प्रक्रोशन्तो मुहुर्मुहुः ॥५४॥
अथाऽन्ये च मया दृष्टा महादंष्ट्राः कृशोदराः ।  
क्षुधितास्तृषिताः सूचीमुखा पीड्यन्त एव ते ॥५५॥
अन्नानि भोज्यवस्तूनि मिलन्ति नैव वार्यपि ।  
अयःसारमयी नारी वह्नितप्ता हि कृत्यका ॥५६ ॥
आलिङ्गति नरं तत्र धावन्ते त्वनुधावति ।  
वदत्यहं ते भगिनी ह्यहं भार्या सुतस्य ते ॥५७॥
मातृस्वसा पितृस्वसा मातुलानी च ते ह्ययम् ।  
गुरुभार्या सुता तेऽस्मि पूर्वं प्रसह्य धर्षिता ॥५८॥
पुंस्त्वं पापफलं पाप! मोक्ष्यसे नहि दुष्कृतात् ।  
ज्वालयिष्ये हनिष्येऽहं कथं धावसि दूरतः ॥५९॥
श्रावयन्ति बोधयन्ति चाभिद्रवन्ति पापिनाम् ।  
अनुपीड्य दुरात्मानं धर्षयन्ति सुदारुणम् ॥1.359.६०॥
किं क्रन्दसि दुष्कर्मिन् त्वां परिष्वक्तो रतिं कुरु ।  
यत्र क्वापि धावसि त्वां न त्यक्ष्ये पारदारिकम् ॥६ १ ॥
एतत् कुतुहलं दृष्टं युवत्यस्तादृशान्नरान् ।  
लोहयष्टिप्रहाराद्यैस्ताडयन्ति पुनः पुनः ॥६२॥
अथाऽन्ये दुःखिनो दृष्टास्ताडिता दण्डमुद्गरैः ।  
व्याघ्रसिंहशृगालाद्यैः राक्षसैर्गर्दभैः श्वभिः ॥६३॥
भक्ष्यन्त श्वापदैः काकैर्गृध्रैश्च कृकलासकैः ।  
अथान्ये च मया दृष्टा विदारिता विभेदिताः ॥६४॥
असितालवने दूतैर्ज्वालावने प्रदाहिताः ।  
छिन्ना दग्धा हन्यमाना विधृष्टाश्च नदन्ति ते ॥६५॥
तान् वयांस्यायसैस्तुण्डैर्दंष्ट्राभिः श्वादयस्तथा ।  
क्रव्यादा हिंसका व्याघ्राः खादन्ति रुषितास्तदा ॥६६॥
ऋक्षद्वीपे मया दृष्टा यमऋक्षैर्विपाटिताः  
केचिन्मुद्गरभग्नाङ्गाः शूललग्नास्तथा परे ॥६७॥
अन्ये क्षिप्ता मया दृष्टा वापीह्रदनदीषु ते ।  
रुधिरस्य तडागेषु कूपपुष्करिणीषु च ॥६८॥
पूतिमांसकृमिकीटाऽमेध्येषु च सरस्सु च ।  
जिघ्रन्तः पापिनो गन्धं मज्जन्तश्चावलोकिताः ॥६९॥
अस्थिपाषाणरुधिरवर्षाभिश्चूर्णितास्तथा ।  
धावन्तश्च प्लवन्तश्च हा हताः स्म प्रभाषिणः ॥1.359.७०॥
क्रन्दन्तः करुणस्तत्र रुद्धा विद्धाः श्रुता मया ।  
स्थूलस्थाणुप्रबद्धाश्च केचिदुद्बन्धने धृताः ॥७१ ॥
शिलाभिरर्दिताश्चान्ये शस्त्रैश्च शकलीकृताः ।  
मया वै दुःखिनो दृष्टाः क्रन्दनं दारुणं श्रुतम् ॥७२॥
दर्शिताश्च ततो दूतैरष्टौ नरका दारुणाः ।  
तप्तं चापि महातप्तं महारौरवरौरवौ ॥७३ ॥
सप्ततालः कालसूत्रं तामिस्रोऽन्धतामिस्रकः ।  
प्रथमे प्रथमं दुःखं द्वितीयं द्विगुणं त्वकम् ॥७४॥
तृतीये त्रिगुणं कष्टं चतुर्थे तु चतुर्गुणम् ।  
पञ्चमे पञ्चगुणकं षष्ठे षड्गुणकष्टकम् ॥७५॥
सप्तमे सप्तगुणकमष्टमेऽष्टगुणं त्वकम् ।  
दुःखितानां तत्र दुःखं दुःखाद् दुःखतरं ततः ॥७६॥
दुःखमेवाऽत्र न सुखं दुःखैर्दुःखं विवृध्यते ।  
उपायस्तत्र नैवास्ति येन स्वल्पं सुखं भवेत् ॥७७॥
शब्दे स्पर्शे रसे रूपे गन्धे शारीरमानसैः ।  
दुःखान्तगामिभिर्दुःखैः पीड्यन्ते पापकारिणः ॥७८॥
आयसैः कण्टकैस्तीक्ष्णैस्तप्तैस्तप्ताऽऽवृता स्थली ।  
अन्तरीक्षं खगानीकैरग्निजिह्वैः समावृतम् ॥७९॥
बुभुक्षाऽति पिपासाऽति उष्णमत्युष्णमित्यपि ।  
शीतं चाप्यतिशीतं च वायुर्ज्वालाऽतिमिश्रितः ॥1.359.८० ॥
पातुकामो जलं दूतैर्नीयते सर उष्णकम् ।  
प्रेक्षते धावति पातुं पिबत्यन्तः प्रदह्यति ॥८१ ॥
तस्य पक्वानि मांसानि राक्षसा मत्स्यकादयः ।  
अवधृत्य समुत्पाट्य खादन्ति च हसन्ति च ॥८२॥
अथ क्षारोदके तैश्च क्षिप्यते वै महाह्रदे ।  
क्षारहूता भक्षयन्ति समांसो जायते पुनः ॥८३ ॥
करीषगर्ते सन्तप्ते कुम्भीपाके भयङ्करे ।  
पेशीं पेशीं सुपक्वां च समुत्पाट्य तु देहिनः ॥८४॥
खादन्ति यमगाः पिष्ट्वा दशनैः स्वादवेदिनः ।  
इति दृष्टा मया पापाः क्रोशन्तोऽदूरवर्तिनः ॥८५॥
अथ शृङ्गाटकस्थल्यां दृष्टाः सुतप्तवालुके ।  
स्थले दह्यन्ते छिद्यन्ते विध्यन्ते कण्टकैश्च ये ॥८६ ॥
भिद्यन्ते चापि पात्यन्ते पीड्यन्ते यमदूतकैः ।  
कृष्यन्ते च विशस्यन्ते ह्युत्कोच्यन्ते च पापिनः ॥८७॥
श्यामाः शबलाः श्वपदाः खादन्ति सर्पवृश्चिकाः ।  
अथान्यश्च मया दृष्टो नरकः कूटशाल्मलिः ॥८८॥
कृष्यन्ते पापिनस्तत्र यावदस्थ्यवशेषिताः ।  
कुट्यन्ते प्राणिनस्तत्र दूतैश्चूर्ण्यन्त उग्रकैः ॥८९॥
छिन्नङ्गाः सर्वगात्रेषु विन्दन्ति दुःखमुल्बणम् ।  
अथान्या च मया दृष्टा नदी कर्दमवालुका ॥1.359.९० ॥
अग्निज्वालाप्रवाहा च वह्नेयव्यालनक्रका ।  
आग्नेयझषसंव्याप्ता ह्युत्तार्यन्ते तु तां मराः ॥९१ ॥
तथा सरिद् वैतरणी दृष्टा लवणकर्दमा ।  
चर्ममांसाऽस्थिपङ्का च समज्जालाललोहिता ॥९२॥
वज्रदंष्ट्रा कर्कटका वज्रजिह्वाश्च जन्तवः ।  
महाविषाश्च मकरा झषाश्चाप्यस्थिभेदनाः ॥९३॥
यत्र पापान् भक्षयन्ति गिलन्ति चोत्किरन्ति च ।  
पुनर्वै मांसलाः प्राग्वद् भवन्त्येव च पापिनः ॥९४॥
अथाग्रे भूतले शून्यागारं दृष्टं सगह्वरम् ।  
मूषका वज्रदन्ताश्च सविषा भक्षयन्ति तान् ॥९५॥
मूषकैर्जग्धगात्राश्च ह्यस्थिमात्रावशेषिताः ।  
पुनर्वै वायुना स्पृष्टा भवन्ति मांसलास्तु ते ॥९६ ॥
अथाग्रे रुक्षकवनं दृष्टं रौद्रपतत्रियुक् ।  
मांसादैः पक्षिभिर्यत्र वृक्षारूढोऽपि भक्ष्यते ॥९७॥
निर्मांसो निस्त्वगस्थी च निःशिराजालकस्तथा ।  
निरक्षिश्रावणः पापः क्रियते तीक्ष्णचञ्चुभिः ॥९८॥
अथाग्रे तु मया दृष्टो वटवृक्षो महारुणः ।  
वज्रकाष्ठो ह्यप्रदाह्यो दोलासहस्रसंयुतः ॥९९॥
यदधो यमचुल्ली वै दशयोजनविस्तृता ।  
त्रियोजनसुगम्भीरा नित्यं प्रज्वालिता हि सा ॥1.359.१०० ॥
प्रेतानां तु सहस्राणि प्रयुतान्यर्बुदानि च ।  
प्रक्षिप्यन्तेऽत्र सततं राक्षसैर्यमकिकरैः ॥१०१ ॥
वटशाखावद्धरज्ज्वा पापिनं त्वन्तरालके ।  
अधःशिरसं त बध्वा भर्जयन्ति त्वदन्ति च ॥१ ०२॥
चुल्ल्यां क्षिपन्ति कश्चिच्च भर्जितानप्यदन्ति च ।  
यमभृत्यास्तथा प्रेता आस्वादयन्ति हर्षिताः ॥१ ०३॥
चुल्लीकुक्षेः शकुनिकाऽभिधा नदी तु वेगिनी ।  
वसामेदोवहा याति तत्र क्षिपन्ति पापिनः ॥१ ०४॥
तत्राऽथ दृष्टमत्युग्रं यातनासप्तकं ततः ।  
एकैकं दुस्तरं घोरं भुङ्क्ते पापी यथाक्रमात् ॥१ ०५॥
दश तत्र महाशूलाः कुम्भीपाकास्त्रयोदश ।  
वह्नितप्तेषु शूलेषु प्रोताः पच्यन्त एव ते ॥१०६ ॥
शुष्कोदपाने सधूम्रे ह्यधःशीर्षोऽवलम्बते ।  
तप्ततैलकटाहे च ज्वाल्यते पच्यते तथा ॥१ ०७॥
करीषगर्ते निक्षिप्तः पच्यते मेदवह्निना ।  
एवं दृष्टा मया जीवाः पच्यमानाः प्रदाहिताः ॥१ ०८॥
अथो यमनदी दृष्टा तप्तत्रपुप्रवाहिका ।  
तत्र निमज्ज्य जीवा वै पच्यन्ते पापकारिणः ॥१ ०९॥
अथ शीतजला दृष्टा दीर्घिका शीतकानना ।  
यत्र शीतजलं पीत्वा क्षणं विश्रान्तिराप्यते ॥1.359.१ १ ०॥
भक्ष्यं भोज्यं यमस्वसा यमी ददाति तत्र वै ।  
ततः शूलत्रहो नाम पाषाणः शतयोजनः ॥१११ ॥
पर्वतो हि मया दृष्टो जीमूतस्तत्र वर्षति ।  
जीवास्तत्र निमज्जन्ति त्वग्रे गच्छन्ति वै ततः ॥१ १२॥
ततः शृङ्गारकवन दृष्टं सदंशमक्षिकम् ।  
दृष्टः पापी च वा स्पृष्टः कृमिरूपो हि जायते ॥११ ३॥
अथान्या भूमिका दृष्टा यत्र पश्यति बान्धवान् ।  
मातरं पितरं पुत्रान् दाराँस्तथा प्रियान् जनान् ॥१ १४॥
तेषामग्रे वध्यमानः क्रन्दते त्रासदं तदा ।  
लगुडैर्मुद्गरैर्दण्डैर्जानुभिर्वेणुभिस्तथा ॥१ १५॥
मुष्टिभिश्च यष्टिभिश्च कशाभिः शृङ्खलादिभिः ।  
अथान्या भूमिका दृष्टा प्रेतस्थावरताप्रदा ॥११६ ॥
तत्र यातो व्रजेद् प्रेतः स्थावरं भावमेव यत् ।  
षष्टिवर्षसहस्राणि पशुभावे तु विन्दति ॥१ १७॥
स्वेदजो जायते पश्चात् ततः पक्षी प्रजायते ।  
गोयोनौ तु ततो गत्वा पुनर्भवति मानवः ॥१ १८॥
यादृक् संसारचक्रं वै तद्भावे त्वस्ति रेखितम् ।  
तथा ता यातना भुक्त्वा विप्रादिषु प्रजायते ॥११ ९॥
इत्यन्तं वै मया दृष्टं यमदूतैः प्रदर्शितम् ।  
श्रान्ता मत्सहिता दूता ययुस्ते चित्रगुप्तकम् ॥1.359.१ २०॥
इति श्रीलक्ष्मीनारायणीयसंहितायां प्रथमे कृतयुगसन्ताने याम्यचक्रे नाचिकेतःकृतयमराजस्तुतिः, विविधनरकावलोकनाय यमराजाऽऽज्ञा, दुःखदनिरययातनावलोकनम्, यातनावर्णनम्, नाचिकेतसा सहितानां दूतानां चित्रगुप्तं प्रत्यागमनमित्यादिनिरूपणनामैकोनषष्ट्यधिकत्रिशततमोऽध्यायः ॥३५९॥
    
