+++
title = "००१"

+++
परम्ब्रह्माण्डपरम्ब्रह्म श्रियं नारायणं हरिम् ।  
सर्वाऽन्तर्यामिणं वन्दे देवं सर्वाऽवतारिणम् ॥१ ॥
श्रीश्च लक्ष्मीश्च यत्पत्न्यौ विप्राग्नी यन्मुखं मतम् ।  
सन्तो यद्धृदयं शश्वत् तस्मै चाऽन्वयिने नमः ॥२ ॥
दिविषद्बर्हिषत् त्रिषत् पितृसद्भूतसच्च यः ।  
ध्यानलभ्यस्वरूपाय तस्मै शंवर्षिण्णे नमः ॥३ ॥
हिमवच्छिखरे रम्ये स्वाश्रमे पर्वतोत्तमे ।  
नारायणेन वै लक्ष्म्यै या प्रोक्ता निजसंहिता ॥४ ॥
बद्रिकाश्रमतीर्थे तां ततो लब्ध्वाऽऽदिरूपधृक् ।  
श्वेतव्यासो दिव्यदृष्टिश्चतुःशिष्यानुवाच ह ॥५ ॥
श्वैतिं च सुशिखं चापि श्वेताश्वं श्वेतलोहितम् ।  
चत्वारस्ते महात्मानो ब्रह्मिष्ठा ब्रह्मपारगाः ॥६ ॥
भूत्वा धाम हरेः प्रापुः पुनरावृत्तिवर्जितम् ।  
अनादिश्रीकृष्णनारायणपत्न्यस्तु ताः कथाः ॥७ ॥
पतिं नारायणं प्रेम्णा पप्रच्छुर्लोमशाऽऽश्रमे ।  
सौराष्ट्रे कुङ्कुमवापीक्षेत्रेऽश्वपट्टसारसे ॥८ ॥
नारायणश्च ताभ्यो वै जगादेमां हि संहिताम् ।  
लक्ष्मीनारायणसंहिताख्यां सर्वार्थसम्भृताम् ॥९ ॥
पञ्चविंशतिसाहस्राऽधिकलक्षं हि वर्तते ।  
श्लोकानां यत्र सङ्ख्यानं मोक्षदं पाठमात्रतः ॥1.1.१० ॥
एकदा नारदः प्रायात् कर्तुं वैकुण्ठिदर्शनम् ।  
सभा तेन समासीना दृष्टा श्रीविष्ण्वधिष्ठिता ॥१ १॥
दिव्या मुक्तास्त्वक्षराख्या गोलोकस्थास्तथाऽपरे ।  
वैकुण्ठवासिनो मुक्ताः श्वेतद्वीपनिवासिनः ॥१ २॥
अव्याकृताऽमृतवासाः श्रीलक्ष्मीधामवासिनः ।  
बद्रीक्षीराऽब्धिमाश्चापि तदन्यद्धामवर्तिनः ॥१३॥
ऋषयः पितरो देवाः सिद्धा गान्धर्वचारणाः ।  
लोकपालाश्च मनवस्तापसाः साधवश्च ये ॥१४॥
मुनयो दिव्यगतयो दिव्याऽहतसुविग्रहाः ।  
आसन् सर्वे तत्र योगे नारायणपरायणाः ॥१५॥
लक्षयोजनविस्तीर्णाऽऽप्रान्तसङ्कुलिता सभा ।  
नारदेन तु सन्दृष्टा ह्यर्धा पुम्भिः प्रकाशिता ॥१६॥
वामभागे यत्र लक्ष्मीस्तत्र देव्यस्तु संस्थिताः ।  
मुक्तान्यो वासुदेवान्यो गोप्यः सख्यस्तथा पराः ॥१७॥
ईश्वरिण्यो भगवत्यः पार्षदाण्यश्च सेविकाः ।  
ब्रह्माण्यो मातरो देव्यो मानव्यः सिद्धविग्रहाः ॥१८॥
नारदेन सभा दृष्टा ह्यर्धा नारीप्रकाशिता ।  
कृष्णनारायणं देवं हरिं विष्णुं सनातनम् ॥१९ ॥
श्रियं लक्ष्मीं महामायां नारदः प्राणमन् मुदा ।  
सर्वां सभां प्रणम्याऽथ विष्णुदत्ते सुविष्टरे ॥1.1.२० ॥
न्यषीदन्नारटस्तत्र तैः सर्वेः सत्कृतः ऋषिः ।  
व्यासोऽहं श्वेतसञ्ज्ञो वै सूतः सुशिखनामकः ॥२१ ॥
व्याख्यातारस्तथा चान्ये बृहस्पतिपुरोगमाः ।  
दिव्यरूपास्तु ते सर्वै नारायणसमीहया ॥२२॥
कथास्तु विविधास्तत्र चक्रुर्भक्तिविवर्धनाः ।  
तत्र नारायणेनोक्तं नारदोऽयं महामुनिः ॥२ ३ ॥
बहुश्रुतो बहुज्ञाता समाख्याननिधिर्महान् ।  
लोकवृत्तान्तकुशलः प्रष्टव्यो वृत्तवित्तये ॥२४॥
लक्ष्मीरुवाच-  
भो तपस्विन् महायोगिन् विष्णोरंश महामुने ।  
कुतस्तादागम्यते किं वर्तते विष्णुसृष्टिषु ॥२५ ॥
कथंव्रता जना भूमौ समयश्चापि कीदृशः ।  
तीर्थानां सुसतां पृथ्व्यां भूसुराणां गवां तथा ॥२६ ॥
दीनानां सुकृतस्यापि साध्वीनां न्यासिनां स्थितिः ।  
कीदृशी साम्प्रतं चास्ति मोक्षाध्वा कच्चिदक्षतः ॥२७॥
ज्ञानं विज्ञानसहकृत् कच्चिद्विप्रेषु राजते ।  
नारायणस्य सद्भक्तिर्लोकषु वर्तते न्विति? ॥२८ ॥
श्रीनारद उवाच-  
पितरौ सर्वदा वन्दे कृपालू मुक्तिदायकौ ।  
स्वल्पं नाऽविदितं चापि पित्रोः सर्वज्ञयोः किल ॥२९ ॥
तथापि शिष्यधर्मत्वात् कथयामि यथाक्रमम् ।  
पर्यटन् सुबहून् लोकान् दृष्ट्वा कृतयुगस्थितिम् ॥1.1.३ ० ॥
विलोक्य विष्णुसृष्टौ वै विष्णुभक्तियुतान् जनान् ।  
हृष्यामि च मुहुर्मातः पातिव्रत्यपराः प्रजाः ॥३१ ॥
धन्योऽयं भगवान् विप्णुर्धन्या मा परमेश्वरी ।  
यत्प्रतापाद् ध्रुवा मुक्तिर्लभ्यते मानवैः किल ॥३ २॥
श्रवणात्कीर्तनाद्विष्णोः स्मरणात्पादसेवनात् ।  
अर्चनाद्वन्दनात् सख्याद्दास्याद्वाऽऽत्मानिवेदनात् ॥३३ ॥
ज्ञानाऽज्ञानकृताद्वापि संसारमलवर्जनात् ।  
सद्यः सम्प्राप्यते मोक्षस्तस्माद्भाग्यं नु किं परम् ॥३४॥
सकृज्जपन्ति ये जाप्यं गृणन्ति नाम वा हरेः ।  
दिव्यभावनया मातर्मुक्तिं यान्ति तु ते ध्रुवाम् ॥३५॥
सामान्यामथवा मुख्यां विष्णोर्दीक्षां हि ये जनाः ।  
गृह्णन्त्याबालवृद्धाद्यास्ते स्युर्वैकुण्ठवासिनः ॥३६ ॥
आनुकूल्यं सदा विष्णोः प्रातिकूल्यविवर्जनम् ।  
विष्णौ पूर्णो हि विश्वासस्तवाऽस्मीतिवरेषणा ॥३७॥
देहेन्द्रियमनः प्राणाऽभिमतिधीषणात्मनाम् ।  
न्यासो विष्णौ तथा दीनाऽधीनता च हरेः सदा ॥३८ ॥
सर्वस्वं मे हरिः साक्षान्नान्यश्चेति मतिः स्थिरा ।  
इत्येवं षड्विधा विष्णौ प्रपन्तिः शरणागतिः ॥३९ ॥
तदेकं वा समासाद्य नारायणपरायणः ।  
भावैक्यं वा क्रियैक्यं वा ह्यात्मैक्यं वा प्रसाधयेत् ॥1.1.४० ॥
तथा तु श्रीहरेरैक्यं यथा यावत्प्रजायते ।  
तावत्तथा स्वयं नारायणानन्दं समश्नुते ॥४१ ॥
प्रेमतत्त्वं द्रवरूपं चात्मापि द्रवतां भजेत् ।  
द्रवद्वयं समासाद्य स्वयं विष्णुर्द्रवो भवेत् ॥४२ ॥
आनन्दघनचिद्घनविज्ञानघनमिष्टताः ।  
नित्यतृप्तनित्यशैत्यनित्यसुखसुपुष्टताः ॥४३ ॥
नारायणैक्यमापन्नः सर्वान् कामान् समश्नुते ।  
क्वचित्पार्श्वे क्वचिन्मूर्तौ क्वचित्तस्मिन् प्रलीयते ॥४४ ॥
क्वचिन्मुक्तः क्वचिल्लक्ष्मीः क्वचिद्दासः प्रवर्तते ।  
शरीरवच्चेन्द्रियवन्मनोवत्तस्य जायते ॥४५॥
अहं तु नारदो मातर्विष्णोर्मन इतीरितः ।  
त्वं तु लक्ष्मीस्तस्य चाऽर्धं शरीरात्मेति कथ्यसे ॥४६ ॥
सन्पदार्थं हरिः साक्षाच्चिदर्धस्त्वं नु सम्मता ।  
तयोर्द्रवे महानन्दः सच्चिदानन्द उच्यते ॥४७॥
येन केनापि भावेन त्वात्मा वै द्रवतां व्रजेत् ।  
तद्भावद्रवमासाद्य मुक्तिं विष्णुमयी व्रजेत् ॥४८ ॥
श्रीश्वेतव्यास उवाच-  
इत्युक्त्वा द्रवरूपेण नारदो लीनतां गतः  
विष्णौ प्रेमपराकाष्ठासुखानुभववारिधौ ॥४९ ॥
पश्यतां तु सभास्थानां सर्वेषामिदमद्भुतम् ।  
चमत्कृतिकरं जातम् अहो भक्तस्य भक्तता ॥1.1.५ ०॥
लक्ष्मीर्जिज्ञासमाना वै नारायणपरायणा ।  
पप्रच्छ परमात्मानं लोकोपकारसत्तये ॥५ १ ॥
श्रीलक्ष्मीरुवाच-  
अहो भक्तास्तु बहवा दृष्टास्ते परमात्मनः ।  
न कश्चिदीदृशो दृष्टो योऽयं त्वयि गतो द्रवम् ॥५२॥
मन्ये तु कारणं तत्र करुणा श्रीमतस्तव ।  
यस्योपरि भवेद् देव निःसीमानुग्रहस्तव ॥५३ ॥
तस्यैव नाथ नो भिन्नो भवसीति मतिर्मम ।  
एतादृशात्मलाभार्थे यथा यद् भवतो मतम् ॥५४॥
यद्वाऽनुग्रहलब्ध्यर्थं किं कर्तव्यं त्वयेष्यते? ।  
श्रीश्वेतव्यास उवाच-  
नारायणस्तु तच्छ्रुत्वा सर्वेषां हितकाम्यया ॥५५॥
उवाच परमप्रीत्या स्वल्पमप्यतुलार्थभृत् ।  
येन साधारणा जीवा अपि यान्तीदृशीं गतिम् ॥५६॥
इति श्रीलक्ष्मीनारायणीयसंहितायां प्रथमे कृतयुगसन्ताने वैकुण्ठे लक्ष्मीनारायणीयसभायां नारदीयद्रवीभावभक्तिचमत्कृतिनिरूपणात्मकः  
प्रथमोऽध्यायः ॥१ ॥
    
