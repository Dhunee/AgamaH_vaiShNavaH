+++
title = "०३९"

+++
श्रीनारायण उवाच-  
शृणु लक्ष्मि! प्रवक्ष्यामि पितॄँस्तु मानसान् बहून्।  
ब्रह्मणः सृजतः पुत्रान् जज्ञिरे पितरोऽस्य वै ॥१ ॥
मध्वाद्यः षड्ऋतवः पितरः समजज्ञिरे ।  
अग्निष्वात्तास्तथा बार्हिषदास्ते मानसाः खलु ॥२ ॥
आज्यपाः सोमपाश्चैते पितरो मानसा अपि ।  
अयज्वानस्तथा तेषामासन्वै गृहमेधिनः ॥३ ॥
अग्निष्वात्तास्तु ये ते वै पितरोऽनाहिताग्नयः ।  
यज्वानस्तेषु ये ते तु पितरः सोमपीथिनः ॥४ ॥
ये च बार्हिषदास्ते वै पितरस्त्वग्निहोत्रिणः ।  
ऋषयः पितरश्चैते ब्रह्मसङ्कल्पजा हि ते ॥५ ॥
मधुमाधवौ रसाक्तौ शुचिशुक्रौ तु शुष्मिणौ ।  
नभनभस्यौ जिवाविषोर्जौ तु सुधया प्लुतौ ॥६ ॥
सहसहस्यौ समन्यू तपस्तपस्यौ घोरकौ ।  
त इमे ऋतवो द्वन्द्वाः कार्यकारणरूपिणः ॥७ ॥
तत्र ये ब्रह्मणः पुत्रा मानसास्तेऽभिमानिनः ।  
कार्यस्थलं कलाकाष्ठामाससंवत्सरादिकम् ॥८ ॥
स्थानिनस्त्वभिमानज्ञाश्चेतनाः पितरो हि ते ।  
संवत्सरो महान् कालस्तत्पुत्राः ऋतवः स्मृताः ॥९ ॥
युगाः कल्पास्तु ये ते तु महत्तर महत्तमाः ।  
कार्यकारणरूपा वै पितरो ब्रह्मसूद्भवाः ॥1.39.१ ०॥
ऋत्वात्मजा दिनाद्या आर्तवास्तेषां कलादयः ।  
आर्तवेयाः सुताः स्थानेश्वराः स्थात्मका अपि ॥१ १॥
प्रजापतिः स्वयं ब्रह्मा संवत्सरादिरूपधृक् ।  
संवत्सरः स्वयमग्निर्ऋतमित्यर्थकस्तु सः ॥१ २॥
ऋतात्तु ऋतवस्तेभ्यो मासाश्च आर्तवा मताः ।  
द्विपदां च चतुष्पदां पक्षिणां सर्पतां तथा ॥१ ३॥
स्थावराणां च यत्पुष्पं तद्वै कालार्तवं मतम् ।  
कार्यहेत्वोरभेदाश्च नामैक्यं पितृबोधकम् ॥१४॥
इत्येवं पितरो ज्ञेया ऋतवश्चार्तवास्तथा ।  
सर्वभूतानि तेभ्योऽथ ऋतुकालात्प्रजज्ञिरे ॥१५॥
तस्मादेतेऽपि पितरः आर्तवा ब्रह्मणाः कृताः ।  
जज्ञातेऽथ च पितृभ्यः कन्ये मेना च धारणी ॥१ ६॥
योगिन्यौ ब्रह्मवादिन्यौ पित्र्यौ ते चापि सम्मते ।  
बार्हिषदास्तु तां मेनां पत्नीं हिमवते ददुः ॥१७॥
मैनाको मेनया जातो धारण्या मन्दरस्ततः ।  
कन्या वेला नियतिश्च आयतिश्चापि जज्ञिरे ॥१८ ॥
धातुश्चैवाऽऽयतिः पत्नी विधातुर्नियतिः स्मृता ।  
सुषुवे सागराद्वेला सामुद्रीं कन्यकां शुभाम् ॥१९ ॥
सावर्णिना च सामुद्री सुषुवे दशपुत्रकान् ।  
प्राचीनबर्हिषस्ते व प्रचेतस इति दश ॥1.39.२० ॥
तेभ्योऽथ कन्यकां वार्क्षी ददुर्वक्षास्ततः परम् ।  
प्राचेतसोऽभवद् दक्षः, दक्षान्ताः पितरः स्मृताः ॥२१ ॥
पत्न्यश्च ताः पित्र्यो बह्व्यस्तपोलोके वसन्ति वै ।  
सर्वा सा मानसी सृष्टिर्मन्वन्तरे तु योनिजाः ॥२२॥
अथापि सत्यलोकस्था ये वै ऋषय ईरिताः ।  
तेषां वंशेषु चोत्पन्नाः पितरस्तेऽपि कीर्तिताः ॥२३ ॥
भृगुरङ्गिरा मरीचिः पुलस्त्यः पुलहः क्रतुः ।  
अत्रिश्चैव वशिष्ठश्च ह्यष्टौ ते ब्रह्मणः सुताः ॥२४॥
एभिस्तु मानसैः पुत्रैर्ब्रह्मणा प्रेरितैस्तदा ।  
उत्पादितास्तपोलोकवासिनः पितरस्तथा ॥२५॥
ते भार्गवाश्चाङ्गीरसो मारीचाश्च तथा परे ।  
पौलस्त्याः पौलहाश्चैव क्रातवाश्च तथा परे ॥२६ ॥
आत्रेयाश्च तथा वाशिष्ठा इति लोकविश्रुताः ।  
पितॄणा ते गणाः प्रोक्तास्तपोलोकनिवासिनः ॥२७ ॥
तत्र केचिदमूर्ताश्च प्रकाशाश्च तथाऽपरे ।  
ज्योतिष्मन्तस्तथा चान्ये भवन्ति पितरो हि ते ॥२८ ॥
दक्षपुत्राश्च हर्यश्वाः शवलाश्वास्तथा पुनः ।  
दशसाहस्रसङ्ख्याकाः सहस्राणि च पञ्च च ॥२९॥
ते सार्धैकसहस्रं वै सर्वे तु ब्रह्मवर्चसः ।  
एते तपःपथं प्राप्य वर्तन्ते तपआस्थिताः ॥1.39.३० ॥
नारदस्योपदेशेन ब्रह्माऽन्वेषणतत्पराः ।  
तपोलोकमुपागम्य तिष्ठन्ति दिव्यकान्तयः ॥३१ ॥
त एते पितरः सर्वै प्रजाकल्याणकारकाः ।  
ऋभुः सनत्कुमाराद्याः क्वचित्तिष्ठन्ति तापसे ॥३२॥
तपसि कार्यवाहार्थं, ध्यानार्थं तु सति स्थिता ।  
मरीचिः कश्यपो दक्षो वशिष्ठश्चाङ्गिरा भृगुः ॥३३ ॥
पुलस्त्यः पुलहश्चैव क्रतुरित्येवमादयः ।  
पूर्वं तु सम्प्रसूयन्ते ब्राह्मणो मनसा सह ॥३४॥
ततः प्रजाः प्रतिष्ठाप्य जनमेवाऽऽश्रयन्ति ते ।  
यामादयो गणाः सर्वे महर्लोकनिवासिनः ॥३५॥
महर्लोकविनाशे तु जनमेवाऽऽश्रयन्ति ते ।  
सर्वे सूक्ष्मशरीरास्ते तत्र गत्वा भवन्ति हि ॥३६॥
तेषां ते तुल्यसामर्थ्यास्तुल्यमूर्तिधरास्तथा ।  
जनलोके विवर्तन्ते यावद्रात्रिस्तु वेधसः ॥३७॥
तत्रापि पूर्वकल्पानां पुण्यख्यातिबलान्विताः ।  
प्रजापतय ये चाऽऽसन्निवृत्ताधिपतित्वतः ॥३८॥
निवृत्तवृत्तयः सर्वै स्वस्थाः सुमनसस्तथा ।  
तपोलोकं प्रपद्यन्ते जनमुत्सृज्य तैः सह ॥३९॥
मन्वन्तराणां च स्वायम्भुवाद्यानां जने स्थितिः ।  
विनिवृत्ताधिकाराणां देवानां महसि स्थितिः ॥1.39.४०॥
शुक्राद्याश्चाक्षुषान्ताश्च मन्वन्तरा भवन्ति ये ।  
ते महर्लोकसंस्थाश्च ब्रह्ममानससम्भवाः ॥४१ ॥
मरीचिः कश्यपो दक्षस्तथा स्वायम्भुवोंऽगिराः ।  
भृगुः पुलस्त्यः पुलहः क्रतुरित्येवमादयः ॥४२॥
लोकयात्राप्रवाहाय महर्लोकेऽपि यान्ति हि ।  
प्रजानां पतयः सर्वे वर्तन्ते तत्र तैः सह ॥४३॥
सत्यस्था अपि कार्यार्थमिह चायान्त्यभीक्ष्णशः ।  
कार्यं सम्पाद्यते सर्वे पुनर्यान्ति स्वकं गृहम् ॥४४॥
लोकाः सोमपदा नाम महर्जनमिति स्मृताः ।  
पितरस्तत्र वर्तन्ते ह्यग्निष्वात्तादयश्च ते ॥४५॥
वसवश्चापि वर्तन्ति अमावस्वादयस्तु ते ।  
सुसूक्ष्मा अग्निस्फुल्लिङ्गा ते वै पितरो देवताः ॥४६॥
विरजायास्तु ये पुत्रा वैराजा नाम ते गणाः ।  
अग्निष्वात्ताः स्मृतास्तत्र पितरो भास्वरप्रभाः ॥४७॥
स्वधापुत्रास्तथा स्वाहापुत्रा ये ज्योतिभास्वराः ।  
मरीचिगर्भास्ते तत्र पितरो ह्यग्निरूपिणः ॥४८॥
आज्यपा नाम पितरो ये भवन्ति विहङ्गमाः ।  
मानसा नाम तल्लोका भवन्ति यत्र ते स्थिताः ॥४९॥
विरजस्य तु पुत्रा ये वैराजा नामतो मताः ।  
भास्वराः पुण्यभक्ष्याश्च ह्यमूर्तय गणास्तु ते ॥1.39.५०॥
पितॄणां या दुहितरो दौहित्राश्च तु ये मताः ।  
पितरो वंशविस्तारा बोध्या भिन्ननिवासिनः ॥५ १ ॥
पृथ्व्यां साध्वीसाधुरूपा अन्तरिक्षेऽनिलात्मकाः ।  
स्वर्गे देवात्मका महर्जनतपस्सु मानसाः ॥५२॥
पितरः संवसन्तीति मूर्ताऽमूर्तस्वरूपिणः ।  
आदिदेवास्तु ते सर्वे महासत्त्वा महौजसः ॥५३॥
सर्वकामप्रदास्तृप्ता रुष्टाः सर्वहरा मताः ।  
तस्मात् सर्वप्रयत्नेन तोषणीयाः सदा हि ते ॥५४॥
महरादौ स्थिता ये वै तेषां सिद्धिस्तु मानसी ।  
सद्यश्चोत्पद्यते तेषां मनसा सर्वमीप्सितम् ॥५५॥
इत्येवं तु प्रिये लक्ष्मि! सर्वे महर्षयः स्थिताः ।  
तपोलोके जनलोके पितरः सर्वथा स्थिताः ॥५६॥
महर्लोके लोकपाला रुद्राः प्रजेश्वरास्तथा ।  
मनवः पितरश्चैव यथाकार्यं समस्थिताः ॥५७॥
इतिश्रीलक्ष्मीनारायणीयसंहितायां प्रथमे कृतयुगसन्ताने महर्जनतपोलोकेषु मानसीसृष्टिपितॄणां निर्देशनामा एकोनचत्वारिंशोऽध्यायः ॥३९॥
    
