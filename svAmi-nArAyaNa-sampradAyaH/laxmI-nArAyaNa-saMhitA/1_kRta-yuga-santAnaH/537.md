+++
title = "५३७"

+++
श्रीनारायण उवाच-  
शृणु लक्ष्मि! तथाऽन्यानि तीर्थानि कथितानि च ।  
शम्भुना हिमवत्पुत्र्यै तान्यपि कथयामि ते ॥१ ॥
वाडवाग्निक्षेपतीर्थं समुद्रे वर्तते सदा ।  
तत्र स्नानं प्रकुर्वीत वह्निवत् पावनो भवेत् ॥२ ॥
पद्मकं च ततो गच्छेद् वपनं तत्र कारयेत् ।  
हृदि स्मरन् सोमनाथं केशाँस्तत्र विनिःक्षिपेत् ॥३ ॥
पापानि केशसंस्थानि विलीयन्ते तथाकृते ।  
सभर्तृकाऽङ्गुलमात्रं पृष्ठकेशान् हि छेदयेत् ॥४ ॥
आचमनं ततः कृत्वा स्नायात् सामुद्रके जले ।  
'तेऽग्निर्योनिरिडा देहो रेतोधाऽमृतस्य नाभिः ॥५ ॥
तस्मै ते रत्नगर्भाय नमोऽवग्रहे ते जले' ।  
इति स्नात्वा तिलमिश्रजलैः पितॄँश्च तर्पयेत् ॥६ ॥
पुरा देवैर्दीर्घसत्रं प्रारब्धं च प्रभासके ।  
सर्वस्वं ब्राह्मणेन्द्राणां प्रभासवासिनां ददुः ॥७ ॥
दानं देवास्तदा चायन् द्विजा दूरतरा अपि ।  
दक्षिणादानवाञ्च्छाश्च तावद् देवाः सवासवाः ॥८ ॥
सर्वस्वदानतो रिक्ताः प्रार्थनाभङ्गभीतितः ।  
प्रणष्टा ब्राह्मणान् दृष्ट्वा ब्राह्मणाश्चानुवव्रजुः ॥९ ॥
सुराः समुद्रमाविश्योदरे तत्र व्यवस्थिताः ।  
समुद्रो मूर्तिमान् भूत्वा सत्कारार्थं तटस्थितः ॥1.537.१ ०॥
कृत्रिमं भोजनं रम्यं विप्रेभ्यो मत्स्यमिश्रितम् ।  
ददौ च ब्राह्मणाः सर्वे बुभुजुः स्वर्णभाजने ॥१ १॥
न व्यजानन् गुप्तमांसं भक्षितं चेति वै ततः ।  
पूर्वमाकाशगन्तारो ह्यासँस्ते ब्राह्मणाः खलु ॥१२॥
भोजनोत्तरमेवैते पतिताः सहसा भुवि ।  
सविस्मयाः समूचुस्ते किमत्र कारणं भवेत् ॥१३॥
तत्रैको योगवृत्त्या च ज्ञातवान् वारिधेः क्रियाम् ।  
वञ्चिता इति वै ज्ञात्वा शेपुर्विप्रास्तु वारिधिम् ॥१४॥
त्वयोपगुप्तमस्माकं मांसमन्नेन संयुतम् ।  
दत्तं वै भोजने तस्मादस्पृश्यो भव सर्वदा ॥१५॥
ततो वर्षसहस्रं तु अस्पृश्योऽभूत्तु वारिधिः ।  
ततो दुःखेन चात्मानं शोषयामास वै जलम् ॥१६॥
स्थलाकारोऽभवद् यावद् देवा ययुः पितामहम् ।  
सामुद्रजलयोगेन वृष्ट्या सस्यानि भूतले ॥१७॥
जायन्ते च प्रजाः सर्वाः पुष्यन्ति तेन सर्वथा ।  
समुद्रस्य जलं रक्ष यथा शोषं न गच्छति ॥१८॥
इति ते प्रार्थयाञ्चक्रुर्ब्रह्मा श्रुत्वा तटं ययौ ।  
अस्पृश्यतावारणार्थं प्रार्थयामास भूसुरान् ॥१ ९॥
ब्राह्मणाः प्रतिगृह्णन्तु रत्नानि वारिधेस्तथा ।  
वारिधिं शापमुक्तं च प्रकुर्वन्तु क्षमायुताः ॥1.537.२०॥
ब्राह्मणाः प्रार्थयामासुर्ब्रह्माणं त्वं तथा कुरु ।  
ब्रह्मा प्राह तदाऽब्धिं च त्रिधा मेध्यो भविष्यसि ॥२१ ॥
पर्वकालेषु च नदीसङ्गमेषु तथा सदा ।  
तटतीर्थेषु मेध्यस्त्वं स्पर्शस्नानप्रदो भव ॥२२॥
पूज्यश्च सर्वदा तत्राऽन्यत्रापि देवपूजने ।  
अभिषेके तव वारि सदा मेध्यं भवेदिति ॥२३॥
एवमस्पृश्यतानाशं चक्रिरे ब्राह्मणादयः ।  
रत्नानि जगृहुः सर्वे प्रययुर्निजकेतनम् ॥२४॥
ततः स्नास्यति यः सम्यक् सागरे लवणाम्भसि ।  
अश्वमेधसहस्रस्य फलं प्राप्स्यति चात्र सः ॥२५॥
श्रीसोमेशसमुद्रस्याऽऽन्तरे ये तु मृता जनाः ।  
पापिनोऽपि गमिष्यन्ति स्वर्गं निर्धूतकल्मषाः ॥२६॥
एवं वै सजलस्त्वब्धिः पवित्रत्वं पुरा गतः ।  
सोमेशादाकृतस्मरं क्षेत्रं सागरसन्निधौ ॥२७॥
कोटितीर्थमयं सर्वं स्वर्गमोक्षप्रदं परम् ।  
एवं स्नात्वा सोमनाथं गच्छेद् द्रष्टुं व्रती ततः ॥२८॥
स्नापयित्वा विधानेन जपेत्तु शतरुद्रिकाम् ।  
स्नापयेत्पयसा दध्ना घृतेन मधुनाऽपि च ॥२९॥
इक्षुरसेन च ततः कुङ्कुमेन विलेपयेत् ।  
कर्पूरोशीरमिश्रेण मृगनाभियुतेन च ॥1.537.३ ०॥
चन्दनेन सुगन्धेन धूपैर्दीपैस्तथाऽम्बरैः ।  
नैवेद्यैस्तर्पयित्वा तं नीराजयेन्नमेत्तथा ॥३ १ ॥
स्तुतिमष्टाङ्गनत्यादि गीतं वाद्यं च नर्तनम् ।  
प्रदक्षिणं कथां कुर्याच्छृणुयात्पारमेश्वरीम् ॥३२॥
विप्रतपस्विदीनान्धकृपणेभ्यो ददेत् धनम् ।  
भोजनं स्वम्बरं चापि दापयेत् भावयेत् व्रती ॥३३॥
एवं सोमेश्वरतीर्थॆ यः करोति विधानतः ।  
धनाढ्यः सप्तजन्मानि ततः कैलासमाव्रजेत् ॥३४॥
सान्ध्यमारार्त्रिकं कुर्यात्तस्य मोक्षो भवेद् ध्रुवम् ।  
अथ लक्ष्मि! पञ्चनद्यस्तीर्थं तत्र तु मोक्षदम् ॥३५॥
हरिणी ब्रह्मिणी न्यङ्कुः कपिला च सरस्वती ।  
प्रभासे संवर्तते वै पञ्चस्रोता सरस्वती ॥३६॥
शृणु लक्ष्मि! पुरा साऽत्र यथाऽऽगता सरस्वती ।  
पुरा चेन्द्रादयो जित्वा दैत्यान् पृथ्वीं समागताः ॥३७॥
दधीचेराश्रमं दृष्ट्वा ददृशुर्दधीचिमृषिम् ।  
आयुधानि विमुच्याऽग्रे रक्षेमानीति वै ददुः ॥३८॥
देयानि स्युः पुनस्तानि शत्रुभिर्यदि नो रणः ।  
मुक्त्वाऽस्त्राणि ययुः स्वर्गं शतवर्षोत्तरम् ऋषिः ॥३९॥
जलेन च सहाऽस्त्राणि पीत्वा ययौ हिमालयम् ।  
पिप्पलद्रुममध्ये सः चचार परमं तपः ॥1.537.४०॥
ततो देवैः समागत्याऽस्त्राण्यर्थितानि सर्वशः ।  
दधीचिः प्राह देहे मेऽस्थिरूपाणि वसन्ति वै ॥४१ ॥
गोलोकाद् गाः समानीय कर्कशजिह्विकादिभिः ।  
नन्दां सुभद्रां सुरभिं सुशीलां सुमनां तथा ॥४२॥
आज्ञापयन्तु मेऽस्थ्नां सम्प्राप्त्यर्थं लेहने तु ताः ।  
देवा एवम्प्रकारेण प्रापुरस्थीनि वै ततः ॥४३॥
देवस्पृष्टास्तु ता गावः शुद्धाः पूज्या यथास्थिताः ।  
मुखमेकं परं तासां न स्पृष्टं रक्तलेपितम् ॥४४॥
अस्थ्नामस्त्राणि कृत्वैव देवा निर्ययुरम्बरम् ।  
दधीचेस्तु सुभद्रायां जातो बालः सुप्लक्षकः ॥४५॥
उवाच मातरं क्वास्ति पिता मे जननि! ततः ।  
सा प्राह निधनं प्राप्तो देवानां कार्यसिद्धये ॥४६॥
बालश्चचार च तपो हिमाचले ततः खलु ।  
तस्य ऊरोः समुत्पन्ना ऊरुर्या वडवाभिधा ॥४७॥
सापि तेजोमयी जाता तेजोऽपि निःसृतं बहिः ।  
और्वोऽयं वाडवोऽग्निस्तद्वनं ददाह दारुणः ॥४८॥
देवाः सरस्वतीं प्राहुर्देवि! ह्येनं प्रशामय ।  
सरस्वती तु तं नीत्वा बालरूपं प्रभासके ॥४९॥
समागत्य प्रचिक्षेप समुद्रे वडवानलम् ।  
कुमारिकाकरबालो बुभुजे लवणोदकम् ॥1.537.५०॥
पुपोष तत्र वै तिष्ठन्नाद्याप्यब्धिं प्रमुञ्चति ।  
यत्र तापोऽभवत्तस्याः क्षणं साऽदृश्यतां गता ॥५१ ॥
पुनः शीता समागृह्य नयति समेति भूतले ।  
नैकस्थलेषु गुप्ता सा नैकस्थानेषु गोचरा ॥५२॥
एवं कृत्वा ययौ चाब्धिं निक्षिप्योवास वै चिरम् ।  
प्राची सरस्वती सा तु प्रभासे वर्तते सदा ॥५३ ॥
तत्र वै ऋषयश्चासँश्चत्वारो विष्णुसदृशाः ।  
हिरण्यश्चाथ वज्रश्च न्यङ्कुः कपिल इत्यपि ॥५४॥
पृथक्पृथक्समाहूताः स्नानार्थं तैः सरस्वती ।  
सागरोऽपि तदा तस्याः सम्मुखः सहसा स्थितः ॥५५॥
ऋषीणां सेवनार्थं सा पञ्चरूपा बभूव ह ।  
हरिणी वज्रिणी न्यङ्क्वी कापिली सागरी तथा ॥५६ ॥
पञ्चापि पापहन्त्र्यस्ताः पावन्यः पापिनां सदा ।  
मांसमद्यस्तैन्यनारीभोगदोषादिनाशिनी ॥५७॥
कृतस्मरो रोधकर्ता दग्धोऽद्रिस्तेन वह्निना ।  
श्वेतोपलास्तु ता जाता रासन्यः सौधकारिकाः ॥५८॥
चाक्षुषस्याऽन्तरे वह्निर्दाधीचो वाडवानलः ।  
वैवस्वतान्तरे और्वो भार्गवो वडवानलः ॥५९॥
शङ्करस्य ललाटाग्निर्यः स एवाऽयमुच्यते ।  
तीर्थे चात्र सरस्वत्या गूहेश्वरं सुतीर्थकम् ॥1.537.६ ०॥
आमर्दकीनदीयोगे सङ्गमेश्वरतीर्थकम् ।  
गोवत्सकं तथा तीर्थं झिल्लीतीर्थं परं शुभम् ॥६१ ॥
कूष्माण्डस्य मुनेः स्थानं कूष्माण्डेश्वरसञ्ज्ञितम् ।  
कृष्णनारायणस्तत्र समागत्य सरस्वतीम् ॥६२॥
स्वागतं कारयामास कूष्माण्डमुनिना तदा ।  
श्रमं च नाशयामास वाडवानलभारजम् ॥६ ३ ॥
तापं च शमयामास स्वकरस्पर्शमात्रतः ।  
कुमारी साऽर्थयामासैकाकिन्या च मया प्रभो ॥६४॥
कन्यया चात्र वै कथं वस्तव्यं रक्षकं विना ।  
पाता रक्षयिता नास्ति मम चात्र वने हरे! ॥६५ ॥
तस्मात् पाता मम त्वत्र भव त्वं पुरुषोत्तम ।  
यद्वा कुङ्कुमवाप्यां वा चाश्वपट्टसरोवरे ॥६६ ॥
तव गृहे समागत्य तत्र तिष्ठामि पादयोः ।  
इत्युक्त्वाऽश्राविलनेत्रा कृष्णनारायणं प्रति ॥६७॥
दीनेव चाऽप्यनाथेव क्षणं जाता कुमारिका ।  
ततः श्रीमत्कृष्णनारायणस्तां गृह्य पाणिना ॥६८॥
शोकं वै दूरयामास साऽपि कृष्णनरायणम् ।  
कण्ठलग्नाऽभवत् साध्वी वव्रे नारायणं पतिम् ॥६९॥
सुमनोमालिकां कृष्णकण्ठे ददौ सरस्वती ।  
अनादिश्रीकृष्णनारायणो जग्राह भावतः ॥1.537.७०॥
सनाथां तां तथा कृत्वोवाचाऽत्र त्वं स्थिरा भव ।  
नदीरूपेण देवेशि! लोकोद्धारस्य हेतवे ॥७१ ॥
सरस्वती तदा प्राह नाथाऽहं स्वामिनं विना ।  
स्थातुं शक्या कथं तस्मात्त्वमत्र मोक्षदो वस ॥७२ ॥
इत्युक्तः श्रीकृष्णनारायणः श्रीभगवान् स्वयम् ।  
सरस्वतीपतिः साक्षात् पिप्पलस्य द्रुमोऽभवत् ॥७३ ॥
अक्षयः पिप्पलवृक्षो वर्तते यत्र सा प्रिया ।  
मूले सङ्गं समासाद्य नित्यं त्वास्ते सरस्वती ॥७४॥
यत्राऽहं कृष्णरूपेण लक्ष्मि लयं गतः सदा ।  
वर्ताम्येव न जानन्ति जना मां नेत्रगोचरम् ॥७५॥
पितॄणां सर्वदा मोक्षं तत्र करोमि पिण्डतः ।  
लक्ष्मीः सदा च मूले मे त्वास्तेऽपवादमन्तरा ॥७६ ॥
अथ कालान्तरे चाह नैकसाहस्रयोषिताम् ।  
परिणीतानां च पतिर्लयं यास्यामि तत्स्थले ॥७७॥
एवमुक्त्वा सतीं पत्नीं जलरूपां विधाय च ।  
द्वितीयं युवतीरूपं सह नीत्वा मम प्रियम् ॥७८॥
नवोढासहितश्चाहं त्वश्वपट्टसरोवरम् ।  
ममाऽऽलयं ह्यगमं च वसामि तु तया सह ॥७९॥
तत्र सरस्वती देवी सदाऽऽस्ते चरणे मम ।  
लोकानां वचने चापि जयदा हि विराजते ॥1.537.८० ॥
एवमेषा ब्रह्मणस्तु पुत्री सत्यनिवासिनी ।  
कुमारी हैमशैलस्था कुरुक्षेत्रे समागता ॥८ १ ॥
भद्रावर्ते पुष्करे च श्रीस्थले सिद्धभूतले ।  
पाञ्चालेऽश्वपट्टसरोवरे स्वर्णपुरे तथा ॥८२।  
रैवते च प्रभासे च तथा बहुस्थले पुनः ।  
कालभेदेन भक्तानामुपासनबलेन च ॥८३ ॥
प्रयागादौ तथा तीर्थोत्तमादौ दैवकार्यतः ।  
प्रसङ्गेन गता सेयं प्रभासे च मम प्रिया ॥८४॥
स्वर्गनिःश्रेणिसम्भूता प्राची सरस्वती सती ।  
वर्तते जीवकल्याणकरी मम वचःस्थिता ॥८५॥
देवास्ते न मनुष्यास्ते नदी तिस्रः पिबन्ति ये ।  
चन्द्रभागां च गङ्गां च तथा देवीं सरस्वतीम् ॥८६ ॥
यमुनां च गण्डकीं च स्वर्णरेखां च वा नदीम् ।  
यथा कामदुघा गावः सर्वकालफलप्रदाः ॥८७॥
चिन्तामणिसमास्तिस्रो नद्यस्ताः कामपूरिकाः ।  
अष्टाशीतिसहस्राणि मुनीनामूर्ध्वरेतसाम् ॥८८ ॥
यत्र स्थितानि तीर्थे वै तस्मात् किमधिकं भवेत् ।  
नारायणेन सहितो नरो लोके युगान्तरे ॥८९॥
कल्यवताररूपस्य तथा तत्सहयायिनाम् ।  
संहर्ता दोषनाशार्थं स्नास्यत्यत्र पुनः पुनः ॥1.537.९० ॥
प्राची सरस्वती दोषान् हत्याजान् क्षालयत्यपि ।  
त्रिरात्रोपोषणं कृत्वा स्नातव्यं दोषशान्तये ॥९१ ॥
सरस्वत्युत्तरे तीरे तनुं त्यक्त्वा प्रयाति वै ।  
ब्रह्मलोकं शाश्वतं स ह्यपुनर्भवमारकम् ॥९२॥
श्राद्धकर्तुश्चैकविंशतिकुलोद्धरणं भवेत् ।  
यं यं काममभिध्याय प्राणप्रयाणमाप्यते ॥९३ ॥
स तद्भावसमायुक्तो याता भवति मानवः ।  
पुरा नाम्नाऽभवद् राजा बृहद्रथ इति श्रुतः ॥९४॥
तस्य भार्याऽभवत्साध्वी नाम्ना त्विन्दुमती सती ।  
एकदा तद्गृहं प्राप्तः ऋषिः कण्व इति श्रुतः ॥९५॥
राजा तत्स्वागतं चक्रे पप्रच्छ कुशलादिकम् ।  
ततो धर्मकथां चक्रे स ऋषिर्नृपसन्निधौ ॥९६ ॥
इन्दुमती ऋषिं नत्वा पप्रच्छ प्राग्भवं स्वकम् ।  
राज्यं सौख्यं च सौभाग्यं देवोपमः पतिर्मम ॥९७॥
सुखं मान्यं च सम्पत्तिः कस्य प्राप्तं फलं मया ।  
कण्वः प्राह शृणुः राज्ञि! मा रोषं कुरु मां प्रति ॥९८॥
त्वमासीरन्यदेहे तु ह्याभीरी शीलवर्जिता ।  
सौराष्ट्रविषये याता स्नातुं प्रभासके तदा ॥९९॥
त्वया हस्तात् कङ्कणं च हेम्नस्तत्रार्पितं शुभम् ।  
तीर्थे महात्म्यमाज्ञाय ब्राह्मणानां मुखात्ततः ॥1.537.१ ००॥
तेन पुण्येन दाशार्णनृपतेः कन्यका भुवि ।  
बृहद्रथेन वोढाऽसि राज्ञी जाताऽसि चोत्तमा ॥१०१ ॥
इति प्रभासमाहात्म्यं श्रुत्वा सा पुनरेव च ।  
तीर्थं कृत्वा समुद्रे च कङ्कणं प्राक्षिपत् पुनः ॥१ ०२॥
ततो देवी स्वर्गवासा कल्पायुष्काऽभवच्छुभा ।  
इत्येवं लक्ष्मि! माहात्म्यं प्रभासाब्धिजलस्य वै ॥१ ०३॥
भुक्तिमुक्तिप्रदं कृष्णनारायणेन योजितम् ।  
शङ्करः पार्वती सर्वाः कथाः प्राह पुनः पुनः ॥१ ०४॥
पार्वती कङ्कणं तत्र ददौ चाब्धौ तु कानकम् ।  
शङ्करोऽभूत् प्रसन्नश्च देव्योऽपि तानि सन्ददुः ॥१ ०५॥
इति श्रीलक्ष्मीनारायणीयसंहितायां प्रथमे कृतयुगसन्ताने वह्नितीर्थं समुद्रपावित्र्यं, दधीचप्लक्षकवडवानलसरस्वतीवृत्तान्तम्, पञ्चस्रोतोमयीसरस्वती, पिप्पलद्रुमकूष्माण्डतीर्थं, समुद्रे कङ्कणदानेनाऽऽभीर्या राज्ञीत्वं, दानमहिमा, चेत्यादिनिरूपणनामा सप्तत्रिंशदधिकपञ्चशततमोऽध्यायः ॥५३७॥
    
