+++
title = "०९५"

+++
श्रीनारायण उवाच  
श्रुत्वा व्रतस्य कर्तव्यं पार्वती हृष्टमानसा ।  
सर्वं व्रतविधानं तु पप्रच्छ शङ्कर पुनः ॥१ ॥
पुण्यकं तद्व्रतं नाथ नियमेन युतं मया ॥
कया रीत्या प्रकर्तव्यं कानि द्रव्याणि तत्र च ॥ २ ॥  
फलान्यन्यानि देयानि भवन्तीति निरूप्यताम् ।  
यद्यदपेक्षितं वस्तु तन्नियोजय कल्पय ॥ ३ ॥  
नारीणां व्रतकर्त्रीणां स्वामी सर्वार्थदो मतः ॥
पिता कौमारसमये सदा पालयते सुताम् ॥४ ॥
लग्नोत्तरं पतिः पाता वार्धक्ये तु सुतादयः ॥
पिता प्राणसमां पुत्रीं दत्वा सत्पतये सुखी ॥ ५ ॥  
पतिः पत्नीं स्वपुत्रेषु सन्न्यस्यैव सुखी भवेत् ॥
एवं त्रययुता नारी लोके भाग्यवती मता ॥ ६ ॥  
एकेन रहिता मध्या सर्वहीना तु दुःखिनी ।  
एतैस्तु रक्षिता धन्या निन्दिताऽन्याश्रयस्थिता ॥७ ॥
पितृरक्षणयोग्यं तु कौमारं विगतं मम ॥
भर्तृरक्षणयोग्यं च यौवनं तु गमिष्यति ॥ ८ ॥  
विना पुत्रं तु वार्धक्ये को मे रक्षां करिष्यति ॥
अतो देहि सुतं नाथ मम निर्वृत्तिकारणम् ९ ॥  
सर्वज्ञस्य समीपे वै पाण्डित्यं कलुषायते ॥
न ममाऽन्यद्याचितव्यं सुतदां सत्कृपां विना ॥1.95.१०॥  
इति श्रुत्वा तु पार्वत्याः शङ्करः प्राह पार्वतीम् ॥
शृणु देवि कृष्णव्रतात्सफलः स्यान्मनोरथः ॥११॥
माघशुक्लत्रयोदश्यां व्रतारम्भः शुभः प्रिये ॥
द्वादश्यां माघशुक्लस्य व्रतस्य पूर्णता भवेत् ॥१२॥  
सांवत्सरं व्रतमेतत्पुण्यकं कृष्णतुष्टिकृत् ॥
कर्तव्यं तु विधानेन पुत्रार्थिन्या तु योषया ॥१३॥  
द्वादश्यां तु समुपोष्य शिरःसंस्कारपूर्वकम् ॥
गात्रशुद्धिं वस्त्रशुद्धिं कृत्वा रात्रौ हरिं स्मरेत् ॥१४॥  
निद्रोत्तरं ब्राह्मकाले तल्पादुत्थाय वै हरिम् ।  
स्मरन् शौचादिकं दन्तधावनं स्नपनं तथा ॥१५॥  
कृत्वा चाऽऽचम्य हरये दत्त्वाऽर्घ्यं धौतवाससी ॥
धृत्वोपविश्य च ततः पुनराचम्य चान्दनम् ॥१६॥  
बिन्दुं वा तिलकं कृत्वा कौङ्कुमं च हरिं स्मरेत् ।  
स्वाह्निकं नैत्यकं कृत्वा वृणुयात्सुपुरोहितम् ॥१७॥
घटं संस्थाप्य विधिवत्स्वस्तिवाचनपूर्वकम् ॥
सङ्कल्पं वेदविहितं कारयित्वा व्रतं चरेत् ॥१८॥  
उपचारैः षोडशभिः पूजनीयो हरिः स्वयम् ।  
आवाहनमासनं च पाद्यमर्घ्यं ततः परम् ॥१९॥  
आचमनं तथा स्नानं मधुपर्कं तथाऽम्बरम् ।  
चन्दनं भूषणं पुष्पं धूपं दीपं निवेदनम् ॥1.95.२०॥  
यज्ञसूत्रं च ताम्बूलं देयानि भक्तिभावतः ॥
तत्र न्यूनं न कर्तव्यं फलहानिकरं हि तत् ॥२१॥  
दानानि तु यथाशक्ति देयानि कृष्णविष्णवे ।  
यद्यद्दानेन यत्प्राप्तिर्भवेत् तद्वच्मि संशृणु ॥२२॥  
पुष्पं तु पारिजातस्य देयं सुरूपहेतवे ।  
श्वेतचम्पकपुष्पं तु देयं सौन्दर्यहेतवे ॥२३॥  
पद्मं देयं तु कृष्णाय मुखसौघट्यहेतवे ।  
रत्नाढ्यं दर्पणं देयं नेत्रयोर्दीप्ति हेतवे ॥२४॥  
नीलोत्पले तथा देये चक्षुषो रूपहेतवे ।  
श्वेतं तु चामरं देयं केशसौन्दर्य हेतवे ॥२५॥  
रत्नाक्तपुटकं देयं नासासौन्दर्यहेतवे ॥
देये बन्धूकपुष्पे च स्वोष्ठयोः रक्तताकृते ॥ २६॥
मुक्ताफलानि देयानि दन्तसौन्दर्यहेतवे ।  
रत्नगण्डूषके देये गण्डसौन्दर्यहेतवे ॥२७॥  
रत्नपाशास्तथा देया सुष्ठु चिबुकहेतवे ॥
सरत्नकर्णभूषाश्च देयाः कर्णप्रसुष्ठवे ॥२८॥  
माध्वीकं शार्करं देयं स्वरमाधुर्यहेतवे ॥
मिष्टं सुधाऽमृतं देयं वाणीमाधुर्यहेतवे ॥२९॥  
देयो रत्नप्रदीपश्च दृष्टिनैर्मल्यहेतवे ।  
जलपात्रादयो देया बलदार्ढ्यस्य हेतवे ॥1.95.३०॥  
पद्मनालानि देयानि बाहुदार्ढ्यस्य हेतवे ॥
रक्तपद्मानि देयानि करसौन्दर्य हेतवे ॥३१॥  
अङ्गुलीयानि देयानि त्वङ्गुलीष्टत्वहेतवे ।  
देयास्तु श्वेतमणयो नखसौन्दर्य हेतवे ॥३२॥  
रत्नहारास्तथा देया वक्षःसौघट्यहेतवे ।  
पक्वेऽर्प्ये श्रीफले तस्मै स्तनसौन्दर्यहेतवे ॥३३॥  
स्वर्णपत्रं तथा देयं देहसौन्दर्यहेतवे ॥
देया रत्नकृता नाभिर्नाभिसौन्दर्यहेतवे ॥३४॥  
द्वे रत्नखचिते चक्रे देये नितम्बसुष्ठवे ॥
रम्भास्तम्भाः प्रदेयाश्च श्रोणिसौन्दर्यहेतवे ॥३५॥  
स्थलपद्मानि देयानि पादसौन्दर्य हेतवे ॥
स्वर्णमत्स्यानि देयानि गतिचाञ्चल्यहेतवे ॥३६॥  
स्वर्णहंसगजेन्द्राश्च देयाः सुगतिहेतवे ।  
देयं चामीकरच्छत्रं मूर्ध्नः सौन्दर्य हेतवे ॥३७॥  
मालतीकुसुमं देयं सौम्यहास्यादिहेतवे ॥
देयान्यमूल्यरत्नानि व्रतपूर्त्यै सुखाप्तये ॥३८॥  
देयाः स्फाटिकमणयो मनःप्रशान्तयेऽमलाः ॥
देयाः प्रवालमणयः प्रियारागविवृद्धये ॥३९॥  
देया माणिक्यमणयः स्वामिसौभाग्यहेतवे ।  
कूष्माण्डं नवरङ्गं च जम्बीरं श्रीफलं तथा ॥1.95.४०॥  
देयानि हरिकृष्णाय पूजायां पुत्रहेतवे ॥
रत्नसाराणि देयानि स्वामिनो धनवृद्धये ॥४१॥  
वाद्यं सम्पत्तिवृद्ध्यर्थं श्रीहरिं श्रावयेद् व्रते ।  
पायसं पिष्टकं सर्पिः शर्कराः केसरं तथा ॥४२॥  
देयानि हरये भक्त्या स्वामिनो भोगवृद्धये ॥
पुष्पमालाः प्रदातव्या हरौ भक्तिविवृद्धये ॥४३॥  
मधुरस्वादुनैवेद्यं देयं मिष्टान्नलब्धये ।  
तुलसीपत्रपुष्पाणि देयानि कृष्णतुष्टये ॥४४॥  
साधून् साध्वीश्च दीनाँश्च भोजयेत् सस्यवृद्धये ॥
पुष्पाञ्जलिप्रणामास्तु कर्तव्या भक्तिवृद्धये ॥४५॥  
षण्मासाँश्च हविष्यान्नं मासान्पञ्च फलादिकम् ।  
हविः पक्षं पयः पक्षं भक्षयेत्तु व्रते स्थिता ॥४६॥  
अखण्डदीपकं कुर्यादासंवत्सरमच्युते ॥
नित्यं कुशासने मध्यरात्रिजागरणं चरेत् ॥४७॥  
ब्रह्मचर्यं सदा पाल्यं व्रतस्य फललब्धये ॥
क्षतौ तु निष्कृतिः कार्योपवासोऽष्टौ शतं जपाः ॥४८॥  
प्रतिक्षति प्रकर्तव्या व्रताऽखण्डितताप्तये ।  
माघशुक्लत्रयोदश्यां कार्यस्तदुत्सवो महान् ॥४९॥  
यथाशक्ति प्रदातव्या स्वर्णमुद्रा च राजती ।  
वस्त्राणां त्रिशतं षष्ट्यधिकं तावच्च रूप्यकाः ॥1.95.५०॥  
स्वर्णमुद्राश्च तावत्यो भोज्यास्तावन्त आर्षकाः ॥
तिलहोमः प्रकर्तव्यस्त्रिशतं चापि षष्टिकः ॥५१॥  
एतत् प्रतिदिनं कृत्यं वर्षान्ते कार्यमेव वा ॥
हरितुल्यो भवेत्पुत्रो विजेताऽग्र्याऽर्च्य एव च ॥५२॥  
सौन्दर्यं प्रतिसौभाग्यमैश्वर्यं विपुलं धनम् ।  
सर्वेष्टसिद्धयश्चास्या जायन्ते व्रतवैभवात् ॥५३॥  
व्रतान्ते स्वपतिशय्या रन्तव्या न व्रतेऽन्तरा ।  
व्रतस्य वत्सरे नार्या न रन्तव्यं कदाचन ॥५४॥  
व्रतमध्ये तु रमणे व्रतभङ्गो भवेदतः ।  
ऋतुकालाऽसेवनं यद्दूषणं चात्र भूषणम् ॥५५॥  
एवं त्वं वार्षिकं चैकं व्रतं कुरु महेश्वरि! ।  
पुत्रस्त्वयोनिजस्ते स्यान्मम धातोस्तु पार्वति! ॥५६॥  
इतिश्रीलक्ष्मीनारायणीयसंहितायां प्रथमे कृतयुगसन्ताने पुत्रार्थं पुण्यकाख्यवार्षिकव्रतनिरूपणदेयदाननिरूपणनामा  
पञ्चनवतितमोऽध्यायः ॥ ९५ ॥
    
