+++
title = "४०१"

+++
श्रीलक्ष्मीरुवाच-  
भगवन् श्रावितं मह्यं समाख्यानं सुखप्रदम् ।  
विना त्वां कः समर्थोऽस्ति भक्तेच्छापूरणाय वै ॥१ ॥
पूर्वं केन कृतं तेऽत्र दर्शनं भक्तिभाविना ।  
केन वा दृश्यते कृष्णनारायणो दयालयः ॥२ ॥
विमानं चापि देवार्थं कः करिष्यति भाविनि ।  
तान्मे सर्वांश्चमत्कारान् श्रीशस्य वक्तुमर्हसि ॥३ ॥
श्रीनारायण उवाच-  
शृणु लक्ष्मि! कथयामि चमत्कारान् पुरागतान् ।  
यच्छ्रुत्वा च भवेद् भक्तिर्मयि रङ्कस्य चापि वै ॥४ ॥
राजा दीनः पशुः पक्षी नरो नारी सती सुता ।  
या मे भक्ता महाभागवतीं तां विदधाम्यहम् ॥५ ॥
अवश्यं तु भवितव्यं तेन मदीयकेन वै ।  
मत्तो येनेच्छनीयं तु सुखं शाश्वतिकं प्रिये ॥६ ॥
भविष्यन्तं सुवृत्तान्तं प्रवदामि निबोध मे ।  
वेङ्कटाद्रौ वसुनामा निषादो भक्तिमान्मम ॥७ ॥
श्यामाकक्षेत्रपालोऽसौ श्यामाकजीवनोऽभवत् ।  
श्यामाकतण्डुलान् पक्त्वा कृत्वा शर्करयाऽन्वितान् ॥८ ॥
निवेद्य श्रीनिवासाय श्रीभूमिसहिताय सः ।  
भुङ्क्ते भार्यासहयुतस्ततः कार्ये प्रवर्तते ॥९ ॥
एवं प्रसादभक्ष्येण पवित्रः सर्वदा शुचिः ।  
वैष्णवः परमो जातो भार्याऽपि वैष्णवी ह्यभूत् ॥1.401.१० ॥
नाम्ना चित्रवती साध्वी पातिव्रत्यपरायणा ।  
देवं यद्वत् पतिं तद्वत् सेवते तद्वशा सदा ॥११ ॥
स्नाति पूजां प्रकरोति जपं करोति शार्ङ्गिणः ।  
कृष्णं ध्यायति स्मरति मूर्तीः शृणोति सत्कथाम् ॥१२॥
पतिं देवं समं कृत्वा मानयित्वा समं सदा ।  
उभयोः किङ्करी -भूत्वा दास्यं करोति सर्वथा ॥१३॥
मध्याह्ने च निशि सायं प्रातर्भोजनमीश्वरे ।  
समर्पितं जलं पुष्पं सर्वं गृह्णाति सा सती ॥१४॥
धन्या निषादजातीया ब्राह्मी दिव्या हि वर्तते ।  
विप्राणीव सुधर्मिष्ठा कुलत्रयस्य तारिणी ॥१५॥
प्राप्ते काले पुत्रवती बभूव भामिनी ततः ।  
वीररुद्रइतिनाम चकार तस्य वै पिता ॥१६ ॥
वसुः पुत्रेण सहितो भार्यया भक्तिभक्तया ।  
मोदते स्वस्य भोज्यादौ सन्तुष्टो देवसेवया ॥१७॥
अथैकदा स्वकं पुत्रं श्यामाकं पालयेति च ।  
विसृज्य क्षेत्ररक्षार्थं पत्नीयुक्तो वनं ययौ ॥१८॥
मधुमार्गणकार्यौ तावुभौ भ्रमत एच्छिकम् ।  
मध्याह्ने प्राप्तवन्तौ तौ मधु पुष्कलमेव यत् ॥१ ९॥
मध्याह्ने बालकः पक्वश्यामाकफालिकाः शुभाः ।  
गृहीत्वाऽग्नौ निधायैव पिष्ट्वा वृक्षतले मुदा ॥1.401.२०॥
पर्णे निवेदयामास हरये भोजनं जलम् ।  
नैवेद्यं तत्प्रसादं च भोजयित्वाऽऽस शान्तितः ॥२१ ॥
तावत् तत्पितरौ मिष्टं मध्वादाय समागतौ ।  
श्यामाकान् भक्षितान् दृष्ट्वा सन्तर्ज्य सुतमेव तम् ॥२२॥
वसुर्दण्डं समुद्यम्य हन्तुं तं हस्तमुद्दधे ।  
वीररुद्रस्य हृद्ये स्थितो वै भगवान् स्वयम् ॥२३॥
दण्डं जग्राह हस्तेन चाविर्भूय वसोः पुरः ।  
दण्डो गृहीतः केनेति वसुः कृष्णं ददर्श ह ॥२४॥
शङ्खचक्रगदापाणिं दिव्यतेजोमयं विभुम् ।  
वसुर्दण्डं परित्यज्य प्रणम्योवाच तं हरिम् ॥२५॥
किमिदं भगवन् पुत्ररक्षार्थं त्वं समागतः ।  
अनेन नाशिताः पश्य पक्वश्यामाकफालिकाः ॥२६॥
दण्डपात्रं भवत्येव पुनः कुर्यान्न तत्तथा ।.  
इतिश्रुत्वा हरिः प्राह पुत्रस्ते भक्तिमान् मयि ॥२७॥
त्वत्तोऽपि मे प्रियतमस्तस्माद् रक्षार्थमागतः ।  
श्यामाका भर्जिताश्चूर्णीकृताः पिष्टास्ततः परम् ॥२८॥
नैवेद्यं मेऽर्पयित्वा स भुक्तवान् भक्तराट् मम ।  
श्यामाकानां बीजभावं गतानामात्मनां मया ॥२९॥
कृता मुक्तिस्तथा तेऽपि पुण्यं दत्तं हि शाश्वतम् ।  
यदर्पणं कृतं मह्यं त्वत्कृषीयकणादिकम् ॥1.401.३ ० ॥
अत्र सर्वत्र तिष्ठामि मम भक्तस्य सन्निधौ ।  
रक्षां करोमि भक्तस्य जाग्रतौ च सुषुप्तिके ॥३ १ ॥
दिवानिशं भक्तरक्षाकरोऽस्म्येव वसो सदा ।  
स्वामिपुष्करिणीतीरे रम्ये वसामि सर्वथा ॥३२॥
इत्युक्त्वा भगवान् वसुदत्तं मधु सुमिष्टकम् ।  
चित्रवत्याऽर्पितं बृस्यासनं फलजलादिकम् ॥३ ३॥
गृहीत्वा श्रीनिवासः श्रीकृष्णनारायणः स्वयम् ।  
प्रहसन् वै तिरोभूत् ते त्रयो वृक्षतलं श्रिताः ॥३४॥
इत्येव श्रीभगवता भक्तवश्येन पद्मजे ।  
साक्षात् स्वदर्शनं दत्तं निषादाय महात्मने ॥३५॥
शृणु त्वन्यां कथां तत्र या जाता समये तदा ।  
तावत् तत्र समायातो यात्रिकः शूद्रवर्णकः ॥३६॥
मार्गेण निर्गतो विष्णुभक्तः पाण्ड्यप्रदेशजः ।  
द्वादशवर्षको बालः पप्रच्छ वीररुद्रकम् ॥३७॥
मार्गोऽयं श्रीनिवासस्य तीर्थं गच्छति किं न वा? ।  
मया तीर्थविधानार्थं गन्तव्यं तत्र विद्यते ॥३८॥
इति पृष्ट्वा श्रीनिवासस्थानस्य वर्त्मना तु सः ।  
वीरप्रदर्शितेनाऽसौ गतवान् भावसम्भृतः ॥३९॥
नारायणपुरीं प्राप्य श्रीवराहं प्रणम्य च ।  
हृदि स्मृत्वा श्रीनिवासं वेङ्कटाद्रिनिवासिनम् ॥1.401.४० ॥
सुवर्णमुखरीं प्राप्य स्नात्वा चोत्तीर्य तां ततः ।  
कमले सरसि स्नात्वा तत्तीरस्थं हरिं बलम् ॥४१ ॥
नमस्कृत्य वनं प्राप्य शेषाद्रिं तु ययौ हि सः ।  
जलनिर्झरणं दृष्ट्वा कपिलापूजितं शिवम् ॥४२॥
पूजयित्वा चक्रतीर्थे स्नात्वा श्रीवेङ्कटाचलम् ।  
शनैः शनैर्ययौ बालः समारुरोह पर्वतम् ॥४३ ॥
स्वामिपुष्करिणीं स्नात्वा तटे चिञ्चातरोरधः ।  
वैखानसेन मुनिना गोपीनाथेन पूजितम् ॥४४॥
आकाशस्थं पीतनीलाकृतिं श्रीभूमिसेवितम् ।  
शङ्खचक्रगदाखड्गपद्मादिहेतिशोभितम् ॥४५॥
सगरुडं स्वपक्षाभ्यां धृतवन्तं वितानकम् ।  
ददर्श बालः संहृष्टो बभूवाऽथ कृतार्थताम् ॥४६ ॥
मेने तत्रेव वसितुं जन्मसार्थक्यमित्यपि ।  
एवं दत्वा दर्शनं श्रीनिवासोऽदृश्यतां गतः ॥४७ ॥
दिव्यवाण्या वदन् पुत्र! मन्दिरं रचयात्र मे ।  
श्रुत्वा बालो रङ्गदासस्तरोर्मूलेऽवसत् सुधीः ॥४८ ॥
वैखानसेन नैवेद्यं भिक्षां सङ्गृह्य विष्णवे ।  
समर्प्याऽत्ति फलाद्यं च नैवेद्येऽप्यार्पयप्यथ ॥४९॥
नित्यं वृक्षान् शनैश्छित्त्वा चिञ्चाभूरुहमन्तरा ।  
रमायाश्चम्पकतरुं विहाय पार्श्वगान् स्थलीम् ॥1.401.५० ॥
निर्वृक्षां प्रचकाराऽसौ रङ्गदासोऽतिशोभिताम् ।  
निर्मूलां संस्कृतां कृत्वा बहुविस्तारमण्डलम् ॥५१ ॥
शिलाभित्तिमयदुर्गरक्षितं प्रचकार सः ।  
तत्राऽभितः समुद्यानं पुष्पफलद्रुमाश्रितम् ॥५२ ॥
चकार कर्णिकामल्लिकाब्जमन्दारमालती ।  
कुन्दचम्पकतुलसीः कदलीनवरङ्गकान ॥५३ ॥
आम्रपनसद्राक्षादीन् श्रीफलादीनवर्धयत् ।  
खनित्वाऽतिसलिलं च कूपं वृक्षानतर्पयत् ॥५४॥
आरामपुष्पमालाभिः श्रीनिवासमपूजयत् ।  
एवं सेवां प्रकुर्वन् स तस्थौ तत्रैव तं भजन् ॥५५ ॥
एकदा तत्र सरसि स्नातुं गन्धर्व आययौ ।  
कन्याभिः सुन्दरीभिः सुयुवतीभिः समं तदा ॥५६॥
जलक्रीडां करोति स्म दिवि न्यस्य विमानकम् ।  
पश्यन् श्रीरङ्गदासोऽपि मुमोह कन्यकासु सः ॥५७॥
मुग्धवद् दर्शनं तासां कृत्वा स्तब्धोऽभवद् यतः ।  
व्यस्मरन्माल्यमालादि ग्रन्थितुं जडवत्तदा ॥५८॥
आमध्याह्नं तथा तस्थौ मालां पुष्पाणि नाऽस्मरत् ।  
गन्धर्वोऽपि खेलयित्वा कान्ताभिः सह तद्बहिः ॥५९॥
विनिर्गत्य विमानेन ययौ स धनदालयम् ।  
रङ्गदासोऽपि संस्नात्वा स्वस्थो भूत्वा च मालिकाः ॥1.401.६० ॥
ग्रथित्वाऽऽदाय पुष्पाणि श्रीनिवासालयं ययौ ।  
तत्रत्थपूजकेनोक्तं किमद्य चिरकार्यसि ॥६ १ ॥
न वद्धा मालिका मित्र! पूजाकालोऽपि निर्गतः ।  
एवमुक्तोऽपि नाऽवोचद्रङ्गदासो हि लज्जया ॥६२॥
तदा तं श्रीनिवासो वै स्वयं प्रोवाच लज्जितम् ।  
रङ्गदास! हृद्ये ते स्मर्यन्ते तास्तु कन्यकाः ॥६३ ॥
मम मायाविमोहेन मा लज्जां वह भक्तराट् ।  
गन्धर्वराजवद् राजा भविताऽसि महीतले ॥६४॥
भुङ्क्ष्व भोगान् बहुमतान् दिव्याँस्तृप्तिप्रदाँस्ततः ।  
प्राकारं च विमानं मे मन्दिरं कारयिष्यसि ॥६५॥
ततो मुक्तिं प्रदास्यामि भक्ताय सेवकाय ते ।  
अत्रैव कुरु सेवां त्वमाशरीरविमोक्षणात् ॥६६ ॥
इत्युक्त्वा श्रीनिवासश्च विष्णुर्जग्राह मालिकाम् ।  
रङ्गदासः पूजयित्वाऽऽरामं पुनः समाययौ ॥६७॥
साग्रं शताब्दं सञ्जीव्य सेवित्वा श्रीनिवासकम् ।  
शरीरं तद्विहायैव जातः सोमकुले नृपः ॥६८॥
जातिस्मरो दिव्यदृष्टिस्तोण्डमानिति नामतः ।  
सौवीराख्यनृपपुत्रो नन्दिनीजननीभवः ॥६ ९॥
सः पञ्चवर्षकश्चासीद् भगवद्भक्तिसम्भृतः ।  
सर्वभक्तिपुष्टिदातृसद्गुणादिसुमण्डितः ॥1.401.७० ॥
पाण्ड्यस्य तनयां चारुपद्माख्यां सुमनोहराम् ।  
उपयेमे तथाऽन्याश्च कन्याः कामस्वरूपिणीः ॥७ १ ॥
रेमे नारायणपत्तनाधिपस्तोण्डमान्नृपः ।  
अथैकदा ययौ श्रीवेङ्कटाद्रौ मृगयामनु ॥७२॥
ददर्श गजयूथेशं ग्रहीतुं तमनुद्रुतः ।  
सुवर्णमुखरीं तीर्त्वा शुकं नत्वा च रेणुकाम् ॥७३ ॥
वल्मीकाकारदेवीं च नत्वा स पश्चिमां ययौ ।  
कञ्चिच्छुकं पञ्चवर्णं जिघृक्षुस्तमनुद्रतः ॥७४॥
शुको वदन् श्रीनिवास इति द्राक् पर्वतं ययौ ।  
राजाऽप्यनुद्रवन् कीरं वेकटाद्रिं समारुहत् ॥७५ ॥
अग्रे गच्छन् हरितं स श्यामाकक्षेत्रमेयीवान् ।  
क्षेत्रपालस्तोण्डमानं ज्ञात्वा सत्कृतिमाचरत् ॥७६ ॥
तोण्डमानोऽपि पप्रच्छ क्षेत्रपं कः शुकोऽस्ति सः ।  
क्षेत्रपः प्राह राजेन्द्र! श्रीनिवासप्रियः सदा ॥७७॥
पार्श्ववर्ती सदा तस्य श्रीभूमिभ्यां विवर्धितः ।  
स्वामिपुष्करिणीतीरे सदाऽऽस्ते हरिसन्निधौ ॥७८॥
दिवा विहृत्याऽद्रिवने सायं गच्छति मन्दिरम् ।  
ग्रहीतुं शक्यते नैव केनापि स शुको नृप! ॥७९ ॥
इत्युक्त्वा भूभृता साकं क्षेत्रपो मन्दिरं ययौ ।  
स्नात्वा स्वामिपुष्करिण्यां बिल्वमूलस्थितं प्रभुम् ॥1.401.८ ० ॥
सुशृङ्गारिसन्मूर्तिं श्रीभूयुक्तं ददर्श ह ।  
वल्मीकगूढपादाब्जमाजानुपुरुषोत्तमम् ॥८ १ ॥
क्षेत्रपो भूपतिश्चोभौ ववन्दतुः प्रणेमतुः ।  
क्षेत्रपः श्यामाकपाकं निवेद्य हरयेऽर्घकम् ॥८२ ॥
ददौ राज्ञे च शिष्टार्धं ततः क्षेत्रं पुनर्ययौ ।  
तोण्डमानोऽप्येकरात्रिमुषित्वा रेणुकावनम् ॥८ ३ ॥
चैत्रशुक्लनवम्यामानर्च गत्वा स रेणुकाम् ।  
हविष्यान्नं परमान्नं सोपस्करं ददौ नृपः ॥८४॥
देवी तुष्टा वरं राज्ञे ददौ राज्यमकण्टकम् ।  
भविता तव नाम्ना च राजधानी ममाऽन्तिके ॥८५ ॥
श्रीनिवासप्रसादस्य पात्रं चिरं भविष्यसि ।  
अथ तोण्डी शुकं गत्वा नत्वा तस्य मुखात्तथा ॥८६ ॥
माहात्म्यं पद्मसरसः श्रुतवान् पापनाशकम् ।  
पुरात्र पद्मया साकं विष्णुश्चक्रे तपः परम् ॥८७॥
देवैः स्तुतो महाविष्णुर्नाम पद्मासरोऽकरोत् ।  
इतिश्रुत्वा ययौ तोण्डी राजधानीं पितुः पुरीम् ॥८८ ॥
पित्राऽभिषिक्तो राज्ये स्वे वसुनाऽथ वसुस्ततः ।  
वाराहवल्मीकयात्राकरणार्थं ययौ मुदा ॥८९ ॥
तत्र वाराहभगवान् रात्रौ निर्गत्य तत्स्थलात् ।  
श्यामाकानत्ति चाऽदृश्यो दिवा विशति तत्स्थले ॥1.401.९० ॥
क्षेत्रपः खनयामास वल्मीकं वल्मीकं वीक्ष्य तत्तथा ।  
वल्मीकाद् वाराहरूपो भगवानुत्थितोऽभवत् ॥९१ ॥
क्षेत्रपसन्निधौ प्राह राजानं मम मन्दिरम् ।  
कारयात्र तव पुत्रद्वाराऽत्र निवसाम्यहम् ॥९२ ॥
वल्मीकं कृष्णगोक्षीरैः क्षालयित्वा तदुत्थिते ।  
शिलातले तु वाराहं चोत्कृत्य तत्र मन्दिरे ॥९३ ॥
प्रतिष्ठाप्य च मन्मूर्तिं प्रपूजय सदा नृप! ।  
इत्युक्त्वा श्रीवराहस्तु तिरोऽभूत् स वसुस्ततः ॥९४॥
गत्वा गृहं तोण्डमानाभिधं प्राह सुतं कुरु ।  
मन्दिरं श्रीवराहस्य मूर्तिं स्थापय तत्र च ॥९५ ॥
तोण्डमानोऽपि रात्रौ वै स्वप्ने सर्वं ददर्श तत् ।  
प्रातरुत्थाय गा नीत्वा ययौ वल्मीकसन्निधौ ॥९६ ॥
क्षालयामास दुग्धैश्च शिलायां च वराहकम् ।  
कारयित्वा स्थापयित्वा मन्दिरे तं परं प्रभुम् ॥९७॥
पूजां वै कारयामास राजधानीं चकार सः ।  
स्वप्ने दृष्टं बिलं तेन वल्मीकसन्निधौ तु यत् ॥९८॥
बिलमन्तःपुरे कुत्वा प्राकारं समकारयत् ।  
आशीर्वचोऽनुसारेण निर्ममे तत्र पत्तनम् ॥९९॥
चिञ्चां च चम्पकं चायं ररक्ष दुर्गमध्यतः ।  
नित्यं बिलेन चागत्य देवं नत्वा स तोण्डमान् ॥1.401.१० ०॥
राज्यं चकार धर्मेण पृथ्वीं जिगाय तत्स्थितः ।  
तोण्डमद्वंशजो राजा नाम्ना नारायणः शुभः ॥१०१ ॥
विमानं दिव्यमेवात्र प्राकारेऽकारयच्छुभम् ।  
दिव्यमदृश्यमेवैतद् भक्तमात्राऽवलोकितम् ॥१ ०२॥
अभजच्छ्रीहरिं तत्र वाराहं दिव्यरूपिणम् ।  
गोपालबालकं कृष्णं काम्भरेयं श्रियः पतिम् ॥१०३ ॥
श्रीरङ्गं श्रीवेङ्कटेशं चाऽभजन्नित्यमेव सः ।  
इत्युक्तं ते महालक्ष्मि! पूर्वाख्यानमनुत्तमम् ॥१ ०४॥
श्रीरङ्गाऽपरजन्मस्थतोण्डमत्कारितं महत् ।  
मन्दिरं यत्र भगवान् वाराहः श्रीधरायुतः ॥१ ०५॥
वर्तते दर्शनं चापि ददाति सात्त्वताय सः ।  
अथाऽन्यदपि सामर्थ्यं शृणु ते कथयामि च ॥१०६ ॥
दाक्षिणात्यो द्विजः पत्नीसहितस्तीर्थवाञ्च्छया ।  
समायातो गर्भवतीं पत्नीं गन्तुं तदाऽक्षमाम् ॥१ ०७॥
विलोक्य वीरशर्मा सः राजानं समुपागमत् ।  
अकथयच्च तत्सर्वं तीर्थे विघ्नतमं यथा ॥१ ०८॥
शृणु राजन् मम पत्नी गुर्विणी भजनोन्मुखी ।  
संस्थाप्यैनां गृहे ते च तीर्थं निर्वर्तयाम्यहम् ॥१ ०९॥
तावत्त्वं रक्षय स्वामिव्रतां लक्ष्म्यभिधा प्रियाम् ।  
काशीप्रभृतितीर्थानि कृत्वा यावन्निवर्तये ॥1.401.११० ॥
इत्युक्त्वा तां विसृज्यैव ब्राह्मणो निर्ययौ ततः ।  
राज्ञाऽन्नादि प्रदाप्यैव वाटिकायां निवासिता ॥१११ ॥
विप्रस्यागमपूर्वं सा मृता ज्वरेण पीडिता ।  
ब्राह्मणोऽप्यकरोत् पद्भ्यां दीर्घकालिकयात्रिकाम् ॥११ २॥
नवमासा व्यतीता वै यत्र यत्र गतो यथा ।  
गङ्गां काशीं प्रयागं च गयां साकेतपत्तनम् ॥११३ ॥
बदरिकाश्रमं शालग्रामं च पुष्करं तथा ।  
सरस्वतीं कुशस्थलीं रैवतं सोमनाथकम् ॥१ १४॥
अश्वपट्टसरश्चापि तपतीं नर्मदां तथा ।  
कुकुमवापिकां सिंहारण्यं गोकर्णतीर्थकम् ॥१ १५॥
गोमतीं चेति तीर्थानि कृत्वा तु चैत्रके हि सः ।  
मासे शुक्लैकादश्यां स राजानं प्रति चाययौ ॥११६ ॥
ब्राह्मणी कुशला चास्तीत्युवाच नृपतिं तदा ।  
राजा तत्र ययौ यत्र रक्षिता ब्राह्मणी मृता ॥१ १७॥
दृष्टा राज्ञा मृता सा तु शीघ्रं बिलेन मन्दिरम् ।  
श्रीवेङ्कटेशं गतवान् राजा प्राह तदा हरिम् ॥१ १८॥
भगवन्! ब्राह्मणी विप्रन्यासरूपा मृतास्ति सा ।  
संशप्स्यति स विप्रो मां कृपां कुरु ममोपरि ॥१ १९॥
श्रीनिवासेन सम्प्रोक्तं दत्तं जलं प्रसादजम् ।  
द्वादश्यामस्थिसरसि स्नापयैनां ततः खलु ॥1.401.१२०॥
प्राप्तजीवा यथापूर्वा भविष्यति न संशयः ।  
शवं नीत्वा नृपस्तत्राऽऽययौ यत्राऽस्थिपल्वलम् ॥१२१ ॥
जलेनाप्लाव्य कुणपं राजा सस्मार तां सतीम् ।  
तावत् दिव्यशरीरा सा नृपराज्ञ्यपरा यथा ॥१ २२॥
समुत्थिता सगर्भा सा प्रसन्ना तदवस्थिका ।  
आनीय शीघ्रं विप्राय ददौ विस्मयमाप सः ॥१२३ ॥
न गर्भो गलितः सोऽयं प्रतापोऽस्ति हरेः खलु ।  
ततोऽपरे दिने तस्याः प्रसूतिः समजायत ॥१ २४॥
पुत्रो देवसमो जातो नीत्वा मासोत्तरं द्विजः ।  
राज्ञा प्रदत्तदानादि गृहीत्वा स्वगृह ययौ ॥१ २५॥
इत्युक्तस्ते चमत्कारो भगवद्भक्तिकारिणः ।  
अथ कृष्णः श्रीनिवासो राजानं पुनरब्रवीत् ॥१ २६॥
नैवेद्यान्ते प्रत्यहं मेऽर्चनं सुवर्णपद्मकैः ।  
कुरु राजन् यद्यदिष्टं सर्वं ते वै भविष्यति ॥१ २७॥
राजा तोण्डी चकारैवं नित्यं कमलपूजनम् ।  
एकदा तुलसीपुष्पं त्वपश्यत्स तु मृन्मयम् ॥१ २८॥
विस्मितः श्रीहरिं राजा पप्रच्छ कोऽनुयाति हि ।  
हरिः प्राह कुलालो मे भक्तोऽर्चयति मां तथा ॥१२९॥
स्वगृहेऽर्चयति क्ष्मेश! तदङ्गीक्रियते मया ।  
इतिश्रुत्वा ययौ कुर्वत्पुरं द्रष्टुं कुलालकम् ॥1.401.१३० ॥
भीमाख्यं तं तथाभूतं पूजयन्तं विलोक्य च ।  
राजा तु विस्मयं प्राप कुलालस्तु स्वभार्यया ॥१३१ ॥
दिव्यरूपो विमानेन पत्न्या विष्णुपदं ययौ ।  
यदा पूजाप्रसिद्धत्वं राज्ञस्त्वद्भुवनागमः ॥१ ३२॥
तदा मुक्तिरिति पूर्वं श्रीनिवासेन भाषितम् ।  
तत्तथैव तु सञ्जातं वर्णयितुं न शक्यते ॥१ ३३॥
श्रीनिवासचमत्कारान् भक्तेच्छापूरकान् प्रिये! ।  
पठनाच्छ्रवणाद् बद्धो मुक्तो भवति पद्मजे ॥१ ३४॥इति श्रीलक्ष्मीनारायणीयसंहितायां प्रथमे कृतयुगसन्ताने पतिव्रतामाहात्म्ये तोण्डमाननृपकृतं श्रीवाराहभूमिकायां  
सप्राकारपत्तनम्, मृताया ब्राह्मण्याः सजीवनता, भीमकुलालकृतमृत्तिकापुष्पस्वीकारस्ततो भार्यायुक्तकुलालस्य मोक्षश्चेत्यादिनिरूपणनामैकाऽधिकचतुश्शततमोऽध्यायः ॥४० १ ॥
    
