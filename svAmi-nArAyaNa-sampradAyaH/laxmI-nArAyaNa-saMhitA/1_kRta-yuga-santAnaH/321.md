+++
title = "३२१"

+++
    
श्रीनारायण उवाच-  
शृणु लक्ष्मि! चतुर्दश्या व्रतेन नृपसत्तमः ।  
चित्रधर्मस्य सत्पुत्रो दृढधन्वेति विश्रुतः ॥ १ ॥  
प्रापद् राज्यं पुत्रपौत्रान् ललनां च पतिव्रताम् ।  
अन्ते च भगवल्लोकमवाप योगिदुर्लभम् ॥ २ ॥  
सर्वसद्गुणसम्पन्नो दृष्टवान् वेदपारगः ।  
प्रजारक्षाकरः पुत्रो बभूवेति च तत्पिता ॥ ३ ॥  
विचार्य चित्रधर्मा तं स्वराज्ये त्वभ्यषेचयत् ।  
अथ चाराधयामीशं कृष्णनारायणं प्रभुम् ॥ ४ ॥  
तदर्थं वनभूमिर्वै योग्या भवति सर्वथा ।  
ध्रुवाम्बरीषशर्यातिययातिशशबिन्दवः ॥ ५ ॥  
भगीरथ शिबि रन्तिदेव रुक्माङ्गदादयः ।  
दिवोदासाऽभयखट्वाङ्गदराजर्षिसत्तमाः ॥ ६ ॥  
एते चान्ये च कल्पेषु कल्पान्तरेषु भूभृतः ।  
वनं ययुर्महासत्त्वास्त्यक्त्वा भोगाननेकशः ॥ ७ ॥  
अध्रुवेण ध्रुवं प्राप्ता आराध्य पुरुषोत्तमम् ।  
अतो मयाऽपि कर्तव्यमरण्ये हरिसेवनम् ॥ ८ ॥  
छित्वा पाशं वासनाख्यं दारापुत्रगृहादिषु ।  
इति निश्चित्य मनसा चित्रधर्मा ययौ वनम् ॥ ९ ॥  
पुलहाश्रममासाद्य तपस्तेपे हरिं स्मरन् ।  
शुद्धो भूत्वा दिव्यतनुर्हरेर्धाम जगाम सः ॥ १० ॥  
दृढधन्वा पितुश्चौर्ध्वदैहिकं चाकरोत्ततः ।  
पुष्करावर्तनगरे राजधानीं विधाय सः ॥ ११ ॥  
भार्यया गुणसुन्दर्या वैदर्भ्या सह भूपतिः ।  
शशास सकलां पृथ्वीं चतुर्भिस्तनयैः सह ॥ १ २॥  
चित्रवाक्चित्रवाट्चित्रकुण्डलमणिकुण्डलैः ।  
एकदा निशि सुप्तस्य चिन्ताऽऽसीद् दृढधन्वनः ॥ १३ ॥  
दानं तपो जपं होमं नाऽहं वै कृतवान् क्वचित् ।  
तथापि वैभवा राज्यं केन भाग्येन मे ननु ॥ १४॥  
ब्राह्मे मुहूर्ते उत्थाय स राजा मृगयामनाः ।  
जगामाऽश्वं समारुह्याऽरण्ये वै सरसस्तटम् ॥ १५॥  
समागमद्वटे तत्र कश्चिन्मानुषवाक् शुकः ।  
स तु पपाठ सुश्लोकमेकमेव पुनः पुनः ॥ १६ ॥  
‘सत्यपि वैभवे राज्ये देहादौ सुखदे तथा ।  
न चिन्तयसि लक्ष्मीशं कथं पारं समेष्यसि' ॥ १७॥  
श्रुत्वा राजा कीरवाक्यं मुमुदे भवतारकम् ।  
कृत्वा तु मृगयां राजा कीरवाक्यं विचारयन् ॥ १८ ॥  
आजगाम गृहं तावत् तत्र वाल्मीकिराययौ ।  
राजा प्रपूज्य वाल्मीकिं पप्रच्छ कीरभाषितम् ॥ १९ ॥  
किमुवाच कथं प्राह कोऽसावासीच्छुको मुने! ।  
श्रुत्वा क्षणं च तद्ध्यात्वा वाल्मीकिराह भूपतिम् ॥ २० ॥  
शृणु राजँस्तव पूर्वजन्मनश्चरितं यथा ।  
ताम्रपर्णीतटे देशे द्रविडे त्वं द्विजोऽभवः ॥ २१ ॥  
सुदेवाख्यश्च ते पत्नीं गौतमी गौतमोद्भवा ।  
अप्रजा सा पतिं प्राहाऽपत्यं विना सुदुःखिता ॥ २२ ॥  
सन्ततिः शुद्धवंश्या स्यादत्र परत्र शर्मणे ।  
तमप्राप्य वरं पुत्रं जीवितं त्वत्र निष्फलम् ॥ २३ ॥  
तस्मात्सत्पुत्रलाभार्थमावाभ्यां परमेश्वरः ।  
आराधनीयः सततं तपसा पुरुषोत्तमः ॥ २४॥  
धर्मपत्न्या वचो मत्वा ताम्रपर्णीतटे शुभे ।  
शुष्कपर्णजलाहारौ पञ्चमे पञ्चमे दिने ॥ २५ ॥  
चत्वार्यब्दसहस्राणि चेरतुः परमं तपः ।  
लोकाश्चकम्पिरे तेन प्रादुर्बभूव माधवः ॥२६ ॥  
गरुडस्थो हरिः प्राह सुदेव! भद्रमस्तु ते ।  
गौतमि! श्रीरस्तु तेऽपि कुरुतं मा तपो बहु ॥२७॥  
श्रुत्वा तौ नेमतुः कृष्णमूचतुर्जय माधव! ।  
सुदेवः प्राह भगवन्! पुत्रं देहि हरे प्रभो! ॥२८॥  
हरिः प्राह ललाटे ते वर्णाः सर्वे मयेक्षिताः ।  
तत्र नैवाऽस्ति ते पुत्रसुखं सप्तसु जन्मसु ॥२९॥  
गौतम्युवाच भाग्याग्रे रमानाथो निरर्थकः ।  
दैवमालम्बनीयं चेत्! हरिणा किं प्रयोजनम् ॥३ ०॥  
श्रुत्वा हरिं गरुडस्तु प्राह कृष्णं जनार्दनम् ।  
भक्तदुःखाऽसहिष्णो! त्वं हर्यर्थं सार्थकं कुरु ॥३ १ ॥  
त्वदाराधनमाहात्म्यं निष्फलं नैव नैव हि ।  
कर्तुमकर्तुं सामर्थ्यं मा कुरु त्वं निरर्थकम् ॥३ २॥  
गरुडस्याऽऽग्रहं दृष्ट्वा तथास्त्वित्यवदद्धरिः ।  
परं तज्जनितं दुःखं दम्पत्योर्भविता ध्रुवम् ॥३ ३ ॥  
इत्युक्त्वा गरुडे स्थित्वा गोलोकं हरिराययौ ।  
गते काले सुदेवस्य पत्न्यां पुत्रोऽभवच्छुभः ॥३४॥  
व्यवर्धत गते काले चोपनीतोऽथ पाठितः ।  
देवलर्षिः क्वचित्तत्र समायात् पापनाशनः ॥३५॥  
करं दृष्ट्वा छत्रपद्मयवचामरचिह्नितम् ।  
स्फुटदायुष्यरेखं च प्राहाऽऽधुन्वन् शिरस्तदा ॥३६॥  
सुदेव! तनयोऽयं ते द्वादशे हायने जले ।  
मृत्युमेष्यति तस्मात्ते माऽस्तु शोकोऽनुभाविनि ॥ ३७॥  
श्रुत्वा शुशूचतुस्तौ च देवलो निर्ययौ ततः ।  
अथ प्राप्तेऽनिष्टकालेऽगच्छद्वापीं हि तत्सुतः ॥ ३८॥  
पतितोऽगाधतोयेऽसौ ममज्ज च ममार च ।  
ज्ञात्वा पुत्रस्य निधनं वयस्येभ्यः पिता प्रसूः ॥३९॥  
ययतुस्तत्र सङ्गृह्य शवं रुरुदतुर्बहु ।  
विलापं चक्रतुश्चाति तत्यजतुर्जलान्नकम् ॥४०॥  
श्रीकृष्णवल्लभो मासः सोऽभवत्पुरुषोत्तमः ।  
अजानतोस्तयोरासीत्पुरुषोत्तमसेवनम् ॥४१॥  
तेनाऽत्यन्तप्रसन्नः सन्प्रादुरासीद्धरिः स्वयम् ।  
सपत्नीको नमश्चक्रे दण्डवच्छ्रीहरिं द्विजः ॥४२॥  
हरिः प्राह सुदेव! त्वं भाग्यवानसि साम्प्रतम् ।  
द्वादशाब्दसहस्रायुः पुत्रस्तेऽयं कृतो मया ॥४३॥  
पुरुषोत्तममाहात्म्यात् प्रसन्नेन मया द्विज! ।  
सुचिरं जीवितोऽयं हि तनयः सुखदोऽस्तु ते ॥४४॥  
गार्हस्थ्यमतुलं भुक्त्वा सह पुत्रेण सर्वदा ।  
ततस्त्वं ब्रह्मणो लोकं गत्वा तत्र महत् सुखम् ॥४५ ॥  
दिव्याब्दवर्षसाहस्रं भुक्त्वा गन्तासि भूतले ।  
ततो राजा चक्रवर्ती दृढधन्वा भविष्यसि ॥४६ ॥  
सम्वत्सराणामयुतं राज्यं भोक्ष्यसि पार्थिवम् ।  
गौतमीयं तव पत्नी नाम्ना तु गुणसुन्दरी ॥४७ ।  
पुत्राश्चत्वार एका च कन्या ते तत्र भाविनः ।  
यदा विरमसे मां त्वं कृष्णनारायणं प्रभुम् ॥४८ ॥  
अयं ते तनयो विप्र! शुको भूत्वा तदा वने ।  
बोधयिष्यति भक्तेस्तु वाक्यं कृष्णविचिन्तकम् ॥ ४९ ॥  
वाल्मीकिस्त्वां कथां सर्वां यथार्थां कथयिष्यति ।  
ततो वैराग्यमापन्नः कृत्वा भक्तिं परां हरेः ॥५ ० ॥  
गमिष्यसि सपत्नीको मोक्षं परं हरेः पदम् ।  
वदत्येवं महाविष्णौ समुत्तस्थौ द्विजात्मजः ॥ ५१ ॥  
दम्पती तं सुतं दृष्ट्वा महानन्दौ बभूवतुः ।  
ननाम शुकदेवोऽपि श्रीहरिं पितरौ तु तौ ॥ ५२ ॥  
गरुडो ब्राह्मणश्चापि नेमुर्हरिं सभार्यकः ।  
कृष्णः प्राहाऽधिमासस्याऽनायासेनापि पालनात् ।५ ३ ॥  
सुतदारापतिपत्नीक्षेत्रराज्यसुखानि वै ।  
भवन्त्येव न सन्देहः किमु पुत्रसजीवनम् ॥५४॥  
एकमप्युपवासं यः करोति पुरुषोत्तमे ।  
दग्ध्वाऽनन्तान्यनिष्टानि लब्ध्वा पुण्यनिधीन् स तु ।५५ ॥  
सुरयानं समारुह्य वैकुण्ठं याति देहवान् ।  
एकतः सर्वपुण्यानि त्वेकतः पुरुषोत्तमम् ॥५६॥  
तोलयामास वेधोऽभूद् गुरुर्वै पुरुषोत्तमः ।  
ईशसृष्टौ जीवसृष्टौ ब्रह्मसृष्टावपि स्वयम् ॥ ५७ ।  
पुरुषोत्तममासस्तु सर्वत्र वर्तते महान् ।  
तस्य वै पालनेनाऽत्र विजयस्ते भविष्यति ।५८ ।  
इत्युक्त्वा श्रीहरिर्धाम ययौ गरुडवाहनः ।  
सुदेवः सः सपत्नीकस्तं मासं समपूजयत् ॥५९ ।  
भुक्त्वाऽथ विषयान् सर्वान् सहस्राब्दान्यहर्निशम् ।  
जगाम ब्रह्मणो लोकं सपत्नीको द्विजोत्तमः ।६० ।  
तत्रत्यं सुखमासाद्य सपत्नीको भुवं गतः ।  
स एव दृढधन्वा त्वं प्रथितः पृथिवीपतिः ॥ ६१ ॥  
महिषीयं तव पत्नी गौतमी गुणसुन्दरी ।  
शुकदेवश्च ते पुत्रो हरिणा योऽनुजीवितः । ६२ ॥  
द्वादशाब्दसहस्रायुर्भुक्त्वा वैकुण्ठमेयिवान् ।  
स एव वै शुको भूत्वाऽबोधयत् त्वां स्मृतिं हरेः ॥६ ३ ॥  
पुन्नामनरकात् त्राता पुत्रस्ते सार्थकोऽभवत् ।  
इत्येतत् कथितं राजन् प्राग्वृत्तं ते यथा ह्यभूत् ॥६४॥  
शतधन्वा तदाऽपृच्छत् पूजाविधिं मुनिं तदा ।  
वाल्मीकिस्त्वाह तं सर्वं विधिं विस्तरतो नृपम् ॥६५ ॥  
ब्राह्मे मुहूर्ते चोत्थाय परम्ब्रह्म विचिन्तयेत् ।  
ततो व्रजेन्नैर्ऋताशां शौचार्थं जलभाजनः ॥६६ ॥  
कर्णे कृत्वा ब्रह्मसूत्रं शौचं मूत्रं विसर्जयेत् ।  
जलेनेन्द्रिययुगलं प्रक्षाल्य मृज्जलादिभिः ॥६७॥  
गन्धलेपक्षयशुद्धिं कृत्वा गण्डूषकान् बहून् ।  
दन्तशुद्धिं तथा कृत्वा स्नायात्तीर्थादिवारिषु ॥६८ ॥  
आयुर्बलं यशो वर्चः प्रजा पशुवसूनि च ।  
ब्रह्म प्रज्ञा च मेधा च वर्धन्ते स्नायिनोऽन्वहम् ॥६९॥  
शुद्धे वस्त्रे परिधाय प्राङ्मुखो बद्धसंशिखः ।  
सपवित्रेण हस्तेन कुर्यादाचमन ततः ॥७० ॥  
ऊर्ध्वपुण्ड्रं सबिन्दुं च कुर्याच्चन्दनमृत्स्नया ।  
शङ्खचक्रादि कुर्याच्च धारयेत् तुलसीस्रजम् ॥७ १ ॥  
प्राणायामं तथा सन्ध्यां गायत्रीजपनं चरेत् ।  
शुचौ देशे गोमयेन मण्डलं तण्डुलादिभिः ॥७२ ॥  
कारयित्वा च तन्मध्ये कलशं सजले न्यसेत् ।  
कलशस्य मुखे विष्णुः कण्ठे रुद्रः सदा स्थितः ॥७३ ॥  
तस्य मूले स्थितो ब्रह्मा मध्ये तिष्ठन्ति मातरः ।  
कुक्षौ तिष्ठन्ति भूद्वीपसहिताः सप्त सागराः ॥७४॥  
तिष्ठन्ति ऋग्यजुःसामाऽथर्वाणोऽङ्गयुतास्तथा ।  
गङ्गा गोदावरी सौर्या कावेरी च सरस्वती ॥७५॥  
तिष्ठन्त्वत्र जले नद्यः पापनाशविधायिकाः ।  
चन्दनाऽक्षतपुष्पाणि समर्पयामि ओं नमः ॥७६ ॥  
नैवेद्यं फलताम्बूले समर्पयामि ओं नमः ।  
इत्यभ्यर्च्य ततः शङ्खं पूजयेदक्षतादिभिः ॥७७॥  
घण्टां च पूजयेद् रम्यामक्षतैः कुङ्कुमादिभिः ।  
पात्रं घटोपरि न्यस्येत् तिलयुक्शर्करान्वितम् ॥७८॥  
पीताम्बरं शुभं चापि हैमं राधायुतं हरिम् ।  
पुरुषोत्तममासस्य दैवतं तं प्रपूजयेत् ॥७९॥  
अनलोत्तारणं कृत्वा कुर्वीत प्राणधारणाम् ।  
स्पृष्ट्वा द्वौ तत्कपालौ तु दक्षिणेन करेण वै ॥८ ० ॥  
दत्वा च हृदयेऽङ्गुष्ठं प्राणाँस्तत्र सुधारयेत् ।  
अस्यै प्राणाः प्रतिष्ठन्तु चास्यै प्राणाः क्षरन्तु च ॥८ १ ॥  
अस्यै देवत्वयुक्तायै स्वाहा नारायणाय वै ।  
ध्यायेद् देवं तत आवाहयेन्नाथं हृदि स्थितम् ॥८ २॥  
आवाहयामि राधाश्रीसहितं पुरुषोत्तमम् ।  
आसनं चार्पयाम्यस्मै श्रीकृष्णाय तु शार्ङ्गिणे ॥८ ३ ॥  
समर्पयामि सलिलं पादप्रक्षालनाय ते ।  
अर्घ्यं फलान्वितं चैवाऽर्पयामि परमात्मने ॥८४॥  
तीर्थजलान्याचमनं तेऽर्पयामि राधिकापते ।  
पयो दधि घृतं क्षौद्रं शर्करा चार्पयामि ते ॥८५॥  
पञ्चस्नानं जलस्नानं तथा ते कारयाम्यहम् ।  
पीतधौत्रं चोत्तरीयं समर्पयामि केशव! ॥८६॥  
कौस्तुभं ब्रह्मसूत्रं च भूषां ददामि ते प्रभो ।  
सुगन्धतैलसारादि चन्दनं चार्पयामि ते ॥८७॥  
कुङ्कुमाक्षतपुष्पाणि चार्पयानि गृहाण वै ।  
धूपं दिव्यरसोपेतं त्वर्पयामि च ते प्रभो ॥८८ ॥  
दीपं घृतोज्ज्वलं तुभ्यं चार्पयामि हरे प्रभो ।  
पायसाद्यं च नैवेद्यं समर्पयामि केशव ॥८९॥  
आचमनं जलपानं फलं ताम्बूलकं तथा ।  
करोद्वर्तनकं चैव समर्पयामि माधव ॥९० ॥  
सुवर्णदक्षिणां हाराऽक्षतान् ददामि केशव! ।  
नीराजयामि देवेशं प्रदक्षिणं करोमि च ॥ ९१ ॥  
पुष्पाञ्जलिं चार्पयामि नमस्कारं करोमि च ।  
न्यूनं ते पूजने किञ्चित् क्षमस्व पुरुषोत्तम ॥९२॥  
होमं कुर्यादखण्डं च घृतदीपं समाचरेत् ।  
पुरुषोत्तमतुष्ट्यर्थे सर्वार्थफलसिद्धये ॥ ९३ ॥  
इति नित्यं पूजयेत्तं दद्याद्दानानि शक्तितः ।  
भोजयेद् भोज्यपात्राणि वृद्धाँश्च पादयोर्नमेत् ॥९४॥  
हविष्यभोजनं कुर्याद् व्रती देवप्रसादकम् ।  
गोधूमाः शालयो मुद्गा यवास्तिलाश्च शर्कराः ॥९५॥  
कङ्गूखर्जूरनीवारा द्राक्षाः कन्दाश्च कर्कटी ।  
मूलं शाकानि पत्राणि खाद्यपुष्पाणि मूलकम् ॥९६॥  
कान्दकानि कदलानि दधिं दुग्धं तथाऽऽर्द्रकम् ।  
शुण्ठी चाम्रफलं तक्रं पनसं च हरीतकीं ॥९७॥  
पिप्पलीजीरकं चामलकं तिन्तिडिका तथा ।  
क्रमुकं चैक्षवं सर्वं सात्त्विकं व्रतिभोजनम् ॥ ९८ ॥  
राजसं राजिकाराद्धं तामसं चामिषादिकम् ।  
वातुलं द्विदलाद्यं च परान्नादि विवर्जयेत् ॥९९ ॥  
ब्रह्मचर्यमधःशय्यां पत्रावल्यां च भोजनम् ।  
एकभुक्तं च कुर्वीत निन्दामात्रं विवर्जयेत् ॥ १०० ॥  
उपोषणेन दुग्धेन दध्ना जलेन सर्पिषा ।  
पत्रेणापि फलेनापि कर्तव्यः पुरुषोत्तमः ॥ १०१ ॥  
व्रतभङ्गो यथा न स्यात्तथा कार्यं प्रभोजनम् ।  
तुलसीदललक्षेणाऽऽर्चने पुण्यमनन्तकम् ॥ १० २।  
पुरुषोत्तममासस्य व्रत्यपि पुरुषोत्तमः ।  
चतुर्भुजो भवेदेव वैकुण्ठे वसति ध्रुवम् ॥ १०३ ॥  
अखण्डदीपो दातव्यो मासे श्रीपुरुषोत्तमे ।  
सौभाग्यनगरे राजा चित्रबाहुरभूत्पुरा ॥ १ ०४॥  
तस्य चन्द्रकला भार्या ह्युभावास्तां सुधार्मिकौ ।  
अगस्त्यश्च मुनिस्तस्य भवनं त्वाजगाम ह ॥ १० ५॥  
पूजयित्वा विनयेन चित्रबाहुरुवाच ह ।  
अद्य मे गृहसाम्राज्यजन्मादि सफलं खलु ॥ १०६ ॥  
यस्त्वं समागतो मेऽद्य गृहे श्रीकृष्णवल्लभः ।  
तुभ्यं सर्वं ददाम्यद्य वैष्णवाय महात्मने ॥ १ ०७॥  
मेरुतुल्यफलं स्याच्च मनागप्यर्पितं तु ते ।  
विष्णवे विष्णुभक्तायाऽनर्पितो दिवसोऽफलः ॥ १०८ ॥  
वैष्णवा वाङ्मनःकायकर्मभिः सेवनार्हणाः ।  
तस्य धन्याः प्रजाः सर्वा यद्गृहे वैष्णवो जनः ॥ १०९ ॥  
वस्तव्यं वैष्णवे देशे राज्ये वैष्णवभूभृति ।  
अमङ्गलं तथा काणं बोध्यं राष्ट्रमवैष्णवम् ॥ ११० ॥  
श्रीकृष्णाश्रितभक्तस्य राज्ञो राज्यं विवर्धते ।  
मुने! लक्ष्मीर्विपुलं मे तथा राज्यमकण्टकम् ॥ १११ ॥  
पतिव्रता च मे पत्नी केन पुण्येन मे वद ।  
श्रुत्वाऽगस्त्यश्च तं प्राह चमत्कारपुरे पुरा ॥ ११ २॥  
त्वमभूः शूद्रजातीयो मणिग्रीवोऽतिनास्तिकः ।  
सुरा मांस व्यवायाति चौर्य दुर्गुणवारिधिः ॥ ११ ३॥  
पतिभक्ता त्वियं भार्या सदा सद्भावनावती ।  
राज्ञा विवासितस्त्वं तु गतोऽरण्यं प्रियायुतः ॥ ११ ४॥  
मृगयाजीवनस्त्वं तु वने सन्दृष्टवान् मुनिम् ।  
तृषितं च मुमूर्षुँ च ह्युग्रदेवं द्विजं तदा ॥ १ १५॥  
उत्थायोत्तोल्य सलिलं फलं दत्वाऽप्रमोदयत् ।  
मुनिः प्राह सुसन्तुष्टो मणिग्रीव! सुखी भव ।११६ ॥  
जीवितं दत्तवाँस्त्वं मे ब्रूहि किं ते ददाम्यहम् ।  
मणिग्रीवस्तदा प्राह दारिद्र्यं नश्यतान्मम ॥ १ १७॥  
अतुला वैभवाः सन्तु पूर्णा मे स्युर्मनोरथाः ।  
इतीच्छामि तदा प्राह मुनिस्तथा भवन्तु ते ॥ ११८ ॥  
आगामिन्यधिमासे वै पावने पुरुषोत्तमे ।  
दीपो देयो मन्दिरे श्रीपुरुषोत्तमतुष्टये ॥ ११ ९॥  
न ते तीव्रदारिद्र्यं समूलं नाशमेष्यति ।  
तिलतैलेन वाऽऽज्येनेङ्गुदीतैलेन वापि च ॥ १२० ॥  
मासमेकं सदा स्नात्वा देवं नत्वा प्रदीपकम् ।  
देहि तेन महाराज्यं पृथ्व्यां ते वै भविष्यति ॥ १२१ ॥  
यज्ञादीनि तु कर्माणि कृच्छ्रचान्द्रायणानि च ।  
वेदपाठो गयाश्राद्धं कुरुक्षेत्रग्रहास्तथा ॥ १ २२॥  
तीर्थानि सर्वदानानि धर्मकार्याणि यानि च ।  
पुरुषोत्तमदीपस्य कलां नार्हन्ति षोडशीम् ॥ १२३ ॥  
अधिमासव्रतं श्रेष्ठं दीपश्चान्तःप्रकाशकः ।  
धनधान्यपशुपुत्रपौत्रदारायशस्करम् ॥ १ २४॥  
वन्ध्यात्वनाशकं नार्या अवैधव्यकरं व्रतम् ।  
राज्यदं चेष्टदं भर्तृप्रदं पत्नीप्रदं व्रतम् ॥ १२५ ॥  
विद्यासिद्धिकोशमोक्षप्रदं दीपार्पणव्रतम् ।  
इति पूर्वं त्वया दत्तो दीपं श्रीहरये वने ॥ १२६ ॥  
तेन पुण्येन सद्राज्यं लक्ष्मीं पत्नीं पतिव्रताम् ।  
प्राप्तवानसि राजेन्द्र! पुनः कुर्या लभिष्यसि ॥ १ २७॥  
इत्युक्त्वाऽगस्त्यऋषिराट् प्रयागं सञ्जगाम ह ।  
राज्ञा तेनापि विधिना प्राप्ते श्रीपुरुषोत्तमे ॥ १२८ ॥  
कृतं दीपप्रदानं च ततो मोक्षमवाप सः ।  
इत्युक्त्वाऽर्हणमादाय वाल्मीको निर्जगाम ह ॥ १ २९॥  
ततो मासे समायाते श्रेष्ठे श्रीपुरुषोत्तमे ।  
चतुर्दश्यां प्रगे कृष्णदुन्दुभिर्दृढधन्वना ॥ १३० ॥  
श्रुतः कुर्वन्तु चाऽद्यैव व्रतं दीपं सजागरम् ।  
स्वर्गं मोक्षं प्राप्नुवन्तु तेन पुण्येन मद्वरात् ॥ १३१ ॥  
इति श्रुत्वा दृढधन्वा स्मृत्वा सर्वं व्रतं तदा ।  
सकुटुम्बो निराहारश्चक्रे सदीपजागरम् ॥ १३२ ॥  
महान्तमुत्सवं चक्रे ददौ दानानि गोभुवाम् ।  
रात्रौ समाजगामाऽयं श्रीकृष्णः पुरुषोत्तमः ॥ १३३ ॥  
सकुटुम्बं गरुडेन ब्रह्मलोकं निनाय तम् ।  
किमु कथ्यं महालक्ष्मि! माहात्म्यमाधिमासिकम् ॥ १ ३४॥  
कर्ता धर्ता समुद्धर्ता यत्र श्रीपुरुषोत्तमः ।  
पोष्टा तुष्टः प्रदाता च भोक्ता श्रीपुरुषोत्तमः ॥ १ ३५॥  
य इदं शृणुयाल्लक्ष्मि! पठेद्वा पाठयेदपि ।  
सोऽधिमासफलं लब्ध्वा ब्रह्मलोकं प्रयाति हि ॥ १ ३६॥  
सकामः स्वर्गमासाद्य पारमेष्ठ्यपदं तथा ।  
महेशादिपदं प्राप्य ब्रह्मलोके महीयते ॥ १३७ ॥  
यैस्तु सम्पूजितो मासः सर्वं तैरभिपूजितम् ।  
सर्वं प्राप्तं भवेत् तेन प्राप्तः श्रीपुरुषोत्तमः ॥ १३८ ॥  
येन नीतोऽधिमासोऽयं वन्ध्यस्तस्य तु सम्पदः ।  
वन्ध्याः पुण्यं कृतं सर्वे वन्ध्यं स्यान्नात्र संशयः ॥ १३९ ॥  
ये केचित् सुखिनः सन्ति सुरमानवदानवाः ।  
पुरुषोत्तममासस्य फलं लक्ष्मि! न चेतरत् ॥ १४०॥  
इति श्रीलक्ष्मीनारायणीयसहितायां प्रथमे कृतयुगसन्ताने पुरुषोत्तममासमाहात्म्ये दृढधन्वाऽरण्ये शुकोक्तश्लोकं श्रुत्वा तदर्थं वाल्मीकं पृष्ट्वा, स्वीयं प्राग्भवीयं सुदेवद्विजत्वं पुत्रवत्त्वं च पुत्रनिधने च पुरुषोत्तममासकरणेन पुत्रजीवितत्वं स त्वयं पुत्रः शुकः श्लोकवक्ता त्वं त्विदानीं दृढधन्वा जात इति वृत्तान्तं ज्ञातवान्; पुरुषोत्तममासपूजाविधिं च ज्ञातवान्, अधिकमासे दीपदानेन मणिग्रीवशूद्रस्य जन्मान्तरे चित्रबाहुनृपतित्वं राज्यप्राप्तिश्चागस्त्येन कथिता, तदपि ज्ञातवान् , ततश्च चतुर्दशीव्रतं कृत्वा दृढधन्वा सकुटुम्बो मोक्षमवापेत्यादिनिरूपणनामा एक-विंशत्यधिकत्रिशततमोऽध्यायः ॥ १.३२१ ॥  
    
