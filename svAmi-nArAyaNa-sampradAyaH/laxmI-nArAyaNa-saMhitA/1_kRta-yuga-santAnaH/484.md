+++
title = "४८४"

+++
श्रीनारायण उवाच-  
शृणु लक्ष्मि! च रोहिण्या पुरा कृततपःपरम् ।  
येनाऽऽप्ता चन्द्रपत्नीनां मौर्धन्यं सर्वदा सती ॥१ ॥
अभीष्टा सर्वनारीणां भर्तुश्चापि विशेषतः ।  
एकदा निश्चयीभूता तपसे सा पतिव्रता ॥२ ॥
गत्वा तु नर्मदातीरे चकार विपुलं तपः ।  
एकरात्रं द्विरात्रं च षड् द्वादश तथाऽपरैः ॥३ ॥
पक्षमासोपवासैश्च कृशीकृतकलेवरा ।  
आराधनपरा नित्यं नारायणगुरोर्हरेः ॥४ ॥
स्नात्वा स्नात्वा जले नित्यं नर्मदाया हरौ रता ।  
पूजयति स्म गोविन्दं नारायणीपतिं प्रभुम् ॥५ ॥
प्रसन्नो भगवान्नारायणीस्वामी नरायणः ।  
उवाचाऽहं प्रसन्नोऽस्मि व्रतेन नियमैश्च ते ॥६ ॥
ददाम्यभीप्सितं तेऽद्य वरं वृणु महासति! ।  
एवं श्रुत्वा वचस्तस्य नत्वा सम्पूज्य भावतः ॥७ ॥
पादयोस्तु जलं पीत्वा भूत्वा दर्शनपावनी ।  
वरं वव्रे रोहिणी सा दास्यं ते चरणाम्बुजे ॥८ ॥
प्रथमं तद्वरं देहि भक्तिस्त्वयि विशेषिणी ।  
अथ द्वितीयं च वरं लोके चन्द्रगृहे सदा ॥९ ॥
सर्वासां तु सपत्नीनामधिका शशिनः प्रिया ।  
यथा भवानि ह्यचिरात् त्वत्प्रसादात्तथा कुरु ॥1.484.१ ०॥
हरिः प्राह स्वरूपे द्वे धारयाऽस्मत्प्रसादतः ।  
एकेन याहि वैकुण्ठं द्वितीयेनात्र संवस ॥११ ॥
द्वितीयेन स्वरूपेण भव त्वं शशिनः प्रिया ।  
भार्या पतिव्रता सर्वसपत्नीनां समग्रणीः ॥१ २॥
इत्युक्त्वा भगवान् कृष्णनारायणो ययौ स्वकम् ।  
वैकुण्ठं तां सतीं नीत्वा विमानेन विहायसा ॥१ ३॥
सा तु द्वितीयरूपा च ययौ चन्द्रमसो गृहम् ।  
तत आरभ्य सा जाता मूर्धन्या सर्वयोषिताम् ॥१४॥
इति ते कथितं लक्ष्मि! तपसः फलमुत्तमम् ।  
स्वर्गमोक्षप्रदं रम्यं ममाऽऽराधनरूपकम् ॥१५॥
अथाऽन्यत्ते प्रवक्ष्यामि मुक्तिदं चरितं मम ।  
दक्षस्य दुहिता त्वासीत् कुमुदा नाम विश्रुता ॥१६॥
सोमाय दत्वा तान् दक्षो परमं मौदमाप्तवान् ।  
तस्यां स जनयामास पुत्रममृतनामकम् ॥१७॥
अथ ज्ञात्वा सुरा यज्ञफलार्थिनो ययुश्च तम् ।  
अमृतं पीतवन्तस्ते ज्ञात्वा दैत्यास्ततो ययुः ॥१८॥
चन्द्रमसं च ते प्राहुर्देहि नोऽमृतमुत्तमम् ।  
पानार्थं त्वन्यथा त्वां वै भक्षयिष्याम एव यत् ॥१ ९॥
चन्दो नेयेष दातुं त्वमृतं तेभ्यस्ततो हि ते ।  
तं चन्द्रं जगृहुः स्वर्गात्पातयामासुरम्बरात् ॥1.484.२० ॥
हाहाकारो महान् जातः कुमुदा तस्य कामिनी ।  
पातिव्रत्येन धर्मेण जलं कृत्वा करे तदा ॥२१ ॥
उवाचाऽहं पतिधर्मा पतिव्रता पतिस्थिता ।  
पातिव्रत्यबलेनैते दानवा यान्तु सङ्क्षयम् ॥२२॥
इत्युक्त्वा वारि चिक्षेप दानवेषु ततस्तु ते ।  
भस्मीभूतास्तदा जाताः शेषाः शुक्रं गुरुं प्रति ॥२३॥
ययुर्निवेदयामासुर्दैत्यानां भस्मभावनम् ।  
शुक्रस्तत्र समागत्य जीवयामास चासुरान् ॥२४॥
ननाम कुमुदां शुक्रो दैत्या नेमुर्ययुर्गृहम् ।  
चन्द्रः कुमुदया स्वसामर्थ्येनोत्थापितो भुवः ॥२५॥
अथ ब्रह्ममहेशाद्यैरागत्य विश्रमीकृतः ।  
पुनः संस्थापितः स्वर्गे देवा बभूवुरज्वराः ॥२६॥
इति ते कथितं लक्ष्मि! पातिव्रत्यबलं महत् ।  
सर्वसम्पत्करं विघ्नहरं सौभाग्यवर्धनम् ॥२७॥
अथाऽन्यमपि वक्ष्यामि चमत्कारं शृणु प्रिये ।  
नर्मदायां चतूसङ्गे वर्तते यज्ञपर्वतः ॥२८॥
स्वयम्भुवा पुरा तस्मिन्निष्टः सौत्रामणिर्मखः ।  
तत्रैवेष्टं मघवता हयमेधेन पद्मजे ॥२९॥
निष्क्रान्ता पर्वतात्तस्माच्चतूनाममहानदी ।  
पतिता नर्मदायां सा सङ्गमे यज्ञपर्वते ॥1.484.३० ॥
ऋषिः सुपर्णो यत्राऽऽसीज्जाबालिर्ब्रह्मबीजजः ।  
पुरुहूता तस्य पत्नी धर्मपत्नी पतिव्रता ॥३ १॥
प्रमाद्य त्वब्रवीद्वाक्यं पुरुहूता निजं पतिम् ।  
ऋतुकाले पर्वणि मां भजस्व त्वं महामुने ॥३२॥
जायते मे यथा पुत्रः सर्वसन्तानपावनः ।  
पुत्रेण लोकान् जयति तृप्यन्ति पितृदेवताः ॥३३॥
अपुत्रस्य गतिर्नास्ति तस्मात्पुत्रमजीजनः ।  
श्रुत्वोवाच सुपर्णस्ताममावास्याऽद्य विद्यते ॥३४॥
कामदेवः सदा पत्नि! वर्जनीयो हि पर्वणि ।  
अकर्तव्यं व्रते पुण्ये दिने पितृतिथावपि ॥३५॥
गमनं दम्पतीभ्यां वै ऋतुकालेऽपि भामिनि ।  
पितरस्तस्य तन्मांसं भुञ्जते ऋतुगामिनः ॥३६॥
दिव्यं वर्षसहस्रं तु तप्तं मे दुष्करं तपः ।  
तच्च सर्वं प्रविनश्येत् पर्वणि सङ्गमात्तव ॥३७॥
पश्य स्नात्वा क्षणमात्राच्चाण्डालं सङ्गमेऽत्र वै ।  
यान्तं विमानमार्गेण स्वर्गे धिक्कृत्य मां प्रिये ॥३८॥
तपः करोमि सततं धिक्कारस्तेन वै कथम् ।  
कृतो भवेदिति चिन्तापरो भवामि सुप्रिये ॥३९॥
वदाऽत्र कारणं साध्वि! धिक्कृतस्तेन वै कथम् ।  
पश्चात्ते सम्प्रदास्यामि धर्मं चेन्मन्यसे सति! ॥1.484.४०॥
ऋतुदानं पर्वकाले यदि धर्मो भवेत् प्रिये ।  
तावत् काचित्समायाता निषादी नर्मदातटे ॥४१ ॥
धिक्कारं सा श्रुतवती तदर्थं त्वाह तं ऋषिम् ।  
अहङ्कारविमूढात्मा त्वत्समो नास्ति तापसः ॥४२॥
न स्नानं न जपो होमो न स्वाध्यायोऽच्युतार्चनम् ।  
न च वा भजनं चेष्टमन्त्रस्य विहितं त्वया ॥४३॥
निष्फलं क्लेशमापन्नो वायुभक्षो निराश्रयः ।  
त्वत्तपोध्यानयोगश्च निष्फलं स्वर्गदं न वै ॥४४॥
उवाच तां निषादीं च तदा नम्रगिरा मुहुः ।  
काऽसि त्वं तीर्थमायाता निषादीरूपमाश्रिता ॥४५॥
उमा सरस्वती गङ्गा मां जिज्ञासितुमागता ।  
अनुग्रहमिमं मन्ये वद धर्मं सनातनम् ॥४६॥
निषाद्युवाच तं हर्षात्तदा धर्मं सनातनम् ।  
विप्राण्यहं च विप्रो मे भर्ताऽऽसीन्नैमिषे वने ॥४७॥
संस्थितस्तपसि नित्यं मां न स्पृशति मासिके ।  
कामार्तया मया ऋतुस्नातया प्रार्थितः स हि ॥४८॥
अमावास्यादिने पुत्रलब्धये याचितः पतिः ।  
अकाले याचमानाऽहं तेन शप्ता महात्मना ॥४९॥
अधर्मं याचमाना त्वं भव शूद्रा निषादजा ।  
मया शप्तो भव तत्र चाण्डालो यत्र चाप्यहम् ॥1.484.५०॥
इति शापाभिभूतौ वै दम्पती नर्मदाभवम् ।  
लक्ष्मीनारायणसहितायाः श्रुत्वा कथानकम् ॥५१ ॥
माहात्म्यमुत्तमं दिव्यं तारकं स्नानमात्रतः ।  
समागतो पतिर्मे सः चाण्डालः स्वर्गमाप्तवान् ॥५२॥
अहं निषादी विप्राणी स्नात्वा यास्यामि मोक्षणम् ।  
तस्मात्त्वं भज गोविन्दं तपसा सह सर्वदा ॥५३॥
सार्थकं ते भवेत् सर्वमन्यथा निष्फलं तव ।  
हर्यर्थं कुरु कर्माणि होमजप्यादिकानि वै ॥५४॥
यास्यसे त्वं तु वैकुण्ठं कृष्णनारायणाश्रितम् ।  
इत्युक्त्वा नर्मदानीरे स्नात्वा स्वर्गं ययौ हि सा ॥५५॥
येन मार्गेण तद्भर्ता ययौ सा तेन संययौ ।  
एतच्छ्रुत्वा तु जाबालिं सुपर्णं स्वपतिं सती ॥५६ ॥
पुरुहूता प्रणम्यैव ययाचे वै क्षमां तदा ।  
धर्मं सनातनं ज्ञात्वा पर्वण्यपि ऋतावपि ॥५७॥
मैथुनं दम्पतीनां वै योग्यं नास्त्येव सर्वथा ।  
एवं धर्मं परं ज्ञात्वा दम्पती तौ तु वैष्णवौ ॥५८॥
भजनं श्रीकृष्णनारायणाय स्वामिने नमः ।  
कृत्वा नित्यं च जपनं पत्नीव्रतपतिव्रतौ ॥५९॥
ययौ कालेन वैकुण्ठं जपधर्मपरायणौ ।  
इति ते कथितं लक्ष्मि धर्मज्ञानं मुनेः स्त्रियाः ॥1.484.६० ॥
इति श्रीलक्ष्मीनारायणीयसंहितायां प्रथमे कृतयुगसन्ताने रोहिण्याः कुमुदायास्तपः, पुरुहूतायाश्च नर्मदास्नानेन मोक्षणं, पर्वणि ऋतुदानाऽदानं धर्म इत्यादिनिरूपणनामा चतुरशीत्यधिकचतुश्शततमोऽध्यायः ॥४८४ ॥
    
