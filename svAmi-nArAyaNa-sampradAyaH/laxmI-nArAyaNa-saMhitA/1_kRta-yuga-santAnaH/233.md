+++
title = "२३३"

+++
श्रीलक्ष्मीरुवाच-  
नारायण महाविष्णो कृष्ण श्रीकमलापते ।  
द्वारकामृत्तसंश्रावान्ममाऽऽनन्दः प्रजायते ॥१ ॥
कृतकृत्या कृता चाऽऽद्य कृपालुना त्वया प्रभो ।  
त्रिस्पृशायास्तु माहात्म्यं स्वरूपं वापि मे वद ॥२ ॥
श्रीनारायण उवाच-  
शृणु लक्ष्मि! त्रिस्पृशायां माहात्म्यं कथयामि ते ।  
यत्समं न व्रतं चान्यत् फलदं मोक्षदं तथा ॥३ ॥
यत्फलं तु समाश्रुत्य मुच्यते कर्मबन्धनात् ।  
मोक्षं याति व्रतादेशाद् व्रतात् हृष्यति माधवः ॥४ ॥
तदहं ते प्रवक्ष्यामि सर्वसङ्कल्पपूरकम् ।  
प्रत्यक्षमर्चितः कृष्णः कृतं येन व्रतं हि तत् ॥५ ॥
त्रिस्पृशाया नामवक्ता पुरश्चरणपुण्यभाक् ।  
न वेदैर्न पुराऽऽख्यानैर्न यज्ञैस्तीर्थराशिभिः ॥६ ॥
अन्यैरसङ्ख्यकृच्छ्रैश्च पूजितैर्देवतादिभिः ।  
मुक्तिः स्यात्पद्मजे तस्य त्रिस्पृशा नार्जिता यदि ॥७ ॥
ब्रह्मणाऽभिसमापृष्टश्चाहं सम्प्रोक्तवाँस्तदा ।  
विषयार्त्तिजनव्राततारणाय महापथः ॥८ ॥
त्रिस्पृशाव्रतमेवोक्तो नान्यः पन्थाः प्रमुक्तिदः ।  
इन्द्रियवाजिमत्तानां स्थैर्यं न तपसा विना ॥९ ॥
तपस्त्रिस्पर्शगा ह्येकादशी प्रोक्ता मया तदा ।  
विषयाऽरण्यमग्नाश्च करिष्यन्ति यदि व्रतम् ॥1.233.१ ०॥
त्रिस्पृशायास्तदा तेषां मुक्तिः शाश्वतकालिकी ।  
सेयं मोक्षप्रदा कार्या कृता बहुसदुत्तमैः ॥१ १॥
कार्तिके शुक्लपक्षे सा यर्हि भवति योगतः ।  
सोमयज्ञाऽयुतपुण्यप्रदा सा मुक्तिदोत्तरे ॥१२।  
हत्याकोटिमहापापनाशयित्री महाबला ।  
ब्रह्महत्यादिपापानि त्रिस्पृशाव्रतसंश्रयात् ॥१३॥
यान्ति प्रविलयं सद्यः पापेष्वन्येषु का कथा ।  
न प्रयागे पुष्करे वा बदर्यां काशिकास्थले ॥१४॥
गोमत्यां नैव रेवायां रैवते नेन्द्रद्युम्नके ।  
कुङ्कुमवाप्यां केदारे रामेश्वरे न माथुरे ॥१५॥
मुक्तिर्भवेन्महालक्ष्मि! त्रिस्पृशा यदि नो कृता ।  
प्राणत्यागात्प्रयागे वा काश्यां कुशपुरे तथा ॥१६ ॥
गोमत्यां स्नानकरणात् या मुक्तिः शाश्वती मता ।  
सा गृहे जायते मुक्तिस्त्रिस्पृशाया उपोषणात् ॥१७॥
अज्ञानां मुक्तिदा प्रोक्ता स्त्रीशूद्राणां विशेषतः ।  
विज्ञानदा सदा पुण्या पवित्रा परमार्थदा ॥१८॥
कल्याणजननी सद्यो धर्मार्थकाममोक्षदा ।  
जीवनी विष्णुभक्तानां नारीणां तु विशेषतः ॥१९॥
सर्वेषां पावनी पुण्या जननी वेदमातृवत् ।  
पावनी कमलातुल्या रक्षिका रमया समा ॥1.233.२०॥
साङ्ख्ययोगफलाधिक्यफलव्याप्तफलप्रदा ।  
तीर्थकोटिशतैर्युक्ता जाह्नवीं स्नानकाम्यया ॥२१ ॥
गोमत्यां याति कृष्णस्य सन्निधौ शुद्धिहेतवे ।  
तीर्थकोटिसहस्राणि तिष्ठन्ति गोमती स्थले ॥२२॥
सापि व्रतं त्रिस्पृशायाः करोति पापशुद्धये ।  
ब्रह्महत्या सुरापानं गोवधः प्रमदावधः ॥२३ ॥
ब्रह्मदेवस्वहरणं मातापित्रोश्च ताडनम् ।  
गुरुद्रोहो हरेद्रोहस्तथा चाऽभक्ष्यभक्षणम् ॥२४॥
अगम्यागमनं हिंस्त निन्दनं च सतां सदा ।  
अन्यानि क्रूरकर्माणि यानि पापानि चाप्यथ ॥२५॥
व्यपोहत्येव सा लक्ष्मि त्रिस्पृशा पावनोत्तमा ।  
सरस्वत्यधिका या वै तीर्थाऽर्बुदाऽतिपूजिता ॥२६॥
कोटियज्ञाधिका होमदानपुण्याधिका च या ।  
जपकोट्यधिका पुण्या पुरुषार्थाऽधिका तथा ॥२७॥
साङ्ख्ययोगाधिका चात्मज्ञानमूर्धन्यपूजिता ।  
त्रिस्पृशा व्रतरूपा वै कार्या मोक्षप्रदायिनी ॥२८॥-  
एकादशी सूर्ययोगे पश्चाच्च द्वादशी तथा ।  
त्रयोदशी निशाशेषे त्रिस्पृशैकादशी तु सा ॥२९॥
अरुणोदयवेलायां सूर्योदयस्य प्राग् यदि ।  
दशमी वर्तते चेत् स दशमीवेध उच्यते ॥1.233.३ ०॥
दशमीवेधजं दोषं न क्षमामि मम प्रिये ॥
दशमीवेधसहिता न ह्यपोष्या क्वचिद्धि सा ॥३ १॥
यथा रजस्वलादोषाद् दुष्यत्यपि च तत्पतिः ।  
तथैव दशमीविद्धैकादशी दोषदायिनी ॥३२॥
दशम्येकादशी भद्रा दिनैक्ये तु यदा भवेत् ।  
तदापि त्रिस्पृशा सा त्वासुरी वर्ज्या प्रयत्नतः ॥३३॥
दशमीमिश्रितं येन कृतं चैकादशीव्रतम् ।  
भुक्तं हालाहलं तेन कृतं पापं न तद्व्रतम् ॥३४॥
जन्मकोटिकृतं पुण्यं सन्तानं याति सङ्क्षयम् ।  
पतति स्वकुलं स्वर्गाद् याति वै रौरवं ततः ॥३५॥
तस्माद् वै दशमीयुक्तं मद्दिनं वर्ज्यमेव यत् ।  
वृद्धौ त्याज्या वेधवती कर्तव्या द्वादशीयुता ॥३६॥
मोहिन्यै दशमीवेधे वासो दत्तोऽस्ति वेधसा ।  
महत्पापं ततो बोध्यं दशमीवेधयुग्वते ॥३७॥
वृद्धौ क्षये च वा तद्वत् सन्देहे समुपस्थिते ।  
ममाऽऽज्ञया सदा कार्या द्वादशी वल्लभा मम ॥३८॥
शृणु लक्ष्मि! प्रवक्ष्यामि त्रिस्पृशाव्रतसद्विधिः ।  
पलेन वा पलार्धेन तदर्धेनापि पद्मजे ॥३९॥
प्रतिमा मम सौवर्णी कारणीया यथावसु ।  
ताम्रपात्रे तिलपूर्णे घटो रत्नजलादियुक् ॥1.233.४०॥
पत्रपुष्पश्वेतवस्त्रकर्पूरादियुतस्तथा ।  
स्थाप्यो वै सर्वतोभद्रमण्डले धान्यनिर्मिते ॥४१॥
घटे स्थाल्यां काञ्चनी सा मूर्तिः स्थाप्या मम प्रिये ।  
लक्ष्मीः स्थाप्या मम पार्श्वे ततः पूजां समाचरेत् ॥४२॥
आवाहनं चासनं च पाद्यं चार्घ्यं समर्पयेत् ।  
तत आचमनीयं च जलस्नानं समर्पयेत् ॥४३॥
दुग्धस्नानं दधिस्नानं घृतस्नानं तदुत्तरम् ।  
कारयेच्छर्करास्नानं मधुस्नानं समर्पयेत् ॥४४॥
अभिषेकं जलैस्तैर्थैः कारयेन्मार्जयेत् पटैः ।  
धौत्रं च शाटिकां चाङ्गरक्षकं कञ्चुकीं तथा ॥४५॥
उत्तरीयं तथा शाटीं यज्ञोपवीतमित्यपि ।  
दद्यान्मङ्गलसूत्रं च कौस्तुभं तन्तिकामपि ॥४६॥
केशप्रसाधनं कुर्यात् तैलपुष्पादि धारयेत् ।  
कबरीं साधयेत् चूडां गन्धयेद् ग्रन्थयेत्तथा ॥४७॥
कज्जलं नेत्रयोर्दद्याद् भाले पुण्ड्रं सचन्द्रकम् ।  
चन्दनं कस्तुरीयुक्तं कर्पूराढ्यं समर्चयेत् ॥४८॥
नासानत्थीं चिबुकं च टिबकीं गण्डकेऽर्पयेत् ।  
कुण्डले चैरने कर्णभूषणे शृङ्खले तथा ॥४९॥
सिन्दूरं कुङ्कुमं दद्यादोष्ठयोः रङ्गरञ्जनम् ।  
कुर्याद् दद्यात् तुलस्याश्च हारान्पौष्पान्सुगुच्छकान् ॥1.233.५० ॥
स्वर्णरत्नमणिहारान् शृङ्खलाः कटकाँस्तथा ।  
ऊर्मिका रशनां दद्यात् किङ्किण्याढ्यसुनूपुरान् ॥५१॥
पादुके नक्तके यष्ट्यौ दद्यादत्तरकेसरान् ।  
मुकुटं शेखरान् कर्णपूरान् सन्धारयेत्तथा ॥५२॥
व्यजनं पादुके दद्याद् राजयोग्यस्वलङ्कृतीन् ।  
तुलसीमालिके दद्याल्लक्ष्मीनारायणाय मे ॥५३॥
गुलालाऽबीररक्तनि चाऽक्षतान् कुसुमानि च ।  
धूपं दीपं च नैवेद्यं दद्यात् श्रीविष्णवे जनः ॥५४॥
नैवेद्यानि मनोज्ञानि मिष्टान्नानि बहून्यपि ।  
फलानि सुमधुराणि दद्याद्वै शीतलं जलम् ॥५५॥
सुगन्धं शान्तिदं चेष्टं जलपानं समर्पयेत् ।  
ताम्बूलं बहुद्रव्याढ्यं दद्यान्मुखस्य शुद्धये ॥५६॥
दद्याच्च मुद्रिकां स्वर्णां दक्षिणां केशवाय वै ।  
तद्यत्त्वपेक्षितं तत्र पूजायां तत् समर्पयेत् ॥५७॥
नीराजनं नवाऽऽवत्तं पञ्चवर्तिप्रकाशितम् ।  
कुर्यात् ततः शुभ्रवस्त्रामार्जनं त्रिः पुनः पुनः ॥५८॥
आननाग्रे ततः कुर्याच्छङ्खभ्रामणमित्यथ ।  
जलं त्वार्द्राम्बरं मूर्ध्न उत्तारयेत् सुभावतः ॥५९॥
दण्डवच्च स्तुतिं कुर्यात् प्रदक्षिणं पुनः पुनः ।  
नमस्कारान् बहून् कुर्यात् क्षमायाचनमित्यपि ॥1.233.६० ॥
पुष्पाञ्जलिं विकीर्यैव प्रार्थयेत्परमेश्वरम् ।  
नेत्रे सम्मील्य तन्मूर्तिं ध्यायेत् तिष्ठँस्तदग्रतः ॥६ १ ॥
दामोदराय वै पादौ जानुनी माधवाय च ।  
गुह्यं कामस्वरूपाय कटिं वामनमूर्तये ॥६२॥
पद्मनाभाय नाभिं वै जठरं विश्वहेतवे ।  
हृदयं ज्ञानदेहाय कण्ठं वैकुण्ठवासिने ॥६३॥
सहस्रबाहवे बाहू चक्षुषी योगमूर्तये ।  
सहस्रशीर्षा शिरसि सर्वाङ्गं स्वामिने तथा ॥६४॥
ध्यायामि व्यस्तरूपं वै समस्तं चान्तरे मम ।  
ध्यानगम्यो महाराज! पापं नाशयसि द्रुतम् ॥६५॥
स्मृतो हरसि पापानि दुःस्वप्नं दुर्विचिन्तितम् ।  
दुर्निमित्तं भयं याम्यं दुःखं दुर्गतिसम्भवम् ॥६६॥
अन्यच्च यद्भवेद् दैह्यं चैहिकं पारलौकिकम् ।  
रक्ष तस्माच्च सर्वस्मादपराधाच्च दुःखदात् ॥६७॥
सदा भक्तिस्त्वयि चास्तु लक्ष्मीनारायण प्रभो! ।  
देहि त्वच्चरणे दास्यं नय वैकुण्ठमेव माम् ॥६८॥
त्रिस्पृशायाः स्वयं धाता स्वामी नारायणः पतिः ।  
भवानेव हरिर्मह्यं मोक्षं ददातु माधवः ॥६ ९॥
इति स्तुत्वा ततो नृत्यं गीतवादित्रसंयुतम् ।  
सुस्वरं सुसमदृश्यं कुर्याद् देवस्य सन्निधौ ॥1.233.७०॥
एवं प्रातः प्रभुं कृष्णं पूजयित्वा सुवर्णजाम् ।  
मूर्तिमेकादशीरूपां लक्ष्मीरूपां विधानतः ॥७१॥
नमस्कृत्य ततो गच्छेत् कथायां सत्समागमे ।  
कीर्तनेन तथा भक्त्या भजनेन जपेन च ॥७२॥
श्रवणेन स्मरणेन सेवनेनापि सर्वथा ।  
अर्चनेनाऽथवा सम्यग्वन्दनेन दिनं नयेत् ॥७३॥
निराहारो जलाहारो नक्तभुक् चैकभोजनः ।  
शक्तोऽशक्तो व्रतं कुर्यात् स्वेष्टसम्पत्फलप्रदम् ॥७४॥
मध्याह्नसमये दद्यात् ताम्बूलं भोजनं फलम् ।  
जलं दद्यात्तथा शय्यां मञ्चगेन्दुकपार्श्वकाम् ॥७५॥
सायं जलं पुनर्दद्यादारार्त्रिकं विधानतः ।  
पूजनं षोडशवस्तुवर्यैः कुर्याच्च भावतः ॥७६ ॥
एवं गुरुं च सम्पूज्य कुर्याज्जागरणं निशि ।  
गीतनृत्यसमाचारकीर्तनाद्यभिसंयुतम् ॥७७॥
ततो निशान्ते हरये दत्त्वा चार्घं विधानतः ।  
स्नानादिकां क्रियां कृत्वा साधून् विप्रान् सुभोजयेत् ॥७८ ॥
साध्वीश्च भोजयेद् बालान् दद्याद्दानानि दक्षिणाः ।  
एवं च द्वादशीभागे त्रयोदश्यामथापि वा ॥७९॥
पारणार्थं प्रसादं वै भुञ्जीत भक्तसंयुतः ।  
मण्डलं सर्वतोभद्रं घटं चापि हरिं तथा ॥1.233.८० ॥
विसर्जयेद् विधानेन फलं मोक्षमवाप्नुयात् ।  
त्रिस्पृशाया व्रताख्यानं श्रुत्वाऽस्य तत्फलं मिलेत् ॥८ १॥
अश्वमेधसहस्राणि वाजपेयशतानि च ।  
कृतान्येव कृतं येन त्रिस्पृशासमुपोषणम् ॥८२॥
त्रिस्पृशाव्रतकृदष्टोत्तरं शतं कुलानि वै ।  
मातापितृप्रपक्षाणि तारयत्येव सर्वथा ॥८३॥
तैः सर्वैः सह संयुक्तो विष्णुलोके महीयते ।  
तीर्थकोटिक्षेत्रकोटिफलभाक् त्रिस्पृशाव्रती ॥८४॥
नरा नार्यः सर्ववर्णा मुक्तिमायान्ति तद्व्रताः ।  
ब्रह्मणा सा कृता पूर्वं पश्चान्महर्षिभिः कृता ॥८५॥
सेयं कार्या सदा भक्तैः सकामैः कामवर्जितैः ।  
गङ्गावगाहने वर्षकोटिभिर्यत्फलं भवेत् ॥८६॥
ततोऽप्यधिकं सत्पुण्यं त्रिस्पृशाव्रतिनो भवेत् ।  
यत्फलं कुरुक्षेत्रे स्यात्सूर्यग्रहणकोटिभिः ॥८७॥
हेमभारशतदाने प्रत्यहं तत्र यत् फलम् ।  
कोटिगोदानजं पुण्यं त्रिस्पृशाव्रतिनो भवेत् ॥८८॥
पापकोटिसहस्राणि हत्याकोटिशतानि च ।  
विनश्यन्त्युपवासेनैकादश्यास्त्रिस्पृशेर्व्रते ॥८९॥
प्रकाशयति यश्चेदं व्रतं सोऽप्यर्जयेत् फलम् ।  
त्रिस्पृशा दुर्लभा लोके प्राप्यते नैव मानवैः ॥1.233.९०॥
पितरोऽज्ञातकर्माणः प्रेतत्वं ये गता अपि ।  
कुलजस्त्रिस्पृशां कृत्वा तारयेत्तानधोगतान् ॥९१॥
किमु वक्तव्यमेवाऽत्र त्रिस्पृशा मुक्तिदायिनी ।  
सम्पत्प्रदायिनी चात्र परत्र मोक्षदा हि सा ॥९२॥
इति श्रीलक्ष्मीनारायणीयसंहितायां प्रथमे कृतयुगसन्ताने त्रिस्पृशैकादशीव्रतफलपूजनादिकथननामा त्रयस्त्रिंशदधिकद्विशततमोऽध्यायः ॥२३३॥
    
