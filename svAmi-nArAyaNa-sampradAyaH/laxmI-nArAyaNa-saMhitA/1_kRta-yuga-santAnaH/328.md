+++
title = "३२८"

+++
श्रीलक्ष्मीरुवाच-  
कृत्यायोनौ निहितस्य शुक्राचार्यस्य वै ततः ।  
किमभूत् तत्र युद्धं च कीदृशं चेति मे वद ॥१ ॥
श्रीनारायण उवाच-  
यावज्जालन्धरनाशो भवेत् तावत्तु कृत्यया ।  
स्वयोनौ मर्दितः शुक्रो निर्गन्तुं नाऽशकत् तदा ॥२ ॥
योगमन्त्रबलेनायं मुमुर्षुरपि संयमात् ।  
कथञ्चिज्जीवनं धृत्वा प्रसुप्तस्तत्र मूर्छितः ॥३ ॥
जालन्धरे विनष्टे च कृत्यया मूत्रितो बहिः ।  
मूर्छितश्चिरकालान्ते जागरं स च लब्धवान् ॥४ ॥
अथ प्रासङ्गिकं युद्धं शृणु लक्ष्मि! परस्परम् ।  
द्वन्द्वात्मकं ततो जातं महतोर्महतोरति ॥५ ॥
अभ्यधावत नन्द्याख्यं कालनेमिर्महासुरः ।  
शुम्भो लम्बोदरं चापि निशुम्भस्तु षडाननम् ॥६ ॥
निशुम्भः पञ्चभिर्बाणैर्विव्याध शिखिनं हृदि ।  
कार्तिकेयस्ततो बाणैः पञ्चभिस्त्वतिसूल्बणैः ॥७ ॥
विव्याध वाजिनस्तस्य सारथिं ध्वजमेव च ।  
शरेणैकेन तीक्ष्णेन निशुम्भं प्रजघान ह ॥८ ॥
जगर्ज च निशुम्भोऽपि गर्जन्तं तु षडाननम् ।  
जघान बहुभिर्बाणैविव्याध वर्म धारितम् ॥९ ॥
कार्तिकेयस्तदा क्रद्धः शक्तिं जग्राह पाणिना ।  
प्रसह्य बलवान् वेगात् प्राहिणोत् प्राणघातिनीम् ॥1.328.१० ॥
निशुम्भोऽपि समयज्ञः स्वशक्त्या तां व्यपातयत् ।  
तावत् स्कन्दो द्वितीयां तां तदा प्राणान्तकारिणीम् ॥११ ॥
प्राहिणीदतिवेगात् सा हृल्लग्ना तमपातयत् ।  
अथ नन्दीश्वरस्तत्र कालानेमिं महासुरम् ॥१२ ॥
अविध्यत शरैस्तीक्ष्णैः पञ्चभिः सप्तभिस्तथा ।  
चतुर्भिश्च हयान् द्वाभ्यां केतुं चैकेन सारथिम् ॥१३ ॥
कालनेमिस्ततो बाणैर्धनुश्चिच्छेद नन्दिनः ।  
शिलीमुखैस्तथा नन्दीश्वरं विव्याध मस्तके ॥१४॥
नन्दीशोऽपि त्रिशूलेन जघान हृदि कालकम् ।  
कालको हतसर्वस्वः शूलभिन्नहृदन्तरः ॥१५॥
उत्पाट्य शिखरं चाद्रेर्नन्दिनं समताडयत् ।  
नन्दिः शक्तिं समादाय जघान कालवक्षसि ॥१ ६॥
कालः पपात मूर्छायां हस्तपादौ प्रसार्य वै ।  
अथ हस्त्याननः शुभ विव्याध हृदि पत्रिणा ॥१७॥
अश्वान् विव्याधाऽष्टभिश्चैकेन विव्याध सारथिम् ।  
शुभस्तदातिवेगाद्वै बाणेनैकेन मूषकम् ॥१८ ॥
विव्याध मस्तके चूचू कृत्वा ह्यालुरपासरत् ।  
गणेशस्तं परित्यज्य पदातिर्गणनायकः ॥१९ ॥
शक्त्या विव्याध शुभ च पृथ्व्यामपातयत् तदा ।  
अथ मूर्छा विहायैव कालनेमिर्निशुभकः ॥1.328.२० ॥
उभौ गणेशं हन्तु ३ समाजग्मतुरुल्बणौ ।  
गृहीत्वा पातयामासतुश्च विव्यधतुः शरैः ॥२ १ ॥
तं पीडितमवालोक्य वीरभद्रोऽभ्यधावत ।  
जग्राह द्वौ कुक्षयोश्च मर्दयामास वै मुहुः ॥२२ ॥
प्रक्षिप्तौ पृथ्व्यां तौ द्वौ मृतप्रायौ महासुरौ ।  
कूष्माण्डा भैरवास्तावत् प्रेता भूताः पिशाचकाः ॥२३ ॥
विनायकाश्च वेताला वीराः पक्षाश्च राक्षसाः ।  
योगिन्यः कृत्यका डाकिन्यश्च सैन्यानि संययुः ॥२४॥
ततः किलकिलाशब्दः सिंहनादाः सघर्घराः ।  
डमरूजप्रणादाश्चाऽकम्पयन् पृथिवीं तदा ॥२५ ॥
भक्षयन्ति दानवाँश्च मारयन्ति त्रिशूलकैः ।  
छेदयन्ति गलाँस्तेषां मर्दयन्ति महासुरान् ॥२६ ॥
जघ्नुर्दैत्यान्दानवाँश्च शिखरैः पर्वतोपमैः ।  
हस्तिभिर्वाजिभिश्चैव रथैः शस्त्रीकृतैस्तदा ॥२७॥
दानवैश्चापि दैत्यैश्च शस्त्रीकृतैर्जडाऽजडैः ।  
पद्भ्यां पद्भ्यां प्रगृह्यैव ताडयन्ति स्म ताँश्च तैः ॥२८॥
एवं भूतादिसेनाभिः कृतं वै कदनं महत् ।  
ये योद्धारोऽभवन्दैत्यादयस्ते शस्त्रतां गताः ॥२२ ॥
तैरेव शस्त्रतां प्राप्तैर्नष्टाः स्वसैन्यपुङ्गवाः ।  
यत्र भूता राक्षसाश्च वेतालाश्च विनायकाः ॥1.328.३ ० ॥
योद्धारस्तत्र किङ्किं न सम्भाव्यते घटाऽघटम् ।  
जलन्धरस्य तत्सैन्यं छिन्नं भिन्नं विनाशितम् ॥३ १ ॥
मर्दितं नाशितं चापि चूर्णितं शकलीकृतम् ।  
नाऽवशिष्टो यदा तत्र दृश्यतेऽसुरदानवः ॥३२॥
तदाऽतिखेदमापन्नश्चाश्रूणि व्यासृजन्मुहुः ।  
जलन्धरो महावीरः शुक्रनाशातिशोकवान् ॥३३॥
उज्जीवकस्य नाशेन सर्वं नष्टं ममाद्य वै ।  
मयापि चात्र मर्तव्यं कृत्वा युद्धपराक्रमम् ॥३४॥
इति निश्चित्य सहसा कृत्यां जग्राह पादयोः ।  
विदारणाय तावत्साऽमुञ्चच्छुक्रं स्वमूत्रगम् ॥३५॥
रथे निक्षिप्य स तत्र विशश्राम क्षणं यदा ।  
तावच्छुक्रः समवाप सञ्ज्ञां ततोऽथ विद्यया ॥३६ ॥
सञ्जीविन्या पुनर्दैत्यानुत्थापयन् जगर्ज च ।  
तावद्वै वीरभद्रस्तं शुक्राचार्यं जलन्धरम् ॥३७॥
रथं सर्वं समानीय गह्वरं प्रविवेश ह ।  
शुक्राचार्यं तु कृत्याभ्यो दत्वा नीत्वा जलन्धरम् ॥३८॥
आनीनाय हरस्याग्रे वीरभद्रो जगर्ज ह ।  
तावज्जलन्धरो रूपाण्यनेकानि विधाय तु ॥३९॥
मूलरूपेण तत्स्थानादपासरन्मृतेर्भिया ।  
भूतप्रेतपिशाचैश्च कूष्माण्डैर्गणनायकैः ॥1.328.४० ॥
छिन्ना भिन्ना हता दैत्या ये तु शुक्रेण जीविताः ।  
प्रविध्वस्तां ततः सेनां दृष्ट्वा जलन्धरस्तदा ॥४१ ॥
रथेनाऽतिपताकेन गणानभिययौ पुनः ।  
मेघवद्बाणवृष्टिं स मुमोच शिवसैन्यके ॥४२ ॥
जलन्धरशरमेघैश्छन्नं व्योमाऽभवत्तदा ।  
शैलादिः पञ्चभिर्विद्धो गणेशः पञ्चसायकैः ॥४३ ॥
वीरभद्रश्च विंशत्या कार्तिकेयस्तु सप्तभिः ।  
विद्धस्तेन तु दैत्येन कार्तिकेयोऽपि सत्वरम् ॥४४ ॥
शक्त्या विव्याध तं वीरं पातयामास भूतले ।  
जलन्धरस्ततः क्षणात् समुत्थाय रुषा ज्वलन् ॥४५ ॥
गदया ताडयामास कार्तिकेयमपोथयत् ।  
वीरभद्रस्तदा शक्त्या पोथयामास वार्धिजम् ॥४६ ॥
जलन्धरः समुत्थाय पुप्लुवे परिघायुधः ।  
अभिधावन्द्रुतं गत्वा वीरभद्रं जघान सः ॥४७ ॥
वीरभद्रः पपातोर्व्यां जलन्धरो जगर्ज ह ।  
कोलाहलो महानासीत् भूतानां रुद्रसन्निधौ ॥४८ ॥
श्रुत्वा रौद्रो महारुद्रोऽभ्यगात् सङ्ग्राममाहसन् ।  
दैत्या हि भीषणं रुद्रं दृष्ट्वा सर्वे विदुद्रुवुः ॥४९ ॥
जलन्धरस्तदा दैत्यो मृत्यर्थं कृतनिश्चयः ।  
अभ्यधावत् स चण्डीशं मुञ्चन् बाणान् सहस्रशः ॥1.328.५ ० ॥
ये तु शुक्रेण पुनरुज्जीविता दैत्यपुङ्गवाः ।  
हताऽवशेषास्ते चान्येऽभ्यधावन् शङ्करं प्रति ॥५ १ ॥
शुम्भनिशुम्भघस्मरकालनेमिबलाहकाः ।  
प्रचण्डखड्गरोमाणौ रोषात्सन्दृष्टदच्छदाः ॥५२ ॥
बाणैः सञ्छोदयामासू रुद्रं रुद्रगणाँश्च ते ।  
बाणान्धकारसञ्छन्नमभवद्व्योम सर्वतः ॥५ ३ ॥
हरस्तज्जालमाच्छिद्य बाणैराववृते नभः ।  
खड्गरोमशिरः कायादच्छिनच्छङ्करस्तदा ॥५४॥
बलाहकं मारयित्वा घस्मरं चाप्यमारयत् ।  
महावीरं प्रचण्डं च चकर्त त्रिशिखेन सः ॥५५ ॥
एवं वै बहवस्तत्र हताः पुनर्न चोत्थिताः ।  
जलधरं महाशक्तिं प्राहिणोच्छङ्करः स्वयम् ॥५६ ॥
स रूपान्तरमास्थाय व्यलीयताऽम्बरे क्षणम् ।  
शक्तिः सा निष्फला पृथ्व्यामन्यान्दैत्यान् व्यपोथयत् ॥५७ ॥
तदा शेषा महादैत्या भयात् प्रदुद्रुवुः रणात् ।  
जलन्धरस्तु तान्वीक्ष्य प्रोवाच धिग्वदन् पुनः ॥५८ ॥
किं युष्माभिर्मातृदुग्धपानकृद्भिः पलायितैः ।  
पृष्ठतश्च हतैः किं वै स्वर्गो मोक्षो न वाऽऽप्यते ॥५९ ॥
रणमृत्युः प्रशूराणां स्वर्गदो मोक्षदोऽपि च ।  
आभिमुख्येऽस्तु निधनं शस्त्रैरमृतदायकैः ॥1.328.६० ॥
मा वैमुख्ये मृत्युरस्तु यो ददेन्नारकीं गतिम् ।  
सूर्यस्य मण्डलं भित्त्वा यायाद् रणी परं पदम् ॥६१ ॥
परिव्राट् स महायोगी यो रणे सम्मुखे हतः ।  
अनिवार्यस्य वै मृत्योर्भयं कार्यं न वै बुधैः ॥६२ ॥
उत्पत्त्या सह देहस्य मृत्युर्लग्नोऽस्ति वै ध्रुवः ।  
तन्मृत्योर्भयमुत्सृत्य युध्यध्वं समरेऽसुराः ॥६ ३ ॥
इत्युक्त्वा अपि दैत्यास्ते भीता वै शङ्करात्तदा ।  
नाऽऽययूरणसङ्ग्रामे चुक्रोधाति जलन्धरः ॥६४॥
प्रोवाच शङ्करं यत्ते बलं तद् दर्शयात्र माम् ।  
इत्युक्त्वा बाणसप्तप्या जघान जनकं हरम् ॥६५ ॥
तानप्राप्तान् महादेवो चिच्छेद् निशितैः शरैः ।  
अथाऽभ्यधावज्जलधृग्गदां चिक्षेप शङ्करे ॥६६॥
शिवः शक्त्या तु तां द्वेधा ह्यकरोद् व्योममार्गगाम् ।  
ततो दैत्यो हरं मुष्ट्या हन्तुमभ्युद्ययौ तदा ॥६७॥
शङ्करेण त्रिशूलेन योजने स विपोथितः ।  
अथ जलन्धरो मत्वा रुद्रं बहुबलाश्रयम् ॥६८ ॥
मायां ससर्ज गन्धर्वाऽप्सरसां रुद्रमोहिनीम् ।  
आविर्भूय च गन्धर्वा जगुः श्रुतिमनोहरम् ॥६९ ॥
अप्सरसो ननृतुश्च मिष्टस्वरप्रगीतिभिः । '  
तालवेणुमृदङ्गाँश्च वादयन्ति स्म चापराः ॥1.328.७० ॥
तत्र शम्भोस्तथा तस्य गणानां मोहमास ह ।  
युद्धं विस्मृत्य शुश्रुवुस्तल्लीनाः शम्भुशाङ्कराः ॥७ १ ॥
दैत्यो लीनान् वीक्ष्य शुम्भादीनवस्थाप्य तद्रणे ।  
कामव्याप्तो जगामाशु यत्र गौरी गृहेऽभवत् ॥७२॥
दशहस्तश्च पञ्चास्यस्त्रिनेत्रश्च जटाधरः ।  
रुद्राक्षवासुकिशूलचर्माऽम्बरादिभूषितः ॥७३ ॥
आसुर्या मायया रुद्रो भूत्वा गृहान्तरं ययौ ।  
आयान्तं रुद्रमालोक्य .पार्वती भववल्लभा ॥७४॥
सुरतेच्छुं च तं ज्ञात्वा गृहे पर्यङ्कगाऽभवत् ।  
सूर्यचन्द्राग्निकनकविद्युद्वत् सूज्ज्वलां सतीम् ॥७६ ॥
यावद् ददर्श तावत्स वीर्यं स्रावितवान् जडः ।  
पार्वती तादृशं वीक्ष्य विचारयति चान्तरे ॥७६ ॥
नायं वै स्पृष्टवान् मां तु न वा पर्यङ्कमागतः ।  
न मां ददर्श नग्नां वा कथं वीर्यममुञ्चत ॥७ ७ ॥
तस्मान्नायं महादेवः किन्त्वन्यो दानवो भवेत् ।  
स्तन्यबिन्दुलवो जातः किं वाऽयं शाङ्करो भवेत् ॥७८ ॥
इति विचार्य सहस्रा भीतेवाऽदृश्यतां गता ।  
तामदृष्ट्वा नष्टवीर्योऽगाद् योद्धुं शम्भुना सह ॥७९ ॥
पार्वत्यपि महाविष्णुं सस्मार मनसा मुहुः ।  
कृष्णस्तत्र समायातः पार्वत्युवाच केशवम् ॥1.328.८ ० ॥
विष्णो! जलन्धरो रुद्रो भूत्वाऽऽयातोऽत्र मद्गृहे ।  
कामातुरो वञ्चयितुं तत् किं न विदितं तव ॥८१॥
विष्णुः प्राह विदितं मे कुर्यामाज्ञापयाऽत्र तत् ।  
पार्वती प्राह लक्ष्मीश तादृशाय तु तादृशम् ॥८२॥
तेनैव दर्शितं कृत्यं कुरु तस्मिन् तथैव हि ।  
वृन्दासतीत्वधर्मं त्वं विनाशय मदाज्ञया ॥८३॥
अन्यथा स महादैत्यो मरिष्यति न तद्बलात् ।  
पातिव्रत्यं महान्धर्मः रक्षाकृन्मोक्षदस्तथा ॥८४॥
गोलोके सा तथैवासीत् तद्भोगे त्वं न दोषभाग् ।  
सर्वे जीवास्तव पत्न्यः किमत्र त्वत्कृते प्रभो ॥८५॥
इति लक्ष्मि! स्वयं विष्णुः श्रुत्वा हरं निवेद्य च ।  
जलन्धरविनाशार्थं छलं कर्तुं ययौ प्रभुः ॥८६॥
यत्र जालन्धरे द्वीपे पुरे वृन्दा प्रतिष्ठति ।  
पतिं प्रतीक्षते युद्धे जयिनं दर्शनातुरा ॥८७॥
इति श्रीलक्ष्मीनारायणीयसंहितायां प्रथमे कृतयुगसन्ताने जलन्धरवृन्दाख्याने सेनापतीनां युद्धे मृत्युः, शुक्राचार्यकृत-जीवनं, शुक्राचार्यस्य कृत्यायोनौ निक्षेपः, ततो दैत्यानां नाशः, द्वन्द्वात्मकजलन्धरवीरभद्रयुद्धं, जलन्धरशङ्करयुद्धं, गान्धर्वीमायामुत्पाद्य जलन्धरो रुद्ररूपेण पार्वतीं छलयितुं जगाम, विष्णुर्वृन्दां छलयितुं जगामेत्यादिनिरूपणनामाऽष्टाविंशत्यधिकत्रिशततमोऽध्यायः ॥३२८॥
    
