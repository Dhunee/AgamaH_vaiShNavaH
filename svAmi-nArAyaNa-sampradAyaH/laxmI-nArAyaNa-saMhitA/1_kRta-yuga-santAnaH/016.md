+++
title = "०१६"

+++
श्रीनारायण उवाच-  
शृणु लक्ष्मि! प्रवक्ष्यामि ततो वै ब्रह्मणा स्वयम् ।  
कृतं लोकनिवासार्थ यद्यत् तुष्ट्यर्थमेव च ॥१ ॥
ततस्तु सात्त्विकीं सृष्टिं ब्रह्मा कर्तुं मनो दधे ।  
सकल्पं कृतवान् सर्वं सात्त्विकाः सम्भवन्त्विति ॥२ ॥
तावद्रुद्रात्समुत्पन्ना रुद्रा वै सात्त्विकाः शिवाः ।  
शुद्धाः शुद्धतमाः सर्वे विद्वांसो घनमूर्तयः ॥३ ॥
सर्वे सूक्ष्मशरीरास्ते स्थिरलोकस्थिताः सदा ।  
प्रकाशाः शुद्धबुद्धिस्थाः सिद्धाश्च योगधर्मिणः ॥४ ॥
सर्वे ते ब्रह्मणा सार्धं समैश्वर्यावसायिनः ।  
शान्ताः सुखदतनवः सर्वे ते भावनामयम् ॥५ ॥
आनन्दं ब्रह्मणः प्राप्य चाऽमृतत्वाय ते गताः ।  
सर्वे वै सुखदात्मानो बुद्धशुद्धतया मताः ॥६ ॥
आनन्दं ब्रह्मणः प्राप्याऽमृताऽऽनन्दं भजन्त्युत ।  
द्वन्द्वैस्तैर्नाभिभूयन्ते भावदुःखविवर्जिताः ॥७ ॥
आधिपत्यं विना तुल्या ब्रह्मणस्ते महौजसः ।  
प्रभावविजयैश्वर्यस्थितिवैराग्यदर्शनैः ॥८ ॥
ते ब्राह्मलौकिकाः सर्वे ब्राह्मीं प्राप्य गतिं शुभाम् ।  
वीतरागा जितक्रोधा निर्मोहाः सत्यवादिनः ॥९ ॥
स्वस्मिन् प्रणिहितात्मानो दयावन्तो जितेन्द्रियाः ।  
निःसङ्गा शुचयश्चैव ब्रह्मसायुज्यगाः स्मृताः ॥1.16.१० ॥
अकामयुक्तैर्ये वीरास्तपोभिर्दग्धकिल्बिषाः ।  
तेषामभ्रंशिनो लोका अप्रमेयसुखाः स्मृताः ॥११ ॥
एतद्ब्रह्मपदं दिव्यं परमं व्योम्नि भास्वरम् ।  
यत्र गत्वा न शोचन्ति ह्यमरा ब्रह्मणा सह ॥१२ ॥
च्यवन्ते न यतो भूयो ब्रह्माणं त उपासते ।  
अपुनर्मारकामानां ब्रह्मलोकः स उच्यते ॥१३ ॥
पुरस्ताद् ब्रह्मलोकस्य त्वण्डादर्वाक् च वेधसः ।  
मध्ये दिव्यं पुरं रम्यं स्थानं रुद्रमनोमयम् ॥१४॥
तद्विग्रहवतः स्थानमीश्वरस्याऽमितौजसः ।  
शिवं नाम पुरं तत्र शरणं ब्रह्मवासिनाम् ॥१ ५॥
सहस्राणां शतं पूर्णं योजनानां सुविस्तरम् ।  
आभ्यन्तरे विशालं तद् व्यासमण्डलसंस्थितम् ॥१६ ॥
बहुमध्याह्नसूर्यादिपरतेजोऽतिमर्दिना ।  
शातकौम्भेन महता प्राकारेणाऽर्कवर्चसा ॥१७॥
मण्डितं चाथ सौवर्णैर्मुक्तादामविभूषितैः ।  
चतुर्द्वारैः शुभैर्गम्यं दिव्यं सुकृतरूपकम् ॥१८ ॥
तच्चाकाशे महद्व्योम्नि सत्ये लोके स्थितं पुरम् ।  
न तत्र क्रमते मृत्युर्न तापो न जरा श्रमः ॥१९ ॥
न तच्चान्यैः पुरैः क्वापि रूपमाप्तुं हि शक्यते ।  
तादृशं तत्तु नगरं गोवृषाङ्कस्य तैजसम् ॥1.16.२० ॥
भावेन मानसी भूमिर्विन्यस्ता कनकात्मिका ।  
रत्नवालुकया पूर्णा तेजसा व्याप्य वर्तते ॥२१ ॥
शारदेन्दुप्रकाशानि वालसूर्यनिभानि च ।  
अर्धश्वेताऽर्धरक्तानि सौवर्णानि तथैव च ॥२२॥
रथचक्रप्रमाणानि नालैर्मरकतप्रभैः ।  
सुकुमारेण रूपेण गन्धिनाऽप्रतिमेन च ॥२३ ॥
तत्र दिव्यानि पद्मानि वनेषूपवनेषु च ।  
भृङ्गपत्रनिकाशानि तपनीयानि यानि च ॥२४॥
अर्धकृष्णाऽर्धरक्तानि सुकुमारान्तराणि हि ।  
आतपत्रप्रमाणानि पङ्कजानि भवन्ति वै ॥२५॥
पुण्याऽमृतप्रवाहाश्च नद्यो दिव्या वहन्ति च ।  
पद्मोत्पलदलोन्मिश्रं फेनाद्यवर्त्तविग्रहम् ॥२६॥
जलं मणिदलप्रख्यमावहन्ति सरिद्वराः ।  
तद्वै ये ध्यानमव्यग्रा सुयुक्ता विजितेन्द्रियाः ॥२७॥
पश्यन्तीह महात्मानः पुरं तद्गोवृषात्मनः ।  
मध्ये पुरवरेन्द्रस्य दिव्यो भद्रश्रिया वृतः ॥२८ ॥
सहस्रपादः प्रासादस्तपनीयमयो महान् ।  
अनुपमैश्च रत्नैश्च सर्वतः स विभूषितः ।  
स्फटिकैश्चन्द्रसङ्काशैर्वैदूर्यैः सोमसम्प्रभैः ॥२९॥
बालसूर्यप्रभैश्चैव सौवर्णैश्चाग्निसन्निभैः ।  
राजतैश्चापि शुशुभे हीन्द्रनीलमयैः शुभैः ॥1.16.३० ॥
दृढैर्वज्रमयैश्चैव निर्मितः सुमहत्तरैः ।  
जलैश्च विविधाकारैर्दीप्यद्भिरधिवासितम् ॥३१ ॥
पुरं चन्द्रप्रकाशाभिः पताकाभिरलङ्कृतम् ।  
रुक्मघण्टादिनादैश्च नित्यमुत्सवसंश्रितम् ॥३ २॥
रुद्रदासास्तु गान्धर्वाः किन्नराः सुतमागधाः ।  
स्तुवन्तीशं महारुद्रं परिवारसमेतकम् ॥३३॥
रुद्रप्रासादराजोऽसौ शतभूमिविराजते ।  
वासन्तीप्रतिमा यत्र त्र्यम्बकस्य निवेशने ॥३४॥
रुद्राणी शाम्भवी शक्तिर्देवी रूपगुणान्विता ।  
सुगन्धितशरीरा सा रुद्रं देवं हि सेवते ॥३५॥
श्रीश्च लक्ष्मीश्च माया च कीर्तिः शोभा सरस्वती ।  
देव्या वै सहिता एता रूपगन्धसमन्विताः ॥३६॥
नित्याश्चाऽपरिसङ्ख्याताः परस्परगुणाधिकाः ।  
भूषा वै सर्वरत्नानां देव्यः कान्तिविलासयोः ॥३७॥
कोटीशतं महाभाग्या विभज्याऽऽत्मानमात्मना ।  
भगवन्तं महारुद्रं प्रतिमोदन्त्यतन्द्रिताः ॥३८ ॥
तासां सहस्रं चान्यास्तत्पृष्ठतः परिचारिकाः ।  
रूपिण्यश्च श्रियायुक्ताः सर्वाः कमललोचनाः ॥३ ९॥
लीलाविलाससंयुक्तभावैरतिमनोहरैः ।  
रुद्रैस्ताः सह मोदन्ते युवभिः पावकोत्तमैः ॥1.16.४० ॥
इति श्रीलक्ष्मीनारायणीयसंहितायां प्रथमे कृतयुगसन्ताने सात्त्विकरुद्ररुद्राणीभवनादिनिरूपणनामा षोडशोऽध्यायः ॥१६ ॥
    
