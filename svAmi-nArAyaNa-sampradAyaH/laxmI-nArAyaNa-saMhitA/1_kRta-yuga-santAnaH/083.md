+++
title = "०८३"

+++
श्रीनारायण उवाच-  
पश्य लक्ष्मि! कियद्वेषा नार्यो स्वार्थार्थमुद्यताः ।  
बहुरूपाणि कुर्वन्ति यावत्स्वार्थौ न सिद्ध्यति ॥१ ॥
योगिनीत्वं परित्यज्य देवीत्वं चाऽवगुह्य च ।  
काचित् सन्न्यासिनी काचित् तपस्विनी तु मानवी ॥२ ॥
काचित् बभूव सैरन्ध्री काचित्तु भिक्षुकी तथा ।  
काचित्तु मालिनी काचित् नापिती सूतिकाऽभवत् ॥३ ॥
काचिद्भिषग्वरारोहा काचित् तुलासुविक्रया ।  
काचिच्छाकविक्रयिणी काचित् सर्पादिरक्षिका ॥४ ॥
काचित्तु नर्तकी जाता काचिद् धात्री च किङ्करी ।  
-अपरा गायिका जाताऽन्या वादित्रप्रवादिनी ॥५ ॥
काचित् तालकरी चान्या जाता कार्मणमन्त्रदा ।  
काचिन्मालागुम्फनज्ञा काचित्तैलादिविक्रया ॥६ ॥
परा द्यूतविधानज्ञा इतरा गोपवल्लभा ।  
काचिन्नटी च काचित्तु रथ्याचत्वरमार्जिका ॥७ ॥
अन्या मध्वादिव्यापारा रथ्याचीवरमार्गणा ।  
अपत्यदाऽपरा जाता श्वपची चर्मकारिणी ॥८ ॥
साध्वी च कर्षुकी दुग्धरसव्यापारहारिणी ।  
तीर्थवासिनी चान्या च मुण्डिनी ग्रामठाऽपरा ॥९ ॥
काचिद् रेखाचिह्नद्रष्ट्री काचिल्लेखनचित्रिका ।  
वशीकरणमन्त्रज्ञा काचिज् ज्वरप्रमार्जिका ॥1.83.१ ०॥
काचिदञ्जनकुशला गुटिकासिद्धिबोधिका ।  
धात्वादिमिश्रिका काचिद् वास्त्रपत्त्राणकारिणी ॥१ १॥
पुम्मोहिनी बहुरूपा वागग्निस्तम्भबोधिका ।  
अदृश्यत्वखेचरत्वाऽन्याकारत्वादिमन्त्रदा ॥१२॥
उच्चाटनाऽऽकर्षणज्ञा युवचित्तविमोहिनी ।  
चिन्तितार्थप्रदा ज्योतिर्विज्ञाऽन्या पशुरक्षिका ॥१२॥
दन्तधावनदात्री च गोशकृत्सङ्ग्रहाऽटिनी ।  
मृत्तिकायाश्च विक्रेत्री काचित्तु नागरी तथा ॥१४॥
कर्मचारिणि दासी च भूत्वा भूत्वा प्रतिगृहम् ।  
प्राविशँस्ताश्च योगिन्योऽहर्निशं विचरन्ति च ॥१५॥
विघ्नार्थं छिद्रमल्पं वा मार्गयन्त्योऽपि नाऽलभन् ।  
ततस्ता एत्य गङ्गायास्तीरे समेत्य निष्फलाः ॥१६॥
किं कर्तव्यं क्व गन्तव्यं दिवोदासे प्रजासु च ।  
छिद्रं नो लभ्यते किञ्चित्कथं दूरं प्रकुर्महे ॥१७॥
कार्यसिद्धिं विना नैव गन्तव्यं स्वामिनं प्रति ।  
सम्मन्त्र्येति तत्र तस्थुर्न गता मन्दराचलम् ॥१८॥
प्रभोः कार्यमनिष्पाद्य प्रेष्यः को निकटे भवेत् ।  
प्रभुं विनापि काश्यां वै जीविष्यामोऽत्र सर्वदा ॥१९॥
प्रभू रुष्टो हरेद् वृत्त्यं काशी त्वर्थचतुष्टयम् ।  
तस्मात्काश्यां प्रवस्तव्यं गन्तव्यं नहि मन्दरम् ॥1.83.२०॥
इत्यारभ्य च योगिन्यः काश्यां तिष्ठन्ति सर्वदा ।  
चरित्वा दिक्षु विदिक्षु तिष्ठन्त्यागत्य तत्र वै ॥२१॥
नारायणं प्रभजन्त्यो दिवोदासं नमन्ति च ।  
आत्मनः परमं लाभं मन्यन्ते स्म च ताः सदा ॥२२।  
काशीसेवाकृतात्पुण्यादीशोऽप्यस्मान् समेष्यति ।  
काशीं विना स तत्रापि दुःखितोऽत्राऽऽगतो भवेत् ॥२३॥
इति निश्चित्य योगिन्यः शम्भोरानन्दकानने ।  
अतिष्ठन् संस्मरन्त्यस्तं शङ्करं लोकशङ्करम् ॥२४॥
तासां नामानि वक्ष्यामि शृण्वत्र कमलालये! ।  
गजास्या सिंहवक्त्रा च गृध्रास्या काकतुण्डिका ॥२५॥
उष्ट्रास्याश्वखरग्रीवा वाराहस्या शिवानना ।  
उलूकाक्षी घोररवा मायूरी शरभानना ॥२६॥
कोटराक्षी चाष्टवक्त्रा कुब्जा च विकटानना ।  
शुष्कोदरी ललज्जिह्वा श्वदंष्ट्रा वानरानना ॥२७॥
ऋक्षाक्षी केकराक्षी च बृहत्तुण्डा सुराप्रिया ।  
कपालहस्ता रक्ताक्षी शुकी श्येनी कपोतिका ॥२८॥
पाशहस्ता दण्डहस्ता प्रचण्डा चण्डविक्रमा ।  
शिशुघ्नी पाशहन्त्री च काली रुधिरपायिनी ॥२९॥
वसापाना गर्भभक्षा शवहस्ताऽऽन्त्रमालिका ।  
ऋक्षकेशी महाकुक्षिर्नागास्या प्रेतपृष्ठका ॥1.83.३०॥
दन्दशूकधरा क्रौञ्ची मृगशृङ्गा वृषानना ।  
फाटितास्या धूमश्वासा व्योमपादोर्ध्वदृष्टिका ॥३ १॥
तापिनी शोषिणी स्छघोणोष्ठा कोटरी तथा ।  
विद्युल्लोला बलाकास्या मार्जारी कटपूतना ॥३२॥
अट्टहास्या च कामाक्षी मृगाक्षी चेति ता मताः ।  
चतुःषष्टिस्तु योगिन्यः पूजिता नवरात्रके ॥३३॥
दुष्टबाधां नाशयन्ति गर्भबालादिरक्षिकाः ।  
न डाकिन्यो न शाकिन्यो न कूष्माण्डा न राक्षसाः ॥३४॥
तस्य पीडां प्रकुर्वन्ति नामान्येतानि यः पठेत् ।  
रणे राजकुले वापि विवादे जयदान्यपि ॥३५॥
बलिपूजोपहारैश्च धूपदीपसमर्पणैः ।  
क्षिप्रं प्रसन्ना योगिन्यो प्रयच्छेयुर्मनोरथान् ॥३६॥
कृष्णचतुर्दशीरात्रावुपवासी नरोत्तमः ।  
प्रणवादिचतुर्थ्यन्तनामभिर्हवनं चरेत् ॥३७॥
प्रत्येकं हवनं चासां शतमष्टोत्तरं मतम् ।  
ससर्पिषा गुग्गुलुना लघुबदरमानतः ॥३८॥
एकाग्रमनसा शुद्धः स्वेष्टं विचिन्त्य सर्वथा ।  
यां यां सिद्धिमभीप्सेतां तां सुप्राप्नोति मानवः ॥३९॥
अथेशो योगिनीचक्रेऽनागते चिरमित्यपि ।  
सूर्यं सम्प्रेषयामास ज्ञातुं काशीप्रवर्तनम् ॥1.83.४० ॥
प्राह शम्भुस्तु सूर्यं वै दिवोदासस्य वै रवे! ।  
धर्मक्षत्या निवासः स्यात्तथा कुरु दिवाकर! ॥४१ ॥
धर्ममार्गस्थितस्यात्र भक्तस्य योऽवमाननम् ।  
करोति तस्य सर्वस्वनाशो भवति भास्कर! ॥४२॥
यावद्धर्मे स्थिरा बुद्धिर्यावद्भक्तिश्च माधवे ।  
तावद्विघ्नोदयो नास्ति तथापि कुरु चेष्टितम् ॥४३॥
रविः शम्भोर्वचसा चाऽगमत्काश्यां मनुष्यवत् ।  
अन्तर्बहिश्चरन्काश्यां दिवोदासे प्रजासु च ॥४४॥
धर्मभक्तिप्रवाहे तु मनाक् क्षतिं न चैक्षत ।  
वत्सरं विचरन्सूर्योऽतिथिर्भूत्वाऽऽर्थयच्च तम् ॥४९॥
सर्वं सम्प्राप्तवान् पश्चाद् बहुरूपाण्यधारयत् ।  
याचको बहुदो दीनो गणको मन्त्रदोऽप्यभूत् ॥४६॥
कदाचिन्नास्तिको धूर्तो जटिलश्च दिगम्बरः ।  
जाङ्गलिको विषवैद्यः पाखण्डी ब्रह्मवाद्यपि ॥४७॥
व्रतकृदैन्द्रजालज्ञः कथाकारः कपालधृक् ।  
द्विजो ज्ञानी धातुवेत्ता खगोलज्ञः सुमन्त्रवित् ॥४८॥
साधुः सन्यासधर्मा वै सन्यासिनीस्वरूपधृक् ।  
विप्रः क्षत्रियवैश्यौ च शूद्रो ब्रह्मचरो गृही ॥४९॥
वनस्थः सङ्कररूपोऽथापि चाण्डालरूपधृक् ।  
इत्येवं विचरन् काश्यां क्वापि छिद्रं न चाप सः ॥1.83.५०॥
तदाह्यकृतकार्योऽसौ गन्तुं तु मन्दर पुनः ।  
नेयेषाऽवमानभयाद् दिवोदासबलात्तथा ॥५१॥
काश्यामेव कृतावासो भक्तिलग्नहृदन्तरः ।  
अनिवेदनजन्यैनोनाशो भक्त्या भविष्यति ॥५२॥
धर्मो हि रक्षितो येन सर्वं तेन तु रक्षितम् ।  
अयमेव हि सद्धर्मः काशीसेवनसम्भवः ॥५३॥
पुत्रमित्रकलत्राणि क्षेत्राणि च धनानि च ।  
प्रतिजन्मेह लभ्यन्ते काश्येका नैव लभ्यते ॥५४॥
दिवोदाससमो भक्तो नैवाऽन्यत्र क्वचिन्मिलेत् ।  
तस्मादत्रैव वस्तव्यं निश्चित्यैवं दिवाकरः ॥५५॥
भूत्वा द्वादशरूपोऽसौ काशीपुर्यां व्यवस्थितः ।  
लोकार्क उत्तरार्कश्च साम्बादित्यः खखोलकः ॥५६॥
द्रुपदादित्यो मयूखाऽऽदित्यस्तथाऽरुणाऽऽह्वयः ।  
वृद्धार्कः केशवार्कश्च विमलार्को यमाह्वयः ॥५७॥
गङ्गादित्यौ द्वादशेतिरूपैः काश्यां व्यवस्थितः ॥
भजते श्रीहरिं नित्यं दिवोदाससमागमे ॥५८॥
इतिश्रीलक्ष्मीनारायणीयसंहितायां प्रथमे कृतयुगसन्ताने दिवोदासछिद्रान्वेषणाय चतुःषष्टियोगिनीनां रूपान्तरधृतिः काश्यामेव वासो रवेश्चापि तथैव तत्कार्यार्थमागमनं काश्यामेव द्वादशरूपैर्वासश्चेत्यादिप्रदर्शननामा त्र्यशीतितमोऽध्यायः ॥८३॥
    
