+++
title = "२०७"

+++
श्रीनारायण उवाच-  
ततो लक्ष्मि! नारदः स नरेण सहयायिना ।  
वैनतेयशिलां नीतः कथिताख्यानकश्च वै ॥१ ॥
कश्यपस्य विनतायां गरुडोऽरुण एव तौ ।  
सुतौ चैका च कन्या सौदामिनी नभसि स्थिता ॥२ ॥
गरुडो विष्णुवाहोऽभूदरुणः सूर्यसारथिः ।  
विष्णुभक्तौ समर्थौ तौ महाबलपराक्रमौ ॥३ ॥
बदर्या दक्षिणे गन्धमादने शिखरे हिमे ।  
गरुडस्तप आतेपे हरेर्वाहनकाम्यया ॥४ ॥
क्वचित्फलं क्वचिन्मूलं क्वचिद्वारि ततोऽनिलम् ।  
नारायणजपं कुर्वन्स्मरन्मूर्तिं हरेः शुभाम् ॥५ ॥
पदैकेनोपसङ्क्रम्य क्ष्मायां जेपेऽतिसंयमः ।  
त्रिंशद्वर्षसहस्राणि तपश्चचार दुश्चरम् ॥६ ॥
ततः प्रसन्नो विष्णुश्च दिव्यपीताम्बरद्वयः ।  
चतुर्भुजो निजशस्त्रधरो हास्यसुशोभनः ॥७ ॥
आविर्बभूव पुरतः कोटीन्दुकान्तिसूज्ज्वलः ।  
आजुहाव गरुडं सः वत्स निबोध जागृहि ॥८ ॥
तथापि नोत्थितो ध्यानाद् दध्मौ शङ्खं हरिस्तदा ।  
तथापि न बहिर्यातस्तदा योगेश्वरो हरिः ॥९ ॥
ततः प्रविश्य गरुडे प्राणेन्द्रियान्तरात्मसु ।  
बहिरानीय च जाग्रतं कृत्वा पुरतः स्थितः ॥1.207.१० ॥
गरुडोऽतिप्रसन्नः सन् दृष्ट्वा ननाम दण्डवत् ।  
पुलकांऽकितसर्वाङ्गस्तुष्टाव च कृताञ्जलिः ॥११ ॥
जय त्रिलोकजीवानां प्राणरूप प्रभो हरे ।  
अघनाशकगीर्वाणवन्दितचरणाम्बुज ॥१२ ॥
सुरारिध्वंससामर्थ्य सुरासुरनमस्कृत ।  
स्वभक्तहृद्गतमोहध्वंसकृत् ते नमोनमः ॥१३ ॥
तापत्रयप्रशान्तिकृच्चरणोभ नमोऽस्तु ते ।  
जगज्जन्मस्थितिध्वंसकार्यकृत्त्रिस्वरूपक ॥१ ४॥
भक्तमानससद्गम्य शास्त्रवेदादिरूपित ।  
सुराऽसुरप्रवन्दितपादपद्म नमोऽस्तु ते ॥१५ ॥
अष्टैश्वर्यसमायुक्त वनमालाविराजित ।  
कञ्जनेत्र तिलपुष्पनासिकाऽलक्त पत्तल ॥१६ ॥
स्थलपद्मपत्रतुल्यकरद्वय नमोऽस्तु ते ।  
भक्तहृत्कृतनित्यास दिव्यगुणगणान्वित ॥१ ७॥
अवितात्मजन धर्ममूर्ते हरे नमोऽस्तु ते ।  
दिव्यैश्वर्यसमजुष्ट पातु मां परमेश्वर ॥१८ ॥
एकः सन्नपि सर्वत्राऽनन्तरूपधर प्रभो ।  
भक्तकार्यकृते द्राक् चाऽऽयासि नाथ नमोऽस्तु ते ॥१९ ॥
क्वाऽहं पक्षी तमोव्याप्तः क्व त्वं सत्त्वमयः प्रभुः ।  
कृपा ते दर्शने हेतुः कृपालोऽस्तु च ते नमः ॥1.207.२० ॥
सापराधस्य लोकस्य रक्षां करोषि सर्वथा ।  
हितकृत् सुखकृच्चैव गुणाश्रय नमोऽस्तु ते ॥२१ ॥
यज्ञभुक् विश्वसम्पुष्टिकृत् त्राहि मां जनेश्वर ।  
कन्याऽम्बराणि नीत्वा च कदम्बवृक्षमास्थित ॥२२ ॥
प्रेमभक्तिसमालभ्य दासैककरुणाऽव माम् ।  
विश्वदुःखप्रशमन मे दास्यं देहि केशव ॥२३ ॥
एवं स्तुतो हरिः साक्षाद् गरुडेन महात्मना ।  
समाजुहाव गङ्गां च पूजार्थं स्वस्य तत्र वै ॥२४॥
ततः पञ्चमुखी गङ्गा ह्याविरासीन्नगोपरि ।  
तज्जलेन हरेः पूजां चकार विनतासुतः ॥२५ ॥
व्रियतां वर इत्युक्तो गरुडो हरिणा ततः ।  
तवैकवाहनः श्रीमान् बलवीर्यपराक्रमः ॥२६ ॥
अजेयो देवदैत्यानां स्यामहं ते प्रसादतः ।  
शिलेयं मम नाम्ना च तीर्थीभूताऽस्तु सर्वदा ॥२७॥
एतस्याः स्मरणात्पुंसां विषव्याधिर्न जायताम् ।  
श्रुत्वा प्राह हरिस्तस्मै सर्वं भवतु तेऽण्डज ॥२८ ॥
बदरीं त्वं प्रयाह्येव नारायणसमीपतः ।  
स्नानं नारदतीर्थादावुपवासत्रयं तथा ॥२९॥
कृत्वा मे दर्शनं ते वै सुलभं हि भविष्यति ।  
गरुडः शीघ्रमागत्य नत्वा च बदरीं तथा ॥1.207.३०॥
वह्नितीर्थे कृतस्नानस्तीर्थे च नारदेऽपि च ।  
स्नात्वा शिलां समाश्रित्य भक्तिचर्यापरोऽभवत् ॥३ १ ॥
शिला सेयं गारुडी वै कथ्यते तत्प्रसङ्गतः ।  
गन्धमादनपाषाणो वैनतेयी शिलोच्यते ॥३२॥
तत्रागत्य स्वयं विष्णुर्लीनो नारायणे तदा ।  
शिलासान्निध्यमाप्तश्च तेन तीर्थं हि तन्मतम् ॥३३॥
गरुडश्च ययौ विष्णोर्वाहनो विष्णुधाम यत् ।  
वैकुण्ठं दिव्यतामाप्तः प्रभोर्योगात्प्रभुर्भवेत् ॥३४॥
वाराह्याः शृणु माहात्म्यं नारदाऽत्र पुरा हरिः ।  
रसातलात्समानीय पृथ्वीं संस्थाप्य वारिधौ ॥३५॥
हिरण्याक्षं निहत्यैव बदरीं समुपागतः ।  
योगधारणया चात्र वाराहो भगवान् स्थितः ॥३६॥
सेयं शिला च वाराही प्रोच्यते मुक्तिदा सदा ।  
गङ्गाजलेन संस्नात्वा चाहोरात्रे जपेत् स्थितः ॥३७॥
शिलायां दिव्यदृष्टिश्च जायते नात्र संशयः ।  
नारसिंह्याश्च माहात्म्यं शिलायाः श्रूयतां शुभम् ॥३८॥
हिरण्यकशिपुं हत्वा गतवान् नृहरिस्तदा ।  
अत्युग्रक्रोधदीप्ताङ्गः प्रलयानलसन्निभः ॥३९॥
अभूद्देवैश्च शान्त्यर्थं स्तुतः स्थित्वा सुदूरतः ।  
प्रसन्नोऽभूदुवाचैतानावृणीध्वं वरं सुराः ॥1.207.४०॥
श्रुत्वा ब्रह्मा हरिं प्राह रूपं भयावहं तव ।  
चात्युग्रं संहर नाथ गृहाण च चतुर्भुजम् ॥४१ ॥
ततो हरिर्विचार्यैव विशालां प्रययौ द्रुतम् ।  
गङ्गाजले स्वयं स्नातः शान्तोऽभूच्च चतुर्भुजः ॥४२॥
यत्र स्थितो हरिः सेयं शिला च नारसिंहिका ।  
नृसिंहोपि शिलारूपी जलक्रीडापरोऽभवत् ॥४३ ॥
एवं रूपं शिलाप्रख्यं कृत्वा द्वितीयरूपतः ।  
समागच्छद्धरिः सिंहारण्यं रैवतपर्वते ॥४४॥
तत्राऽभवन्महद्युद्धं शरभेण शिवेन वै ।  
ततो देहं हि तत्याज नृसिंहो लीलया भुवि ॥४५॥
इत्येवं नारदः पञ्चशिलातीर्थं विधाय च ।  
श्रुत्वा सहेतुकं सर्वं नरेण कथितं तदा ॥४६ ॥
ययौ स्नात्वा तीर्थविधिं कृत्वा तीर्थान्तरं ततः ।  
ब्रह्मतीर्थं ययौ तत्र श्रुतवान् वृत्तमेव सः ॥४७॥
एकदा नाभिकमले स्थितस्य ब्रह्मणो मुखात् ।  
वेदान्नीत्वा ह्यसुरौ द्वौ जग्मतुर्मधुकैटभौ ॥४८ ॥
तदा हतस्मृतिर्ब्रह्मा किचित्कर्तुं शशाक न ।  
अतो बदरिकामेत्य तुष्टाव परमेश्वरम् ॥४९ ॥
ततः कुण्डात्समुत्पन्नो हयशीर्षो निजायुधः ।  
पीताम्बरधरः शुक्लस्वर्णवर्णश्चलच्छटः ॥1.207.५ ० ॥
ब्रह्मणा प्रार्थितोऽसुरविनाशाय ययौ प्रभुः ।  
विनिहत्याऽसुरौ वेदानादाय ब्रह्मणोऽन्तिकम् ॥५ १ ॥
उपाययौ हयशीर्षा भगवान् प्रददौ च तान् ।  
यत्र स्थले ददौ वेदान् स्वस्थोऽभवच्च विश्वसृट् ॥५२॥
लीनोऽभवच्च भगवान् तत्तीर्थोत्तममुच्यते ।  
ब्रह्मकुण्डमिति ख्यातं दिव्यं ज्ञानप्रदं शुभम् ॥५३ ॥
दर्शनात्पापनाशश्च ब्रह्मलोकगतिर्भवेत् ।  
स्नानाद्विष्णोस्तु वैकुण्ठं यान्ति प्राणधरा यतः ॥५४॥
सिद्धैस्तत्र स्तुता वेदा धर्तुं रूपं द्वयं द्वयम् ।  
एकान्ते द्रवरूपेण मूर्तिर्वोऽत्राऽवतिष्ठताम् ॥५५॥
द्वितीया ब्रह्मणा सार्धं ब्रह्मलोकं व्रजेत्पुनः ।  
ततो वेदास्तु चत्वारो द्वैधीकृतात्मरूपकाः ॥५६ ॥
ब्रह्मणा ब्रह्मलोकं ते ययुः सार्धं प्रहर्षिताः ।  
द्रवरूपा बदर्यां चाऽवसन् शाश्वतसंस्थिताः ॥५७॥
ऋग्यजुःसामाऽथर्वाणो भगवत्पार्श्ववर्तिनः ।  
वर्तन्ते तीर्थरूपास्ते तत्र स्नानादिकं कृतम् ॥५८ ॥
नारदेनाथ वेदानामुदगस्ति सरस्वती ।  
तत्र जले कृतं स्नानं तीर्थे सारस्वते शुभे ॥५९॥
दर्शनस्पर्शनस्नानपूजास्तुत्यभिवन्दनैः ।  
सरस्वत्या न विच्छेदः कुले तस्य कदाचन ॥1.207.६ ० ॥
मन्त्रसिद्धिश्च जायेत वाणी वाग्विभवप्रदा ।  
द्रवरूपधरा तत्र तीर्थकृतां हि जायते ॥६ १ ॥
तत्र कृत्वा तीर्थविधिं ततोऽर्वाग्दक्षिणे मनाक् ।  
द्रवधाराऽस्ति यत्रेन्द्रस्तपश्चक्रे तु पूर्वजे ॥६२॥
इन्द्रपदं च तन्नाम द्वितीयमपि विश्रुतम् ।  
तपः कृत्वा महाघोरं प्रसन्तुष्य नरायणम् ॥६ ३ ॥
लेभे चेन्द्रपदं सर्वसुरासुरनमस्कृतम् ।  
प्रतिमासं त्रयोदश्यां शुक्लायां हरितोषणे ॥६४॥
उपवासद्वयं कृत्वा पूजयित्वा जनार्दनम् ।  
सर्वपापविनिर्मुक्तः शक्रलोके महीयते ॥६५॥
तत्रैव मानसोद्भेदनामकं तीर्थमस्ति हि ।  
यत्र स्थल्यां महर्षीणां वासोऽस्ति नित्यदा मतः ॥६६ ॥
मानसं चिदचिद्ग्रन्थिमुद्ग्रथ्नन्ति च सर्वशः ।  
भिन्दन्ति हृदयग्रन्थीश्छिन्दन्ति बहुसंशयान् ॥६७॥
कर्माणि क्षपयन्त्यस्मान्मानसोद्भेद इत्यभूत् ।  
परितः ऋषयस्तत्र वसन्ति तापसाः सदा ॥६८॥
गिरिदरीषु फलसुमूलवार्यनिलाऽशनाः ।  
ते त्रिषवणस्नातारः सदा जीतेन्द्रियान्तराः ॥६९॥
यदा तत्र जलबिन्दुं लभते पुण्यवान् जनः ।  
भवति व्याससदृशो यमपितृसमः क्रमात् ॥1.207.७०॥
सकामो वा च निष्कामो मानसोद्भेदके च यत् ।  
भुक्तिं मुक्तिं समिच्छन्वा करोति कर्म सद्विधम् ॥७ १॥
फलं भुक्त्वा पुनर्मुक्तिं लभते हि न संशयः ।  
स्वर्गादिषु फलं भुक्त्वा पुरुषार्थं परं लभेत् ॥७२॥
