+++
title = "१००"

+++
श्रीश्वेतव्यास उवाच  
एवं सुशिख! सन्नष्टं तारकं लोकहारकम् ॥
नष्टं श्रुत्वा स्वयं लक्ष्मीर्नारायणमुवाच ह ॥ १ ॥  
श्रीलक्ष्मीरुवाच--  
नारायण महाविष्णो दैत्यः स तारकासुरः ॥
क आसीच्च कथं कस्माद्वरं प्राप्तोऽत्र मे वद ॥ २ ॥  
श्रीनारायण उवाच--  
शृणु चैकहृदा देवि! वज्राङ्गसुततारकम् ।  
मानसो ब्रह्मणः पुत्रो दक्षो नाम प्रजापतिः ।  
तेन कन्या दितिर्दत्ता कश्यपाय महात्मने ॥ ३ ॥  
तस्या गर्भे मरुत्देवा महेन्द्रेण विकर्तिताः ।  
एकोनपञ्चाशज्जाता देवास्ते मरुतो मताः ।  
किन्तु दितिस्तुराषाहो विनाशाय तपोऽकरोत् ॥ ४ ॥  
दशवर्षसहस्राणि तेन वज्राङ्गदः सुतः ।  
समुत्पन्नो जन्मतः स वज्रसारमयांऽगकः ॥ ५ ॥  
जातमात्रो महायोद्धा शस्त्रशास्त्रप्रपारगः ॥
उवाच मातरं भक्त्या मातः किं करवाण्यहम् ॥ ६ ॥  
माता प्राह सुरेन्द्रेण सुता मे बहवो हताः ।  
तेषामपचितिं चिकीर्षामि शक्रवधादहम् ॥७ ॥
बाढमित्येवमुक्त्वा स जगाम त्रिदिवं तदा ।  
पादेनाऽऽकृष्य चैवेन्द्रं मातुरन्तिकमानयत् ॥८ ॥
ब्रह्मा तावत्कश्यपश्च प्रोचतुर्मुञ्च वज्रिणम् ।  
अवमानं मृत्युरस्य त्वया मातुर्वचः कृतम् ॥ ९ ॥  
तथा पितुर्वचः कार्यं मुञ्चाऽमुं तु सुरेश्वरम् ॥
नत्वा स पित्रोश्चरणे तं मुमोच शतक्रतुम् ॥1.100.१०॥  
वज्राङ्गदस्ततो यातो वने कर्तुं तपो महत् ॥
ब्रह्मणा च तदानीं तु वराङ्गी कन्यकाऽर्पिता ॥११॥  
तां पत्नीं तु समादाय वज्राङ्गो ह्यगमद्वनम् ।  
ऊर्ध्वबाहुः स दैत्येन्द्रोऽतिष्ठदब्दसहस्रकम् ॥१२।  
तावन्नधोमुखः कालं तावत्पञ्चाग्निसाधकः ।  
ततः सोऽन्तर्जले चक्रे तपो वर्षसहस्रकम् ॥१३॥  
तत्पत्नी सरसस्तीरे तपस्तेपे पतिव्रता ।  
इन्द्रो विभीषणाश्चक्रे भूत्वा वै मर्कटः स्वयम् ॥१४॥  
जलकुम्भं बभञ्जाऽस्या मेषरूपो भयं ददौ ।  
सर्परूपस्ततो भूत्वा बबन्ध चरणावुभौ ॥१५॥  
गोमायूश्च ततो भूत्वा रौति सन्निधिमागतः ॥
अग्निरूपस्ततो भूत्वा तस्या ददाह वस्त्रकम् ॥१६॥  
वायुर्भूत्वा चकर्षैनां सिंहो भूत्वा ह्यभीषयत् ।  
तावद्वर्षसहस्रं तु व्यतीतं च पितामहः ॥१७॥  
आययावथ वज्राङ्गो धर्मवृत्तिं ततोऽवृणोत् ।  
एवमस्त्विति दत्वा तद्वरं ब्रह्मा तिरोदधे ॥१८॥  
शोकार्तां स्वां स्त्रियं राजा वज्राङ्गोऽपश्यदाह च ।  
किं ते कार्यं ददामीह मा शोकं कुरु भामिनि ॥१९॥  
पत्नी प्राह कृपा चेन्मे पुत्रं दुःखस्य तारकम् ।  
देहि चेन्द्रः सदा मां तु त्रासं ददाति चेत्यतः ॥1.100.२०॥  
वज्राङ्गस्तु विरक्तोऽपि ह्यनुकम्प्या प्रियेति यत् ॥
मत्वा तथेति जायायै पुनस्तपश्चकार ह ॥२१॥  
यावदब्दसहस्त्रं वै निराहारं तपोऽकरोत् ॥
ब्रह्मा प्राह पुनस्तस्मै कथं विधीयते तपः ॥२२॥  
प्राह दैत्यो देहि पुत्रं गीर्वाणदर्पनाशकम् ॥
ब्रह्मोवाच तव पत्न्यां पुत्रो वै दुःखतारकः ॥२३॥  
देवसीमन्तिनीनां यो धम्मिलकविमोक्षकः ॥
भविष्यतीति तत्स्थानात् दम्पती तौ प्रजग्मतुः ॥२४॥  
स्वाश्रमं चाथ सा गर्भं दितिर्दधार तारकम् ।  
पूर्णं वर्षसहस्रं तु दधारोदर एव वै ॥२५॥  
ततो जाते सुपुत्रे तु प्रचचाल वसुन्धराः ॥
चेलुर्धराधराः सर्वे ववुर्वाताः प्रभीषणाः ॥२६॥  
सूर्याद्याश्च जहुः कान्तिं नीहाराच्छादिता दिशाः ॥
विषण्णमनसो देवा दानवास्तु महोत्सवाः ॥२७॥  
जातमात्रस्तु दैत्येन्द्रो ह्यभिषिक्तोऽसुरादिभिः ॥
महाराज्येऽथ सर्वान्स प्राह सुरजिगीषया ॥२८॥  
सुरास्तु शत्रवोऽस्माकं जय्यास्ते तपसो बलात् ।  
तपः कर्तुं तु गच्छामि पारियात्रगिरेर्दरीम् ॥२९॥  
तत्र गतः शिवं ध्यात्वा शिवमन्त्रं जजाप सः ॥
निराहारः पञ्चतपास्तथावर्षाऽयुतं गतम् ॥1.100.३०॥
ततः स्वदेहादुत्कृत्य कर्षं कर्षं दिने दिने ।  
मांसस्याऽग्नौ जुहावैव ततो निर्मांसतां गतः ॥३१॥  
देहश्चाग्निमयो जातस्तेन भूतानि जज्वलुः ॥
ब्रह्मा तस्मै वरं दातुं सुप्रसन्नो जगाम ह ॥३२॥  
ब्रह्मोवाचोत्तिष्ठ पुत्र! वरं वृणीष्व चेप्सितम् ।  
तारकः प्राञ्जलिर्भूत्वा वरं वव्रे तदेप्सितम् ॥३३॥
जातिवैरेण देवास्तु सर्वदा त्रासयन्ति नः ।  
अतो दैत्यसमुद्धर्ता भवेयमिति मे मतिः ॥३४॥  
अवध्य सर्वभूतानामस्त्राणां च महौजसाम् ।  
स्यामहं चाऽमरश्चैष वरो देयो मदीप्सितः ॥३५॥  
ब्रह्मा प्राह च तं मृत्युमृते देही न जायते ॥
जातस्य हि ध्रुवो मृत्युस्तस्मादन्यद् वृणु प्रियम् ॥३६॥
मोहितोऽपि स दैत्येन्द्रः शिशोरासप्तवासरात् ॥
वव्रे मृत्युं तथेत्याह ब्रह्मा शङ्करवाक्यतः ॥३७  
दैत्यो जगाम राज्ये स्वे महार्णवतटोत्तरे॥
सर्वस्मृद्धिपरिष्वक्तो मोदते स सभाजितः ॥३८॥
सर्वाऽस्त्रज्ञश्च शस्त्रज्ञो युद्धरीतिविशारदः ॥
सर्वान्दैत्यान्दानवाँश्चाऽसुरान्नीत्वा स्वराययौ ॥३९॥
दिक्पालान् लोकपालाँश्च जित्वा देवान्ग्रहाँस्तथा ॥
त्रिलोक्याश्च स्वयं राज्यं चक्रे देवान् व्यवासयत् ॥1.100.४०॥  
स्वयमिन्द्रो निमिर्वह्निः कालनेमिर्यमोऽपि च ॥
जम्भश्च निऋतिस्थाने महिषो वरुणस्तथा ॥४१॥
मेषो वाताऽधिकारश्च कुजम्भो धनदोऽभवत् ।  
अन्येषां चाधिकाराँश्च दैत्येभ्यस्तारको ददौ ॥४२॥
एवं विप्रकृता देवा महेन्द्रसहितास्तदा ॥
ययुः स्वायम्भुवं धाम तुष्टुवुः परमेष्ठिनम् ॥४३॥
नमो जगत्प्रसूत्यै ते हेतवे पालकाय च ।  
संहर्त्रे च नमस्तुभ्यं तारकाद् रक्षणं कुरु ॥४४॥
ब्रह्मा प्राह तदा सर्वान् जाने युष्मान् विवासितान् ॥
तस्य हन्ता च नाद्यापि स जातो भुवने पुमान् ॥४५॥  
स च वव्रे वधं दैत्यः शिशुतः सप्तवासरात् ।  
स वै सप्तदिनो बालः स्कन्दाख्यः शङ्करोद्भवः ॥४६॥  
कालरात्रिर्मम तनुः दक्षपुत्री सती च या ।  
तनुं त्यक्त्वा पुनः सा च पार्वती सम्भविष्यति ॥४७॥  
विवाहः शम्भुना तस्या भविष्यति यदा तदा ।  
स्कन्दाख्यः खलु पुत्रो यो भविष्यति महाबलः ॥४८॥  
सप्तदिनो हनिष्यति सेनानीस्तारकासुरम् ।  
प्राप्ते तु समये सर्वं भविष्यति हरीच्छया ॥४९॥  
इत्यनेनागते काले सेनान्या च रणाङ्गणे ॥
हतो वै तारको दैत्यः शान्तिमापुस्तदा सुराः ॥1.100.५०॥  
अथ सेनान्यनुजस्य गणेशस्य च तां कथाम् ॥
शृणु वच्मि ततो लक्ष्मि! श्रीकृष्णस्मारिकां शुभाम् ॥५१॥  
इतिश्रीलक्ष्मीनारायणीयसंहितायां प्रथमे कृतयुगसन्ताने तारकासुरस्य ब्रह्मणो वरदानजन्मादिकथननामा शततमोऽध्यायः ॥१००॥  
    
