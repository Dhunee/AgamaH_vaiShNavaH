+++
title = "३७७"

+++
श्रीनारायण उवाच-  
शृणु लक्ष्मि! स्वयं राधा गोलोकस्था हरिप्रिया ।  
पुत्रीं लक्ष्मीं तथा गङ्गां सरस्वतीं च पद्मिकाम् ॥१ ॥
प्राह धर्मान् पातिव्रत्यपरान् प्रभां शिवां तथा ।  
शृण्वन्तु च सुताः सर्वा धर्मान् वदामि शाश्वतान् ॥२ ॥
स्त्रीणां धर्माः पातिव्रत्यं नाऽस्मात्परोऽस्ति कश्चन ।  
तत्र भुक्तिर्महामुक्तिरात्मानन्दश्च शाश्वतः ॥३ ॥
वर्णानामाश्रमाणां च त्यागिनां गृहिणामपि ।  
विधवानां वैष्णवानां सतां स्त्रीणां च सर्वथा ॥४ ॥
पुत्राणां चापि कन्यानां शिष्याणां भृत्यशालिनाम् ।  
पातिव्रत्यं परो धर्मः प्रजानां सर्वथा सुताः! ॥५ ॥
ध्यानपूता सदा नारी कुरुते पतिसेवनम् ।  
नित्यं भुङ्क्ते तत्प्रसादं कृष्णे निवेद्य सर्वथा ॥६ ॥
विष्णुप्रसादभोक्त्री च जीवन्मुक्ता सती भवेत् ।  
नित्यं तपस्यानिरता शुद्धा शान्ता धिया युता ॥७ ॥
व्रततीर्थाश्रिता नारी सर्वदाऽस्ति पतिव्रता ।  
विष्णुमन्त्रं गृहीत्वा च कृत्वा सद्गुरुसेवनम् ॥८ ॥
प्राप्याऽऽशिषो गुरोः शिष्या सम्पद्यते पतिव्रता ।  
गुर्वाज्ञा तु सदा पाल्या सर्वं तस्मै निवेदयेत् ॥९ ॥
सर्वेषामपि वन्द्यानां पिता चास्ति महान् गुरुः ।  
पितुः शतगुणा माता मातुः शतगुणः सुरः ॥1.377.१० ॥
मन्त्रदः सद्गुरुस्तत्र सुराणां वै चतुर्गुणः ।  
नारायणश्च भगवान् गुरुः प्रत्यक्ष ईश्वरः ॥११ ॥
पतिरेव गुरुर्देवः कृष्णनारायणात्मकः ।  
प्रत्यक्षभोक्ता स्वगुरुः स्वयं देही जनार्दनः ॥१ २॥
गुरुर्ब्रह्मा गुरुर्विष्णुर्गुरुरेव स्वयं शिवः ।  
गुरौ पत्यौ सर्वदेवास्तिष्ठन्ति सततं मुदा ॥१३ ॥
गुरौ तुष्टे हरिस्तुष्टस्तस्मिँस्तुष्टे च देवताः ।  
गुरोः पादोदकं पीत्वा तीर्थस्नाता भवेत् सती ॥१४॥
मुच्यते सर्वपापेभ्यो विष्णुलोकाय कल्पते ।  
सा स्नाता सर्वतीर्थेषु सर्वयज्ञेषु दीक्षिता ॥१५॥
पतिपादोदकैर्या स्त्री ह्यभिषेकं स्वयं चरेत् ।  
गङ्गाजलाद् दशगुणं शालग्रामजलं शुभम् ॥१६॥
ततोऽपि दशधा श्रेष्ठं पतिपादोदकं मतम् ।  
नित्यं या सेवते पत्नी जीवन्मुक्ता सुरोपमा ॥१७॥
साध्वीनां नित्यकृत्यं तु स्वामिप्रसादभोजनम् ।  
यत्नेन पूजनं तस्य तत्पादोदकसेवनम् ॥१८॥
पृथिव्यां यानि तीर्थानि पतिपादोदके प्रिये! ।  
तिष्ठन्ति पत्निकासेवाफलसिद्ध्यै हि सर्वदा ॥१ ९॥
पतिपादोदकक्लिन्ना यावत् तिष्ठति मेदिनी ।  
तावत्पत्नी महालक्ष्मीस्वरूपा पूज्यते सुरैः ॥1.377.२० ॥
स्वामिप्रसादभोक्त्री वै पवित्रां कुरुते महीम् ।  
तीर्थानि च प्रजाश्चापि जीवन्मुक्ता यतो हि सा ॥२१ ॥
पतिं प्रति पदा गच्छेद् व्रतानां फलभागिनी ।  
पदे पदेऽश्वमेधस्य लभते सा फलं सती ॥२२॥
वह्निवायुसमा पूता तेजसा भास्करोपमा ।  
वैकुण्ठे मोदते पश्चात्पत्या च हरिणा समम् ॥२३ ॥
विष्णुमन्त्रोपासिका या वैष्णवी पतिसेविना ।  
न हि तस्याः परा देवी पावनी विद्यते भुवि ॥२४॥
हरेर्भक्ता महासाध्वी स्वामिसेवापरायणा ।  
वैष्णवी या भवेत्तस्या मुखान्नारायणेति वै ॥२५ ॥
निर्गलितं हरेर्नाम मन्त्ररूपं प्रजायते ।  
यस्य कर्णं विशेत् सोऽपि महापूतः प्रजायते ॥२६ ॥
भित्त्वा ब्रह्माण्डमखिलं सोपि यायाद्धरेः पदम् ।  
पूर्वान्सप्त परान्सप्त सप्त मातामहादिकान् ॥२७॥
सोदरानुद्धरेद्भक्ता तत्प्रसूँ तत्प्रसूप्रसूम् ।  
ऐकान्तिकी वैष्णवी तु पुंसां लक्षं समुद्धरेत् ॥२८॥
वयोहीना ज्ञानहीना विद्याहीनाऽपि सर्वथा ।  
जातिहीना क्रियाहीना पातिव्रत्यपरा यदि ॥२९॥
सर्वश्रेष्ठा रमातुल्या कोटिधर्मान्विता हि सा ।  
उद्धारयति लोकाँश्च पातिव्रत्यबलात्सती ॥1.377.३ ०॥
वयोहिनस्तथाऽल्पायुर्ज्ञानहीनोऽप्यपण्डितः ।  
विद्याहीनो जातिहीनो मूर्खान्मूर्खोऽतिपातकी ॥३ १ ॥
अनाश्रमी यशोहीनो रोगी व्याधिसमन्वितः ।  
निर्वंशो वंशहीनश्च भार्याहीनो दरिद्रकः ॥३२॥
विष्णुभक्तिविहीनश्च धर्मकर्मादिवर्जितः ।  
उदासीनो दुराचारो धनहीनोऽपि मानवः ॥३३ ॥
सत्याः पतिव्रतायाश्च साध्व्या आशीर्वयोबलैः ।  
स्वर्गं स्वेष्टं सुखस्मृद्धिं भुक्तिं मुक्तिं प्रपद्यते ॥३४॥
सन्न्यासार्जनमात्रेण नरो नारायणो भवेत् ।  
पतिसेवाप्रलाभेन नारी नारायणी भवेत् ॥३५॥
पूर्वकर्माणि दग्ध्वा च परकर्मनिकृन्तनम् ।  
कुरुते सधवा साध्वी गच्छति हरिमन्दिरम् ॥३६॥
सन्न्यासिनां पदस्पर्शात् सद्यः पूता धरा यथा ।  
सतीनां तु पदस्पर्शात्तथा पूता वसुन्धरा ॥३७॥
सद्यः पुनन्ति तीर्थानि वैष्णवी वै पतिव्रता ।  
पतिव्रतानां वचनान्निष्पापा जायते प्रजा ॥३८॥
पतिव्रतां भोजयित्वा त्वश्वमेधफलं लभेत् ।  
नत्वा तां भावतो दृष्ट्वा राजसूयफलं लभेत् ॥३९॥
फलं सन्न्यासिनां तुल्यं यतीनां ब्रह्मचारिणाम् ।  
पतिव्रतानां साध्वीनां वैष्णवीनां सदा सुताः ॥1.377.४०॥
ब्राह्मणी पतिहीनापि भवेन्निष्कामिनी सदा ।  
एकभुक्ता दिनान्ते सा हविष्यान्नरता भवेत् ॥४१ ॥
न धत्ते दिव्यवस्त्रं च गन्धिद्रव्यं सुतैलकम् ।  
स्रजं च चन्दनं चापि शङ्खसिन्दूरभूषणम् ॥४२॥
सदाऽराजसवस्त्रा स्यान्नित्यं नारायणं भजेत् ।  
कृष्णनारायणसेवां कुर्यात्तु नित्यमेव सा ॥४३ ॥
तन्नामोच्चारणं पुत्र्यः! कुर्याच्च भक्तितः सदा ।  
पुत्रतुल्यं च पुरुषं पश्येद् वैधव्यधर्मतः ॥४४॥
न तथाऽद्याच्च मिष्टान्नं कामवृद्धिकरं तु यत् ।  
वैभवान्नोपयुञ्ज्याच्च पतिं नारायणमृते ॥४५॥
सापि पतिव्रतातुल्या पतिकृष्णपरायणा ।  
शृणुयात्तु सतां धर्मान् गुरोः सेवां समाचरेत् ॥४६॥
पातिव्रत्यपरा साध्वी मुच्येत भवबन्धनात् ।  
पुत्र्यः शृणुत साध्वीनां कर्तव्यं प्रवदामि वै ॥४७॥
नित्यं तु भर्तर्यौत्सुक्यात् हृदा स्थेयं तु योषिता ।  
तस्य पादोदकं भक्त्या भोक्तव्यं तदनुज्ञया ॥४८॥
व्रतं तपस्यां देवार्चां कुर्यात्पतिकृताऽऽज्ञया ।  
कुर्याच्चरणसेवां च स्तवनं परितोषणम् ॥४९॥
पत्याज्ञारहितं कार्यं कुर्यान्नैव पतिव्रता ।  
नारायणादधिकं वै कान्तं ध्यायेत्तु वै सती ॥1.377.५०॥
परपुंसां रजोभावप्रसङ्गं नाऽऽचरेत् सती ।  
यात्रोत्सवं नर्तनं च गायनं क्रीडनं तथा ॥५१ ॥
पत्यर्थमाचरेत् साध्वी नान्यार्थं वै कदाचन ।  
यद्भक्ष्यं स्वामिनो नित्यं साध्वीनां तु तदेव वै ॥५२॥
न त्यजेत्पतिसङ्गं सा साध्वी सेवापरायणा ।  
उत्तरे नोत्तरं दद्यात्स्वामिनस्तु पतिव्रता ॥५३॥
न कोपः कुरुते शुद्धा ताडिता चापि कोपतः ।  
क्षुधितं भोजयेत्कान्तं दद्यात्पानं च भोजनम् ॥५४॥
निद्रास्थं तं बोधयेन्न प्रेरयेन्नैव कर्मसु ।  
पुत्रस्नेहाच्छतगुणं स्नेहं कुर्यात् प्रिये सती ॥५५॥
पतिर्बन्धुर्गतिर्भर्ता दैवतं कुलयोषितः ।  
सुधाधावल्यवदनं कान्तं साध्वी स्मितानना ॥५६॥
पश्येद्वै भक्तिभावेन सर्वसम्पत्करी भवेत् ।  
पुरुषाणां सहस्रं च सती स्त्री वै समुद्धरेत् ॥५७॥
पतिः पतिव्रतानां च मुच्यते सर्वपातकात् ।  
नास्ति तेषां कर्मभोगः पातिव्रत्यबलात् खलु ॥५८॥
तया सार्धं कर्मशून्या मोदन्ते हरिमन्दिरे ।  
पृथ्व्यां यानि तु तीर्थानि सतीपादेषु तान्यपि ॥५९॥
देवानां च मुनीनां च तेजः सतीषु विद्यते ।  
तपस्विनां तपः सर्वं व्रतिनां विद्यते व्रतम् ॥1.377.६०॥
दातॄणां च फलं दाने तत्फलं तासु विद्यते ।  
स्वयं नारायणः शम्भुर्विधाता देवतादयः ॥६१ ॥
ऋषयो मुनयश्चापि साध्वीतो बिभ्यति ध्रुवम् ।  
पतिव्रतां नमस्कृत्य मुच्यते पापबन्धनात् ॥६२॥
त्रैलोक्यं भस्मसात् कर्तुं क्षणेनैव पतिव्रता ।  
स्वतेजसा समर्था वै महापुण्यवती सती ॥६३॥
सतीनां च पतिः साधुः पुत्रश्चापि शुचिः सदा ।  
नहि तस्य भयं किञ्चिद् देवेभ्यश्च यमादपि ॥६४॥
शतजन्मपुण्यवतां गेहे जाता पतिव्रता ।  
पतिव्रताप्रसूः पूता जीवन्मुक्तः पिता तथा ॥६९॥
सती स्त्री प्रातरुत्थाय सन्त्यक्त्वा रात्रिवाससम् ।  
भर्तारं च नमस्कृत्य करोति स्तवनं मुदा ॥६६॥
गृहकार्यं ततः कृत्वा स्नात्वा धौते च वाससी ।  
गृहीत्वा शुक्लपुष्पं च भक्तितः पूजयेत् पतिम् ॥६७॥
स्नापयित्वा सुगन्धाढ्यजलेन निर्मलेन वै ।  
तस्मै दत्वा धौतवस्त्रे तत्पादौ क्षालयेन्मुदा ॥६८॥
आसने वासयित्वा च दत्त्वा भालेऽस्य चन्दनम् ।  
सर्वाङ्गगन्धलेपं च दत्वा मालां गलेऽपि च ॥६९॥
उपचारैः पतिं स्तुत्वा प्रपूज्य प्रणमेत् सती ।  
धूपं दीपं जलं भोज्यं दत्वा ताम्बूलीमित्यथ ॥1.377.७०॥
नीराजयेत्पतिं प्रीत्या कृष्णनारायणात्मकम् ।  
प्रदक्षिणं नमस्कारं कृत्वा च स्तवनं चरेत् ॥७१ ॥
*नमः कान्ताय सद्भर्त्रे* शिरश्छत्रस्वरूपिणे ।  
नमो यावत्सौख्यदाय सर्वदेवमयाय च ॥७२॥
नमो ब्रह्मस्वरूपाय सतीसत्योद्भवाय इव ।  
नमस्याय प्रपूज्याय हृदाधाराय ते नमः ॥७३॥
सतीप्राणस्वरूपाय सौभाग्यश्रीप्रदाय च ।  
पत्नीनां परमानन्दस्वरूपिणे च ते नमः ॥७४॥
पतिर्ब्रह्मा पतिर्विष्णुः पतिरेव महेश्वरः ।  
पतिर्वंशधरो देवो ब्रह्मात्मने च ते नमः ॥७५॥
क्षमस्व भगवन् दोषान् ज्ञानाऽज्ञानविधापितान् ।  
पत्नीबन्धो दयासिन्धो दासीदोषान् क्षमस्व वै ॥७६॥
राधा प्राह ततः पुत्रीः स्वस्वपतिं प्रति ध्रुवम् ।  
स्तवनं चेदृशं कार्यं सर्वेप्सितप्रदं तु वः ॥७७॥
ततः स्तोत्रमिदं पुण्यं सृष्ट्यादौ पद्मया कृतम् ।  
सरस्वत्या च धरया गङ्गया रमया कृतम् ॥७८॥
सावित्र्याऽथ च पार्वत्या मुनिपत्नीभिरित्यपि ।  
गीतं स्वस्वपतिं प्राप्य सर्वसामर्थ्यदं ततः ॥७९॥
पतिव्रतानां सर्वासां स्तोत्रमेतच्छुभावहम् ।  
प्रसादरूपं चैतद्वै कम्भरया कृते युगे ॥1.377.८०॥
महालक्ष्म्या तथा गीतं प्रभया जयया तथा ।  
माणिक्यया ललितया मोहिन्या कीर्तितं पुरा ॥८१ ॥
नरो नारीं शृणुयाच्चेल्लभते सर्ववाञ्च्छितम् ।  
अपुत्रा लभते पुत्रं निर्धना लभते धनम् ॥८२॥
रोगिणी रोगमुक्ता स्यात् पतिहीना पतिं लभेत् ।  
पतिव्रता पतिं स्तुत्वा तीर्थस्नानफलं लभेत् ॥८३॥
फलं च सर्वतपसां व्रतानां च फलं लभेत् ।  
स्वर्गं मोक्षं च लभते पतिसन्तोषणात् सती ॥८४॥
यस्य माता गृहे नास्ति नास्ति भार्या पतिव्रता ।  
अरण्यो तेन गन्तव्यं नरकान्मुक्तिरेव सा ॥८५॥
पतिं द्वेष्टि सदा दुष्टा विषतुल्यं च पश्यति ।  
ददाति तस्मै नाऽऽहारं भर्त्सनं कुरुते सदा ॥८६॥
पूजनीयं मुनितुल्यं पापीयसी तु मानिनी ।  
सततं तृणवन्मत्वा न्यक्कारं कुरुते पतिम् ॥८७॥
दुर्वाक्यवह्निना दग्धो मृततुल्यस्तु जीवति ।  
यावज्जीवनपर्यन्तं सम्प्राप्य कुलटां स्त्रियम् ॥८८॥
तादृशी न गृहिण्युक्ता निरया कथिता तु सा ।  
गृहिणी तु पतिभक्ता देवदैवतपूजिता ॥८९॥
सा शुद्धा प्रातरुत्थाय नमस्कृत्य पतिं सुरान् ।  
प्राङ्गणे मङ्गलं दद्याद् गोमयेन जलेन च ॥1.377.९० ॥
गृहकृत्ये च निर्वर्त्य स्नात्वाऽऽगत्य गृहं सती ।  
सुरं गुरुं पतिं नत्वा पूजयेद् गृहदेवताम् ॥९१ ॥
पतिं सम्भोजयित्वा साऽतिथिं सत्कृत्य भावतः ।  
पुत्रपौत्रादिसहिता स्वयं भुङ्क्ते सुखं सती ॥९२॥
गुरौ पितरि पत्यौ च मातरि श्वशुरेऽपि च ।  
श्वश्र्वा कुर्यान्नरबुद्धिं न कदापि पतिव्रता ॥९३॥
पिता माता गुरुर्भार्या शिष्यः पुत्रः सदाऽऽश्रितः ।  
अनाथा भगिनी कन्या श्वश्रूः श्वशुर इत्यपि ॥९४॥
पतिस्तद्भ्रातरश्चैते सेव्याः पत्याज्ञया सदा ।  
स्त्रीजातिर्वास्तवी शुद्धा ताश्च सर्वाः पतिव्रताः ॥९५॥
सर्वा जातिस्त्वेकरूपा त्वादौ सृष्टा स्वयम्भुवा ।  
ताः सर्वाः प्रकृतेरंशाः पवित्राः सुखदाः सदा ॥९६॥
उत्तमा पतिभक्ता सा पतिधर्मसमन्विता ।  
मध्यमा पतिभक्ता सा स्वार्थसंसाधिकाऽपि या ॥९७॥
कनिष्ठा पतिभक्ताऽपि पत्नी भक्तं पतिं श्रिता ।  
तदन्या तु काममात्रपरा परेऽपि सङ्गता ॥९८॥
तिस्रस्तत्र तु धर्माय चतुर्थी धर्महानये ।  
बोद्धव्या देहिना शश्वज्ज्ञात्वा योग्यां समुद्वहेत् ॥९९॥
इति ते कथितं लक्ष्मि! यद् राधोक्तं सुताः प्रति ।  
ताश्च धर्मान्पातिव्रत्यपरान् श्रुत्वा मुदं ययुः ॥1.377.१०० ॥
इति श्रीलक्ष्मीनारायणीयसंहितायां प्रथमे कृतयुगसन्ताने पतिव्रतामाहात्म्ये गोलोके राधिकया स्वपुत्रीभ्यः कथितपतिव्रताचारधर्मपालनमाहात्म्यादिनिरूपणनामा सप्तसप्तत्यधिकत्रिशततमोऽध्यायः ॥३७७॥
    
