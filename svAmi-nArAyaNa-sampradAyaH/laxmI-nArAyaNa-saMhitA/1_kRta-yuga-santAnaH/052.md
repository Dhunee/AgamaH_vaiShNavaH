+++
title = "०५२"

+++
श्री लक्ष्मीरुवाच  
कदा यज्ञः प्रवृत्तः स किमभूत्तत्र पापकृत् ।  
केन कृतः कथं वसोः पतनं समभूत्कुतः?॥१ ॥
श्रीनारायण उवाच--  
प्रथमे तु युगे त्रेतानामके राजचिह्नवान् ।  
उत्तानपादपुत्रस्तु वसुनामाऽभवन्नृपः ॥२ ॥
विष्णोरंशेन जायन्ते पृथिव्यां चक्रवर्तिनः ।  
आजानुबाहवश्चैव धनुर्हस्ता वृषाङ्किताः ॥ ३ ॥  
ताम्रप्रभौष्ठदन्तौष्ठाः श्रीवत्साश्चोर्ध्वरोमशाः ।  
केशस्थिता ललाटोर्णा जिह्वा चैषां प्रमार्जनी ॥४ ॥
न्यग्रोधपरिणाहाश्च सिंहस्कन्धाः सुमेहनाः ।  
गजेन्द्रगतयश्चैव महाहनव एव च ॥५ ॥
ऐश्वर्येणाऽणिमाद्येन प्रभुशक्त्या बलेन च ।  
अन्नेन तपसा चैव ऋषीनभिभवन्ति वै ॥ ६ ॥  
नयेन तपसा चैव देवदानवमानुषान् ॥
अभिभवन्ति योगेन विष्णुप्रदत्तशक्तिभिः ॥ ७ ॥  
पादयोश्चक्रमत्स्यौ च शङ्खपद्मे तु हस्तयोः ।  
धनुर्भुजे ह्युरौ छत्रं रेखास्ताश्चक्रवर्तिनाम् ॥८ ॥
चक्रं रथो मणिः खड्गं धनूरत्नं च पञ्चमम् ।  
केतुर्निधिश्च सप्तैते रत्नश्रेष्ठा अचेतनाः ॥ ९ ॥  
राज्ञी पुरोहितश्चैव सेनानी रथसारथिः ।  
मन्त्र्यश्वः कलभश्चैते रत्नश्रेष्ठाः सचेतनाः ॥1.52.१०॥  
दिव्यैतानि चतुर्दश सर्वेषां चक्रवर्तिनाम् ।  
अन्तरिक्षे समुद्रे च पाताले पर्वतेषु च ॥११ ॥
अहता गतयस्तेषां चतस्रश्चक्रवर्तिनाम् ।  
चक्रवर्ती भवेदंशस्तस्य श्रीपरमात्मनः ॥१२॥  
तेन तस्य प्रजायां वै प्रादुर्भवन्ति शक्तयः ।  
दिव्याश्च लौकिकाश्चापि राज्यसीमान्तबोधिकाः ॥१३॥  
दूरश्रवणयन्त्राणि दूरभ्यो दूरदर्शनाः ।  
कालमानसुयन्त्राणि दूरवाचकरश्मयः ॥१४॥
दूरमूर्तिदर्शकानि दिव्यकाचानि भूरिशः ।  
देहानावरणदृष्टिप्रदविद्युत्प्रसाधनम् ॥१५॥  
धातुतन्तुधृतिविद्युत्प्रकाशाः सुप्रदीपकाः ।  
अग्नियन्त्रोद्भवोद्योगा जलयन्त्राणि भूरिशः ॥१६॥
जलान्तर्गतियानानि व्योमयानानि चाप्यथ ।  
विमानानि ह्यसङ्ख्यानि काचिका दूरदर्शिनी ॥१७॥
वायुतन्तुध्वनिग्राह्यशब्दशक्तिनियन्त्रणा  
प्रवासयानयन्त्राणि भूविमानानि भूरिशः ॥१८॥  
जलप्रवासयन्त्राणि मेघोत्पादकशक्तयः ।  
सैनिका व्योमगतिका जलान्तर्गतिका अपि ॥१९॥
धूम्रयानानि बाष्पाणां शकटानि रथास्तथा ।  
मोहमारणद्रव्याणि संहाराण्डानि भूरिशः ॥1.52.२०॥  
चक्रद्रावणगतयश्चौषधीनां सुशक्तयः ।  
ग्रहान्तरगतिश्चाग्नौ गतिः पृथ्व्युदरेक्षणम् ॥२१॥  
रूपान्तरधृतिश्चापि हयदृश्यभवनादिकम् ।  
भौतिक्यः शक्तयश्चैताः सहाऽऽगच्छन्ति तेन वै ॥२२॥
तत्तच्छक्तिमया देवा मानुषा वा भवन्ति च ।  
तत्तदाविष्कृतैर्भौमैर्जलीयैस्तैजसैरपि ॥२३॥  
धातुजैर्मानसैश्चैव साधनैश्चक्रवर्तिनः ।  
मानवा राज्यभारं निर्वहन्ति चालयन्ति च ॥२४॥
लोकान्तरगतं राज्यं द्वीपान्तरगतं च वा ।  
समुद्रान्तरितं राज्यं करोति निकटे इव ॥२५॥  
पश्यति च शृणोत्यपि स्पृशत्यपि प्रजिघ्रति ।  
वदति चानुभवति स्वगृहे इव संस्थितम् ॥२६॥  
चक्रवर्तिप्रजाः सर्वास्तत्समा भाग्यशालिनी ।  
तत्समानप्रभोगा च पुण्ययुगबलाद्भवेत् ॥२७  
उत्तानपादतनुजो व्योमगामी वसुर्नृपः ।  
चक्रवर्त्यभवद्धर्मसत्येज्यादानसत्तपाः ॥२८॥  
तदा विश्वभुगिन्द्रश्च यज्ञं प्रावर्तयच्छुभम् ।  
देवैस्तु सहितैः सर्वैर्मुनिभिः ऋषिभिस्तथा ॥२९॥  
पितृभिर्यक्षराक्षसगन्धर्वकिन्नरोरगैः ।  
मानुषैर्नदनदीभिः समुद्रैस्तीर्थपर्वतैः ॥1.52.३०॥  
नक्षत्रदैत्यदानवसाधुसाध्वीसुतत्त्वकैः ।  
जलस्थलचरैर्वृक्षवल्लीगुल्मलतादिभिः ॥३१॥
सात्विकैर्मनुभिश्चापि राजसैर्नरमानवैः ।  
तामसैर्देवदेवीभिः सहितश्चाकरोन्मखम् ॥३२॥  
मानसी मैथुनी सृष्टिः सर्वा तत्राऽगमन्मुदा ।  
अथाऽश्वमेधे वितते तामसाश्चाऽर्धतामसाः ॥३३॥  
यजन्ते पशुभिर्मेध्यैर्हुत्वा मांसप्रियाशनाः ।  
कर्मव्यग्रेषु ऋत्विक्षु सन्तते यज्ञकर्मणि ॥३४॥  
सम्प्रगीतेषु तेष्वेवमागमेष्वथ सुस्वरम् ।  
परिक्रान्तेषु लघुषु चाध्वर्युवृषभेषु च ॥३५॥  
आहुतेषु च देवेषु यज्ञभाङ्क्षु महात्मसु ।  
आलब्धेषु च मेध्येषु तथा पशुगणेषु वै ॥३६॥  
हविष्यग्नौ हूयमाने देवानां देवहोतृभिः ।  
य इन्द्रियात्मका देवा यज्ञभाजस्तथा तु ये ॥३७॥  
कल्पादिषु च ये देवास्तान् यजन्ते ह्यध्वर्यवः ।  
तदा तु सात्विकाः प्रैषकाले ये वै महर्षयः ॥३८॥  
वीक्ष्योत्थिता अध्वर्यवो दीनान्पशुगणान् स्थितान् ।  
पप्रच्छुरिन्द्रं सम्भूय कोऽयं यज्ञविधिस्तव ॥३९॥  
अधर्मो बलवानेषो हिंसाकार्येच्छया तव ।  
नेष्टः पशुवधस्त्वेषस्तव यज्ञे सुरोत्तम! ॥1.52.४०॥  
अधर्मो धर्मघाताय प्रारब्धः पशुभिस्त्वया ।  
नाऽयं धर्मो ह्यधर्मोऽयं न हिंसा धर्म उच्यते ॥४१॥  
हिंसा नाम शरीरस्य सजीवस्य विघानतम् ।  
सर्वेषां देहिनां तादृक् दुःखं नान्यत्तु विद्यते ॥४२॥  
यथाऽकस्माच्छस्त्रघाताद् दुःखं भवति प्राणिनाम् ।  
यत्कर्मणा भवेद् दुःखं पापं तत्तु प्रकीर्तितम् ॥४३॥
तस्मान्न हिंसया पुण्यं कस्यापि च कदापि च ।  
कथं त्वं कुरुषे पापं देवो भूत्वा सुराधिप! ॥४४॥  
निरागसां च मौनानां पराधीनप्रजीविनाम् ।  
हिंसनं मा कुरु चेन्द्र कर्मैतन्निन्द्यमेव यत् ॥४५॥  
ऋषीनिन्द्रस्तदा प्राह यज्ञे हिंसा सुखप्रदा ।  
यज्ञे हुता इमे जीवा यास्यन्ति स्वर्गमीप्सितम् ॥४६॥
मोक्षोऽथ भवते तेषां यान् भुङ्क्तेऽग्निमुखो हरिः ।  
पशुयोनेश्च मोक्षोऽपि दुःखबाहुल्यनिभृतेः ॥४७॥  
ऋषयः प्राहुरिन्द्रैवं यज्ञे होमाच्च मोक्षणम् ।  
दुःखनाशस्तथा स्वर्गं! सुखं तादृक् न को लभेत् ॥४८॥  
सर्पसत्रे भावियुगे कुहकेन सह द्विजाः ।  
तव होमं करिष्यन्ति तदा ते शिक्षणं भवेत् ॥४९॥  
पारमेष्ठ्यं चैन्द्रपदं सार्वभौमं रसातलम् ॥
वैराजं तत्त्वधामानि प्राकृतं लोकघट्टनम् ॥1.52.५०॥
सर्वे मायाफेनजन्या निरया ब्रह्मणो हरेः ।  
तवाऽपीन्द्र! पदं तादृङ् निरय एव नाऽपरम् ॥५१॥  
दुःखदं क्लेशबहुलं पशुप्रायं विभाति नः ।  
तस्मादिन्द्र! इमं देहं पदं चैन्द्रं परित्यज ॥५२॥
यज्ञे स्वयं पशुर्भूत्वा होमं कुरु निजस्य वै ।  
यदि स्वहोमे त्रासस्ते स्वं होमं न करिष्यसे ॥५३॥  
वयं तु ऋषयस्त्वां वै जुह्मोऽव्यग्रः स्थिरो भव ।  
तेन होमेन ते राजन् परं स्वर्गं भविष्यति ॥५४॥  
यद्वै ब्रह्मपदं प्राहुर्मोक्षस्थानमनुत्तमम् ।  
तत्र गन्ताऽसि चागच्छ त्वां प्रजुह्मो हरेऽद्य वै ॥५५॥  
तव मांसेन यज्ञेशः प्रसन्नः सम्भविष्यति ।  
अस्माकमपि पुण्यं स्यान्मांसहोमेन ते मतम् ॥५६॥  
अन्नस्येन्द्रत्वलाभः स्यात्पशवः स्युः सुजीविनः ।  
लाभाः सुबहवश्चेन्द्र! हते त्वयि भवन्ति हि ॥५७॥  
तत आगच्छ देवेन्द्र भवान् हुतो भवत्विति ।  
इत्येवमृषिभिश्चोते शच्या ह्याक्रन्दनं कृतम् ॥५८॥  
इन्द्रोऽपि त्रासमापन्नो मरणक्षणदर्शनात् ।  
मण्डपे च सदस्येषु महान्कोलाहलोऽभवत् ॥५९॥  
इन्द्रो हूयते ऋषिभिर्बह्वनिष्टं भवेदिति ।  
इन्द्रस्तु मरणश्रावात् मुखेन श्यामलोऽभवत् ॥1.52.६०॥
तेजस्तिमिरतां यातं शुष्कास्यो ह्यभवत्क्षणात् ।  
त्रासात् हृदयकम्पश्च वेपथुर्देहजोऽभवत् ॥६१॥
शक्तिहीनानि गात्राणि ह्यभवन्मरणश्रवात् ।  
अथवा ऋषिभिः प्रोक्तं मा ते होमोऽस्तु देवराट्! ॥६२॥  
बहवः सन्ति होतारस्तेषां होमो भवत्वथ ॥
अध्वर्यवः ऋत्विजाश्च होतारश्च सदस्यकाः ॥६३॥  
अनेके सन्त्युपस्थितास्ते हुताः सम्भवन्त्विति ।  
तेनाऽद्य प्रीयतां कृष्णः पशवः सन्तु रक्षिताः ॥६४॥  
हुताः सर्वे गमिष्यन्ति ब्रह्मणः पदमव्ययम् ।  
देवमानुषनिरयात् प्रयास्यन्ति प्रमोक्षणम् ॥६५॥  
श्रुत्वैतदिन्द्रः स्वस्थोऽभूत्कथञ्चिज्जीवनाशयः ॥
अध्वर्युहोतृप्रमुखाश्चिन्तामग्नास्तदाऽभवन् ॥६६॥  
अहो कष्टमिति प्रोचुर्नेच्छामो मोक्षणं जगुः ॥
न च मुक्तिं न वै होमं न भोज्यं न च दक्षिणाम् ॥६७॥
वस्तु किमपि नेच्छामस्तव सर्वं भवत्विति ।  
न स्थास्यामो वयं चात्र मरणं कस्य वै प्रियम् ॥६८॥  
गमिष्यामो गृहान्स्वान्स्वान् होमद्रव्याणि नो वयम् । .  
इत्येवं त्रासमाप्तानां महान् कोलाहलो ह्यभूत् ॥६९।  
तावत्तत्र समायातो राजोपरिचरो वसुः ॥
विमानात्स समुत्तीर्य यज्ञमण्डपमागमत् ॥1.52.७०॥
इन्द्रादिभिः सत्कृतः सन्न्यषीदन्मध्यमासने ।  
ऋषिभिस्तु तदा प्रोक्तं हिंसायज्ञो न वैदिकः ॥७१।  
आगमेन सदा यज्ञं करोतु यदिहेच्छसि ॥
विधिदृष्टेन यज्ञेन धर्ममव्ययहेतुना ॥७२॥  
यज्ञबीजैः सुरश्रेष्ठ! येषु हिंसा न विद्यते ।  
त्रिवर्षपरमं कालमुषितैरप्ररोहिभिः ॥७३॥  
एष धर्मो महानिन्द्र स्वयं विचार्य साध्यताम् ।  
एवं विश्वभुगिन्द्रस्तु मुनिभिस्तत्त्वदर्शिभिः ॥७४॥  
प्रोक्तस्ते तु विवादेन खिन्ना दिव्या महर्षयः ॥
सन्धाय पशुमुभयं पप्रच्छुश्चेश्वरं वसुम् ॥७५॥  
वसो राजन्कथं दृष्टस्त्वया यज्ञविधिर्नृप ।  
औत्तानपादे प्रब्रूहि संशयं छिन्धि नः प्रभो ॥७६॥  
श्रुत्वा सर्वमुभयेषामविचार्य बलाबलम् ।  
वेदशास्त्रमनुसृत्य यज्ञतत्त्वमुवाच ह ॥७७॥  
इन्द्रस्य च सुरेशस्य छायामाश्रित्य पक्षतः ।  
रागाच्चाऽप्यविरोधेन क्षत्त्रांशप्रबलेन च ॥७८॥  
यथोपदिष्टैर्यष्टव्यमिति होवाच पार्थिवः ।  
यष्टव्यं पशुभिर्मेध्यैरथ बीजैः फलैस्तथा ॥७९॥  
हिंसास्वभावो यज्ञस्य इति मे दर्शयत्यसौ ।  
यथेहसंहितामन्त्रा हिंसालिङ्गा महर्षिभिः ॥1.52.८०॥  
दीर्घेण तपसा युक्तैर्दर्शनैस्तारकादिभिः ॥
तत्प्रामाण्यान्मया चोक्तं तस्मान्मां मन्तुमर्हथ ॥८१॥  
यदि प्रमाणं तान्येव महावाक्यानि वै द्विजाः! ॥
तदा प्रावर्ततां यज्ञो ह्यन्यथा नोऽनृतं वचः ॥८२॥  
एवं प्राप्तोत्तरास्ते वै युक्तात्मानस्तपोधनाः ॥
भूत्वा ह्यधोमुखा वसुं प्राहुर्मा वद पार्थिव ॥८३॥  
वेदार्थस्तलस्पर्शित्वबुद्ध्या नैवाऽऽहृतस्त्वया ।  
वेदस्य नहि तात्पर्यं कदापि हिंसने मतम् ॥८४॥  
स्वभावप्राप्तहिंसाया निवृत्तौ युक्तिकृद्वचः ।  
अनालोड्योच्यते हिंसा विधिश्चेत्यनृतो भवान् ॥८५॥  
मिथ्यावादी वसुः सोऽयं सत्यं नैव ब्रवीत्यपि ॥
इत्युक्तमात्रे नृपतिः प्रविवेश रसातलम् ॥८६॥  
ऊर्ध्वचारी वसुस्त्वासीद् रसातलचरोऽभवत् ।  
वसुधाऽध: सदावासी मिथ्यावाक्येन सोऽभवत् ॥८७॥  
तस्मान्न वाच्यमेकेन बहुज्ञेनापि संशयात् ।  
बहुद्वारस्य धर्मस्य सूक्ष्मात् सूक्ष्मतरा गतिः ॥८८॥
तस्मान्न निश्चयाद्वक्तुं धर्मः शक्यस्तु केनचित् ।  
ततो न हिंसा धर्मस्य द्वारं भवति कर्हिचित् ॥८९॥
पत्रं मूलं फलं शाकं मुन्यन्नं पय एव च ।  
यज्ञे दत्वा महीयन्ते स्वर्गे लोके तपोधनाः ॥1.52.९०॥
अद्रोहश्चाऽप्यलोभश्च दमौ भूतदया तपः ।  
ब्रह्मसेवा च सत्यं च ह्युपकारः क्षमा धृतिः ॥९ १॥
सनातनस्य धर्मस्य मूलान्येतानि सर्वथा ।  
तस्माद् द्रोहं मा कुरु त्वं पशून्मोचय यज्ञतः ॥९२॥
फलान्नादिद्रव्यहव्यैर्यज्ञं कुरु सुरेश्वर ।  
इत्येतद्वाक्यमादृत्य शक्रेण हतपायसैः ॥९३ ॥
यज्ञः कृतस्ततः पश्चाद् यज्ञास्तु सात्त्विकाः सदा ।  
वैष्णवाः सर्वथा त्रेतायां प्रावर्तन्त चाऽद्रुहः ॥९४॥
ऋषयस्तु तदारभ्य शं प्राकुर्वन् सुसत्तपः ।  
यज्ञाँश्च वैष्णवाँश्चक्रुरहिंसाधर्मसम्भृतान् ॥९५॥
'अजेन तु यजेते'ति अजस्त्रैवार्षिको ब्रिहिः ।  
न जायतेंऽकुरो यस्य तद्धान्यमज उच्यते ॥९६॥
मैथुने मादके मांसे तामसानां स्वभावजा ।  
प्रवृत्तिर्भवतीति तन्निरोधाय विधिर्मतः ॥९७॥
मैथुनेच्छा यदि तीव्रा विवाहेन प्रशाम्यतु ।  
यदीच्छा मांसरसने यज्ञेनैव प्रशाम्यतु ॥९८॥
यदीच्छा मादके पाने सौत्रामण्या प्रशाम्यतु ।  
कथञ्चिदनुभूयैतान्निवृत्ताः सम्भवन्त्विति ॥९९॥
विधिपूर्वो निषेधः स न विधिस्तत्त्रयेऽपि वै ।  
मद्यमांसमिथुनैर्यो नाऽऽक्रान्तो मुक्त एव सः ॥1.52.१०० ॥
अहिंसा परमो धर्मो ब्रह्मचर्यं महत्तपः ।  
अमादकं परा शुद्धिस्त्रिभिर्ब्रह्म सुविन्दति ॥१०१ ॥
अथापि कालवेगाश्च तामसाहारमिश्रणात् ।  
अन्नादिलाभवैधुर्याद् रसनारसलोलनात् ॥१०२॥
तामसैस्तामसी रीतिर्गृह्यते तत्त्रयात्मिका ।  
तेषां दण्डप्रदानार्थं धर्मो वैवस्वतो यमः ॥१ ०३॥
वर्तते न्यायकर्ता श्रीनारायणसमीहया ।  
तदन्यायपरा शुद्धिर्यमलोके करोति सः ॥१ ०४॥
इतिश्रीलक्ष्मीनारायणीयसंहितायां प्रथमे कृतयुगसन्ताने चक्रवर्तिचिह्नमहेन्द्रयज्ञसम्बन्धिहिंसाप्रतिपादकोपरिचरवसुप्रपतनादिनिरूपणनामा  
द्विपञ्चाशत्तमोऽध्यायः ॥५२॥
    
