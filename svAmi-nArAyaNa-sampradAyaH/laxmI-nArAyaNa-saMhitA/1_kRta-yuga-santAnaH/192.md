+++
title = "१९२"

+++
शृणु लक्ष्मि ततो गत्वा नारदो विस्मितोऽभवत् ।  
दृष्ट्वाऽऽश्चर्यकरां विश्वकर्मणा रचितां कृतिम् ॥१ ॥
कृत्रिमेषु मोहितः सन्नारदः प्राह भूभृतम् ।  
वरवाहिनी प्रागेवाऽयाताऽत्र किमु विद्यते ॥२ ॥
शैलः प्रत्याह देवर्षे विस्मयं त्यज कृत्रिमम् ।  
विश्वकर्मकृतं चैतद्दृश्यं देवादिमण्डलम् ॥३ ॥
भोजितः पूजितः प्रार्थितः शम्भोरागमाय च ।  
नारदस्त्वरितो गत्वा प्राह शम्भुं सुरादिकान् ॥४ ॥
प्रतीक्षते हिमाद्रिश्चाऽऽयातु वै वरवाहिनी ।  
तत्र विमोहनार्थं च समाश्चर्यार्थमित्यपि ॥५ ॥
चित्रमयी कृता माया यत्र त्रैलोक्यमाहितम् ।  
ब्रह्मविष्णुमहेन्द्राद्याः सर्वे देवाः सुचित्रिताः ॥६ ॥
कृत्रिमाश्चित्ररूपेण न किञ्चिदवशेषितम् ।  
जडं तु चेतनं यद्वद् दृश्यते सक्रियं हि तत् ॥७ ॥
श्रुत्वैतच्च वराद्या आतुरा ह्यासन् निरीक्षितुम् ।  
शिवाज्ञया वरयात्रा वाहिनी निर्जगाम ह ॥८ ॥
आजगामोपहेमाद्रिपुरं तु हरवाहिनी ।  
आकर्ण्यैतत्तु हेमाद्रिः प्रेषयामास पर्वतान् ॥९ ॥
विप्राँश्चापि स्वयं चापि ययौ सम्भारसम्भृतः ।  
सेनया सहितः शैलः सम्भाषां कर्तुमीश्वरम् ॥1.192.१० ॥
शैलेन्द्राणां महासेनां शैवानां च ततोऽधिकाम् ।  
दृष्ट्वोभपक्षगास्ते तु विस्मयं परमं गताः ॥११ ॥
विरजेतुर्मिलित्वैव पूर्वपश्चिमसागरौ ।  
हैमो शैलाश्च विप्राद्याः प्रणेमुर्वरशङ्करम् ॥१२॥
वृषविमानसंस्थं सुप्रसन्नास्यं सुभूषितम् ।  
दिव्यावयवसत्कान्तिप्रकाशितदिगन्तरम् ॥१३॥
रत्नभृते सुरेशैश्च सेवितं छत्रचामरैः ।  
वामस्थितहरिं दक्षस्थितब्रह्माणमित्यपि ॥१४॥
पृष्ठस्थितमहेन्द्रं च ततो देवगणान्वितम् ।  
अथ सत्कृत्य हाराद्यैर्जलपानादिभिर्वरम् ॥१५॥
वरपक्षाँश्च संस्थाप्य विश्रान्तिभवनेषु च ।  
शिवाज्ञया हिमशैलो ययौ च विधिवेदिकाम् ॥१६॥
कर्तुं त्वथ वराचारमाहूताः सेश्वराश्च ते ।  
गमनं चक्रुरीशाद्या अग्रगा गिरिराट्गृहम् ॥१७॥
तस्मिन्नवसरे मेना शिवदर्शनलालसा ।  
नारदं पार्श्वतः कृत्वा चन्द्रशालां समागता ॥१८॥
शिवोऽपि स्वचमत्कारं दर्शयितुं समिच्छति ।  
प्राह वै वेधसं विष्णुं यातं यूपं पृथक्-पृथक् ॥१ ९॥
सेनां क्रमयसारां च कृत्वा यामः सुदर्शनाम् ।  
मेना व्यवस्थितां रम्यां सेनां दृष्ट्वा जहर्ष च ॥1.192.२० ॥
प्रथमं च गिरिद्वारं गन्धर्वाः सुन्दराः प्रभाः ।  
दिव्यालङ्कारवस्त्राढ्याः सुभगा वाहनैर्युताः ॥२ १ ॥
वादयन्तश्च वाद्यानि ह्यप्सरोभिः स्वरायिताः ।  
पताकाजयपट्टैश्च युताः प्रविविशुस्तदा ॥२२॥
अथ वसुपतिं दृष्ट्वा शिवोऽयमिति साऽब्रवीत् ।  
नारदः प्राह नाऽयं स ह्येते वै शिवकिङ्कराः ॥२३ ॥
अथ द्विगुणशोभाढ्ययक्षसेनाधिपं तु सा ।  
मणिग्रीवाभिधं दृष्ट्वा रुद्रोयऽमिति साऽब्रवीत् ॥२४॥
नारदः प्राह नायं स ह्येतेऽपि शिवसेवकाः ।  
अथद्विगुणशोभाढ्यसेनामध्यगतोऽनलः ॥२५॥
दृष्टो ह्यायात इत्ययं शिवास्वामीति साऽब्रवीत् ।  
नारदः प्राह नाऽयं सः शिवनेत्रानलो ह्ययम् ॥२६॥
अथ ततोऽपि द्विगुणशोभावान् यम आगतः ।  
तं स्वसेनायुतं दृष्ट्वा मेना शिवोऽयमब्रवीत् ॥२७॥
नारदः प्राह नाऽयं सः सूर्यपुत्रस्त्वयं यमः ।  
अथाऽऽयान्तं निर्ऋतिं स्वसेनान्वितं विलोक्य सा ॥२८ ॥
यमाद्द्विगुणशोभाढ्यं पुण्यजनमहाप्रभुम् ।  
शिवोऽयमब्रवीन्मेना नारदः प्राह नेति सः ॥२९ ॥
अथाऽऽयान्तं वरुणं द्विगुणशोभान्वितं च सा ।  
सेनामध्यगतं दृष्ट्वाऽब्रवीद्रुद्रोऽयमेव किम् ॥1.192.३० ॥
नारदः प्राह नायं सः तावद्वायुः समागतः ।  
ततोऽपि द्विगुणशोभं दृष्ट्वा तं सैन्यमध्यगम् ॥३१ ॥
मेनाऽब्रवीच्च रुद्रोऽयं नारदः प्राह नैव सः ।  
अथाऽऽयात् तद्द्विगुणाधिशोभान्वितो धनाधिपः ॥३२ ॥
सैन्यमध्यगतं दृष्ट्वा मेना प्राह शिवो ह्ययम् ।  
नारदः प्राह नायं स गुह्यकाधिपतिस्त्वयम् ॥३३ ॥
अथात ईशान आयात् स्वसैन्यपरिवारितः ।  
ततो द्विगुणशोभाढ्यं तं दृष्ट्वा मेनकाऽब्रवीत् ॥१ ४॥
रुद्रोऽयमिति तां नारदः प्राहाऽयं न शङ्करः ।  
अथेन्द्रः सैन्यशोभाढ्यो द्विगुणस्मृद्धिराययौ ॥३५ ॥
दृष्ट्वा तं हर्षिता मेना प्राहाऽयं मच्छिवापतिः ।  
नारदः प्राह नायं सः किन्त्विन्द्रोऽयं सुराधिपः ॥३ ६॥
अथ चन्द्रः समायातस्ततो द्विगुणशोभितः ।  
दृष्ट्वा स्वसैन्यमध्यं तं मेनाऽब्रवीच्छिवो ह्ययम् ॥३७॥
नारदः प्राह नाऽयं सः किन्तु तद्भालचन्द्रकः ।  
अथ सूर्यः समायात्स्वसैन्यमध्यगतः स्वराट् ॥३८ ॥
ततो द्विगुणशोभं तं दृष्ट्वाऽऽहाऽयं शिवेति सा ।  
नारदः प्राह नाऽयं सः किन्त्वयं तत्तनू रविः ॥३ ९॥
अथाऽऽययुश्च भृग्वाद्याः ऋषयस्तेजसाऽधिकाः ।  
स्वशिष्यगणसैन्याढ्यास्तन्मध्यस्थ बृहस्पतिम् ॥1.192.४ ० ॥
ततो द्विगुणशोभं च दृष्ट्वाऽऽहाऽयं शिवेति सा ।  
नारदः प्राह नाऽयं सः किन्त्वयं देवदेशिकः ॥४१ ॥
अथर्षिमण्डलैस्तेजोराशिभिः पूजितो ह्यजः ।  
ततोऽपि बहुशोभाढ्यः समायाद्वै पितामहः ॥४२ ॥
दृष्ट्वा ततो बहुशोभं मेना हर्षवती ह्यभूत् ।  
प्रोवाच शङ्करोऽयं स्यात् नारदः प्राह नैव सः ॥४३ ॥
किन्तु ब्रह्मा विश्वसृष्टा मेनाऽऽश्चर्यगताऽभवत् ।  
अथ विष्णुर्बहुरूपोऽत्यतिलक्ष्मीरमायुतः ॥४४ ॥
सर्वशोभान्वितो मेघश्यामः स्वर्णसमुज्ज्वलः ।  
कोटिकन्दर्पलावण्यः पीताम्बरश्चतुर्भुजः ॥४५ ॥
चक्रादिचिह्नवान् वक्षःस्थलराजत्सुकौस्तुभः ।  
मुकुटकटकाद्युक्तः पद्मपत्राभलोचनः ॥४६ ॥
लावण्यसौन्दर्यनिधिरप्रमेयप्रभोज्ज्वलः ।  
अनन्तदासदासीनां सैन्ये गरुडराजितः ॥४७॥
प्रविवेश तमायान्तं दृष्ट्वाऽतिहर्षविहला ।  
चकिताऽक्ष्यभवन्मेनाऽब्रवीदयं स एव सः ॥४८ ॥
नारदः प्राह नाऽयं त्वत्त्सुतास्वामी हि मेनके ।  
शिवभ्राता ह्ययं विष्णुः शिवकार्याधिकार्ययम् ॥४९ ॥
वैवाहिके महाऽमात्योऽनुवरो वरपार्श्वगः ।  
शिवस्त्वस्मादधिकोऽस्ति रूपस्मृद्धचादिवैभवैः ॥1.192.५० ॥
अथैकादशकोट्यश्च रुद्राणां विविशुस्तदा ।  
सर्वे शम्भुसमाकारा विष्णुतुल्यविभूषणाः ॥५१ ॥
अथाऽऽदित्या द्वादशकोट्यश्च संविविशुस्तदा ।  
सर्वे विष्णुसमाकारा नारायणसुमूर्तयः ॥५ २ ॥
दृष्ट्वा मेना मत्यगम्यान् भाग्ये स्वं बह्वमन्यत ।  
वारं वारं पर्यपृच्छन्नारदं क्वाऽस्ति शङ्करः ॥५३ ॥
तावत् प्रविविशुस्तत्र वैराजाश्चोर्ध्वरेतसः ।  
नारायणादप्यधिकरूपतेजोऽभिसंवृताः ॥५४॥
चतुर्विंशतिकोट्यस्ते महाविष्णुस्तदन्तरे ।  
राजाधिराजलक्ष्म्या स राजते सर्वतोऽधिकः ॥५५ ॥
तमनु साधवः सर्वे योगिनोऽर्बुदकोटयः ।  
आययुश्च पुरद्वारं महाविष्णुस्वरूपिणः ॥५६ ॥
दृष्ट्वा तत्र महाविष्णुं मेना हर्षपरिप्लुता ।  
अत्युत्साहवती प्राह सोऽयं शिवः समागतः ॥५७ ॥
अहो भाग्यं मम पुत्र्या योग्यं तपः कृतं तया ।  
अर्जितश्चेदृशः स्वामी सुखी भवतु पुत्रिका ।५८ ॥
नारदं प्राह मेनेयं न शिवस्त्वच्छिवापतिः ।  
किन्तु शिवः सदाशिवो राजते ईशसृष्टिषु ॥५९॥
तस्य भ्राता महासम्राट् महाविष्णुरयं किल ।  
अतोऽतिरूपवान् समृद्धो वर्तत पार्वतीपतिः ॥1.192.६० ॥
वर्णयितुं तु तच्छोभां मया नैव हि शक्यते ।  
मा त्वरा त्वं कुरु मेने पश्यैनं कोऽयमागता ॥६ १ ॥
तावच्छ्रीकृष्णचन्द्रः श्रीराधाकृष्णः स्वयम्प्रभुः ।  
आययौ कोटिकोट्यब्जाऽर्बुददासादिमण्डितः ॥६२॥
नारदः प्रणनामैनं मेनाऽपि प्रणताऽभवत् ।  
दृष्ट्वा कृष्णस्वरूपं च क्षणं मूर्छामवाप सा ॥६३॥
तन्मूर्तिदर्शनसौख्याप्लुताऽऽकृष्टाऽऽन्तरा तदा ।  
समाधिसुखमापन्ना ह्युत्थिता च क्षणान्तरे ॥६४॥
प्राह नारद! पार्वत्याः पतिश्चायं न संशयः ।  
नारद प्राह मेनेऽयं शिवापतिपिताऽस्ति हि ॥६५॥
शिवस्त्वस्मात्समुत्पन्नश्चाऽस्याऽस्ति दायभाक् सदा ।  
अयं कृष्णः परम्ब्रह्म गोलोकाधिपतिः प्रभुः ॥६६ ॥
तन्मूर्तेश्च समुत्पन्नो मानसस्तनयः शिवः ।  
महावैराग्यमूर्तिः स वर्णयितुं न शक्यते ॥६७॥
आयात्यनन्तरं पश्य रूपगुणमहाखनिः ।  
मेना स्वस्याश्च जामातुर्दृष्ट्वा तु पितरं तदा ॥६८ ॥
निःसन्देहाऽभवच्चातिप्रहृष्टाऽप्यभवन्मुहुः ।  
द्रष्टुं समुत्सुकाऽभूच्च तावच्छम्भुः समाययौ ॥६९॥
इदानीं यावच्छृङ्गारः कृत्स्नः कृष्णसमोऽभवत् ।  
नासीन्न्यूनं तु शोभायां वरे शोभाऽस्त्यतोऽधिका ॥1.192.७० ॥
वरयात्राप्रवाहिन्यां वरशोभा विशिष्यते ।  
कोटिकन्दर्पलावण्यसौन्दर्यकान्तिसूज्ज्वलम् ॥७ १ ॥
श्रीकृष्णसदृशं रूपं दृष्ट्वा मेनाऽतिहर्षिता ।  
आत्मस्वार्पणभक्त्या साऽभवच्छुद्धाऽद्रिराडपि ॥७ १ ॥
मेनेऽप्यहो मया दृष्टा सर्वेऽपि देवनायकाः ।  
एतेषां यः पतिः सोऽत्र पतिः पुत्र्या भविष्यति ॥७३ ॥
स्वभाग्यमधिकं मेने पुत्र्याश्चापि ततोऽधिकम् ।  
यत्पतिं प्राप्य मे पुत्री जगन्माता भविष्यति ॥७४॥
कुटुम्बमपि सर्वं मे यशोभाक् सम्भविष्यति ।  
वर्णयन्तीति भाग्यं स्वं कृष्णशम्भुं ददर्श सा ॥७५ ॥
एवमेवाऽभवच्छम्भुः किन्तु मेनाहिमालयौ ।  
तादृक्सुशोभितं शम्भुं पश्येतां भावतो यदि ॥७६ ॥
मन्वीयातां कृतकृत्यौ पुत्रीदानेन भावतः ।  
सर्वतो भावनाभक्त्या प्राप्नुयातां च शुद्धताम् ॥७७॥
शम्भोर्माहात्म्यविज्ञानात् पारमार्थिकनिश्चयात् ।  
मुक्तिं द्रागेव गच्छेता शैलश्च लीनतां व्रजेत् ॥७८॥
तथासति महद्दुःखं श्वशुरध्वंससम्भवम् ।  
श्वश्र्वाश्चापि निधनस्य दुःखं चात्यधिकं भवेत् ॥७९॥
रङ्गे भङ्गो भवेच्चापि भवेत् कैलासनाशनम् ।  
भवेच्च देवकोटीनां स्थाननाशो मृते हिमे ॥1.192.८० ॥
हिमाचलविनाशेन पृथ्वी रिक्ता भवेत्तदा ।  
असङ्ख्यौषधयः सर्वा विनष्टाः स्युस्तथा तदा ॥८ १ ॥
इति सर्वं त्वापतेच्च तन्माभूदितिवाञ्च्छया ।  
मेनाहिमाचलादीनां भावभक्तिनिवृत्तये ॥८२॥
अवगुणग्रहार्थाय शैलभूवासलब्धये ।  
शङ्करो हि तदा रूपं परिव्यवर्तयत् स्वकम् ॥८३॥
कृष्णाकृतिसमं रूपं विवृत्य रुद्रमूर्तिकम् ।  
शाम्भवं रूपमास्थाय मेनायै दर्शनं ददौ ॥८४॥
हिमालयाय तद्वच्च शैलादिभ्यस्तथैव च ।  
ददौ हि दर्शनं स्वस्य भस्माक्तं मुण्डमालिकम् ॥८५॥
सजटासर्परुद्राक्षत्रिशूलचर्मराजितम् ।  
कदरूपं तथाऽतीताऽर्धाऽऽयुष्कं रूक्षविग्रहम् ॥८६ ॥
सपिनाकं पञ्चवक्त्रं व्याघ्रचर्मसुधौत्रकम् ।  
दशहस्तं सडमरुं रौद्ररूपं च धूर्जटम् ॥८७॥
दुःश्मश्रु रोमसर्वाङ्गं भूतप्रेतादिसेवितम् ।  
सकपर्दं सकपालं द्रष्टुर्भयकरं महत् ॥८८॥
गञ्जापानरतं नेत्रे घूर्णिते चाऽप्यदर्शयत् ।  
तुन्दिलं पीनमत्यर्थ श्यामवर्णं च वामनम् ॥८९॥
मेना प्राह तदा कोऽयं क्व गतः कृष्णरूपधृक् ।  
सुरूपो विलयं यातो रौद्ररूपोऽस्ति कोऽत्र वै ॥1.192.९० ॥
पश्य नारद जामाता क्वाऽस्ति मे दर्शयाऽत्र माम् ।  
नारदः प्राह पश्यन्तीं कुरूपं मेनकां तदा ॥९१॥
योऽयमायाति रुद्राणां सेनाया मध्यगे वृषे ।  
निषीदन् प्रेतभूतादिगणावृतमहाप्रभुः ॥९२॥
यस्य सैन्ये वातरूपाः पताका मर्मरूपिणः ।  
वक्रतुण्डा विरूपाश्च करालाः श्मश्रुलास्तथा ॥९३॥
खञ्जा ह्यलोचना दण्डपाशमुद्ररपाणयः ।  
शङ्खडमरुगोमुखवादिनो नर्तका इव ॥९४॥
विरुद्धेषु वाहनेषु पुच्छाभिमुखमास्थिताः ।  
केचित्तु विमुखाः पृष्ठमुखा बहुमुखास्तथा ॥९५॥
अकरा विकराः केचित्केचिद्बहुकरास्तथा ।  
अशिरा विशिराश्चापि कुशिराश्च विनेत्रकाः ॥९६॥
अनेत्रा बहुनेत्राश्च बहुकर्णा अकर्णकाः ।  
अनासाः छिन्ननासाश्च वृक्णाश्च केकराक्षकाः ॥९७॥
पिङ्गलाः धूम्रवर्णाश्च प्रोर्ध्वरोमाणइत्यपि ।  
ह्येते सर्वे महावीर्याः सन्ति शिष्यास्त्रिशूलिनः ॥९८॥
पश्य मेने! तव जामातरं सेवन्त आदरात् ।  
इमे सर्वे निरातङ्का निष्परिग्रहविग्रहाः ॥९९॥
निर्द्वन्द्वाश्च निरीहाश्च प्रबलास्तापसाः शिवाः ।  
पश्यैतान् तव जामातृगणान् जामातरं तथा ॥1.192.१०० ॥
इत्यङ्गुल्या विनिर्दिश्य नारदस्तमदर्शयत् ।  
रौद्रं रूपं मनोऽभाव्यं वीक्ष्य भीता शिवाप्रसूः ॥१०१ ॥
दुःखिताऽभूत् वञ्चिताऽहं चेत्युक्त्वा मूर्छिताऽभवत् ।  
पुत्र्यापि वञ्चिता नारदेन त्वयापि वञ्चिता ॥१०२॥
सप्तर्षिभिर्वञ्चिता च क्षिप्ता ह्यमानुषे सुता ।  
विगर्ताऽर्धपराऽऽयुष्येऽसुघटे श्मश्रुलेऽगुणे ॥१ ०३॥
प्रायोऽसुखकरे नेत्राऽरञ्जने चाऽमनोहरे ।  
रूक्षे वृक्षे कण्टकाढ्ये त्यक्ता पुण्यलता मया ॥१ ०४॥
इत्येवं मानसे मेना मुहुः शोचति खिद्यति ।  
साश्रुनेत्रे तदा कृत्वा सखीभिरुपसेविता ॥१०५ ॥
क्षणाद् धैर्यं समालम्ब्योद्वेगाज्जजल्प कालिकम् ।  
अनिष्टोत्थसगद्गदकण्ठा तापातुरा ह्यभूत् ॥१०६ ॥
इति श्रीलक्ष्मीनारायणीयसंहिताया प्रथमे कृतयुगसन्ताने वरयात्रायां वरवाहिनीजनवाहानां शोभा, मेनाकृतवाहिनोवरप्रतीक्षणं, शङ्करदर्शनान्मेनायाः शोकश्चेत्यादिनिरूपणनामा द्वानवत्यधिकशततमोऽध्यायः ॥१ ९२॥
    
