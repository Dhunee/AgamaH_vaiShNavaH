+++
title = "४८७"

+++
श्रीनारायण उवाच-  
अथ धन्वन्तरेर्दर्पभङ्गः पूर्वं यथा कृतः ।  
तदाख्यानं कथयामि शृणु लक्ष्मि सुरेश्वरि! ॥१ ॥
नारायणांशो भगवान् स्वयं धन्वन्तरिर्महान् ।  
पुरा समुद्रमथने समुत्तस्थौ महोदधेः ॥२ ॥
सर्ववेदेषु निष्णातो मन्त्रतन्त्रविशारदः ।  
गरुडस्य सुशिष्यो वै शङ्करस्योपशिष्यकः ॥३ ॥
शिष्याणां स सहस्रेण याति वैकुण्ठमेकदा ।  
ददर्श तक्षकं मार्गे लेलिहानं भयानकम् ॥४ ॥
लक्षनागैः परिवृतं पातालात्तु समागतम् ।  
तीर्थेच्छया महीलोके विचरन्तं शुभाशयम् ॥५ ॥
धन्वन्तरिर्गर्वयुक्तो विषमन्त्रान् मुमोच ह ।  
तक्षकः क्रोधसंयुक्तो भोक्तुं दुद्राव वैद्यकम् ॥६ ॥
तावद् धन्वन्तरेः शिष्यो दम्भिनामा जजाप ह ।  
विषमन्त्रं महाघोरं सञ्चक्रे तक्षकं वशे ॥७ ॥
मन्त्रेण जृम्भितं कृत्वा निर्विषं तं चकार ह ।  
अमूल्यं मणिरत्नं जहार तन्मस्तकस्थितम् ॥८ ॥
करेण भ्रामयित्वा तु क्षेपयामास दूरतः ।  
पतितो मृतवत्तस्थौ तक्षकस्तद्गणास्तदा ॥९ ॥
चक्रुर्निवेदनं वासुकये वासुकिराययौ ।  
सर्पान् विषोल्बणान्नीत्वा पञ्चमुखान् सहस्रशः ॥1.487.१० ॥
द्रोणकालीयकर्कोटपुण्डरीकधनञ्जयान् ।  
धन्वन्तरेः शिष्यगणा भयमापुर्विलोक्य तान् ॥११ ॥
नागविषैर्दंशितास्ते शेरते पृथिवीतले ।  
धन्वन्तरिर्मन्त्रामृतैर्जीवयामास सेवकान् ॥१२॥
चकार जृम्भितं मन्त्रैः सर्पसङ्घं रुषा ज्वलन् ।  
वासुकिस्तु तदा गौरीं सस्मार मनसाऽभिधाम् ॥१३ ॥
मनसे! त्वं समागच्छ नागान् रक्षाऽतिसङ्कटात् ।  
जगत्त्रये महाभागे पूजा तव भविष्यति ॥१४॥
मनसा द्राक् समागत्योवाच यामि रणाङ्गणे ।  
तं शत्रुं संहरिष्यामि प्रजेष्यामि न संशयः ॥१५॥
गुरुर्मे भगवान् शेषो दत्तवान् कवचं मम ।  
संसारं भस्मसात् कृत्वा पुनः स्रष्टुमहं क्षमा ॥१६॥
शिष्याऽहं मन्त्रशास्त्रेषु शम्भोर्भगवस्तथा ।  
शम्भोः शिष्यं गरुडं न गणयामि मनागपि ॥१७॥
धन्वन्तरिस्तच्छिष्याणामेकः किं गणयामि तम् ।  
इत्युक्त्वा श्रीहरिं शेषं शम्भुं स्मृत्वा प्रणम्य च ॥१८॥
यत्र धन्वन्तरिस्त्वास्ते तत्राजगाम तत्क्षणम् ।  
मन्त्रैश्च जृम्भितान् सर्पान् जीवयामास लीलया ॥१९॥
विषमन्त्रैः शत्रुशिष्यान्निश्चेष्टांश्च चकार सा ।  
यत्नतोऽपि धन्वन्तरिर्नोत्थापयितुमीश्वरः ॥1.487.२०॥
प्रहस्य मनसा प्राह त्यज सिद्धाभिमानिताम् ।  
वद जानासि किं सिद्ध शिष्योऽसि गरुडस्य वै ॥२१ ॥
अहं च गरुडश्चापि शिष्यौ शम्भोर्हि विश्रुतौ ।  
अधीतं कल्पपर्यन्तं तत्र का गणना तव ॥२२॥
मन्त्रितं कमलं चेदं प्रेरयामि स्थिरो भव ।  
इत्युक्त्वा प्राक्षिपत् पद्मं मन्त्रितं सूर्यसदृशम् ॥२३॥
धन्वन्तरैस्तु फुत्कारैर्भस्मसात् तत् तदाऽभवत् ।  
देवी जग्राह मन्त्राढ्यां शक्तिं परमदारुणीम् ॥२४॥
धन्वन्तरिस्त्रिशूलेन बभञ्ज कणशस्तु ताम् ।  
मनसा नागपाशं प्रचिक्षेप मन्त्रितं तदा ॥२५॥
नागलक्षान्वितं घोरं धन्वन्तरिश्च तत्क्षणात् ।  
गारुडं प्रेरयामास तेन नागास्त्रभक्षणम् ॥२६॥
कृतं वै लीलया तावन्मनसा शूलमाददे ।  
शिवदत्तं च सफलं प्रलयाग्निसमप्रभम् ॥२७॥
तावद् ब्रह्मा तथा शम्भुः रक्षार्थमागतौ द्रुतम् ।  
देवौ ननाम मनसा गरुडो वैद्यकस्तथा ॥२८॥
ब्रह्मा प्राह मनसायाः पूजां कुर्विति वैद्यकम् ।  
धन्वन्तरे! नहि साम्यं रणं ते दुर्गया सह ॥२९॥
त्रैलोक्यं भस्मसात् कर्तुं शूलेनेयं प्रभावती ।  
कुरु स्तोत्रं मनसायास्तुष्टा वरं प्रदास्यति ॥1.487.३ ०॥
धन्वन्तरिः शुचिर्भूत्वा शुक्लपुष्पैरपूजयत् ।  
चारुचम्पकवर्णाभां सर्वाङ्गशुमनोहराम् ॥३ १ ॥
नागेन्द्रवाहिनीं देवीं सर्वविद्याविशारदाम् ।  
ध्यात्वा दत्वा षोडशवस्तूनि स्तोत्रं चकार ह ॥३२॥
'नमः सिद्धिस्वरूपायै वरदायै नमो नमः ।  
नमः कश्यपकन्यायै शङ्करायै नमो नमः ॥३३॥
बालानां रक्षणकर्त्र्यै नागदेव्यै नमो नमः ।  
नम आस्तीकमात्रे ते जरत्कार्व्यै नमो नमः ॥३४॥
तपस्विन्यै च योगिन्यै नागस्वस्रे नमो नमः ।  
साध्व्यै तपस्यारूपायै शम्भुशिष्ये! च ते नमः' ॥३५॥
इति स्तुता च मनसा भूत्वा शान्ता सुखप्रदा ।  
स्वस्तीत्युक्त्वा ययौ नत्वा गृहं ब्रह्ममहेश्वरौ ॥३६॥
देवा वैद्यो गरुडश्च सर्पा ययुर्निजालयान् ।  
इति ते कथितं लक्ष्मि! मनसाया बलं महत् ॥३७॥
धन्वन्तरेर्दर्पभङ्गः श्रवणात् सर्पभीर्न वै ।  
वंशजानां नागभयं नास्ति श्रवणमात्रतः ॥३८॥
इति श्रीलक्ष्मीनारायणीयसंहितायां प्रथमे कृतयुगसन्ताने नागेषु धन्वन्तरेर्मन्त्रप्रयोगाः, मनसादेव्या मन्त्रप्रयोगैर्धन्वन्तरेर्गर्वोनाशितश्चेतिनिरूपणनामा सप्ताशीत्यधिकचतुश्शततमोऽध्यायः ॥४८७ ॥
    
