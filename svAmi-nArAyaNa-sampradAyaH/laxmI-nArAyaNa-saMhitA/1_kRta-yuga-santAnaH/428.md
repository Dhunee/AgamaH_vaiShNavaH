+++
title = "४२८"

+++
श्रीनारायण उवाच-  
शृणु लक्ष्मि! कथां रम्यां वीरबाहोः सतीस्त्रियाः ।  
काम्पिल्यनगरस्यासीद् वीरबाहुरिति प्रधीः ॥१ ॥
सत्यवादी च नृपतिर्ब्राह्मणो मम भक्तराट ।  
भक्तो भागवतानां च मत्कथायां रुचिङ्गतः २ ॥
दाताऽनाथाऽऽश्रयप्रदः पत्नीव्रतश्च पुत्रवान् ।  
तस्य कान्ता कान्तिमती महासाध्वी पतिव्रता ॥३ ॥
मुक्त्वैकं मां वीरबाहुर्नान्यज्जानाति दैवतम् ।  
एकदा तद्गृहं यातो भारद्वाजो महामुनिः ॥४ ॥
राजा चकार चातिथ्यं स्वागतं चार्घ्यमासनम् ।  
प्रणनाम च तं भक्त्या ह्युवाच सुप्रमोदितः ॥५ ॥
अद्य मे सफलं जन्म त्वद्य मे सफलं दिनम् ।  
अद्य मे सफलं राज्यमद्य मे सफलं गृहम् ॥६ ॥
सफलश्चाश्रमश्चापि सफला धनबान्धवाः ।  
यस्य मे ब्रह्मविज्ञस्य दर्शनं चरणं गृहे ॥७ ॥
यस्य हरिः प्रसन्नोऽस्ति तद्गृहं यान्ति साधवः ।  
हरेर्भक्ता गृहे यस्य तस्य कोट्यघसङ्क्षयः ॥८ ॥
तीर्थं भवति भवनं यत्पादरजसा दिवम् ।  
राज्यं लक्ष्मीर्गजाश्वादि सर्वं मुने! त्वदर्थकम् ॥९ ॥
भवद्दर्शनलाभेन जीवन्मुक्तोऽस्मि वर्तितः ।  
महाभागवतश्चासि नाऽदेयं ते ममास्ति यत् ॥1.428.१ ०॥
वैष्णवायाऽर्पितं स्वल्पं मेरुतुल्यं फलं भवेत् ।  
यद्गृहे नास्ति चरणं सतां कृष्णस्य योगिनः ॥११ ॥
तद्गृहं शववासार्हॆ दिनॆ च विफलं भवेत् ।  
यद्गृहं च दिनं चापि सतां प्राप्तिविवर्जितम् ॥१२॥
वद मे सर्वधर्मज्ञ! गार्हस्थ्यवर्तिनां च यत् ।  
तारकं साधनॆ श्रेष्ठं बन्धनं हरिधामदम् ॥१३ ॥
भारद्वाजः प्रसन्नः सन् स्मृत्वा कृष्णनरायणम् ।  
उवाच राजन् भद्रं ते योऽसि भक्तजनप्रियः ॥१४॥
स्मृद्धिस्तु सुलभा राजन् हृद्भावो दुर्लभः खलु ।  
या त्वयि भावना भक्ते नैकजन्माऽर्जिता हि सा ॥१५॥
यस्य कृपालुः श्रीकृष्णनारायणः श्रियः पतिः ।  
तस्य वै भावना सत्सु सुदिव्या मोक्षदा हि सा ॥१६॥
श्रीहरिर्हि सदा सेव्यः सेव्याश्च साधवः सदा ।  
साध्व्यः सेव्याश्च नारीभिर्याश्च कृष्णपतिव्रताः ॥१७॥
धनं धान्यं सुतः कीर्तिः राज्यं सौभाग्यमर्हणम् ।  
आरोग्यं कान्तिरैश्वर्यं त्वाशीर्भिर्लभ्यते सताम् ॥१८॥
साधवस्तोषिता येन तेन कृष्णः प्रतोषितः ।  
कृष्णे तुष्टे जगत् तुष्टं सदेवमुनिमानवम् ॥१ ९॥
अतुष्टे तु हरौ सर्वं तुष्टं चापि निरर्थकम् ।  
धन्योऽसि त्वं महाराज! राजसे वैष्णवो महान् ॥1.428.२०॥
धन्योऽस्यधिको राजसे यत्ते पत्नी पतिव्रता ।  
पातिव्रत्यं द्वयं यस्याश्चोभयं साधितं तया ॥२१ ॥
स्वामिनि श्रीहरौ कृष्णो तथा कान्ते विवाहिते ।  
एतल्लोकं सुखं प्राप्तं प्राप्स्यते धाम वै तथा ॥२२॥
नेदृशं साधनं लोके गार्हस्थ्यस्य तु तारकम् ।  
गृहे पतिव्रतानारी कृष्णे भक्तिश्च शाश्वती ॥२३॥
राज्ये प्रजा भागवती वैष्णवी धार्मिकी सती ।  
तत्र सदा प्रवस्तव्यं न त्ववैष्णवराजके ॥२४॥
वरं वासो वने तीर्थे न तु राष्ट्रे ह्यवैष्णवे ।  
यत्र भागवतो राजा प्रशास्ति च वसुन्धराम् ॥२५॥
वैकुण्ठं तद्धि मन्तव्यं फलं वैकुण्ठमेव यत् ।  
राजा भक्तो यथार्थोऽस्ति सतां पात्रं स आशिषाम् ॥२६ ॥
तद्राज्यं वर्धते नित्यं दम्पत्योः पातिव्रत्यतः ।  
राजन्नेत्रं सफलं मे पश्यामि त्वां हि वैष्णवम् ॥२७॥
सफलौ च तथा कर्णौ यच्छृणोमि पतिव्रताम् ।  
पतिव्रता स्वयं लक्ष्मीस्वरूपा ब्रह्मणा कृता ॥२८॥
पत्नीव्रतो वैष्णवश्चोद्धारको ब्रह्मणा कृतः ।  
वैष्णवानां दर्शनं वै शान्तिदं मोक्षदं तथा ॥२९॥
लब्धं च दर्शनं तेऽत्र तव श्रीसमयोषितः ।  
स्वस्ति तेऽस्तु गमिष्यामि सुखी भव जनाधिप! ॥1.428.३ ०॥
अवैधव्यं च ते पत्न्याः कान्तिमत्याः सदा शुभम् ।  
पत्यौ भक्तिः केशवे च निश्चला भक्तिरस्तु वाम् ॥३१ ॥
पत्यौ कृष्णे त्वैक्यबुद्धिः कान्तिमति! सदाऽस्तु ते ।  
पूर्वं त्वया पातिव्रत्यं पालितं त्वतियत्नतः ॥३२॥
पतिस्तवाऽयं पूर्वस्मिन् जन्मन्यासीत् प्रहिंसकः ।  
नास्तिको दुष्टचारित्रः शूद्रः परप्रियारतः ॥३३ ॥
कृतघ्नो दुर्विनीतश्च सदाचारविवर्जितः ।  
कर्मणा मनसा वाचा त्वया नित्यं हि देववत् ॥३४॥
सेवितः कृष्णबुद्ध्या च पातिव्रत्यवृषेण च ।  
शूद्रीत्वेऽपि त्वया कश्चिन्नान्यो नरः प्रकल्पितः ॥३५॥
पतिव्रता महासाध्वी परस्पर्शविवर्जिता ।  
दुष्टभावादिहीना च सिषेविषे पतिं हरिम् ॥३६ ॥
कदाचिद् द्रव्यहीनोऽयं पतिस्तेऽरण्यमागतः ।  
क्षीयमाणाऽपि भार्या त्वं नाऽत्यजः स्वं पतिं हरिम् ॥३७॥
शशादिभिर्वर्तयन्तौ दम्पती वनवासिनौ ।  
ददृशथुः कदाचिद्वै वने भ्रष्टपथं मुनिम् ॥३८॥
ब्राह्मणं श्रीकृष्णनारायणभक्तं सुवैष्णवम् ।  
मध्याह्ने तृषितं चापि पतितं मूर्च्छितं तथा ॥३९॥
हृदि कृष्णं स्मरन्तं च देवशर्माभिधानकम् ।  
ब्राह्मणं तं सिषेवाथे जलेन पवनेन च ॥1.428.४०॥
पादयोर्मर्दनेनापि फलादिभोजनेन च ।  
विष्णुं कृष्णं हरिं मत्वा वैष्णवं तारकं द्विजम् ॥४१ ॥
आश्रमे छायया व्याप्ते रम्ये निन्यथुरादरात् ।  
युवाभ्यां सेवितः सम्यक् स्नापितो भोजितस्तथा ॥४२॥
साष्टाङ्गः सन्नतश्चोक्तो भावभक्त्या स वैष्णवः ।  
आवयोस्तारणार्थायाऽतिथिर्विष्णुस्त्वमागतः ॥४३ ॥
दर्शनात्तव विप्रर्षे जातोऽस्मत्पापसङ्क्षयः ।  
वद विप्र वने किञ्चित्साहाय्यं चेदपेक्ष्यते ॥४४॥
ब्राह्मणस्तु तदा प्राह पुण्ययोगेन वै वने ।  
भवद्योगो मम जातो जीवितो वै वनान्तरे ॥४५॥
करवाणि युवयोः किं ब्रूत किञ्चिदभीप्सितम् ।  
शूद्रः प्राह यथा सौरिलोकदर्शनं मा भवेत् ॥४६॥
पत्न्या सह प्रगच्छामि कृष्णधाम हि शाश्वतम् ।  
उपदेशप्रदानेन प्रसादं कर्तुमर्हसि ॥४७॥
देवशर्मा तदा प्राह शृणु प्राक्चरितं तव ।  
पूर्वजन्मनि विप्रस्त्वमवन्त्यां धार्मिको ह्यभूः ॥४८॥
तव पत्नी तदा चेयं पातिव्रत्यपरा सती ।  
आसीद्धर्मपरा नित्यं ह्यतिथीनां प्रसेविका ॥४९॥
तवाऽऽज्ञयाऽनया त्वन्नं ह्येकादश्यां सुपाचितम् ।  
ब्राह्मणेभ्यश्चातिथिभ्यो भोजनार्थं समर्पितम् ॥1.428.५०॥
जातं पुण्यं त्वन्नदानाद् भोजनात्पापमित्यपि ।  
पुण्यपापप्रतापेन यमादिष्टेन वै पथा ॥५१ ॥
युवां शूद्रकुले जन्माऽवापथुः पुण्यमिश्रितम् ।  
यावत्पुण्यमभूत् तावद्धनधान्याद्यभूच्च वाम् ॥५२॥
पुण्यं नष्टं ततो वन्यो वासोऽयं समुपागतः ।  
किन्तु विदर्भनगरे वर्तते ते सुतासुतः ॥५३॥
कृतं तेन विधानेन हरेरेकादशीव्रतम् ।  
प्रदत्तं तेन तत्पुण्यं युवाभ्यां यद्बलाच्च वाम् ॥५४॥
धर्मोपरि गतिर्नित्यं वर्तते युवयोः शुभा ।  
कान्तिमत्याः पातिव्रत्ये सदा त्वासीन्मतिस्तदा ॥५५॥
तेन पुण्यप्रभावेण युवयोः सङ्गतिः सदा ।  
वियोगो जायते नैव न भूतो न भविष्यति ॥५६॥
स्वल्पेनैव प्रकालेन यूयं स्वर्गं गमिष्यथः ।  
तत्र पतिव्रताधर्मबलेन सुचिरं सुखम् ॥५७॥
समनुभूय भूलोके शूद्रजन्म ह्यवाप्स्यथः ।  
तावुभौ च युवां जातौ विष्णुभक्तिपरायणौ ॥५८॥
अथोत्तरं शुभं जन्म मम सेवाप्रभावतः ।  
पातिव्रत्यप्रभावेण दीर्घं राज्यमवाप्स्यथः ॥५९॥
इत्युक्त्वा स ययौ विप्रस्तीर्थार्थं च युवामुभौ ।  
कालधर्मं समापन्नौ राज्ञी राजा च वैष्णवौ ॥1.428.६०॥
जातौ स्थः पुनरेवात्र सती भार्या तवाऽस्ति च ।  
त्वं तु पत्नीव्रतश्चासि सेवसे मादृशान् सदा ॥६१ ॥
विष्णुं नारायणं कृष्णं श्रीपतिं कमलापतिम् ।  
लक्ष्मीपतिं सतां नाथं सेवसे पातिव्रत्यतः ॥६२॥
इयं साध्वी तव भार्या कृष्णं त्वां सेवते सदा ।  
तत्फलं दीर्घराज्यं च पुत्रस्तेऽस्ति सुवैष्णवः ॥६३॥
प्रजास्ते सर्वदा नारायणे पतिव्रतास्तथा ।  
वैष्णव्यः सन्ति तेनाऽत्र जयसे मोक्षणं प्रति ॥६४॥
कुरु भक्तिर्हरेर्नित्यं प्रसेवय गुरून् यतीन् ।  
पत्नीव्रतं सदा रक्ष पातिव्रत्यं सति! ह्यव ॥६५॥
एवं वै वर्तने स्वर्गं शाश्वतं त्वत्र तेऽस्ति हि ।  
अन्ते धाम परं दिव्यं गोलोकं यास्यथो घ्रुवम् ॥६६॥
सम्प्राप्तैकादशीपुण्याद् विप्रस्याऽऽतिथ्यसेवनात् ।  
पातिव्रत्याच्च भार्यायाः प्राप्तं राज्यादिकं त्वया ॥६७॥
भज विष्णुं सदा त्वं श्रीकृष्णनारायणं प्रभुम् ।  
भज साध्वि स्वामिनं श्रीकृष्णनारायणं पतिम् ॥६८॥
इत्युक्त्वा प्रययौ बद्रीं भारद्वाजो महामुनिः ।  
चक्राते तावुभौ भक्तिं ययतुर्धाम मे ह्युभौ ॥६९॥
शृणु लक्ष्मि! कृष्णपातिव्रत्येन नाम मे जपेत् ।  
तस्मै ददामि वैकुण्ठं गोलोकं वाऽक्षरं पदम् ॥1.428.७०॥
मम नाम प्रवक्तव्यं क्षणे क्षणे विशेषतः ।  
राधाकृष्णेति वक्तव्यं प्रभाकृष्णेति प्रीतिदम् ॥७१ ॥
हरिकृष्णेति वक्तव्यं दुःखहृन् मोक्षदं परम् ।  
प्रतिज्ञैषा तु मे लक्ष्मि! सर्वथा शरणागतः ॥७२॥
सर्वेच्छां समवाप्नोति वैकुण्ठं कमलामपि ।  
मद्भक्ताय ददाम्येव तत्सर्वं यन्ममाऽस्ति वै ॥७३ ॥
वदति श्रीकृष्णनारायणेति संस्मरत्यपि ।  
यथाकथञ्चिद्भजते तमहं तारयामि ह ॥७४॥
लक्ष्मीनारायणं ये तु वदन्ति मृत्युसन्निधौ ।  
मृत्युर्यमश्च तद्दूतास्त्यक्त्वा यान्ति हि तं प्रिये ॥७५॥
अन्तकाले यस्य कर्णे रामरामेति चागतम् ।  
वैकुण्ठे नीयते रामपार्षदैः स न संशयः ॥७६ ॥
ओं नमः श्रीकृष्णनारायणाय पतये नमः ।  
इत्येवं गृणतो मन्त्रं नयामि मम चाक्षरम् ॥७७॥
पातिव्रत्यपरा पत्नी यत्रास्ति तुलसीदलम् ।  
महाभागवतः साधुर्यत्रास्ति तत्र चास्म्यहम् ॥७८॥
अहं कृष्णः पतिः कृष्णः स्वामी कृष्णः प्रियः स हि ।  
रमाप्रभामाणिकीपार्वतीनाथः स्त्रियाः पतिः ॥७९॥
जयाललिताकान्तः स नारीणां कान्त एव सः ।  
पतिव्रता यतः सर्वा लक्षांशसम्भवाः सति! ॥1.428.८० ॥
इति ते कथितं सेवाकरणं त्वैक्यभावतः ।  
पठनाच्छ्रवणाच्चास्य पातिव्रत्यफलं लभेत् ॥८१ ॥
इति श्रीलक्ष्मीनारायणीयसंहितायां प्रथमे कृतयुगसन्ताने पातिव्रत्ये वीरबाहोः कान्तिमत्याश्च दम्पत्योर्भारद्वाजेन विप्रशूद्रनृपजन्मत्रयोत्तरं मुक्तिः  
कृतेत्यादिनिरूपणनामाऽष्टाविंशत्यधिकचतुश्शततमोऽध्यायः ॥४२८॥
    
