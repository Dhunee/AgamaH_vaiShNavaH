+++
title = "४६१"

+++
श्रीलक्ष्मीरुवाच-  
पातिव्रत्यं परो धर्मः श्रुतो ज्ञातश्च ते मुखात्॥
नारीदेहस्य पावित्र्यं शाश्वतं कृत्रिमं च वा ॥१ ॥
यद्वा संस्कारसम्प्राप्यं यद्वा वैवाहिकं मतम् ।  
यथार्थं वद मे कान्त धर्मकार्यादिपुष्टिकृत् ॥२ ॥
श्रीनारायण उवाच-  
स्त्रियः पवित्राः सततं नैता दुष्यन्ति केनचित्॥
मासि मासि रजस्तासां दुष्कृतान्यपकर्षति ॥३ ॥
पूर्वं स्त्रियः सुरैर्भुक्ताः सोमगन्धर्ववह्निभिः ।  
भुञ्जते मानुषाः पश्चान्नैता दुष्यन्ति केनचित् ॥४ ॥
स्त्रीणां शौचं ददौ सोमः पावकः सर्वमेध्यताम् ।  
कल्याणवाणीं गन्धर्वास्तेन मेध्याः सदा स्त्रियः ॥५ ॥
कन्यां भुङ्क्ते रजःकालेऽग्निः शशी लोमदर्शने ।  
स्तनोद्भेदेषु गन्धर्वास्तत्प्रागेव प्रदीयते ॥६ ॥
कन्यामभुक्तां सोमाद्यैर्ददद्दानफलं बहु ।  
कन्यादानफलप्रेप्सुस्तस्माद्दद्यादयौवनाम् ॥७ ॥
रजोरोमस्तनोद्भेदा यौवनस्य प्रदर्शकाः ।  
अष्टवर्षा भवेद् गौरी नववर्षा तु रोहिणी ॥८ ॥
दशवर्षा भवेत् कन्या ह्यत ऊर्ध्वं रजोऽन्विता ।  
कन्यादानं शुभं प्रोक्तं चतुर्दशसमाय वै ॥९ ॥
शयनासनयानानि कुणपं स्त्रीमुखं कुशाः ।  
यज्ञपात्राणि सर्वाणि न प्रदुष्यन्ति वै क्वचित् ॥1.461.१० ॥
वत्सः प्रस्रवणे मेध्यः शकुनिः फलपातने ।  
नार्यो रतिप्रयोगेषु श्वा मृगग्रहणे शुचिः ॥११ ॥
अजाऽश्वयोर्मुखं मेध्यं गावो मेध्यास्तु पृष्ठतः ।  
ब्रह्मज्ञाः पादतो मेध्याः स्त्रियो मेध्यास्तु सर्वतः ॥१२ ॥
बलात्कारोपभुक्ता वा चोरहस्तगताऽपि वा ।  
न त्याज्या दयिता नारी मेध्याऽजेन विनिर्मिता ॥१३ ॥
साधवो गैरिकापूता रजःपूताश्च योषितः ।  
कृष्णपूतं जगत्सर्वं दम्पत्युद्वाहपावनौ ॥१ ४॥
गर्भपूतं सदा वीर्यं जन्मपूतं तु बालकम् ।  
मन्त्रपूताः सदा शिष्या दीक्षापूताः शरीरिणः ॥१ ९' ॥
व्रतपूताः सदा सन्तः पतिपूतो वधूजनः ।  
जीवपूतं सदा दुग्धं स्थानपूता रदादयः ॥१६ ॥
भावपूता सदा कन्या युवती जरठाऽथवा ।  
आपः स्वभावतो मेध्या मेध्यो वह्निः स्वभावतः ॥१७ ॥
वह्निरापोऽनिलो नारी मेध्या वंशोद्भवाः सदा ।  
तदभ्यर्च्याः सुवासिन्यो भूषणाच्छादनाऽशनैः ॥१८ ॥
भूतिकामैर्नरैर्नित्यं सत्कार्येषूत्सवेषु च ।  
रमन्ते देवतास्तत्र स्युस्तत्र सफलाः क्रियाः ॥१९ ॥
यत्र तुष्यति भर्त्रा स्त्री स्त्रिया भर्ता च तुष्यति ।  
तत्र वेश्मनि कल्याणं सम्पद्येत पदे पदे ॥1.461.२० ॥
प्रातिकूल्ये कलत्रं चेन्नरकेणापि किं ततः ।  
दक्षा प्रजावती साध्वी प्रियवाणी वशंवदा ॥२१ ॥
पतिप्राणा भागवती सा श्रीः स्त्रीरूपधारिणी ।  
सदा गृही सुखं भुङ्क्ते स्त्री लक्षणवती यदि ॥२२ ॥
वपुरावर्तगन्धाश्च छाया सत्त्वं स्वरो गतिः ।  
वर्णश्चेत्यष्टधा बोध्या नारीलक्षणभूमयः ॥२३ ॥
षष्टिः षडुत्तरा योषिदङ्गलक्षणसत्खनिः ।  
आदौ पादतलं रेखास्ततोऽङ्गुष्ठांऽगुलीनखाः ॥२४ ॥
पृष्ठं गुल्मद्वयं पार्ष्णी जङ्घे रोमाणि जानुनी ।  
ऊरू कटिर्नितम्बस्फिग्भगो जघनबस्तिके ॥२५ ॥
नाभिः कुक्षिद्वयं पार्श्वोदरमध्यवलित्रयम् ।  
रोमाली हृद्यं वक्षो वक्षोजद्वयचूचुकम् ॥२६ ॥
जत्रुस्कन्धांऽसकक्षादोर्मणिबन्धकरद्वयम् ।  
पाणिपृष्ठं पाणितलं रेखाऽङ्गुष्ठांऽगुलीनखाः ॥२७ ॥
पृष्ठिः कृकाटिका कण्ठे चिबुकं च हनुद्वयम् ।  
कपोलो वक्त्रमधरोत्तरौष्ठौ द्विजजिह्विकाः ॥२८ ॥
घण्टिकातालुहसितं नासिका क्षुतमक्षिणी ।  
पक्ष्मभ्रूकर्णभालानि मौलिसीमन्तमौलिजाः ॥२९ ॥
एतेष्वङ्गेषु नार्यो वै परीक्ष्यन्ते शृणु प्रिये! ।  
स्त्रीणां पादतलं स्निग्धं मांसलं मृदुलं समम् ॥1.461.३० ॥
अस्वेदमुष्णमरुणं बहुभोगोचितं स्मृतम् ।  
रूक्षं विवर्णं परुषं खण्डितप्रतिबिम्बकम् ॥३१ ॥
शूर्पाकारं विशुष्कं च दुःखदौर्भाग्यसूचकम् ।  
चक्रस्वस्तिकशङ्खाब्जध्वजमीनाऽऽतपत्रवत् ॥३२ ॥
यस्याः पादतले रेखाः सा भवेद्वै नृपाङ्गना ।  
मध्याङ्गुलीगताचोर्ध्वरेखा भोगातिभोगदा ॥३३ ॥
सर्पमूषकरेखास्तु दारिद्र्यदुःखदायिकाः ।  
पुष्टोन्नतः शुभोऽङ्गुष्ठो वर्तुलो बहुभोगदः ॥३ ४॥
ह्रस्ववक्रचिपिटस्त्वङ्गुष्ठः सौभाग्यनाशकः ।  
विधवा विपुलाङ्गुष्ठा दीर्घाङ्गुष्ठा तु दुर्भगा ॥३५ ॥
मृदून्नतघनवृत्ताङ्गुलयः सम्पदां प्रदाः ।  
दीर्घाङ्गुलयः कुलटा कृशाङ्गुलयो निर्धनाः ॥३६ ॥
ह्रस्वाङ्गुल्यो हस्वजीवा भुग्नाङ्गुल्यः शठा मताः ।  
चिपिटांऽगुलयो दास्यो दरिद्रा विरलाङ्गुलिः ॥३७ ॥
परस्परसमारूढपादाङ्गुल्यस्तु योषितः ।  
अनेकवारं विधवाः परनार्यश्च ता मताः ॥३८ ॥
यस्याः पथि चलन्त्यास्तु पृष्ठे धूली समुच्छलेत् ।  
सा पित्रोश्च तथा पत्युः कुलनाशकरी भवेत् ॥३९ ॥
यस्याः कनिष्ठिका भूमिं गच्छन्त्या न परिस्पृशेत् ।  
सा निहत्य पतिं योषा द्वितीयं कुरुते पतिम् ॥1.461.४० ॥
अनामिका तु गच्छन्त्या यस्या भूमिं तु न स्पृशेत् ।  
पतिद्वयं निहत्यैव तृतीयं कुरुते पतिम् ॥४१ ॥
मध्यमाङ्गुलिका यस्या यान्त्या भूमिं न वै स्पृशेत् ।  
पतित्रयं निहत्यैव चतुर्थं कुरुते पतिम् ॥४० ॥
अनामिका मध्यमाऽतिह्रस्वा पतिवियोगिनी ।  
प्रदेशिनी सदाङ्गुष्ठसंयुक्ता कुलटाकरी ॥४३॥
स्निग्धाः समुन्नतास्ताम्रा वृत्ताः पादनखाः शुभाः ।  
उन्नतं चेत् पादपृष्ठं मसृणं मृदु मांसलम् ॥४४॥
अस्वेदमशिराढ्यं च राज्ञी भवेन्न संशयः ।  
मध्यनम्रं पादपृष्ठं सदा दारिद्र्यसूचकम् ॥४५॥
शिरालं त्वध्वगतिदं रोमाढ्यं किङ्करीकरम् ।  
निर्मांसं चेत् सुदुर्भाग्यप्रदं बोध्यं हि योषितः ॥४६॥
गूढौ गुल्फौ तु सुखदौ वर्तुलौ चाऽशिरालकौ ।  
नीचैःस्थौ शिथिलौ बाह्यो दुर्भाग्यदौ हि योषितः ॥४७॥
समः पार्ष्णिः सुशुभदः पृथुः पार्ष्णिस्तु दुर्भगः ।  
उन्नतः कुलटापार्ष्णिः पार्ष्णिर्दीर्घः सुदुःखदः ॥४८॥
नीरोमे विशिरे जङ्घे स्निग्धे च क्रमवर्तुले ।  
मनोहरे सुरक्तके राजपत्न्या मते शुभे ॥४९॥
राज्ञी भवेदेकरोमा द्विरोमा सुखभागिनी ।  
त्रिरोमा रोमकूपेषु विधवा स्यान्न संशयः ॥1.461.५०॥
वृत्ते सुमांसले पुष्टे जानुनी धर्मयोषितः ।  
निर्मांसे स्वैरचारिण्या दरिद्रायास्तु विश्लथे ॥५१ ॥
कदलीकरभाकारौ मसृणौ धवलौ घनौ ।  
ऊरू वृत्तौ मृदू रोमरहितौ विशिरौ शुभौ ॥५२॥
भूपस्त्री सुधनाढ्यस्त्री विदुषी स्यात् पतिव्रता ।  
सरोमोरुयुता स्याद्वै विधवा परगा तथा ॥५३ ॥
दुर्भाग्या स्याच्चिपिटोरुमती दुःखमयी सदा ।  
सछिद्रोरुयुता दुःखभागिनी सशिरोरुका ॥५४॥
कठिनत्वगूरुमती दारिद्र्यव्यापिनी सदा ।  
चतुर्विंशत्यङ्गुला या कटिर्वर्तुलमानगा ॥५५॥
समुन्नतनितम्बा च चतुरस्रा कटिः शुभा ।  
निम्ना नता चिपिटा च शुष्का दीर्घा तु दुःखदा ॥५६॥
कटिः सरोमा ह्रस्वा तु विधवात्वप्रसञ्जिका ।  
नितम्बौ तून्नतौ पुष्टौ पृथू कठिनमांसलौ ॥५७॥
कपित्थफलवद्वृत्तौ रतिभोगविवर्धनौ ।  
योनिः कच्छपविस्तारा गजकुम्भोन्नता शुभा ॥५८॥
वामोन्नता तु कन्यादा दक्षोन्नता तु पुत्रदा ।  
आखुरोमनिभरोमा गुप्तमध्या च विस्तृता ॥५९॥
दृढबन्धा दृढतटोन्नता प्लक्षदलाऽऽयता ।  
पद्मवर्णा स्वल्पशुष्का श्रेष्ठा सौभाग्यवर्धिनी ॥1.461.६ ०॥
मृगादिखुररूपाया वर्तुला चुल्लिकासमा ।  
सरोमा विवृतास्या च लम्बशुकाऽधमा मता ॥६ १ ॥
शङ्खावर्तसमा गर्भधृतियोग्या न जायते ।  
चिपिटा खर्पराकारा किङ्करीकारिणी सदा ॥६२॥
वंशवेतसपत्राभा दीर्घोच्छ्ररोमसंयुता ।  
अत्युन्नतशुकाढ्या तु योनिर्नैव शुभप्रदा ॥६३ ॥
दृढोन्नततटा स्वच्छरक्ताभा स्वल्पमध्यिका ।  
अन्तर्वलययुक्ता तु योनिः सौख्यप्रदा सदा ॥६४॥
मांसच्छन्नोर्ध्वाऽस्थिगुप्ता निमज्जदस्थिरक्षिता ।  
परितोऽन्तर्मांसला तु योनिः सौख्यप्रदा सदा ॥६५॥
विकटा कुटिला लम्बा विशाला शिथिलां गुहा ।  
कन्दरा मुक्तमांसार्द्रा सुखदा न कदाचन ॥६६॥
भगभालं जघनं तु विशालं तुङ्गमांसलम् ।  
मृदुलं मृदुरोमाढ्यं दक्षिणावर्तमुत्तमम् ॥६७॥
वामावर्तं च निर्मांसं वक्रं वैधव्यसूचकम् ।  
जघनं गर्भिणीतुल्यं लम्बोदरं न शान्तिदम् ॥६८॥
शुष्कं सङ्कुचितं निम्नं जघनं सास्थि दुःखदम् ।  
जघनपार्श्वगा बस्तिर्मृद्वी विपुलकोमला ॥६९॥
किञ्चिच्च प्रोन्नता श्रेष्ठा यानवाहनदायिनी ।  
रोमशा च शिराला सा रेखाङ्का नैव शस्यते ॥1.461.७०॥
गम्भीरा दक्षिणावर्ता नाभिः स्यात् सुखसम्प्रदा ।  
वामावर्त्ता समुत्ताना व्यक्तग्रन्थिर्न शस्यते ॥७१ ॥
विस्तृतकुक्षिका सूते सुतान् बहून् हि भामिनी ।  
मण्डुकोदरवत् कुक्षिः सूत्रे पुत्रं नृपं सती ॥७२॥
ऊर्ध्वकुक्षिर्भवेद् वन्ध्या वलिकुक्षिः सती भवेत् ।  
सावर्तकुक्षिका दासी भवेदाजन्मकिङ्करी ॥७३ ॥
सममांसलमृदुलमग्नास्थिपार्श्वशालिनी ।  
सौभाग्याऽऽनन्दसुगुणैश्वर्यसौख्यवती भवेत् ॥७४॥
सरोमोन्नतसन्दृश्यनाडिकाकृशपार्श्वला ।  
दुःशीला निरपत्या च सा भवेद् दुःखसागरा ॥७५॥
स्वल्पं विशिरं मृदुत्वगुदरं भोगबोधकम् ।  
कुम्भमृदङ्गकूष्माण्डोदरं दुष्पूरमेव हि ॥७६॥
लम्बोदरी श्वशुरघ्नी निरपत्या पृथूदरी ।  
तनुमध्या तु सुभगा वलित्रया रतिप्रदा ॥७७॥
ऋज्वी तन्वी च रोमाली यस्याः सा शर्मनर्मदा ।  
पिङ्गा वक्रा स्थूलछिन्ना रोमाली धववर्जिता ॥७८॥
निर्लोमोन्नतहृदया पतिस्नेहप्रदा सदा ।  
विशालहृदया नारी पुंश्चली निर्दया भवेत् ॥७९॥
उद्भिन्नरोमहृदया पतिहा भवति घ्रुवम् ।  
अष्टादशाङ्गुलततमुरो यस्यास्तु पीवरम् ॥1.461.८०॥
उन्नतं सुखदं प्रोक्तं मांसलं शोभनं वरम् ।  
दुःखदं तु भवेत् तद्वै रोमशं विषमं पृथु ॥८ १ ॥
घनौ वृत्तौ दृढौ पीनौ समौ शस्तौ पयोधरौ ।  
स्थूलाग्रौ विरलौ शुष्कौ कोमलौ नहि शर्मदौ ॥८२॥
दक्षिनोन्नतदार्ढ्याढ्यकुचा पुत्रवती भवेत् ।  
वामोन्नतकुचा कन्यां सूते सौभाग्यसुन्दरीम् ॥८३॥
अरघट्टघटीतुल्यौ कुचौ दौःशील्यसूचकौ ।  
पीवरास्यौ सान्तरालौ पृथूपान्तौ न शोभनौ ॥८४॥
मूले स्थूलौ क्रमकृशौ तीक्ष्णाग्रौ यौ पयोधरौ ।  
प्रथमं सुखदौ पश्चाच्छोकदौ दुःखकारिणौ ॥८५॥
सुन्दरे कठिने श्यामे वर्तुले चूचुके शुभे ।  
अन्तर्मग्ने च वा दीर्घे कृशे क्लेशस्य सूचके ॥८६॥
पीवराभ्यां तु जत्रुभ्यां तु धनधान्यवती वधूः ।  
श्लथाऽस्थिभ्यां तु निम्नाभ्यां विषमाभ्यां दरिद्रिणी ॥८७॥
अबद्धावनतौ स्कन्धावदीर्घावकृशौ शुभौ ।  
वक्रौ स्थूलौ च रोमाढ्यौ प्रेष्यवैधव्यसूचकौ ॥८८॥
निगूढसन्धी स्रस्ताग्रौ शुभावंसौ सुसंहतौ ।  
वैधव्यदौ समुच्चाग्रौ निर्मांसावतिदुःखदौ ॥८९॥
कक्षे शस्ते सूक्ष्मरोमे तुङ्गे स्निग्धे सुमांसले ।  
न प्रशस्ते स्वेदयुक्ते गम्भीरे च शिरालके ॥1.461.९० ॥
हस्तौ रक्तौ मांसलौ निश्शिरौ गूढास्थिकोमलौ ।  
विरोमाणौ शुभ्रताम्रौ सरलौ सत्ययोषिताम् ॥९१ ॥
वैधव्यं स्थूलरोमाणौ ह्रस्वौ दौर्भाग्यकारकौ ।  
दृश्यशिरौ तथा रूक्षौ कृष्णौ क्लेशप्रदौ मतौ ॥९२॥
अभ्भोजमुकुलाकारमङ्गुष्ठाङ्गुलिसम्मुखम् ।  
हस्तद्वयं सतीनां तु बहुभोगप्रसूचकम् ॥९३॥
मृदु मध्योन्नतं रक्तं तलं पाण्योररन्ध्रकम् ।  
शस्तरेखान्वितं शस्तं स्वल्परेखं शुभश्रियम् ॥९४॥
विधवा बहुरेखाभिश्चाऽरेखा तु दरिद्रणी ।  
सशिरे भिक्षुकी पाण्योस्तले वैराग्यबोधके ॥९५॥
विरोमे विशिरे पाण्योः पृष्ठे शस्ते समुन्नते ।  
सरोमे मांसरहिते सशिरे विधवास्त्रियः ॥९६ ॥
रक्ता व्यक्ता गभीरा च स्निग्धा पूर्णा च वर्तुला ।  
कररेखा भाग्यरेखा प्रशस्ता योषितां मता ॥९७॥
मत्स्येन सुभगा साध्वी स्वस्तिकेन धनप्रदा ।  
पद्मेन भूपतेः पत्नी नृपमाता भवेत्तु सा ॥९८॥
चक्रवर्तिस्त्रियाः पाणीौ दक्षिणावर्तस्वस्तिकः ।  
शङ्खातपत्रकमठध्वजच्छत्राणि वामके ॥९९॥
तुलारेखा वणिक्पत्नी बद्धकोशा वणिक्प्रिया ।  
गजवाजिवृषा वामे प्रासादशकटे तथा ॥1.461.१० ०॥
युगचिह्नं तु वामे चेद् वैश्यपत्नी हि सा भवेत् ।  
चामरांऽकुशकोदण्डैः राजपत्नी समीरिता ॥१०१ ॥
अङ्गुष्ठमूलान्निर्गत्य रेखा याति कनिष्ठिकाम् ।  
सा स्यान्नारी पतिहन्त्री घातिनी दुःखकारिणी ॥१ ०२॥
त्रिशूलाऽसिगदाशक्तिदुन्दुभ्याकृतिरेखया ।  
दानकर्त्री भवेत् सा स्त्री कीर्तिमती पतिव्रता ॥१ ०३॥
कङ्कजम्बूकमण्डूकवृकवृश्चिकभोगिनः ।  
रासभोष्ट्रबिडालाः स्युः करस्था दुःखदाः स्त्रियाः ॥१ ०४॥
कृष्णा दन्तेषु दीर्घा या मिञ्जरीमुखतस्तु या ।  
रोरूयमाणवदना खञ्जागमनतिर्यगा ॥१ ०५॥
कृष्णचाम्पलचरणा हनुलम्बमुखी च या ।  
पृष्ठभग्नोदरघटा कीर्तिस्थानविनाशिनी ॥१०६ ॥
शुभकृत् सरलोऽङ्गुष्ठो वृत्तो वृत्तनखो मृदुः ।  
अङ्गुल्यश्च सुपर्वाण्यो दीर्घा वृत्ताः कृशाः शुभाः ॥१ ०७॥
ताश्चिपिटा रूक्षशुष्काः पृष्ठरोमयुजोऽशुभाः ।  
अतिह्रस्वाः कृशा वक्रा विरला रौगहेतुकाः ॥१ ०८॥
बहुपर्वसमेताङ्गुलयो दुःखप्रदा सदा ।  
अरुणाः सशिखास्तुङ्गा वर्तुलाश्च नखाः शुभाः ॥१ ०९॥
निम्ना विवर्णाः शुक्त्याभाः पीता दारिद्र्यसूचकाः ।  
नखेषु बिन्दवः श्वेताः स्वैरिणीत्वप्रसञ्जकाः ॥1.461.११ ०॥
अन्तर्निमग्नपृष्ठास्थिः पृष्ठिश्च मांसला शुभा ।  
रोमयुक्ता यदि पृष्ठिर्वैधव्यबोधिका तु सा ॥१११ ॥
भुग्ना नता सुशिरा च पृष्ठिर्दुःखप्रदायिनी ।  
ऋज्वी कृकाटिकोन्नता समांसा शोभना सदा ॥११ २॥
शुष्काशिराला रोमाढ्या विशाला कुटिलाऽशुभा ।  
मांसलो वर्तुलः कण्ठः प्रशस्तश्चतुरङ्गुलः ॥११३ ॥
शस्ता ग्रीवा त्रिरेखाङ्का चाऽव्यक्तास्थिः सुसंहता ।  
निर्मांसा चिपिटा दीर्घा शुष्का नास्ति शुभप्रदा ॥१ १४॥
स्थूलग्रीवा तु विधवा वक्रग्रीवा तु किङ्करी ।  
वन्ध्या स्याच्चिपिटग्रीवा हस्वग्रीवा तु निःसुता ॥१ १५॥
चिबुकं द्व्यङ्गुलं शस्तं वृत्तं पीनं सुकोमलम् ।  
स्थूलं द्विधा विभक्तं सरोमाऽऽयतं न शोभनम् ॥११६ ॥
हनुश्चिबुकसंलग्ना निर्लोमा सुघना शुभा ।  
वक्रा स्थूला कृशा ह्रस्वा रोमशा न शुभप्रदा ॥११ ७॥
पीनौ वृत्तावुन्नतौ शस्तौ कपोलौ सुपूरितौ ।  
निम्नौ परुषौ रोमाढ्यौ निर्मांसौ सुखदौ नहि ॥१ १८॥
जनेतृवदनच्छायं स्वामोदं वर्तुलं समम् ।  
स्निग्धं रम्यं सुमांसं प्रपूर्णं मुखं सतीस्त्रियाः ॥११९ ॥
सुरक्तो वर्तुलः स्निग्धो मध्ये रेखाविभूषितः ।  
अधरो राज्यदो मध्यादाप्रान्तं क्रमशस्तनुः ॥1.461.१२० ॥
कृशः प्रलम्बः स्फुटितो रूक्षो दौर्भाग्यबोधकः ।  
स्थूलः कपिशो वैधव्यक्लेशदश्चाऽधरौष्ठकः ॥१२१ ॥
किञ्चिन्मध्योन्नतोऽरोमा चिक्कणो भोगदोऽधरः ।  
कोदण्डाकाररेखश्च लक्ष्मीदश्चोत्तराधरः ॥१२२ ॥
शुक्ला दाडिमबीजाभाः स्निग्धाश्चोभयतः समाः ।  
स्तोकं समुन्नता दन्ताः सतीनां धर्मयोषिताम् ॥१२३ ॥
पीताः स्यावाः स्थूलदीर्घाः शुक्त्याभा विरला रदाः ।  
मूलरूक्षा असमा द्विपङ्क्तयो भाग्यवर्जिताः ॥१ २४॥
अधोऽधिकरदा नारी मातृनाशकरी मता ।  
विकटदन्ता विधवा कुलटा च पृथक्दती ॥१ २५॥
शोणा मृद्वी सिता जिह्वा मिष्टेष्टभोजना भवेत् ।  
मध्ये सङ्कुचिता चाग्रे विस्तृता दुःखदा भवेत् ॥१२६ ॥
सिता जलमृतिदात्री श्यामा कलहकारिणी ।  
मांसला दारिद्र्यदा च लम्बा त्वभक्ष्यभक्षिणी ॥१२७ ॥
विशाला रसना नित्यप्रमादबोधिनी मता ।  
सुस्निग्धं भूपद्मरङ्गं तालु मृदु प्रशस्यते ॥१२८ ॥
सिते तालुनि वैधव्यं पीतं सन्न्यासिनां भवेत् ।  
कृष्णेऽपत्यविहीना च रूक्षे बहुकुटुम्बिनी ॥१ २९॥
कण्ठान्तर्वर्तिनी घण्टी तीक्ष्णा रक्ता च वर्तुला ।  
अप्रलम्बा शुभाऽस्थूला स्थूलकृष्णा तु दुःखदा ॥1.461.१३० ॥
हास्य चाऽदृश्यदन्त च किञ्चित्फुल्लकपालकम् ।  
अनिमीलितनेत्रं च स्मितं नार्याः प्रशस्यते ॥१३१ ॥
समवृत्तपुटा नासा लघुच्छिद्रा शुभावहा ।  
स्थूलाग्रा मध्यनिम्ना चोन्नता नापि प्रशस्यते ॥१३२ ॥
शुकचञ्चुसमवक्रप्रान्ता नासा तु चोत्तमा ।  
ह्रस्वाग्रा रक्तवर्णान्ता नासा वैधव्यकारिणी ॥१३३ ॥
चिपिटा किङ्करीनासा ह्रस्वा दीर्घां कलिप्रिया ।  
ललनालोचने शस्तं रक्तान्त कृष्णतारके ॥१ ३४॥
धवले दलवद्दीर्घे सुस्निग्धे कृष्णपक्ष्मणी ।  
उच्छ्रयाक्षिर्न दीर्घायुर्वृत्ताक्षी कुलटा मता ॥१ ३५॥
मेषाक्षी महिषाक्षी च चिपिटाक्षी न शस्यते ।  
गोपिङ्गाक्षी कामवेगा बहुभोगाश्रया भवेत् ॥१३६ ॥
पारावताक्षी दुःशीला रक्ताक्षी भर्तृघातिनी ।  
दुष्टा गह्वरनयना गजनेत्रा न शस्यते ॥१ ३७॥
पुंश्चली वामकाणाक्षी वन्ध्या दक्षिणकर्णिका ।  
रमणी मधुपिङ्गाक्षी धनधान्यसमृद्धिभाग् ॥१३८ ॥
पक्ष्मभिः सुघनैः सूक्ष्मैः स्निग्धैः कृष्णैः सुभाग्यभाक् ।  
कपिलैर्विरलैः स्थूलैनिन्द्यकार्यकरी मता ॥१३९ ॥
भ्रुवौ सुवर्तुले स्निग्धे कृष्णकटे पृथक्स्थिते ।  
प्रशस्ते मृदुरोमाणौ सुतीक्ष्णे कार्मुकाकृती ॥1.461.१४० ॥
खररोमा विस्तृता च दीर्घरोमा च पिङ्गला ।  
संहता च विकीर्णा च भ्रूर्न शस्ता वरस्त्रियाः ॥१४१ ॥
कर्णौ लम्बौ शुभावर्तौ कोमलौ सुखदौ स्त्रियाः ।  
शष्कुलीरहितौ निन्द्यौ शिरालौ कुटिलौ कृशौ ॥१४२ ॥
भालः शिराविरहितो निर्लोमाऽर्धेन्दुसन्निभः ।  
अनिम्नस्त्र्यङ्गुलो नार्याः सौभाग्यारोग्यसौख्यदः ॥१४३ ॥
स्पष्टस्वस्तिकरेखं तु ललाटं राज्यद्ं भवेत् ।  
प्रलम्बमस्तका नारी भवेद् देवरघातिनी ॥१४४॥
शिरालोच्चोन्नमणिमस्तका रोगिणी मता ।  
सीमन्तः सरलः श्रेष्ठः श्रेष्ठो मौलिः समुन्नतः ॥१४५ ॥
गजकुम्भनिभौ वृत्तः सौभाग्यैश्वर्यसूचकः ।  
घटमूर्धा तु विधवा लम्बशीर्षा तु पुंश्चली ॥१४६ ॥
विशालमूर्धा द्विमूर्धा दुर्भाग्या भवतीह वै ।  
केशाः कृष्णा मृदुसूक्ष्माः स्निग्धाऽऽकुञ्चितसाग्रकाः ॥१ ४७॥
दीर्घाः सरला भास्वराः पातिव्रत्यस्य सूचकाः ।  
परुषाः स्फुटिताग्राश्च पिशङ्गा लघुरूक्षकाः ॥९४८ ॥
विरलाः स्थूलकठिना दुःखदारिद्र्यदायकाः ।  
भ्रुवोरन्तर्ललाटे वा मशको राज्यदो मतः ॥१४९ ॥
वामे कपोले मशकः शोणो मिष्टान्नपानदः ।  
तिलकं दक्षिणावर्तो माला वा भ्रमरोऽपि वा ॥1.461.१५ ० ॥
तिलश्चन्द्रो मशको वा लक्षणं राज्यभाग्यदाः ।  
दक्षकुचे रक्तबिन्दुस्तिलो वा सा प्रसूर्भवेत् ॥१ ५ १ ॥
कन्याचतुष्टयस्यापि पुत्रत्रयस्य वै सती ।  
वामे कुचे तिलः शोणः पुत्रैकजननी तु सा ॥१५२ ॥
ततो वैधव्यमाप्नोति धर्मवती तु सा सती ।  
गुह्यदक्षे तिलवती राजमाता भवेत् सती ॥१५३ ॥
नासाग्रे मशकः शोणो यस्याः सा नृपभामिनी ।  
स चेत् कृष्णः सा पतिघ्नी पुंश्चली च भवेत् खलु ॥१ ५४॥
नाभ्यधो मशकश्चिह्नं तिलः पतिव्रतास्त्रियाः ।  
गुल्फदेशे तिलश्चिह्नं मशकश्च दरिद्रकृत् ॥१५५ ॥
सव्ये कण्ठे करे कर्मे कपोले वा तिलोऽथवा ।  
मशको वा भवेच्चिह्नं प्रथमं पुत्रदं भवेत् ॥१५६ ॥
भाले त्रिशूलरेखा चेदाचार्याणी भवेन्नृपी ।  
सुप्ता जल्पति दन्ताँश्च कटायते कुलक्षणा ॥१५७॥
करे रोम्णां दक्षिणावर्तस्तु धर्मकरः सदा ।  
वामावर्तो दुःखदः स्यात् करे रोम्णां स्त्रिया अपि ॥१५८॥
नाभौ कर्णे हृदि दक्षावर्तः प्रशस्त एव सः ।  
पृष्ठस्य दक्षिणे दक्षोवर्तो महासुखप्रदः ॥१५९॥
पृष्ठदण्डे निम्नदक्षावर्तश्चायुसुतप्रदः ।  
योनेस्तु मस्तके दक्षावर्तो राज्ञीत्वसूचकः ॥1.461.१६० ॥
स चेत् स्याच्छकटाकारो बह्वपत्यादिसौख्यदः ।  
भगारब्धः कटिश्रान्तश्चेत् पुत्रपतिनाशकः ॥१६१ ॥
उदरपुच्छकौ पृष्ठावर्तौ लम्बौ न शान्तिदौ ।  
एकः स पतिहन्ता स्यादन्यः स पुंश्चलीकरः ॥१६ २॥
कण्ठस्थो दक्षिणावर्तो मतो वैधव्यदुःखदः ।  
केशारम्भे ललाटे सः कबर्यां वाऽतिकष्टदः ॥१६३ ॥
कृकाटिकायां कूपे वा यस्या रोमभ्रमो भवेत्॥
सव्यावर्तोऽथवा दक्षावर्तः सा विधवा भवेत् ॥१६४॥
मस्तके वामभागे स्यादेको द्वौ वा तदा तु सा ।  
आदशाहं पतिघ्नी स्यात् कट्यावर्ता तु पुंश्चली ॥१६५॥
पृष्ठावर्ता तु भर्तृघ्नी नाभ्यावर्ता पतिव्रता ।  
कुलक्षणाऽपि सद्भक्ता देवभक्ता सती मता ॥१६६ ॥
तीर्थव्रततपोहोमजपदानपरायणाः ।  
सतां हरेश्च कृपया पतिव्रताः सुलक्षणाः ॥१६७॥
सुलक्षणाः सतीनार्यः स्वल्पायुष्कमपि प्रियम् ।  
दीर्घायुषं प्रकुर्वन्ति तारयन्ति कुलानि च ॥१६८॥
सर्वलक्षणमूर्धन्यं पातिव्रत्यं परो वृषः ।  
तद्भवेच्चेल्लक्षणानि सर्वाणि सुखदानि वै ॥१६९॥
लक्षणानि मयोक्तानि सुखाय गृहिणां प्रिये ।  
पठनाच्छ्रवणाच्चास्य स्वज्ञानं सुखदं भवेत् ॥1.461.१७० ॥
इति श्रीलक्ष्मीनारायणीयसंहितायां प्रथमे कृतयुगसन्ताने स्त्रीपावित्र्यस्त्रीतनुस्थशुभाऽशुभादिसूचकचिह्नरेखाऽङ्गप्रत्यङ्गादिफलनिरूपणनामैकषष्ट्यधिक-  
चतुश्शततमोऽध्यायः ॥४६ १ ॥
    
