+++
title = "२५६"

+++
श्रीलक्ष्मीरुवाच-  
नारायणस्मरणेन जन्मसंसारबन्धनम् ।  
नश्यत्येव जनानां वै वन्दे नारायण तु तम् ॥१ ॥
कर्तारं करणं कार्यं प्रेरितारं विभुं प्रभुम् ।  
सुखदं पुत्रदं शान्तिप्रदं वन्दे पतिं हरिम् ॥२ ॥
नारायण हरे कृष्ण लक्ष्मीनाथ रमापते ।  
माणिक्येश प्रभास्वामिन् पार्वतीश्वर ते नमः ॥३ ॥
त्वन्मुखान्मे कथालाभे तृप्तिर्नैव हि जायते ।  
वद भाद्रपदे कृष्णे किन्नाम्न्येकादशी मता ॥४ ॥
को देवः किं फलं दाने देयं पुष्पादिकं च किम् ।  
को विधिस्तद्व्रतस्याऽस्ति विस्तरात् कथय प्रभो ॥५ ॥
श्रीनारायण उवाच-  
शृणुष्वैकमना लक्ष्मि! कथयिष्यामि विस्तरात् ।  
अजानाम्नी भाद्रकृष्णैकादशी पापनाशिनी ॥६ ॥
सुन्दर्या तु सहैवाऽर्च्यस्तस्यां देवो जनार्दनः ।  
पुष्पेषु पाटला देया त्वर्घ्ये पूगीफलं मतम् ॥७ ॥
दाने तु महिषी देया नैवेद्ये गूडलड्डुकाः ।  
यथाकालं यथालभ्यं तथाकार्यं विशेषतः ॥८ ॥
दशम्यामेकभुक्तेन तथा भाव्यं व्रतार्थिना ।  
स्वप्तव्यं भूतले रक्षणीयं वै ब्रह्मशीलकम् ॥९ ॥
एकादश्यां प्रगे ध्यात्वा नारायणजनार्दनम् ।  
स्नात्वा पूजां नैत्यकीं तु कुर्यात् षोडशवस्तुभिः ॥1.256.१० ॥
मण्डपं कारयेद् रम्यं बहुस्तम्भसुशोभितम् ।  
मध्ये तु सर्वतोभद्रं मण्डलं कारयेद्व्रती ॥११ ॥
तन्मध्ये स्वर्णकलशः पञ्चरत्नजलान्वितः ।  
सवस्त्रफलपत्रोपवीतचन्दनतण्डुलः ॥१ २॥
स्थापनीयश्च तत्पार्श्वे घण्टां शङ्खं च रक्षयेत् ।  
पूजयेद्विधिना मन्त्रैस्तिलस्थाली घटे न्यसेत् ॥१३ ॥
मूर्तिं तु कानकीं जनार्दनसुन्दरिकायुताम् ।  
अजैकादशिकां स्थाल्यां स्थापयेद् राजतीं च वा ॥१४॥
आवाहनादिभिः पञ्चामृतैर्द्रवितचन्दनैः ।  
पूजयेन्मर्दयेत् देवं स्नापयेत्तीर्थवारिभिः ॥१२ ॥
वस्त्रालङ्कारशृङ्गाराभूषाहारादिराजिभिः ।  
सुगन्धिद्रव्यवर्यैश्च धूपदीपनिवेदनैः ॥१६॥
कुङ्कुमाऽगुरुकस्तूरीतैलद्रवसुसौरभैः ।  
कज्जलश्वेतपाण्डुरचूर्णशेखरनक्तकैः ॥१७॥
यष्ट्य्रुपानहसच्छत्रचामरैर्यानवाहनैः ।  
आरार्त्रिकस्तुतिनम्रभावदण्डवदादिभिः ॥१८ ॥
पुष्पाञ्जलिजलताम्बूलैलालंवगचर्वणैः १९ ।  
क्षमार्थनादिभिर्देवं पूजयेद्बहुभावतः ॥१९ ॥
शय्यां स्वर्णमयीं सत्कोमलास्तरणसंयुताम् ।  
दद्याद्देवाय चादर्शपार्श्वकव्यजनान्विताम् ॥1.256.२० ॥
एवं समर्च्य गोविन्दं व्रतार्थं प्रार्थयेद् व्रती ।  
करोम्यजाव्रतं कृष्ण निर्विघ्नं पूर्णतामियात् ॥२१ ॥
दानं दद्याद् विविधं सद्रत्नसारसुवर्णकम् ।  
दद्याद् गोमहिषीप्रभृत्यपि दुग्धान्वितं शुभम् ॥२२ ॥
मध्याह्नेऽपि हरिं कृष्णं पूजयित्वा निवेदयेत् ।  
मेशुभं मोहनस्थालं मौक्तिकाँश्चूर्णमोदकान् ॥२३ ॥
अपूपाँश्च तथा पूपान् पोलिका मिष्टपोलिकाः ।  
पूरिकाः पुष्पवटिका राजिकाराद्धमित्यपि ॥२४ ॥
शाकानि विविधान्यारनालानि स्वादवन्ति च ।  
दधिदुग्धप्रमिष्टं सद्रससाराणि चार्पयेत् ॥२५ ॥
दद्यात्फलानि पानीयं मुखवासादिकं तथा ।  
सायं चैव महत्सम्यगर्चनं कारयेद्व्रती ॥२६ ॥
आन्दोलयेद्धरिं प्रेङ्खां बद्ध्वा वृक्षादिकेऽम्बरे ।  
रात्रौ दुग्धप्रचूरं वै भोज्यं दद्याद्बलप्रदम् ॥२७ ॥
आरार्त्रिकं स्तुतिं क्षान्त्यर्थनं पुष्पाञ्जलिं तथा ।  
अर्पयेदन्ययोग्यं यत्त्वपेक्षितमथो हरेः ॥२८ ॥
रात्रौ जागरणं कुर्यान्नृत्यगायनवाचनैः ।  
हरेकीर्तिनामभक्त्या कथाश्रवणखेलनैः ॥२९ ॥
द्वादश्यां च प्रगे स्नात्वा पूजयित्वा जनार्दनम् ।  
भोजयित्वा हरिं दद्याद् दानानि विविधानि च ॥1.256.३० ॥
अन्यान्समाश्रितान् मिष्टं भोजयित्वा सतो द्विजान् ।  
बालाँश्च पारणां पश्चात् कुर्याद् व्रती व्रतोत्तरे ॥३१ ॥
एवं कृते व्रते सर्वकामना व्रतिनः फलेत् ।  
स्वर्गं मोक्षं च साम्राज्यं यदिच्छेत् तद्व्रती व्रजेत् ॥३ २॥
ईदृग्विधं व्रतं लक्ष्मि! ये कुर्वन्ति तु मानवाः ।  
सर्वपापविनिर्मुक्तास्त्रिदिवं यान्ति शाश्वतम् ॥३३ ॥
शृणु कथां व्रतयुक्तां दुःखनाशकरीं शुभाम् ।  
हरिश्चन्द्रस्य नृपतेः सकलत्रसुतस्य वै ॥३४॥
वादौ सत्यगुणोपेतः युगे सत्ये बभूव सः ।  
हरिश्चन्द्राभिधो राजा साकेतपुरभूपतिः ॥३५ ॥
सरयूसरितस्तीरे पञ्चयोजनविस्तृताम् ।  
साकेतनगरीं शासन् भूपो ररक्ष तत्प्रजाः ॥३६ ॥
चक्रवर्ती सत्यसन्धः समस्ताया भुवः पतिः ।  
अतिथीन्स्म पूजयति यथेष्टं स्म ददाति च ॥३७ ॥
नाऽर्थी कश्चिद्गृहात्तस्य निवर्तते न सत्कृतः ।  
अर्थी यदिच्छति तत्तद् ददात्येव तु सर्वदा ॥३८ ॥
विप्रा मिष्टान्नभिक्षाद्यैः क्षत्रिया बहुमानकैः ।  
वैश्याः सहायतालाभैः शूदाश्चाश्रममीलनैः ॥३९ ॥
देवा यज्ञीयहव्यान्नैः ऋषयश्चातिथेयकैः ।  
मुनयो ब्रह्मभक्त्याद्यैः सकामा वाञ्छितार्थकैः ॥1.256.४० ।  
नार्यो वृत्तिपाल ताद्यैर्बाला विद्यादिरञ्जनैः ।  
अन्ये यथेष्टसम्प्राप्तैः पूज्यन्ते तेन सर्वथा ॥४१ ॥
तुष्टाः सर्वे गृहं यान्ति सुखं जीवन्ति तत्प्रजाः ।  
नाऽस्य राज्ये धनहीनो भक्तिहीनश्च मानवः ॥४२ ॥
पितृसेवाविहीनो न प्रमदासु घृणाकरः ।  
वेदघोषो यज्ञहोमश्चार्थिदानप्रवाहकः ॥४२ ॥
सर्वो धर्मो हरेर्नाम पञ्चक विरराम न ।  
एवं वर्तयतस्तस्य कीर्तिर्दिक्षु विदिक्षु च ॥४४ ॥
व्याप्ता बभूव त्रैलोक्ये न सत्याच्चलतीति सः ।  
तदा ब्रह्मा हरिः शम्भुर्विश्वामित्रादयः खलु ॥४५ ।  
परीक्षार्थं समायाताः कियत्सत्यं नु लम्बते ।  
हरिश्चन्द्रेण सम्मानं द्विजरूपधरेषु वै ॥४६ ।  
कृतं चातिथ्यसेवादि स्वेष्टव्यार्थो निवेदितः ।  
विश्वामित्रस्ततः प्राह राज्यं सर्वमपेक्ष्यते ॥४७ ।  
दीयतां मे महाराज निर्ऋणोऽहं भवाम्यतः ।  
तथास्त्विति नृपः प्राह जलं मुक्त्वा ददौ ततः ॥४८ ।  
राज्यं प्रगृह्य च पृथग् ययाचे दक्षिणां मुनिः ।  
दक्षिणार्थं पृथगद्र्व्यं नासीत् तत्पूर्तये नृपः ॥४ ९ ।  
बभूव राज्यभ्रष्टोऽसौ सेवाकैङ्कर्यमाप्तवान् ।  
विक्रीत्वा वनिता पुत्रौ स चकारात्मविक्रयम् ॥1.256.५ ० ।  
पुल्कसस्य तु दासत्वं प्राप्तो राजा स पुण्यभाग् ।  
श्मशाने सत्यमालम्ब्य मृतचैलापहारकः ॥५ १ ।  
सोऽभवन्नृपतिपूज्यो न सत्याच्चलितः खलु ।  
एवं वै तस्य नृपतेर्बहवो वत्सरा गताः ॥५२।  
वेतनं तु ददात्येव विश्वामित्राय दक्षिणाम् । -  
तथापि दक्षिणा पूर्णा न जाता ऋषितुष्टये ॥५ ३ ।  
वस्त्रं पात्रं भवेल्लब्धं सर्वं तद्दक्षिणाकृते ।  
ददात्येव प्रपूर्त्यर्थं स्वयं दुःखं तु विन्दति ॥५४।  
एवं प्रपूरिता कर्मचारिकैङ्कर्यवर्तिना ।  
दक्षिणाऽपि तता दास्यं वृत्त्यर्थं प्रकरोति सः ॥५५ ।  
दुःखस्याऽन्तो न चायातस्ततश्चिन्तापरोऽभवत् ।  
किं करोमि क्व गच्छामि दुःखस्याऽन्तः कथं भवेत् ॥५ ६ ॥
पत्नी वणिग्गृऽहे दासी पुत्रस्त्वन्यत्र किङ्करः ।  
अहं श्मशानसेवी चाऽप्यहो चाण्डालकिङ्करः ॥५७॥
क्व राज्यं क्व च कैङ्कर्य चक्रं मायामयं न्विदम् ।.  
तथापि दुःखनाशः स्यात्तथा यत्नं करोमि वै ॥५८ ॥
इतिचिन्तयतस्तस्य मग्नस्य दुःखसागरे ।  
आजगाम मुनिस्तत्र ज्ञात्वा राजानमातुरम् ॥५९ ॥
वैष्णवं च प्रजाशीर्वादपात्रं न्यायवर्तिनम् ।  
गौतमाख्यः कृपालुश्च परोपकृतिकारकः ॥1.256.६ ० ॥
आशीर्वादान् ददौ राज्ञे सुखी भवेति सर्वथा ।  
नृपो ननाम तं विप्रं कृताञ्जलिपुटः स्थितः ॥६ १ ॥
कथयामास वृत्तान्तमात्मनो दुःखसम्भृतम् ।  
श्रुत्वा सर्वं गौतमस्तु बभूव चातिविस्मितः ॥६२॥
दुःखनिस्तरणोपायं व्रतं तूपादिदेश तम् ।  
मासि भाद्रपदे राजन् कृष्णपक्षेऽतिपावनी ॥६३ ॥
एकादशी त्वजानाम्नी भवति दुःखनाशिनी ।  
अस्याः कुरु व्रतं राजन् दुःखध्वंसो भविष्यति ॥६ ४॥
तव पत्नी व्रतमस्याः करोत्वपि सुखावहम् ।  
पुत्रस्ते त्वेकभुक्तं वा व्रतं कुर्यात् सुखाप्तये ॥६५॥
इत्यादिष्टो हरिश्चन्द्रश्चकाराऽजाव्रतं परम् ।  
मुनिर्ययौ च तत्पत्नीं पुत्रं निर्दिश्य तद्व्रतम् ॥६६ ॥
जगाम स्वाश्रमं राज्ञी कुमारश्च यथोदितम् ।  
चक्रतुश्च यथाशक्ति त्वजाव्रतमहर्निशम् ॥६ ७॥
कृते तस्मिन् व्रते राज्ञो दुःखस्याऽन्तोऽभवत्क्षणात् ।  
राज्ञ्याश्चापि च किङ्कर्या दुःखस्याऽन्तोऽभवत्क्षणात् ॥६८ ॥
पुत्रो मृतोऽभवत्तत्र व्रतोत्तरं दिवाऽपि सः ।  
रोहितो जीवनं प्राप व्रतस्यैव प्रभावतः ॥६९ ॥
तद्दुःखं बहुभिर्वर्षैर्भोक्तव्यं क्षयतां गतम् ।  
निस्तीर्णदुःखो राजाऽऽसीद् व्रतस्याऽस्याः प्रभावतः ॥1.256.७० ॥
पत्न्या सह समासङ्गं पुत्रजीवनमित्यपि ।  
पुत्रेण च समासङ्गं हरिश्चन्द्रस्त्ववाप वै ॥७१ ॥
ब्रह्मविष्णुमहेशाश्च विश्वामित्रादयस्तदा ।  
स्वस्वरूपाः समायाताः प्रत्यक्षा दुःखनुत्तये ॥७२ ॥
ते सत्यस्य परीक्षाऽद्य पूर्णा जातेति चोचिरे ।  
सर्वे देवाश्च देव्यश्च समायातास्तदुत्सवे ॥७३ ॥
आशीर्वादप्रदानार्थं हरिश्चन्द्राय भूभृते ।  
दिवि दुन्दुभयो नेदुः पुष्पवर्षमभूद् दिवः ॥७४॥
एकादश्याः प्रभावेण हरिश्चन्द्रः सपुत्रकः ।  
सदारश्च स्वकं सर्वं प्राप्य राज्यमकण्टकम् ॥७५ ॥
भुक्त्वा तु बहुवर्षाणि कृत्वा भक्तिं हरेस्ततः ।  
पुत्रं राज्ये स्थापयित्वा पत्न्या सह विरागवान् ॥७६ ॥
स्वर्गं लेभे हरिश्चन्द्रः सपुरः सपरिच्छदः ।  
अनन्तकालं तद् भुक्त्वा ययौ साकेतधाम सः ॥७७॥
ईदृग्विधं व्रतं लक्ष्मि! ये करिष्यन्ति मानवाः ।  
सर्वपापविनिर्मुक्ताः सर्वदुःखविहीनकाः ॥७८ ॥
स्वर्गं मोक्षं परं सर्वे यास्यन्ति परमं पदम् ।  
पठनाच्छ्रवणाद् वापि त्वश्वमेधफलं भवेत् ॥७९ ॥
तस्मादस्याः कथा श्रव्या कर्तव्यं श्रद्धया व्रतम् ।  
तदङ्गभूतदानार्चापूजनं विधिवत्तथा ॥1.256.८ ० ॥
व्रतकर्ता तदन्येषां पापक्षालनको भवेत् ।  
स्वर्गं प्रापयिता चापि याम्यादिभयवारकः ॥८ १ ॥
किमु तर्हि स्वात्मकृते भुक्तिमुक्तिसमर्जने ।  
समर्थश्चेति वक्तव्यं नारायणप्रसङ्गतः ॥८२॥
अस्या व्रती पुनर्नैव जायतेऽतस्त्वजा मता ।  
अजा मुक्तिर्भवेदस्या व्रतादस्मादजा हि सा ॥८ ३ ॥
इति श्रीलक्ष्मीनारायणीयसंहितायां प्रथमे कृतयुगसन्ताने भाद्रपदकृष्णाऽजैकादशीव्रतमाहात्म्यं, विश्वामित्रकृता हरिश्चन्द्रस्य सत्यव्रतपरीक्षा, राज्यस्त्रीपुत्रहानिः, गौतमप्रदर्शिताऽजाव्रतेन दुःखनिवृत्तिरित्यादिनिरूपणनामा षट्पञ्चाशदधिकद्विशततमोऽध्यायः ॥२५६ ॥
    
