+++
title = "०९३"

+++
श्रीनारायण उवाच  
असुरा गर्जमानास्ते आक्षिपन्तो रणे सुरान् ।  
शतकोटिप्रमुख्याश्च बलेन बलिना सह ॥१ ॥
प्रदुद्रुवुः सुराँस्ते वै महाबलपराक्रमान् ॥
स्वानि रूपाणि बिभ्रन्तः समापेदुः सहस्रशः ॥२ ॥
केचिद्व्याघ्रकृतस्वाराः केचिन्महिषपृष्ठगाः ॥
केचिदश्वसमारूढा द्विपपृष्ठस्थिताः परे ॥ ३ ॥  
सिंहारूढास्तथा केचित्केचिच्छरभवाहनाः ॥
केचिद्गृध्रसमारूढाः केचिच्छार्दूलपृष्ठगाः ॥ ४ ॥  
केचित्कुलिङ्गमयूरहंसकाकादिवाहनाः।  
अन्ये मकरकूर्मोष्ट्रश्वाऽश्वजम्बूकपृष्ठगाः ॥ ५ ॥  
एवं पशुक्लृप्तवाहाः पक्षिपृष्ठाप्तवाहनाः ॥
जलाकाशादिसञ्चारिप्राणिपृष्ठासनास्तथा ll६॥  
रथयन्त्रशकटादिवह्रिविमानसंस्थिताः।  
पादात्या बहवस्तत्र खड्गशक्त्यृष्टिपाणयः ॥ ७ ॥  
पट्टिशपाशपरिघशूलमुद्गलपाणयः  
भूशुण्डीछुरिकाखड्गगदाचक्रशरायुधाः Il८ll  
विमानानां गजानां च रथानां वाजिनां तथा ।  
पद्गानां तत्र सैन्यानि बलिमुख्यानि कोटिशः ॥ ९ ॥  
स्पर्धमानास्ततोऽन्योन्यं गर्जमाना भटा मिथः ।  
बहुक्रुद्धा दुराधर्षा योद्धुकामा व्यवस्थिताः ॥1.93.१०॥  
वदन्ति स्म च विश्वासो न कार्यो दुर्हृदां क्वचित् ॥
न विश्वसेत्पूर्वविरोधिषु स्वार्थिजनेष्वपि ॥११॥  
यो विश्वसेदरातौ स क्लेशाब्धिं मस्तके वहेत् ।  
पूर्वं परिचिता देवा बहुवारं तु दानवैः ॥१२॥  
तत्र पुनः पुनः शाठ्यं कृतवन्तस्त एव तु ।  
सुधा न पायिताऽस्मभ्यं मनागपि न दीयते ॥१३॥  
तस्माद्युद्धेन नाशस्तु तेषां कार्यस्ततोऽमृतम् ॥
स्वर्गराज्यं च भोक्ष्यामो वयं युद्धार्जितं स्वकम् ॥१४॥  
ध्वजैश्छत्रैः पताकैश्च रणभूमिममण्डयन् ।  
चामरैः पटहैः शङ्खैस्तूर्यैश्च द्विगलैस्तथा ॥१५॥  
तद्वत् सर्वे सुराश्चेन्द्रप्रमुखा रणगामिनः ।  
पीत्वाऽमृतं महाभागा वाहानारुह्य दंशिताः ॥१६॥  
स्वस्वबलसमायुक्ता दैत्यान्प्रति समुत्कटाः ॥
गजारूढो महेन्द्रश्च सूर्यश्चोच्चैःश्रवःस्थितः ॥१७॥  
शशारूढः शशी तद्वद् यमो महिषमास्थितः ॥
नैर्ऋतः प्रेतपृष्ठस्थो वरुणो मकरे स्थितः ॥१८॥  
पवनस्तु मृगारूढो वृषारूढः शिवस्तथा ॥
कुबेरः पुष्पकारूढो देवाश्चान्ये बलान्विताः ॥१९॥  
विमानस्था लक्षलक्षाः पक्षिस्थाः कोटिशस्तथा ॥
पशुमृगादिवाहस्था ह्यर्बुदा देवकोटयः ॥1.93.२०॥  
स्वस्वाभिमानसंयुक्ताः सर्वे देवास्त्वरान्विताः ॥
छत्रचामरसंवीताः शोभिता विजयश्रियाः ॥२१॥  
विष्णुं प्रणम्य सङ्ग्रामे रणे दैत्यानुपस्थिताः ।  
भीमास्तत्राऽसुराः सर्वे सुराश्च भीमविक्रमाः ॥२२॥  
तेषां घोरमभूद् युद्धं दैत्यदानवनाकिभिः ॥
महाघोरं महानाशं सर्वभूतभयावहम् ॥२३॥  
बाणवर्षि शस्त्रघाति चाऽस्त्रक्षेपि भयानकम् ।  
शब्दा हृन्नाशका जाताः शरपातास्तथाऽभवन् ॥२४॥  
तीरतोमरनाराचैराहतास्त्वपतन् भुवि ।  
वध्यमानास्तथा केचित्समाधिं तत्र लेभिरे ॥२५॥  
भल्लैर्भग्ना निपतिता नाराचैः शकलीकृताः ।  
क्षुरैः प्रहारिताः केचिन्मुद्गरैश्च विपोथिताः ॥२६॥  
शस्त्रघातैः प्रभिन्नाश्च छिन्नाश्च बाणपातनैः ॥
दैत्यसैन्यं महामारैर्भग्नं देवाश्च प्रहृषुः ॥२७॥  
शङ्खनादान्प्रकुर्वाणाः सूचयाञ्चक्रिरे जयम् ॥
देवान्प्रति कृतामर्षा दानवास्ते महाबलाः ॥२८॥  
बलिप्रभृतयः सर्वे संश्रमेणोत्थिताः पुनः ॥
विमानैः सूर्यसङ्काशैरनेकैस्त्वरयाऽन्विताः ॥२९॥  
द्वन्द्वयुद्धमभूत्तेषां सुराणामसुरैः सह ॥
बलिना दानवेन्द्रेण महेन्द्रो युयुधे तदा ॥1.93.३०॥  
यमो नमुचिना सार्धं नैर्ऋतः प्रघसेन च ।  
कुम्भेन सह वरुणो निकुम्भेन समीरणः ॥३१॥  
सुदंष्ट्रेण कुबेरस्तु शेषैः शेषा ववल्मिरे।  
राहुं केतुं समायान्तौ दृष्ट्वा देवाः पलायिताः ॥३२॥  
केतुना व्योमसदृशं मुखं स्वस्य प्रसारितम् ।  
देवानां वै भक्षणार्थं देवाः प्रदुद्रुवुस्तदा ॥३३॥
केचिद्धरिं स्मरन्ति स्म केचिद्भक्त्या विनायकम् ॥
केचिद् दुर्गां तथा शम्भुं ब्रह्माणं चाऽपरेऽमृतम् ॥३४॥  
राहुशिरः पुरस्कृत्य दैत्या जयोन्मुखाः सुरान् ।  
ताडयामासुरत्युग्राः शस्त्रास्त्रप्रस्तरादिभिः ॥३५॥  
देवाः पलायिता दैत्या जयं समाप्नुवँस्तदा ।  
केतुरादौ मुखं स्वं वै व्यादाय ग्रसितुं हरिम् ॥३६॥  
चन्द्रं शक्तं तथा सूर्यं तं तं समीपमागतम् ।  
उद्युक्तोऽभूदमृतोऽसौ वज्रेणापि न नश्यति ॥३७॥  
तदा चन्द्रो महादेवमस्तौत् धावन् कृताञ्जलिः ।  
त्वं शम्भो त्राहि मां देव शरणागतरक्षक ॥३८॥  
देवाँस्त्राहि तथा सर्वान् केतुदुःखं विनाशय ॥
एवमभ्यर्थितः शम्भुर्मा भैष्टेत्यवदत्सुतान् ॥३९॥  
केतुस्तत्राऽगमच्चन्द्रं ग्रसितुं यावदेव हि ।  
धृतश्च शम्भुना केतुर्मुण्डमालासु गुम्फितः ॥1.93.४०॥  
केतू रूपद्वयं कृत्वा जगाम दिवि तत्स्थलात् ॥
शम्भुं तदा पुरस्कृत्य देवा युद्धे मनो दधुः ॥४१॥  
सुरैर्दैत्या हन्यमानाः शस्त्रास्त्रबाणतोमरैः ॥
निपेतुर्बहवस्तत्र क्षता भग्नाश्च कर्तिताः ॥४२॥  
चक्रुर्भुवं मृता दैत्या मांसशोणितकर्दमाम् ॥
नद्यो भयावहास्तत्र वहन्ति मृतदानवान् ॥४३॥  
ध्वजयन्त्रपताकाऽनोगजवाजिशिरांसि च ॥
अगाधाः शोणितोदाश्च प्रवहन्ति रणाङ्गणे ॥४४॥  
तथा तस्मिन्महारौद्रे सुरासुरसमागमे ॥
शक्त्या जघान देवेन्द्रं वैरोचनिरमर्षणः ॥४५॥  
शक्तिं तां वञ्चयित्वेन्द्रो बलिं वज्रेण तत्क्षणम् ॥
जघान बाहुं चिच्छेद भूमावपातयद् बलिः ॥४६॥  
वज्रेण च पुनर्वृषपर्वाणमप्यपातयत् ॥
तत्रापि शतधारेण वज्रेणैव पुनः पुनः ॥४७॥  
अन्येन हेतिना चेन्द्रो दानवानवधीद्रणे ॥
शिरांसि कर्तितान्येवेन्द्रेण प्रकुपितेन वै ॥४८॥  
यमेन वायुना चैव वरुणेन तथाऽग्निना ।  
नैर्ऋतेन कुबेरेण शम्भुनापि विदारिताः ॥४९॥  
इत्येवं कदनं दृष्ट्वा कालनेमिमहासुरः।  
सिंहस्थो दंशितश्चोग्रः त्रिशूलेन समन्वितः ॥1.93.५०॥  
दैत्यानामर्बुदेनैव सिंहारूढेन सङ्गतः ।  
सिंहस्थां दैत्यसेनां तां दृष्ट्वा चेन्द्रपुरोगमाः ॥५१॥  
किं कुर्मोऽद्य वयं सर्वे जेष्यामः कथमासुरान् ।  
विना विष्णुं नाऽस्य जेता कश्चिदन्यो हि लक्ष्यते ॥५२॥  
इति विष्णुं स्मरन्तश्चाऽस्तुवन्नारायणं हरिम् ।  
नमस्तुभ्यं भगवते नमस्ते विश्वनायक ॥५३॥  
श्रीनिवास नमस्तुभ्यं सुरत्रात्रे नमो नमः ॥
त्रातुमर्हसि दैत्येन्द्रकालनेमिभयादिह ॥५४॥  
श्रुत्वा स्तोत्रं हरिः शीघ्रमारुह्य गरुडे स्वकम् ।  
चक्रपाणिः समायातो देवानां विजयाय वै ॥५५॥  
हरिं दृष्ट्वा कालनेमिः प्रहस्योवाच रोषतः ।  
कस्त्वं कथं समायातो मम शस्त्रस्य भोजनम् ॥५६॥  
हरिः प्राह तदा दैत्यं युद्धार्थं समुपागतः ।  
देवानां मूलभूतोऽहं स्थिरो भव सुमृत्यवे ॥५७॥  
सपक्षसिंहसैन्येन कालनेमिर्विहायसा ॥
युयुधे सगरुडेन शाङ्गपाणिसुविष्णुना ॥५८॥  
गरुडेन तदा तुण्डपक्षनखादिहेतिभिः ॥
सिंहा दैत्याः पाटिताश्च खण्डिताश्च विनाशिताः ॥५९॥  
विष्णुना स्वीयचक्रेण निहताः शकलीकृताः ।  
त्रिशूलेनाऽहनद्विष्णुं कालनेमिः प्रतापवान् ॥1.93.६०॥  
वामहस्तेन सङ्गृह्य त्रिशूलं तत्तु लीलया ।  
तेनैव च त्रिशूलेन कालनेमिं जघान ह ॥६१॥  
मूर्छितः पतितश्चाथोत्थायोन्मील्य स्वलोचने ।  
धृत्वा खड्गं समधावद्विष्णुं तावत्तु विष्णुना ॥६२॥  
चक्रेण कर्तितं तस्य मस्तकं तत्क्षणात् खलु ॥
अन्ये दैत्यास्तु देवैश्च हता नष्टा क्षयं गताः ॥६३॥  
कालनेमिर्हतो दैत्यो देवा जाता ह्यकण्टकाः ॥
तिरोधानं गतो विष्णुरिन्द्रस्तत्राऽकरोद् दयाम् ॥६४॥  
पतितक्लीबरूपाणां भग्नानां भीतचेतसाम् ।  
मुक्तकच्छशिखानां च चक्रे स्वास्थ्यक्रियां हरिः ॥६५॥  
आयात् त्रिविष्टपं चाथ सुरसेनान्वितो हरिः ॥
बभूवुर्मुदिताः सर्वे यक्षगन्धर्व किन्नराः ॥६६॥  
देवर्षयो ब्रह्मर्षयः प्रोचुरिन्द्रोऽभिषिच्यताम् ॥
स एवेन्द्रोऽमरावत्यामभिषिक्तः शचीयुतः ॥६७॥  
तदा महोत्सवो लक्ष्मि! देवलोके परोऽभवत् ॥
शङ्खपटहमृदङ्गमुरजानकगोमुखाः ॥६८॥  
भेरीदुन्दुभितूर्याणि नेदुः स्वर्गे गृहे गृहे ॥
जगुश्च गायकाः सर्वे गन्धर्वाः किन्नरास्तथा ॥६९॥  
तुष्टुवुश्च तदा सिद्धगन्धर्वचारणर्षयः ।  
ननृतुश्चाप्सरोगणा उत्सवोऽभूत्स्थले स्थले ॥1.93.७०॥  
शुक्राचार्यो दैत्यगुरुस्तपोऽर्थं मानसोत्तरम् ।  
गतोऽभूत् क्षयमाश्रुत्य जगाम समराङ्गणे ॥७१॥  
सञ्जिवन्या विद्यया स मृतदैत्यानजीवयत् ॥
निद्रापायगता यद्वदुत्थितास्ते तदासुराः ॥७॥
तेऽपि सर्वे निवासार्थं पातालमगमन् सुखम् ॥
सुधापानप्रलाभेन देवा नैवाऽम्रियन्त ह ॥७३॥  
वाहनादीनि भगवान् सङ्कल्पेनाऽप्यजीवयत् ।  
इति देवि! समुद्रस्य मन्थनं त्वभवत्पुरा ॥७४।  
इतिश्रीलक्ष्मीनारायणीयसंहितायां प्रथमे कृतयुगसन्ताने सुधापानभेदजन्यदेवाऽसुरसङ्ग्रामेन्द्राभिषेकादिनिरूपणनामा त्रिनवतितमोऽध्यायः ॥९३॥  
    
