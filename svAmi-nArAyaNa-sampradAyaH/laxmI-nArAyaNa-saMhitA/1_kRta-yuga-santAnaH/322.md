+++
title = "३२२"

+++
श्रीनारायण उवाच-  
शृणु लक्ष्म्यधिमासान्ते दिने त्वक्षरधामनि ।  
कृतमुद्यापनं सर्वैः पुरुषोत्तममन्दिरे ॥ १ ॥  
राधाकृष्णादयः सर्वे गोलोकस्थाः समाययुः ।  
वासुदेवादयो व्यूहाः स्वप्रजाभिः समाययुः ॥ २ ॥  
महावैकुण्ठलोकस्था वयं नारायणादयः ।  
त्वया सह प्रजाभिश्च गता अभूम चाक्षरम् ॥ ३ ॥  
अव्याकृताऽमृतधामभूमश्रीपुरतत्स्त्रियः ।  
न्यायेश्वरादयः सर्वे मुदा तत्र ययुस्तदा ॥ ४ ॥  
महाविष्णुप्रभृतयो हिरण्यगर्भसृष्टयः ।  
प्रवैराजाश्चावरणा ईश्वरा जग्मुरक्षरम् ॥ ५ ॥  
विष्णोर्जलावरणोर्ध्ववैकुण्ठस्था ययुस्तथा ।  
सदाशिवस्य धामस्था महामायाप्रजा ययुः ॥ ६ ॥  
एवं त ईश्वराश्चावतारा गत्वाऽक्षरं परम् ।  
चक्रुरुद्यापनं तत्र पुरुषोत्तममासिकम् ॥ ७ ॥  
ब्रह्मणः सत्यलोके चर्षयो मुनिजनास्तथा ।  
मातृगणाः पितरश्च देवा जग्मुश्च वैष्णवः ॥ ८ ॥  
उद्यापनप्रकर्तारो दिव्या ययुर्नरादयः ।  
तीर्थानि देवताः सर्वा देव्यो जग्मुर्दिशस्तथा ॥ ९ ॥  
तत्त्वान्यपि ययुस्तत्र सरितः सिन्धवस्तथा ।  
पर्वताश्च तथाऽखाता द्वीपाः खण्डा ययुस्तथा ॥ १ ०॥  
ग्रहास्ताराश्च नक्षत्रमण्डल वृक्षवल्लयः ।  
दिव्या वै भक्तवर्यास्तु दैत्या दानवराक्षसाः ॥ ११ ॥  
ओषधयस्तथा सर्पा नागाः पतत्त्रयोऽमलाः ।  
जलवासाः स्थलवासा वायुवासा ययुस्तदा ॥ १ २॥  
पातालस्था विवरस्था दिव्यादिव्या ययुस्तदा ।  
व्रतिनः सहवासाश्च भक्ता उद्यापनङ्कृते ॥ १३ ॥  
सत्ये पैतामहे लोके सन्निधौ ययुरादरात् ।  
पुरुषोत्तममासस्योद्यापनार्थं ययुश्च ते ॥ १४॥  
गन्धर्वाः किन्नराः सूतादयश्च सुरमानवाः ।  
भट्टचारणभृत्याश्च रौद्रा अपि च शाङ्कराः ॥ १५॥  
एते चान्ये व्रतपूर्तिफलार्थं चोत्सवे गताः ।  
शृणु लक्ष्मि! तत्र तत्र यथाशक्ति यथाधनम् ॥ १६ ॥  
कृतमुद्यापनं सर्वैः सर्वेष्टसिद्धिदायकम् ।  
भुक्तिमुक्तिप्रदं द्रव्यदानपूर्वं कृतं तु तैः ॥ १७॥  
शृणु तैस्तु कृतमुद्यापनं संश्रावयामि ते ।  
पुरुषोत्तममासस्य यदुक्तं हरिणा स्वयम् ॥ १८ ॥  
पक्षद्वये चतुर्दश्याममायां पूर्णिमातिथौ ।  
एकादश्यां नवम्यां वा व्रताहेऽष्टमिकातिथौ ॥ १ ९॥  
यत्र तिथौ भवेदानुकूल्यं तत्रापि वा तिथौ ।  
उद्यापनं प्रकुर्याद्वै व्रतसम्पूर्तिहेतवे ॥ २ ० ॥  
पुरुषोत्तममासस्य दुन्दुभिश्च स्थले स्थले ।  
उद्धोषयति गत्वैव कुर्वन्तूद्यापनं शुभम् ॥ २ १॥  
पुरुषोत्तममासस्य फलं पूर्णं भविष्यति ।  
श्रुत्वाऽपि डिण्डमं चान्ये चक्रुरुद्यापनं गृहे ॥ २२॥  
रात्रौ भूशायिनो भूत्वा ब्रह्मचर्यं प्ररक्ष्य च ।  
प्रातरुत्थाय ते सर्वे चक्रुर्ध्यानं हरेस्ततः ॥ २३ ॥  
कृत्वा शौचादिकाः सर्वा दैहिकीर्बाह्यतः क्रियाः ।  
दिव्यादिव्यं यथावर्ष्म कृत्वा स्नानादिकं ततः ॥२४॥  
जपं होमं तथा सन्ध्यां स्वाध्यायं तर्पणादिकम् ।  
यथालोकं यथावर्ष्म यथायोग्यं विधाय ते ॥ २५ ॥  
नित्यां पूजां वृद्धपूजां कृत्वा पूज्यार्हणादिकम् ।  
आचम्य च भुवं कृत्वा संस्कृतां बहुविस्तराम् ॥ २६॥।  
चक्रुश्च मण्डपं तत्र बहुस्तम्भसमन्वितम् ।  
रत्नहीरकहाराद्यैराम्राऽशोकादितोरणैः ॥ २७॥  
कदलीस्तम्भपत्राद्यैः कल्पवल्ल्यास्तरोः फलैः ।  
कलशैः रङ्गवल्लीभिश्चाम्बरैः कानकान्वितैः ॥ २८ ॥  
बन्धयित्वा प्रदीपैश्च शोभयित्वा सुगन्धिभिः ।  
वासयित्वा च तन्मध्ये पञ्चधान्यैश्च सप्तभिः ॥ २ ९॥  
धान्यैर्वा कारयित्वैव सर्वतोभद्रमण्डलम् ।  
सपत्नीकान् विष्णुभक्तान् निमन्त्र्य च यथाबलम् ॥ ३० ॥  
न्यसुश्चतुरः कलशाँश्चतुर्दिक्षु च मण्डले ।  
सुवस्त्रश्रीफलपूगीनागवल्लीदलान्वितान् ॥३ १ ॥  
तत्राऽक्षतान् पूरयित्वा शर्कराद्रव्यमिश्रितान् ।  
वासुदेवं सङ्कर्षणं प्रद्युम्नं चानिरुद्धकम् ॥३ २॥  
ईशानतः क्रमान्न्यस्य मध्ये च कलशे शुभे ।  
सफले साम्बरे पूगीस्वर्णमुद्राऽक्षतान्विते ॥ ३ ३॥  
पञ्चरत्नयुते स्वर्णे न्यधुः श्रीपुरुषोत्तमम् ।  
राधालक्ष्म्यादिसहितं सौवर्णे दिव्यरूपिणम् ॥ ३४॥  
एवं तैर्व्रतिभिः सर्वैः स्थापनं श्रीहरेः कृतम् ।  
आचार्यश्च गुरुस्तत्र पूजनार्थं प्रवेशितः ॥ ३५॥  
देहशुद्धिः कारिता च यजमानस्य तेन वै ।  
तत आवाहितो देवश्चासनं च प्रदापितः ॥ ३६॥  
पादप्रक्षालनार्थ वै दत्तं जलं सुतीर्थजम् ।  
चतुर्दिक्षु कृता दीपाः सुगन्धस्तत्र कारितः ॥३७॥  
अर्घ्यं फलादिभिर्युक्तं दम्पत्या च समर्पितम् ।  
आचमनीयसलिलं दत्तं देवाय तीर्थजम् ॥ ३८ ॥  
दधि दुग्धं घृतं क्षौद्रं शर्करा चामृतं तथा ।  
अभिषेक जलस्नानं दत्तानि केशवाय वै ॥ ३ ९॥  
वस्त्रेण मार्जितो देवौ वस्त्राभूषणभूषितः ।  
गन्धसारोत्तरतैलसुगन्धाद्यैः सुवासितः ॥४० ॥  
कुङ्कुमकज्जलचूर्णचन्दनाद्यैः सुशोभितः ।  
मणिहीरकमौत्तिकहारोपवीतभूषितः ॥४ १ ॥  
किरीटकुण्डलकटकोर्मिकाशृङ्खलान्वितः ।  
छत्रयष्टिनक्तकचामरपत्त्राणरक्षितः ॥४२॥  
पर्यङ्क गेन्दुक कशिप्वा दर्शादि प्रदापितः ।  
पुष्पतुलसीपद्माद्यैः पुण्ड्रैश्चन्द्रैः सुशोभितः ॥४३ ॥  
अथ तन्मण्डपे ताम्रपात्रे होमश्च कारितः ।  
चतुर्थ्यन्तैर्नाममन्त्रैस्तिलैर्घृतेन सत्फलैः ॥४४॥  
अष्टोत्तरशतवारं ततश्च तर्पणं कृतम् ।  
देवाश्च पितरश्चेति तृप्यन्तां पुरुषोत्तमः ॥४५॥  
अथ नीराजितो देवो बहुवर्त्यनलैस्तथा ।  
नमस्कृतः स्तुतः प्रदक्षिणीकृतश्च वैष्णवैः ॥४६॥  
दण्डवत्सत्कृतश्चापि ध्यातः श्रीपुरुषोत्तमः ।  
क्षमापितो हरिः पुष्पाञ्जलिर्दत्तश्च शार्ङ्गिणे ॥४७॥  
अथ सम्भोजितो देवो मिष्टान्नैस्तर्पितोऽमृतैः ।  
अर्पितश्च जलैर्मिष्टफलैस्ताम्बूलचर्वितः ॥४८ ॥  
सुगन्धैरुद्वर्तितश्च करयोः पुरुषोत्तमः ।  
स्वास्थ्यैर्विश्रमितो देवः पादयोरभिवाहितः ॥४९॥  
एवं सर्वैः पूजितश्च भगवान् पुरुषोत्तमः ।  
आविर्भूतोऽदृश्यताग्रे फलन्त्वनन्तकं ददौ ॥५ ० ॥  
अथाऽऽचार्याय सन्दत्ता दक्षिणा हेमरूप्यका ।  
धेनुदानं कृतं चापि स्वर्णशृङ्गारभूषितम् ॥५ १ ॥  
घृतवस्त्रतिलपात्रं दत्तं विप्राय तत्र च ।  
प्रतिमा च प्रदत्ता संहिताशास्त्रं समर्पितम् ॥५२ ॥  
कांस्यानि सम्पुटात्मानि त्रिंशद्दत्तानि वै तदा ।  
तदा त्रिंशत्त्रिंशदपूपैश्च मध्ये सम्पूरितानि वै ॥५३ ॥  
एतद्ब्रह्माण्डदानं वै कल्पितं पुरुषोत्तमे ।  
प्रत्यङ्गं तु यावन्ति छिद्राणि सन्ति पद्मजे ॥५४॥  
तावद्वर्षसहस्राणि वैकुण्ठे वसतिर्भवेत् ।  
ततो वसतिर्गोलोके ततो धाम्न्यक्षरे परे ॥५५ ॥  
अथवाऽपूपसामग्र्यपक्वा देया द्विजन्मने ।  
अथ सम्भोजिता विप्राः सन्तः साध्यश्च बालकाः ॥५६॥  
पायसान्नैश्च मिष्टान्नैर्व्यञ्जनैश्चामृतादिभिः ।  
चतुर्धा भोजनैर्भक्ष्यभोज्यलेह्यसुचोष्यकैः ॥५७॥  
रसैर्दुग्धादिभिर्वार्भिः शर्करैलादिमिश्रितैः ।  
ततो जलं मुखशुद्धिस्ताम्बूलकं च दक्षिणा ॥५८॥  
वस्त्राण्याभरणान्युत्तमोत्तमान्यर्पितानि वै ।  
देवीभ्यो देवताभ्यश्च गुरुभ्योऽप्यर्पितानि च ॥५९ ॥  
तत्तल्लोकज तत्त्वानि दानयोग्यानि यानि वै ।  
भूतेभ्य आश्रितेभ्यश्चातिथिभ्योऽन्नं समर्पितम् ॥ ६० ॥  
ततो भुक्तं स्वजनैश्च सह व्रतिभिरादरात् ।  
फलाहारादिकं योग्यं व्रतभङ्गाऽकरं हि यत् ॥६ १ ॥  
मध्याह्नेऽपि कृतं तद्वन्निशि रात्रौ च वै तथा ।  
पूजितो भोजितो देवो जागरेण युतैर्जनैः ॥६२ ॥  
गीतं च नर्तनं पुण्यं भजनं च कृतं जनैः ।  
प्रातः स्नात्वा पूजितश्च क्षमाप्याऽथ विसर्जितः ॥६ ३ ॥  
आचार्याय प्रदत्तः स मूर्तिरूपः परेश्वरः ।  
एवमुद्यापनं कृत्वा ययुः सर्वे निजालयम् ॥६४॥  
फलं चानन्तकं प्राप्तं पुरुषोत्तमसेवनात् ।  
ततो लक्ष्मि! यथाशक्ति व्रतमेतत्समाचरेत् ॥ ६५॥  
दुःखदारिद्र्यदौर्भाग्यनाशः स्यादिष्टमाप्नुयात् ।  
नियमानां परित्यागस्ततः कुर्याद् व्रती जनः ॥६६॥  
मध्यभोजी नक्तभोजी ब्राह्मणान् भोजयेद् व्रती ।  
अयाचिते व्रते लब्धे स्वर्णदानं समाचरेत् ॥६७॥  
मासोपवासिना देया दोग्ध्री गौर्दक्षिणायुता ।  
धात्रीव्रती प्रदद्याच्च दधिं क्षीरं च शर्कराम् ॥६८ ॥  
फलानां नियमे लक्ष्मि! फलदानं समाचरेत् ।  
तैलरोधे घृतं देयं घृतरोधे पयोऽर्पणम् ॥६९॥  
धान्यानां नियमे दद्याद् धान्यानि तानि तानि च ।  
भूशायित्वे तु पर्यङ्कगेन्दुककशिपुच्छदान् ॥७०॥  
फलपत्रादिनियमे तानि दद्याद् द्विजन्मने ।  
मौने घण्टाशङ्खवाद्यान् दद्याद् देवाय पद्मजे ॥७ १॥  
नखकेशधरो दद्यादादर्शं केशकर्चिकाम् ।  
उपानहौ प्रदद्याच्च ह्युपानदादिवर्जने ॥७२॥  
क्षारत्यागे रसान् दद्याद् दीपदाने तु दीपकान् ।  
एकान्तरोपवासी च कुम्भानष्टौ प्रदापयेत् ॥७३ ॥  
राज्ञां यावत्य इष्टाश्च स्मृद्धयोऽत्र भवन्ति वै ।  
देया दाने च ताः सर्वा यथाशक्ति यथाधनम् ॥ ७४॥  
एकान्नेन व्रती यायाच्चतुर्बाहुः परां गतिम् ।  
एकभोज्युपवास्येव सर्वान्कामानवाप्नुयात् ॥७५॥  
पूर्वाह्णे भुञ्जते देवा मध्याह्ने मुनयस्तथा ।  
अपराह्णे पितृगणा नक्तभोजी नरो भवेत् ॥७६॥  
दिने दिनेऽश्वमेधस्य फलं नक्तादनो लभेत् ।  
द्वादशीव्रतकृद् याति गरुडेन हरेः पदम् ॥७७॥  
यस्य यस्य नियमः स्यात्तत्तद्दाने नियोजयेत् ।  
तेन पूर्णं व्रतं स्याच्च ब्रह्मलोकप्रदं भवेत् ॥७८॥  
अनित्येन शरीरेण साध्यं मोक्षपदं सदा ।  
पुरुषोत्तमतुल्यं तु नास्ति लक्ष्मि! त्रिलोकके ॥७९॥  
सहस्रजन्मतप्तेन तपसाऽपि न गम्यते ।  
यत्फलं गम्यते लोके पुरुषोत्तमसेवया ॥८ ०॥  
त्रिरात्रस्नानतश्चात्र शाखामृगोऽक्षरं ययौ ।  
आसीद्वै केरले देशे द्विजो धनातिलोलुपः ॥८ १ ॥  
तेन कदर्यनाम्ना सः ख्यातिं जगाम देहिषु ।  
सदन्नवस्त्रं भुक्तं न स्वाहा स्वधा कृता न वा ॥८२॥  
धनं पृथ्व्यां रक्षितं च धर्मकार्यं कृत न च ।  
न व्रतं नोत्सवश्चापि न ग्रहणं न कुम्भनम् ॥८३॥  
कृतं कृतं भिक्षणं तु धनस्याऽटन् विदीनवत् ।  
सोऽगान्मालाकारवाटिकायां दुःखं रुदन्मुहुः ॥८४॥  
मालाकारो दयां कृत्वा ररक्ष स्वान्तिके हि तम् ।  
वाटिकारक्षकं कृत्वा माली ग्रामे गतो भवेत् ॥८५॥  
पश्चाज्जघास पक्वानि चाक्रीणत फलानि सः ।  
एवं स्तेनक्रियाकर्तुर्जग्मुरयुतवत्सराः ॥८६॥  
ममार च वने तत्र नाऽवाप वह्निदारुणी ।  
यमदूतैर्नीयमानस्ताड्यमानो यमालयम् ॥८७॥  
गच्छन्नुवाच दुष्कर्मफलं प्राप्तं मयाऽद्य वै ।  
मानुषं जन्म सम्प्राप्य न किञ्चित् सुकृतं कृतम् ॥८८ ॥  
चौर्यादिसञ्चितं द्रव्यं स्थितं भूमौ निरर्थकम् ।  
न धृतं नाऽत्तमेवेति पुण्यं चापि कृतं नहि ॥८ ९ ॥  
न कुटुम्बं पोषितं च भार्या कष्टेन योजिता ।  
कदर्यो विलपन्नेवं गतो यमपुरं ततः ॥ ९० ॥  
चित्रगुप्तोऽवदद्धर्मं पापद्वयं बहूग्रकम् ।  
फलचौर्यं तथा विश्वासघातित्वं परं बहु ॥९ १ ॥  
श्रुत्वा प्राह यमो दूतान् प्रेतमेनं विधत्थ वै ।  
ततोऽस्तु वानरोऽयं तु मुहुर्नरकयातनः ॥ ९२॥  
इति दूतैः प्रापितः सः प्रेततां निर्जले वने ।  
ततः कपिरभूत् कालञ्जरे शैले भयङ्करे ॥ ९३ ॥  
तत्रेन्द्रेण कृतः पूर्वं कुण्डो मृगसुतीर्थकः ।  
तत्रैव वानरो जातः पूर्वपुण्यात् तदल्पकात् ॥९४॥  
शृणु पूर्वकृतं पुण्यं पुरुषोत्तमशंसनम् ।  
चित्रकुण्डलवैश्योऽभूत् पुरुषोत्तमसद्व्रती ॥ ९५॥  
दानकृत् तं च भिक्षार्थं कदर्यो गतवान् पुरा ।  
प्रशशंस च तं वैश्यं धनलोभेन भिक्षुकः ॥ ९६ ॥  
पुरुषोत्तममासस्य व्रतं यद् विधिना त्वया ।  
कृतं तादृक् कृतं नैव केनापि त्वत्र भूतले ॥ ९७॥  
कृतार्थोऽसि त्वया यत्सेवितः श्रीपुरुषोत्तमः ।  
धन्यदो मोक्षदश्चायं मासः श्रीपुरुषोत्तमः ॥९८ ॥  
देहि मह्यं धनं किञ्चिदिति मासं शशंस सः ।  
तेन पुण्येन तीर्थेऽत्र वानरत्वमुपागमत् ॥ ९९॥  
जन्मतस्तस्य वक्त्रेऽभूत्पीडाऽसृगव्रणसम्भवा ।  
दन्ताः पेतुः क्षुधा व्याप्तो ज्वरातिपीडितोऽभवत् ॥ १०० ॥  
पतितः कुण्डनिकटे आयान्माः पुरुषोत्तमः ।  
दशमीदिनतः पञ्चाहानि कुण्डजले ययुः ॥ १०१ ॥  
व्यसुस्तीर्थजले जातस्तेन दिव्यवपुर्धरः ।  
चतुर्भुजोऽभवद् दिव्यदेवीपार्षसेवितः ॥ १० २॥  
तीर्थमृतेस्तथा जातः स्नानात् पञ्चाहसत्कृतान् ।  
अज्ञानाच्च तथा जातं किं पुनर्विधिना कृतात् ॥ १०३ ॥  
ते सदा सुभगाः पुण्यास्तेषां च सफलो भवः ।  
येषां पुमुत्तमो मासः स्नानदानजपैर्गतः ॥ १०४ ॥  
तानि कोटिगुणान्येव कृतानि पुरुषोत्तमे ।  
कपिर्जगाम गोलोकं विमानवरमास्थितः ॥ १०५ ॥  
एवं कदर्यश्चौरोऽपि वानरत्वं गतोऽपि च ।  
पुरुषोत्तमयोगेन प्राप्तो गौलोकमेव सः ॥ १०६ ॥  
पुरुषोत्तममासस्य कथायाः श्रवणादपि ।  
मासोपोषणपूजादिफलं पूर्णमवाप्यते ॥ १ ०७॥  
श्रुत्वा धर्मं विजानाति श्रुत्वा पापं च नश्यति ।  
श्रुत्वा निवर्तते मोहः श्रुत्वा ज्ञानामृतं मिलेत् ॥ १०८ ॥  
लक्ष्मीनारायणसंहिताख्यं वेदं पठेद् व्रती ।  
शृणुयाच्छ्रीपुरुषोत्तममासे मोक्षदा हि सा ॥ १०९ ॥  
यया नार्या कृतो नैव मासः श्रीपुरुषोत्तमः ।  
तत्पतिनाऽऽदृतश्चेत् सा लभेत् तत्फलं वरम् ॥ ११० ॥  
सती नारी सदा पातिव्रत्यधर्मपरा यदि ।  
पतिरूपो भवत्यस्या मासः श्रीपुरुषोत्तमः ॥ १११ ॥  
कुरूपो वा कुवृत्तो वा दुःस्वभावोऽपि मद्यपः ।  
रोगी क्रोधी स्थवीरो वा मूकोऽन्धो बधिरोऽपि वा ॥ ११ २ ॥  
रौद्रो दीनः कदर्यो वा दरिद्रः कुत्सितोऽपि वा ।  
कातरः कितवो वापि विषयी लम्पटोऽपि वा ॥ ११३ ॥  
सततं देववत्पूज्यः सत्या साध्व्या पतिर्हरिः ।  
विधवया कन्यया च पतिरेव हरिः सदा ॥ १ १४॥  
सेवनीयः पूजनीयो ध्यातव्योऽध्यासितव्य उत् ।  
वाचा च कर्मणा देहेनापि भावनया तथा ॥ ११ ५॥  
न पत्युर्विषमं कार्यं नोद्वेजनीय ईश्वरः ।  
बाला युवती जरठा पत्यधीना प्रिया भवेत् ॥ ११६ ॥  
कामेन लोभेन बलेन वापि दैन्येन भावेन समाश्रयेण ।  
रूपेण वासेन धनादिना वा सतृष्णया वेन्द्रियधातुपुष्ट्या ॥ १ १७॥  
सदम्बरैर्यानवरैश्च वाहनैराभूषणैर्हीरकरत्नकोटिभिः ।  
सुनृत्यगीतैर्बहुलासनैरपि नान्यं भजेत् सा खलु साधुलक्षणा ॥ ११८ ॥  
अन्यस्मै दर्शनार्थं शृङ्गारं कुरुते न वै ।  
स्वानुरूपं नरं या न चिन्तयति प्रिया सती ॥ ११९ ॥  
सुरूपं तरुणं रम्यं कामिनीनां च वल्लभम् ।  
दृष्ट्वा न विकृतिं याति सा वै बोध्या महासती ॥ १२० ॥  
भुङ्क्ते भुक्ते यथा पत्यौ दुःखिते दुःखिना च या ।  
मुदिते मुदिता सुप्ते सुप्ता जागर्ति जाग्रति ॥ १२१ ॥  
वृद्धभक्ता पतिकार्येऽनुकूला नाऽधिकव्यया ।  
गृहाऽऽगतं पतिं प्रत्युत्तिष्ठत्यासनवारिभिः ॥ १२२ ॥  
प्रसन्नवदना काले भोजनादिप्रदायिनी ।  
भुक्तवन्तं श्रावयेन्नाऽप्रियं शान्तिं ददेत्तथा ॥ १२३ ॥  
सेवार्थं सर्वदा भाव्यं प्रीत्यर्थं प्रियया सदा ।  
वस्तुव्ययं न चात्यर्थं कुर्वीत गृहरक्षिका ॥ १२४॥  
शृङ्गारश्चातिभूषादि धारयेत् पतितुष्टये ।  
त्रेतादौ प्रमदानां स्यादार्तवाऽशोचमेव ह ॥ १ २५॥  
तत्र चतुरहान्येव गृहकार्यं न संस्पृशेत् ।  
स्नात्वा सूर्यं पतिं कृष्णं दृष्ट्वा पश्चात् क्रियापरा ॥ १ २६॥  
भवेत्, भवेत्पुत्रकामा युग्मरात्रिरतिप्रिया ।  
पुत्रीकामा त्वयुग्मासु रात्रिषु स्वामिसेविका ॥ १ २७॥  
आषोडशरात्रिकं वै गर्भाधानबलं भवेत् ।  
तदुत्तरं कमलस्य द्वारं बद्धं प्रजायते ॥ १२८ ॥  
न बिभत्सा भवेत् क्वापि रूक्षवाणी भवेन्न च ।  
शूर्पवातं नाऽऽददीत नोपाविशेत्तथांऽगने ॥ १ २९॥।  
द्वारदारौ चुल्लिकायां पेषण्यां निषदीत न ।  
गुरुं वाऽत्युष्णमाहारमजीर्णं न समाचरेत् ॥ १३० ॥  
तेनाऽपत्यवती स्यादन्यथा गर्भक्षरो भवेत्।  
सपत्नी स्थानमिर्ष्यायाः साध्वीर्ष्या परिवर्जयेत् ॥ १३१ ॥  
गृहक्लेशं न जनयेद् रक्षयेत् सर्वथा गृहम् ।  
नाऽऽक्रोशेत् पतिमालक्ष्य भर्त्सयेन्न विमानयेत् ॥ १३ २॥  
रत्या दद्यात्सुखं तस्मै स्वामिने रक्षिणे सदा ।  
पत्याज्ञया बहिर्गच्छेद् देवदर्शनहेतवे ॥ १३ ३॥  
पत्यौ देशान्तरं प्राप्ते साध्वी वर्तेत सर्वथा ।  
रङ्गरागविहीना वै श्वश्र्वाद्याज्ञाकरी सदा ॥ १ ३४॥  
वस्त्रैरङ्गैश्च मलिना न भवेच्छुद्धिमाचरेत् ।  
स्वामिशिष्टं प्रसादान्नजलं भुञ्जीत भावतः ॥ १ ३५॥  
स्नायान्न वस्त्रशून्या वै न नग्ना स्यात् कदाचन ।  
नोलूखले न मुसले न घटादौ न चाश्मनि ॥ १ ३६॥  
न यन्त्रे न च रथ्यायां सती तूपाविशेत् क्वचित् ।  
पतिपादोदकं तीर्थं पिबेत् तीर्थफलप्रदम् ॥ १ ३७॥  
व्रतोपवासनियमान् पतिमुल्लङ्घ्य नाऽऽचरेत् ।  
भर्तुश्चरणावभ्यर्च्य भोक्तव्यं प्रियया सदा ॥ १३८ ॥  
पत्याक्षेप्त्री सरमा स्यादुलूकी स्वोदरम्भरा ।  
सूकरी चान्यपार्श्वस्था वागुरी गुप्तभक्षिका ॥ १३ ९॥  
अवमानकरी मूका सापत्नेर्ष्या तु दुर्भगा ।  
पत्युः कष्टप्रदा नारी कुरूपा रोगिणी भवेत् ॥ १४ ०॥  
भर्ता ब्रह्मा हरो विष्णुर्गुरुस्तीर्थं व्रतं जपः ।  
शुद्धिः स्वर्गं शुभं दानं तस्मात्पतिं सुसेवयेत् ॥ १४१ ॥  
जीवहीनोऽशुचिर्देहा भर्तृहीनाऽशुचिः सती ।  
पतिव्रता प्रिया स्वस्याः पतिं स्वर्गं नयेत् सती ॥ १४२॥।  
यमदूताः पलायन्ते सतीं दृष्ट्वा तु दूरतः ।  
यावत्स्वलोमसङ्ख्यास्ति तावत्कोट्ययुतानि वै ॥ १४३ ॥  
भर्त्रा स्वर्गसुखं भुङ्क्ते रममाणा पतिव्रता ।  
विधवया पतिं स्मृत्वा तर्पणं कार्यमन्वहम् ॥ १४४॥  
दर्भतिलोदकैः पिष्टफलैर्गोग्रासकैस्तथा ।  
अन्यैश्च दानकार्यैश्च पुण्यं समर्जयेत्तु सा ॥ १४५ ।  
ब्रह्माण्डं सम्पुटाकारं कांस्यपात्रकृतं ददेत् ।  
मध्यत्रिंशदपूपपूरितं तन्तुसुवेष्टितम् ॥ १४६ ॥  
पूजितं चाक्षतपुष्पकुङ्कुमैरर्पयेत् सती ।  
पत्नीव्रतो भवेत् तद्वन्पुमान् पत्नीपरायणः ॥ १४७॥  
स्वस्य प्राणं तथा देहं क्षेत्रं शान्तिस्थलीं शुभाम् ।  
पत्नीं सम्मानयेन्नित्यं माधुर्येण विलोकयेत् ॥ १४८ ॥  
मिष्टं दद्याच्च भाषेताऽऽकारयेत्प्रेमभावतः ।  
तिरस्कुर्वीत नो पत्नीं ताडयेन्नाऽऽक्षिपेन्न च ॥ १४९ ॥  
वस्त्रभूषाद्यलङ्कारैर्द्रवचन्दनपुष्पकैः ।  
तैलतन्तुकज्जलाद्यैस्तोषयेत् स्वप्रियां सदा ॥ १५० ॥  
नोद्वेजयेन्न प्रसह्य भुञ्जीत न च रोधयेत् ।  
क्षुधया तृषया पत्नीं कर्मणा दुःखयेन्न च ॥ १५१ ॥  
न चाऽविगणयेन्मानहीनां दासीं प्रियां पतिः ।  
वंशदां रतिदां वल्लीवदाश्रितां प्रपोषयेत् ॥ १५२ ॥  
अथेच्छुकीं न प्रवदेन्नेत्यपि नोच्चरेत्पतिः ।  
ओमित्युच्चार्य सन्दद्यादपेक्षितधनादिकम् ॥ १५३ ॥  
भोज्यकार्यं गृहकार्यं रतिकार्यं तनुक्रियाम् ।  
पतिकार्यं तथाऽन्यच्च कुर्वाणां सुप्रमोदयेत् ॥ १ ५४॥  
नान्यां नारीं समीक्षेत नान्यां व्यवायकृतद्भवेत् ।  
नान्यां प्रियो भवेत् क्वापि पत्नीं लक्ष्मीं विहाय वै ॥ १५५ ॥  
नान्यां पुष्टिप्रदः स्याच्च नान्यया च रमेत वै ।  
यानवाहनदेशाद्युत्सवसामाजकेषु च ॥ १५६॥  
नान्यापरो भवेत् क्वापि यदि स्वर्गं हि वाञ्छति ।  
एवं धर्मपरौ त्वत्र दम्पती मोक्षभागिनौ ॥ १५७॥  
इन्द्रद्युम्नः शतद्युम्नो यौवनाश्वो भगीरथः ।  
कल्पकल्पान्तरे चान्ये वैष्णवा राजभूसुराः ॥ १५८ ॥  
पुरुषोत्तममाराध्य ययुर्भगवदन्तिकम् ।  
पुरुषोत्तममासस्य दुन्दुभिर्येन संश्रुतः ॥ १५९॥  
तेन तेन च सर्वत्रोत्सवोऽनुष्ठित एव ह ।  
दुन्दुभेस्तु प्रपूजा च कृता नारायणेन च ॥ १६० ॥  
यदा यदाऽधिमासोऽपि समागच्छेत् तदा तदा ।  
दुन्दुभिना पटहेन कर्तव्याऽऽज्ञाप्रघोषणा ॥ १६१ ॥  
धाम्न्यक्षरे रक्षितः श्रीपुमुत्तमेन सर्वदा ।  
कृष्णनारायणेन श्रीपुरुषोत्तमशार्ङ्गिणा ॥ १६२ ॥  
राधया च श्रिया लक्ष्म्या पार्वत्या प्रभया तथा ।  
माणिक्यया जयया च रमया सहितः प्रभुः ॥ १६३  
प्रत्यहं त्वधिमासेऽयं पूजनीयः परेश्वरः ।  
भोजनाय सेवनीयो ध्यातव्यः पुरुषोत्तमः ॥ १६४॥  
श्रोतव्यं मासमाहात्म्यं श्लोकोऽध्यायः प्रपूर्णकः।  
गङ्गादिसर्वतीर्थानां फलं स्यान्नात्र संशयः ॥ १६५  
पृथ्वीप्रदक्षिणापुण्यं ब्रह्माण्डोद्धारपुण्यकम् ।  
श्रवणेन भवेदस्य मासा मुक्तिस्तथा भवेत् ॥ १६६॥  
वर्णास्तथाऽऽश्रमवन्तः श्रेष्ठतां सर्वथा गताः ।  
श्रुत्वा मुक्तिं समायान्ति पशुचर्या जना अपि ॥ १६७ ॥  
पुरुषोत्तममाहात्म्यं लेखयित्वा सबन्धनम् ।  
दद्यादस्य फलं वंशत्रयं गोलोकगो भवेत् ॥ १६८ ॥  
माहात्म्यपुस्तकाधारे गृहे तीर्थानि सर्वशः ।  
वसन्ति देवताश्चापि वर्तते पुरुषोत्तमः ॥ १६९॥  
श्रोता वक्ता श्रावयिता वर्णयिता प्रशंसकः ।  
रक्षको व्रतकृद् दाता सर्वे ते पुरुषोत्तमाः ॥ १७० ॥  
कृष्णनारायणोऽनादिश्रीहरिः पुरुषोत्तमः ।  
संहितोपसमादेष्टा पूजनीयो विशेषतः ॥ १७१ ॥  
लक्ष्मीः श्रुत्वा चातितृप्ता पुपूज पुरुषोत्तमम् ।  
कृष्णनारायणं देवं पुपूज स्वपतिं हरिम् ॥ १७२ ॥  
त्वन्मुखामृतपानेन कृतार्थाऽस्मीत्युवाच सा ।  
व्यासं पतिस्वरूपं सम्पुपूज च ननाम च ॥ १७३ ॥  
अहं नारायणो वक्ता लक्ष्मीस्त्वं च नरायणी ।  
गृह्णामि त्वत्कृतां पूजां किमन्यच्छ्रोतुमिच्छसि ॥ १७४॥  
    
इति श्रीलक्ष्मीनारायणीयसंहितायां प्रथमे कृतयुगसन्ताने पुरुषोत्तममासमाहात्म्येऽक्षरधाम्नि सर्वसृष्टीश्वरैः कृतः पुरुषोत्तममासव्रतोद्यापनाविधिः, नियमपूर्त्यर्थं दानानि, दीपदानफलं, कदर्यमुक्तिः, वानरमोक्षणम्, पतिव्रता- धर्माः, पत्नीव्रतधर्माः, कांस्यसम्पुटात्मक ब्रह्माण्डदानं, दुन्दुभिपूजनं, श्रवणादिफलं, चेत्यादिनिरूपणनामा द्वाविंशत्यधिकत्रिशततमोऽध्यायः ॥१.३२२ ॥
    
