+++
title = "४५६"

+++
श्रीनारायण उवाच-  
ध्याने सर्वं समालोच्याऽगस्तिः स्वस्य पतिव्रताम् ।  
लोपामुद्रामुवाचेदं शृणु लक्ष्मि! जगद्धितम् ॥१ ॥
अपि पश्य वरारोहे! किमेतत्समुपस्थितम् ।  
क्व तत्कार्यं क्व च वयं मुनिमार्गाऽवलम्बिनः ॥२ ॥
काशीक्षेत्रे निवसतां विघ्ना भवन्ति भाग्यतः ।  
काशीक्षेत्रं न मोक्तव्यं सर्वथैव मुमुक्षुभिः ॥३ ॥
उपस्थितोऽयं कल्याणि! सोऽन्तरायो महान्मम ।  
तथापि देवकार्यार्थं यास्यामि श्रीशिवोऽवतात् ॥४ ॥
इत्युच्चार्य शिवं नत्वोपस्पृश्याऽसिजलं शुभम् ।  
लोपामुद्रासहायः स योगेन तपसा मुनिः ॥५ ॥
व्योममार्गेण दिव्येन निमेषार्धेन वै दिवम् ।  
जगामाऽग्रे ददर्शाद्रिं विन्ध्यं रुद्धाम्बरोन्नतम् ॥६ ॥
चकम्पे त्वचलस्तूर्णं दृष्ट्वैवाऽग्रस्थितं मुनिम् ।  
तमगस्तिं प्रियायुक्तं वातापील्वलवैरिणम् ॥७ ॥
गोवर्धनं करे धृत्वाऽस्थापयद् यो यमीभुवि ।  
तमग्निसदृशं विन्ध्यो भूत्वा खर्वतरो भयात्॥८ ॥
आज्ञाप्रसादः क्रियतां किङ्करोऽस्मीति चाऽब्रवीत् ।  
अगस्तिः प्राह विन्ध्य! त्वं मां विजानासि तत्त्वतः ॥९ ॥
पुनरागमनं चेन्मे तावत् खर्वतरो भव ।  
इत्युक्त्वा प्रियया साकं दक्षिणाशां ययौ मुनिः ॥1.456.१० ॥
विन्ध्यः पश्यति सोत्कण्ठो न शप्तो यदगस्तिना ।  
न मया सदृशो धन्य इति मत्वा तुतोष ह ॥११ ॥
अद्य श्वो वा परश्वो वाऽप्यागमिष्यति वै मुनिः ।  
इति चिन्तामहाभारैर्गिरिर्ह्रस्वस्तथा स्थितः ॥१ २॥
नोऽद्यापि मुनिरायाति नाद्यापि गिरिरेधते ।  
अरुणोऽपि च तत्काले कालज्ञोऽश्वानकालयत् ॥१ ३॥
जगत्स्वास्थ्यमवापोच्चैः पूर्ववद् भानुसञ्चरैः ।  
विवर्धिषति यो नीचः पराऽसूया समुद्वहन् ॥१४॥
दूरे तद्वृद्धिवार्ताऽऽस्तां प्राग्वृद्धेरपि संशयः ।  
मनोरथा न सिद्धाः स्युः सिद्धा नश्यन्त्यपि ध्रुवम् ॥१५॥
अविज्ञायाऽन्यसामर्थ्यं स्वसामर्थ्यं प्रदर्शयेत् ।  
उपहाससमवाप्नोति तथैवाऽयमिहाऽचलः ॥१६॥
अथ गोदावरीतीरं ययावगस्तिरीश्वरः ।  
ददर्शाऽग्रे महालक्ष्मीं सहास्यां सुचिरं स्थिताम् ॥१७॥
तां तु स्तुत्वा भगवतीं महालक्ष्मीं हरिप्रियाम् ।  
पत्नीयुक्तः प्रणनाम साष्टाङ्गं दण्डवन्मुनिः ॥१८॥
लक्ष्मी प्राह मुनिं लोपामुद्रां चापि पतिव्रताम् ।  
प्रसन्नाऽहं त्वां प्रवीक्ष्य वृणु यत्ते हृदि स्थितम् ॥१ ९॥
राजपुत्रि! महाभागे! त्वमिहोपविशाऽमले ।  
कोलदैत्यविनाशार्थमहमत्र समागता ॥1.456.२०॥
त्वदङ्गलक्षणैरेभिः सुपवित्रैश्च ते व्रतैः ।  
निर्वापयितुमिच्छामि दैत्याऽस्त्रैस्तापितां तनुम् ॥२१ ॥
इत्युक्त्वा मुनिपत्नीं तां समालिङ्ग्य हरिप्रिया ।  
अलञ्चकार सुप्रीत्या बहुसौभाग्यमण्डनैः ॥२२॥
लोपामुद्राऽपि तां लक्ष्मीं सेवयामास सुस्पृशैः ।  
देहसंवाहनं चक्रे तापः शशाम च श्रियः ॥२३॥
लोपामुद्रा श्रियाः पादौ धृत्वा ननाम सादरम् ।  
ववन्दे स्तवनं चक्रे तव लक्ष्मिः तदा सती ॥२४॥
शृणु तत्स्तवनं येन स्तावकाः स्युर्धनाश्रयाः ।  
नैकसम्पत्समायुक्तास्त्वया प्रसन्नयेक्षिताः ॥२५॥
*मातर्नमामि कमले! पद्माऽऽयतसुलोचने ।  
* श्रीविष्णुहृत्कमलस्थे विश्वमातर्नमोऽस्तु ते ॥२६॥
क्षीरसागरसत्पुत्रि पद्मगर्भाभसुन्दरि ।  
लक्ष्मि प्रसीद सततं विश्वमातर्नमोऽस्तु ते ॥२७॥
महेन्द्रसदने त्वं श्रीः रुक्मिणी कृष्णभामिनी ।  
चन्द्रे ज्योत्स्ना प्रभा सूर्ये विश्वमातर्नमोऽस्तु ते ॥२८॥
स्मितानने जगद्धात्रि शरण्ये सुखवर्द्धिनि ।  
जातवेदसि दहने विश्वमातर्नमोऽस्तु ते ॥२९॥
ब्रह्मणि त्वं सर्जनाऽसि विष्णौ त्वं पोषिका सदा ।  
शिवे संहारिका शक्तिर्विश्वमातर्नमोऽस्तु ते ॥1.456.३ ०॥
त्वया शूरो गुणी विज्ञो धन्यो मान्यः कुलीनकः ।  
कलाशीलकलापाढ्यो विश्वमातर्नमोऽस्तु ते ॥३ १ ॥
त्वया गजस्तुरगश्च स्त्रैणस्तृणं सरः सदः ।  
देवो गृहं कणः श्रेष्ठा विश्वमातर्नमोऽस्तु ते ॥३२॥
त्वया पक्षी पशुः शय्या रत्नं पृथ्वी नरो वधूः ।  
श्रेष्ठाः शुद्धा महालक्ष्मि! विश्वमातर्नमोऽस्तु ते ॥३३॥
लक्ष्मि! श्रि कमले पद्मे रमे पद्मोद्भवे सति ।  
अब्धिजे विष्णुपत्नि त्वं प्रसीद सततं प्रिये *॥३४॥
* इति स्तुता प्रसन्ना च श्रीरुवाच पतिव्रताम् ।  
लोपामुद्रे मुने जाने वां यत् हृत्तापकारणम् ॥३५॥
सचेतनं दुनोत्येव काशीविश्लेषजोऽनलः ।  
युवां वाराणसीं प्राप्य सिद्धिं प्राप्स्यथ ईप्सिताम् ॥३६॥
ये पठिष्यन्ति मत्स्तोत्रं तापदारिद्र्यनाशकम् ।  
इष्टसम्पत्प्रदं तेषां जयसन्ततिकारकम् ॥३७॥
मम सान्निध्यदं बालग्रहादिव्याधिनाशनम् ।  
भविष्यति मम सारूप्यादिप्रमोक्षणं तथा ॥३८॥
इति लब्ध्वा दम्पती श्रीप्रदाशिषः प्रणम्य ताम् ।  
ययतुर्नातिदूरस्थं श्रीशैलं कमलाश्रयम् ॥३९॥
पत्नीयुक्तः स संवीक्ष्य परां मुदमवाप ह ।  
परोपकरणं येषां जागर्ति हृदये सताम् ॥1.456.४०॥
नश्यन्ति विपदस्तेषां सम्पदः स्युः पदे पदे ।  
तीर्थस्नानैर्न सा शुद्धिर्बहुदानैर्न तत्फलम् ॥४१।  
तपोभिरुग्रैस्तन्नाऽप्यमुपकृत्या यदाप्यते ।  
नोपकारात्परो धर्मो नाऽपकारादघं परम् ॥४२॥
उपकारफलं लक्ष्मीदर्शनं शैलदर्शनम् ।  
लोपामुद्रामुनिभ्यां श्रीवेङ्कटाद्रिर्विलोकितः ॥४३॥
उवाच वचनं पत्नीं तदा प्रीतमना मुनिः ।  
आकर्णय वरारोहे तत्त्वं ते कथयामि वै ॥४४॥
मुक्तिस्थानान्यनेकानि भवन्ति भूतले सति ।  
प्रयागं तीर्थराजं वै कुरुक्षेत्रं च नैमिषम् ॥४५॥
अवन्तिका हरिद्वारमयोध्या मथुरा पुरी ।  
द्वारिका चामरावती तथा कुङ्कुमवापिका ॥४६॥
सरस्वती सिन्धुसङ्गो गङ्गासागरसङ्गमः ।  
काञ्ची च त्र्यम्बकं चापि सप्तगोदावरीतटम् ॥४७॥
कालञ्जरं प्रभासश्च बद्रिकाश्रमरैवतौ ।  
महालयस्तथौङ्कारक्षेत्रं च पौरुषोत्तमम् ॥४८॥
गोकर्णो भृगुकच्छश्च भृगुतुङ्गश्च पुष्करम् ।  
श्रीपर्वतो मानसं च धारातीर्थं च भौतिकम् ॥४९॥
आध्यात्मिकानि तीर्थानि दयास्नेहादिकान्यपि ।  
एतानि मुक्तिदान्येव नाऽत्राऽस्ति संशयो मनाक् ॥1.456.५०॥
सत्यं तीर्थं क्षमातीर्थं तीर्थमिन्द्रियनिग्रहः ।  
सर्वभूतदयातीर्थं तीथमार्जवमित्यपि ॥५१ ॥
दानं तीर्थं दमस्तीर्थं सन्तोषस्तीर्थमुच्यते ।  
ब्रह्मचर्यं परं तीर्थं तीर्थं च प्रियवादिता ॥५२॥
ज्ञानं तीर्थं धृतिस्तीर्थं तपस्तीर्थमुदाहृतम् ।  
सर्वतीर्थपरं तीर्थं शुद्धिर्या मानसी सदा ॥९३॥
न जलेन विशुद्धिर्वै मनःशुद्धि सती सदा ।  
न शरीरमलत्यागाच्छुद्धिर्देहो न निर्मलाः ॥५४॥
ऐहिकसुखलब्ध्यर्थं वाञ्च्छा वै मानसो मलः ।  
तत्र तत्र विरागस्तु सुनैर्मल्यमुदाहृतम् ॥५५॥
भावे तु निर्मले जाते कामाद्या अपि निर्मलाः ।  
दोषाश्च गुणतां यान्ति सत्त्वप्रकर्षसंश्रयात् ॥५६ ॥
निगृहीतेन्द्रियग्रामो यत्र क्वापि वसेज्जनः ।  
तत्र तस्य कुरुक्षेत्रं नैमिषं पुष्कराणि च ॥५७॥
ध्यानपूते ज्ञानजले रागद्वेषमलापहे ।  
यः स्नाति मानसे तीर्थे स याति परमां गतिम् ॥५८॥
एतत्ते मानसं प्रोक्तं तीर्थं साधुप्रसेवनम् ।  
बाह्य भौमं जलीयं च शृणु तीर्थं कथं हि तत् ॥५९॥
शारीरा ब्रह्मरन्ध्राद्या भागा मेध्यतमा यथा ।  
तथा भूजलभागाश्च मेध्यास्तीर्थानि तानि वै ॥1.456.६ ०॥
स्वयञ्जातानि पुण्यानि कानिचिद् देवजानि च ।  
कानिचित्सत्पूरुषाणां निवासाद्यैः कृतानि च ॥६१ ॥
पतिव्रतानां वासाद्यैश्चमत्कारैः सतामपि ।  
सतीनां चाप्यनुग्रहैः साध्वीनां तपसा तथा ॥६२॥
पत्नीव्रतानां कार्याद्यैस्तीर्थानि सम्भवन्ति हि ।  
आत्मतीर्थं महत् प्रोक्तं श्रीकृष्णो महतो महान् ॥६३॥
शुद्धं बुद्ध्यात्मकं तीर्थं निर्मलानीन्द्रियाण्यपि ।  
भौतिकानि शरीराणि तपोभिः पावनानि च ॥६४॥
अस्थि चर्मादिकं चाप्यशुद्धं सतां तु पावनम् ।  
तीर्थं वै जायते कृष्णतपोयोगात् सुदिव्यकम् ॥६५॥
कथात्मकं सर्वश्रेष्ठं तीर्थं तीर्थोत्तमोत्तमम् ।  
भावात्मकं महत्तीर्थं स्नेहतीर्थं च सुकृतम् ॥६६॥
वृद्धाभिवन्दनं तीर्थं ब्रह्मलोकप्रदं मतम् ।  
यज्ञभूमिर्महत्तीर्थं गोतीर्थं तुलसीक्षतिः ॥६७॥
एकादश्यादिकं तीर्थं तारयत्येव बन्धनात् ।  
श्रद्धात्मकं परं तीर्थं पुण्यदं फलदं तथा ॥६८॥
तस्माद्भौमेषु तीर्थेषु जलीयेषु तथा प्रिये ।  
यथा दिव्यत्वबुद्धिर्वै तथा कृत्वा तु देहिषु ॥६९॥
देवालयेषु देवेषु मूर्तिषु प्रतिमासु च ।  
सत्सु साध्वीषु सत्कार्यं सुकृतं त्वर्जयेत् सदा ॥1.456.७०॥
आन्तरेषु च बाह्येषु तीर्थेषु स्नाति यो जनः ।  
कृष्णसङ्घगतौ भक्तो विन्दति परमां गतिम् ॥७१॥
स्नानं दानं जपो होमस्तर्पणं वपनं कृतम् ।  
हरेः सतां सेवनं च दर्शनं त्वक्षयं भवेत् ॥७२॥
काशी काञ्ची च मायाख्या त्वयोध्या द्वारवत्यपि ।  
मथुराऽवन्तिका चैता मोक्षदा भगवद्भुवः ॥७३॥
तथापि काशिका सर्वदेववासेन यादृशी ।  
मानसे मे रोचतेऽद्य न तथाऽन्या पतिव्रते ॥७४॥
तारकं ज्ञानमन्त्रादि ददाति शङ्करः स्वयम् ।  
नित्यं भिक्षुकरूपेण भ्रमत्येव गृहं गृहम् ॥७५॥
महावैष्णवराजोऽयं वैकुण्ठं चामृतं तथा ।  
गोलोकं चापि कैलासं भक्तान् प्रेषयति प्रभुः ॥७६॥
यममार्गः सदा रुद्धः काशीवासकृतां प्रिये ।  
अविमुक्तं महाक्षेत्रं शिवादीनां परात्परम् ॥७७॥
तद्वासार्थं रोचयेऽहं यावस्तां काशिकां पुरीम् ।  
सतीनां काशिकावासाद् ब्रह्मलोकाऽऽप्तिरेव वै ॥७८॥
सतीलोकात्परं लोकं वैकुण्ठं यान्ति ताः स्त्रियः ।  
एतच्छ्रुत्वा मुनिं लोपामुद्रा पप्रच्छ सादरम् ॥७९॥
नारीणां चाप्सरसां च सतीनां क्वाऽस्ति तत्पुरम् ।  
वद मे जीवनेशाऽत्र स्यां च निःसंशया यथा ॥1.456.८० ॥
ओमित्युक्त्वा सतीलोकमगस्तिः प्राह योषिते ।  
शृणु साध्वि भूमिलोकात्परो वायुस्तरः स्मृतः ॥८१॥
पिशाचादिनिवासः स ततो गुह्यकमण्डलम् ।  
गुह्यकानां तु देवानां लोकः स स्मृद्धिसम्भृतः ॥८२॥
ततो गान्धर्वलोकश्च यत्र गन्धर्वचारणाः ।  
ततो वैद्याधरो लोको विद्याध्रा यत्र सन्ति हि ॥८३॥
ततो धर्मपुरी रम्या धार्मिकाः स्वर्गवासिनः ।  
ततः स्वर्गं महत्पुण्यभाजां स्थानं सदासुखम् ॥८४॥
ततश्चाऽप्सरसां लोकः स्वर्गे चोर्ध्वे व्यवस्थितः ।  
अप्सरसो महासत्यो यज्ञभाजां प्रियङ्कराः ॥८५॥
वसन्ति चाप्सरोलोके लोकपालानुसेविकाः ।  
युवत्यो रूपलावण्यसौभाग्यनिधयः शुभाः ॥८६॥
दृढग्रन्थिनितम्बिन्यो दिव्यालङ्कारशोभनाः ।  
दिव्यभोगप्रदा गीतिनृत्यवाद्यसुपण्डिताः ॥८७॥
कामकेलिकलाभिज्ञा द्यूतविद्याविशारदाः ।  
रसज्ञा भाववेदिन्यश्चतुराश्चोचितोक्तिषु ॥८८॥
नानाऽऽदेशविशेषज्ञा नानाभाषासुकोविदा ।  
सङ्केतोदन्तनिपूणाः स्वतन्त्रा देवतोषिकाः ॥८९॥
लीलानर्मसु साभिज्ञाः सुप्रलापेषु पण्डिताः ।  
क्षीरोदस्य सुताः सर्वा नारायणेन निर्मिताः ॥1.456.९० ॥
उर्वशी मेनका रम्भा चन्द्रलेखा तिलोत्तमा ।  
वपुष्मती कान्तिमती लीलावत्युपलावती ॥९१ ॥
अलम्बुषा गुणवती स्थूलकेशी कलावती ।  
कलानिधिर्गुणनिधिः कर्पूरतिलकोर्वरा ॥९२॥
अनङ्गलतिका विद्युल्लता मदनमोहिनी ।  
चकोराक्षी चन्द्रकला मणिप्रभा मनोहरा ॥९३॥
ग्रावद्रावा तपोद्वेष्ट्री चारुनासा सुकर्णिका ।  
दारुसञ्जिवनी सुश्रीः क्रतुशुल्का शुभानना ॥९४॥
तपःशुल्का तीर्थशुल्का दानशुल्का हिमावती ।  
पञ्चाश्वमेधिका विद्या राजसूयार्थिनी प्रभा ॥९५॥
अष्टाग्निहोमिका माध्वी वाजपेयशतोद्भवा ।  
अच्छोदा मोहिनी चम्पा ललिता च जया रमा ॥९६॥
वर्धिनी पद्मिनी मञ्जुकेशी हेम्नी च मञ्जुला ।  
मिश्रकेशी देविका शान्तिका षष्टिसहस्रकम् ॥९७॥
अप्सरसां वसत्यन्या स्त्रियो लोकेऽत्र सन्त्यपि ।  
सदाऽस्खलितलावण्याः सदाऽस्खलितयौवनाः ॥९८॥
दिव्याम्बरा दिव्यमाला दिव्यगन्धानुलेपनाः ।  
दिव्यभोगैः सुसम्पन्नाः स्वेच्छाविधृतविग्रहाः ॥९९ ॥
कृत्वा मासोपवासानि स्खलन्ति ब्रह्मचर्यतः ।  
सकृदेव द्विकृत्यो वा त्रिःकृत्वो दैवयोगतः ॥1.456.१००॥
ता इमा दिव्यभोगिन्यो रूपलावण्यसम्पदः ।  
निवसन्त्यप्सरोलोके सर्वकामसमन्विताः ॥१०१ ॥
कृत्वा व्रतानि साङ्गानि कामिकानि विधानतः ।  
भवन्ति कामचारिण्यो देवभोग्या इहाऽऽगताः ॥१ ०२॥
पतिव्रतधरानार्यो बलेन बलिना धृताः ।  
भर्तृबुद्ध्या रमन्ते त कदाचित्ता इमाः प्रियाः ॥१० ३॥
भर्तरि प्रोषिते यास्तु ब्रह्मचर्यव्रताः सदा ।  
विप्लवन्ते सकृद् दैवात् ता एता वामलोचनाः ॥१ ०४॥
स्वर्णं सुगन्धं सहस्रं शय्यां भूषाश्च भोजनम् ।  
बहुकौतुकवस्तूनि समर्च्य द्विजदम्पतीम् ॥१ ०५॥
सङ्क्रान्तौ वा व्यतीपाते दद्यात् या वरवर्णिनी ।  
कामरूपधरो देवः प्रीयतामिति वादिनी ॥१ ०६॥
कोऽदात् कस्मा अदात् कामोऽदात् कामाय त्वदात्तथा ।  
कामो दाता कामः प्रतिगृहीता काम ते इदम् ॥१ ०७॥
इतिमन्त्रेण सन्दात्री यथाशक्ति सकामना ।  
सा श्रेष्ठाऽप्सरसां मध्ये वसेत् कल्पमिहांऽगना ॥१ ०८॥
कन्यारूपधरा काचिद् व्याभुक्ता केनचित् क्वचित् ।  
देवरूपेण तं कालमारभ्य ब्रह्मचारिणी ॥१ ०९॥
वृत्तं तद् ध्यायमाना सा निधनं याति कालतः ।  
दिव्यरूपधरा सेह जायते दिव्यभोगभाक् ॥1.456.११ ०॥
इत्यावेद्य स्त्रियै कुम्भजन्मा मित्रावरुणजः ।  
लोपामुद्राऽभिधपत्न्यै तूष्णीमास महामुनिः ॥११ १॥
अथ काश्यां शिवा दुर्गा देव्यो ब्रह्मव्रतप्रियाः ।  
ययुः प्रातरगस्त्यस्याश्रमं देवीं पतिव्रताम् ॥११ २॥
देवीपूज्यां महासाध्वीं लोपामुद्रां प्रवीक्षितुम् ।  
अदृष्ट्वा तामनिवृत्तां रिक्तं चाश्रममण्डलम् ॥११ ३॥
ध्यात्वा ज्ञात्वा वेङ्कटाद्रौ स्थितां द्रष्टुं द्रुतं ययुः ।  
नेमुराश्लेषयामासुः कथाः प्राहुः परस्परम् ॥१ १४॥
देवीभिरर्थिता साध्वी ताभिः साकं निजाश्रमम् ।  
अगस्तिना सह साध्वी समाजगाम काशिकाम् ॥१ १५॥
पतिव्रतां महासाध्वीं सतीं प्राप्य सुरस्त्रियः ।  
काशीस्था सुखमापन्ना दुर्लभः सत्समागमः ॥११६ ॥
इति ते कथितं लक्ष्मि! विन्ध्यस्याऽवर्धनं तथा ।  
अगस्त्यस्य चमत्कारो लोपामुद्रासतीशता ॥१ १७॥
या कन्या शृणुयाच्चेदं पठेद्वा सा पतिव्रता ।  
सती साध्वी श्रीसमाना भवेदेव न संशयः ॥१ १८॥
इति श्रीलक्ष्मीनारायणीयसंहितायां प्रथमे कृतयुगसन्ताने  
विन्ध्याचलस्य सूर्यमार्गमवरुद्ध्य स्थितस्याऽगस्त्येन निरोधः कृतः, अगस्त्यस्य महालक्ष्मीदर्शनं, महालक्ष्मीस्तोत्रं, तीर्थविविधता, तीर्थप्रशंसा, अप्सरसां लोकः, अप्सरोभावप्राप्तिकारणानि, काशीदेविभिर्लोपामुद्रागस्त्ययोः काशीं प्रत्यानयनमित्यादिनिरूपणनामा षट्पञ्चाशदधिकचतुश्शत-  
तमोऽध्यायः ॥४५६॥
    
