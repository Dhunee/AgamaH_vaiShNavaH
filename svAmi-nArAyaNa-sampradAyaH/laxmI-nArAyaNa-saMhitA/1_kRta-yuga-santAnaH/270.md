+++
title = "२७०"

+++
श्रीनारायण उवाच-  
श्रूयतां च त्वया लक्ष्मि! पञ्चमीनां व्रतानि वै ।  
यानि कृत्वा जना यान्ति सुखं मोक्षं च सम्पदः ॥१ ॥
चैत्रशुक्लस्य पञ्चम्यां मत्स्यजन्माऽभवद्धरिः ।  
मत्स्यः कार्यः सुवर्णस्य तस्य कार्यो महोत्सवः ॥२ ॥
मत्स्योऽयं ब्रह्मपुत्रो यो हयग्रीवं निहत्य वै ।  
वेदान् समानयामास स पूज्यो भूतिमिच्छता ॥३ ॥
चैत्रशुक्ल तृतीयायां मत्स्यः सत्यव्रताय यः ।  
बीजानि रक्षितुं नावि दिदेश पूज्य एव सः ॥४ ॥
अर्धो नराकृतिरूर्ध्वमधो मत्स्याकृतिर्हि सः ।  
सौवर्णोऽर्च्यः कृतमालानदीतीरे ससत्यकः ॥५ ॥
वामे शङ्खं गदां दक्षे दधन् मुकुटयुक् शुभः ।  
नैवेद्ये दधि भक्तं च दध्यक्तान्वटकाँस्तथा ॥६ ॥
दद्याच्च गापयेद्गाथां मत्स्यजन्ममयीं कथाम् ।  
दानानि गुरवे दद्याद् भुञ्जीताऽऽरार्त्रिकोत्तरम् ॥७ ॥
इयं श्रीपञ्चमी प्रोक्ता श्रिया यत्र तपः कृतम् ।  
श्रीकृष्णास्याऽऽप्तये तस्माद् व्रतं कार्यं श्रियोऽर्चनम् ॥८ ॥
गन्धाद्यैरुपचारैश्च नैवेद्यैः पायसादिभिः ।  
विभूषणैः फलपुष्पैः श्राङ्गारिकसुवस्तुभिः ॥९ ॥
लक्ष्म्यास्तु पूजकं पूजिकां तु लक्ष्मीर्न मुञ्चति ।  
पृथ्वी चात्र तिथौ नीता वराहेण जलोपरि ॥1.270.१० ॥
तस्या व्रतं प्रकर्तव्यं मूर्त्यर्चनादिभिः शुभम् ।  
चन्द्रव्रतं तया चात्र कर्तव्यं क्षयनाशनम् ॥११ ॥
चन्द्रक्षयो विनष्टोऽभूत् तपसा शम्भ्वनुग्रहात् ।  
हयग्रीवावतारश्च जातोऽस्यां पञ्चमीतिथौ ॥१२ ॥
हयग्रीवव्रतं कुर्याद् हयास्यं तु समर्चयेत् ।  
सौवर्णं मानवं देहं सायुधं पृथिवीयुतम् ॥१३ ॥
हिरण्याक्षस्य हन्तारं वासुदेवं जनार्दनम् ।  
पूजयेद्विधिना भृष्टाँश्चणकान् भोजयेत्तथा ॥१४ ॥
दद्याद् दानान्योषधीनां रसानां वारिशाखिनाम् ।  
व्रतकर्ता भवेन्नित्यं नीरोगो धनधान्यवान् ॥१५ ॥
अथ वैशाखपञ्चम्यां शेषः पूज्योऽत्र मानवैः ।  
तेन नागगणैर्दत्तमभीष्टं लभते फलम् ॥१६ ॥
नागा नोपद्रवं कञ्चित् कुर्वन्ति व्रतिनो गृहे ।  
क्षेत्रे वाट्यां तथोद्याने रक्षकास्ते भवन्ति वै ॥१७ ॥
अथ ज्येष्ठस्य पञ्चम्यां पितॄनभ्यर्चयेत् सुधीः ।  
सर्वकामफलावाप्तिर्भवेद्वै पितृतर्पणैः ॥१८ ॥
अथाऽऽषाढस्य पञ्चम्यां वायुव्रतमुदीरितम् ।  
ग्रामाद्बहिर्विनिर्गत्य धरोच्छ्राये समास्थितः ॥१९ ॥
ध्वजं च पञ्चवर्णम्ं वै वंशदण्डाग्रयोजितम् ।  
समुच्छ्रितं निदध्याच्च दण्डमूलं प्रपूजयेत् ॥1.270.२ ० ॥
ध्वजो यां यां दिशं याति वायुना प्रेरितस्तथा ।  
दण्डमूले तद्दिगीशानां वै कुर्यात् प्रपूजनम् ॥२१ ॥
प्रथमादिषु यामेषु यां यां वायुः प्रवर्तते ।  
तस्मै तस्मै दिगीशाय पूजां सम्यक् प्रकल्पयेत् ॥२२॥
एवं स्थित्वा निराहारो बहिर्यामचतुष्टयम् ।  
सायमागत्य देहं स्वं भुक्त्वा स्वप्याद् भुवि क्षणम् ॥२३ ॥
यः स्वप्नो जायते रात्रौ स एव भविता ध्रुवम् ।  
अशुभं दृश्यते चेद्वै ह्युपवासं समाचरेत् ॥२४॥
शिवपूजां निशि कृत्वा द्विजानष्टौ तु भोजयेत् ।  
लसेच्छुभफलं तेन दाने दद्याद्गवादिकम् ॥२५ ॥
व्रतमेतत्सुसम्प्रोक्तं शुभाशुभनिदर्शनम् ।  
नॄणां सौभाग्यजनकं परत्राऽत्र सुखावहम् ॥२६ ॥
श्रावणे कृष्णपञ्चम्यामन्नवृद्धिकरं व्रतम् ।  
कर्तव्यं तु जनेनाऽत्र सर्वान्नस्मृद्धिकृद्धि तत् ॥२७॥
चतुर्थ्यां दिनशेषे तु सर्वाण्यन्नानि पद्मजे ।  
पृथक्पात्रेषु सलिलैराक्लेदयेत् प्रगे ततः ॥२८ ॥
तान्येव सलिलान्येव दद्यात् सूर्योदये सति ।  
पितॄषिदेवताभ्यश्च सुक्लिन्नाऽन्नानि चापि वै ॥२९॥
प्रासादिकानि तान्येव याचकेभ्यः समर्पयेत् ।  
निशि शम्भुगृहं गत्वा लिङ्गं गन्धादिनाऽर्चयेत् ॥1.270.३० ॥
नमः शिवाय प्रजपेत् प्रार्थयेदन्नसिद्धये ।  
शारदीयानि चान्नानि तथा वासन्तिकान्यपि ॥३१ ॥
यानि स्युस्तैः समृद्धोऽहं भूयां जन्मनि जन्मनि ।  
एवं सम्प्रार्थ्य विप्रेभ्यो दत्त्वाऽन्नानि च वाग्यतः ॥३२ ॥
प्रभुञ्जीत च तान्येव व्रतं त्वन्नकरं हि तत् ।  
सर्वान्नसम्पज्जनकं परलोकगतिप्रदम् ॥३३ ॥
श्रावणे शुक्लपञ्चम्यां मतं जीवन्तिकाव्रतम् ।  
जीवन्तीपत्रपुष्पाद्यैरिन्द्राणीं पूजयेद् व्रती ॥३४॥
द्वारस्योभयतो लेख्या गोमयेन विषोल्बणाः ।  
नागास्तान्पूजयित्वैव सम्प्रणम्य द्विजातये ॥३५ ॥
स्वर्णरूप्यादिकं दद्यात् तदनन्तफलप्रदम् ।  
एकभुक्तव्रतं कुर्याद् दारापत्यसुहृद्वृतः ॥३६॥
भाद्रकृष्णस्य पञ्चम्यां नागान् क्षीरेण तर्पयेत् ।  
यस्तस्याऽऽसप्तमं यावत्कुलं सर्पात् सुनिर्भयम् ॥३७॥
भाद्रस्य शुक्लपञ्चम्यां पूजयेदृषिसत्तमान् ।  
प्रगे स्नात्वा मृदा कृत्वा वेदिकां पुष्पशोभिनाम् ॥३८ ॥
आस्तीर्य च कुशाँस्तत्र सप्तर्षीन् वै समर्चयेत् ।  
गन्धैश्च विविधैः पुष्पैर्धूपदीपनिवेदनैः ॥३९ ॥
ऋष्यन्नं भोजने दद्यान्निवारान्नं विशेषतः ।  
नैवेद्यं विपचेद् व्रतकृत् श्यामाकाद्यैरकृष्टजैः ॥1.270.४० ॥
प्रासादिकं व्रती त्वद्यादाचार्यान् सप्त भोजयेत् ।  
प्रतिमाः सप्त कुर्वीत जटिलाः सोपवीतकाः ॥४ १ ॥
सौवर्णास्ता घटेष्वेव ताम्रेषु मृन्मयेषु वा ।  
सन्न्यस्य स्नापयेद् भक्त्या पञ्चामृतादिवारिभिः ॥४२॥
उपचारैः षोडशभिः पूजयित्वाऽर्घ्यमर्पयेत् ।  
होमं कुर्यात् तिलहविर्व्रीहिघृतयवादिभिः ॥४३ ॥
पुण्यैर्मन्त्रैर्नामभिश्च हुत्वा पूर्णाहुतिं चरेत् ।  
वस्त्रालङ्कारसंयुक्ता दद्याद् गाः सप्त वेदिने ॥४४॥
गुरवे दक्षिणां दानं दद्याद्वै व्रतपूर्तये ।  
भोजयित्वा गुरून् विप्रान् प्रणिपत्य विसर्जयेत् ॥४५॥
प्रासादिकं स्वयं त्वद्यात् सह बन्धुभिरादरात् ।  
एवं कृत्वा व्रतं साङ्गं भुकिं मुक्तिं व्रती व्रजेत् ॥४६॥
नारी कृत्वा व्रतं राजंस्स्वल्पान्दोषान्धुनोति वै ।  
आश्विनकृष्णपञ्चम्यां गोपालः कृष्ण एव ह ॥४७॥
कुङ्कुमवाप्यां सञ्जज्ञे निम्बदेवानिकालये ।  
कार्यश्चतुर्भुजः कृष्णः पूजनीयो विधानतः ॥४८॥
उत्सवस्तु महान् कार्यो व्रतदानप्रभोजनैः ।  
कम्भरालक्ष्म्या अपि तत्पत्न्या युक्तोऽर्च्य आदरात् ॥४९ ॥
आश्विने शुक्लपञ्चम्यामुपाङ्गललिताव्रतम् ।  
पुरा व्रतं ललितया हरेः प्राप्तिकृते कृतम् ॥1.270.५०॥
तस्याः स्वर्णमयीं मूर्तिं शक्त्या निर्माय पद्मजे ।  
उपचारैः षोडशभिः पूजयेत्तां विधानतः ॥५ १ ॥
पक्वान्नं फलसंयुक्तं सघृतं दक्षिणादिकम् ।  
प्रासादिकं ब्राह्मणाय प्रदद्याद् व्रतपूर्तये ॥५ २॥
कार्तिके शुक्लपञ्चम्यां जयया हरिलब्धये ।  
कृतं व्रतं जयामत्र षोडशादिसुवस्तुभिः ॥५३॥
पूजयित्वा भोजयित्वा दत्वा च दक्षिणादिकम् ।  
विसर्जयेत्ततः पश्चात् स्वयं भुञ्जीत वै व्रती ॥५४॥
जयाव्रते सम्प्रकुर्यात्तीर्थे स्नानमघापहम् ।  
अश्वमेधाऽवभथस्य स्नानस्य फलमाप्नुयात् ॥५५ ॥
अपुत्रो लभते पुत्रं वन्ध्या गर्भवती भवेत् ।  
रोगी त्वारोग्यमाप्नुयाद् भुक्तिं मुक्तिं व्रजेद् व्रती ॥५ ६॥
मार्गे शुक्लस्य पञ्चम्यां नागान्प्रपूज्य भावतः ।  
नागेभ्यो ह्यभयं लब्ध्वा मोदते सह बान्धवैः ॥५७॥
पौषेऽपि शुक्लपञ्चम्यां पूज्यः श्रीकृष्ण एव च ।  
पितरश्च तथा नागाः पूज्या सुखकरा मताः ॥५८॥
माघस्य शुक्लपञ्चम्या वसन्तव्रतमीरितम् ।  
वसन्तस्य तदा पूजा कर्तव्या चैकभुक्तता ॥५ ९ ॥
नवगोधूमसस्यैश्च बदरीपत्रकैस्तथा ।  
वनखर्जूरकैश्चैव राजिकाभिश्च सत्तृणैः ॥1.270.६ ० ॥
हरितं मण्डपं कृत्वा कुङ्कुमादिभिरर्चयेत् ।  
कलशं रङ्गसलिलैर्युक्तं सम्पूजयेद् व्रती ॥६ १ ॥
श्रीकृष्णं पूजयेच्चैव रङ्गैः क्रीडां विधापयेत् ।  
एवं कृत्वा व्रतं लाजां खर्जूरं दापयेज्जनाम् ॥६२॥
भुक्तिमुक्तिसुखप्राप्तिकरं चैतद्व्रतं भवेत् ।  
फाल्गुनकृष्णपञ्चम्यां जज्ञे लक्ष्मीस्तु कम्भरा ॥६ ३ ॥
प्रातः प्रेमगृहे ओमालये कार्यस्तदुत्सवः ।  
चतुर्भुजा महालक्ष्मीः पूजनीया हि कानकी ॥६४॥
व्रतं साङ्गं प्रकर्तव्यं भुक्तिमुक्तिफलप्रदम् ।  
फाल्गुनशुक्लपञ्चम्यां पूज्यः श्रीकृष्ण एव च ॥६५ ॥
होलिकादिव्यङ्ग्यदोषान् शमयेद् भगवाँस्ततः ।  
इतिव्रतानि कार्याणि यथाशक्ति सुखार्थिना ॥६६ ॥
इति श्रीलक्ष्मीनारायणीयसंहितायां प्रथमे कृतयुगसन्ताने वार्षिकपञ्चमीव्रतेषु मत्स्यजयन्तीश्रीतपोव्रतवाराहपृथ्वी-  
व्रतचन्द्रक्षयनाशव्रतहयग्रीवजयन्तीनागपञ्चमीपितृव्रत-वायुव्रताऽन्नवृद्धिव्रतजीवन्तिकानागव्रतऋषिपञ्चमी-गोपालकृष्णजयन्तीललिताव्रतजयाव्रतनागव्रत-  
वसन्तपञ्चमीकम्भरालक्ष्मीव्रतादिनिरूपणनामा सप्तत्यधिकद्विशततमोऽध्यायः ॥२७० ॥
    
