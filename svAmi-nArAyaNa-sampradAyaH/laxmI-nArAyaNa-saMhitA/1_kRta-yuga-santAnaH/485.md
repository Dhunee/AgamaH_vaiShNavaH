+++
title = "४८५"

+++
श्रीनारायाण उवाच--  
अन्यत्त्वाख्यानकं वक्ष्ये शृणु लक्ष्मि पुरातनम् ।  
सकुटुम्बो गतो मोक्षमृषिर्दीर्घतमा महान् ॥१ ॥
काशीराजोऽभवच्चित्रसेनाऽऽख्यस्तस्य पत्तने ।  
काश्यभिधे स वसते मुनिर्दीर्घतमाः सदा ॥२ ॥
काश्या उत्तरदिग्भागे मन्दारारामनामकम् ।  
स्थलं द्रुमलताकीर्णं तत्र दीर्घतमा ऋषिः ॥३ ॥
तपस्तपति चात्यर्थं तिष्ठति दारपुत्रयुक् ।  
शुश्रूषयन्ति ते सर्वे सुताः पञ्च तथेतरे ॥४ ॥
तस्य पुत्रः ऋष्यशृङ्गः कनीयानपि तापसः ।  
योगी च ब्रह्मचारी च वेदाध्ययनतत्परः ॥५ ॥
कन्दमूलफलाहारस्तिष्ठति मृगरूपधृक् ।  
मृगमध्ये वसन्नित्यं पित्रोर्नमः क्रियाकृते ॥६ ॥
प्रातः सायं समायाति पुनर्याति मृगेषु सः ।  
अथ काशीपतिश्चित्रसेनो नृपो जनैः सह ॥७ ॥
मृगयार्थं गतश्चाश्वारूढो मन्दारपादपान् ।  
तत्र राजा मृगयूथपश्यद्वै महत्तमम् ॥८ ॥
अधावँश्च मृगा दश दिशो भयान्नृपोऽपि च ।  
एकाकी प्रययौ पृष्ठे मृगाणां गहने वने ॥९ ॥
मध्याह्नोऽपि प्रसञ्जातो दिग्भ्रमोऽपि च भूभृतः ।  
क्षुत्तृषार्तोऽभवच्छायामाश्रित्य सरसस्तटे ॥1.485.१ ०॥
स्थितः क्षणं जले स्नानं चकार कुमुदानि च ।  
गृहीत्वा तर्पणं कृत्वा पपौ वारि यथेप्सितम् ॥१ १॥
मृगमध्ये स्थितो योगी ऋष्यशृङ्गो महातपाः ।  
मृगभक्षणकामश्च राजा वृक्षमूलाश्रितः ॥१ २॥
चापं धृत्वा कराग्रेण प्राक्षिपत्तच्छरं मृगे ।  
ऋष्यशृङ्गः शरविद्धः कृष्णकृष्णेति संवदन् ॥१ ३॥
कस्यैषा दुर्मतिर्जाता मृगमध्ये स्थितौऽप्यहम् ।  
केनाऽहं पातितस्त्वत्र न किञ्चिदपराधवान् ॥१४॥
वाचं तां मानुषीं श्रुत्वा राजा तन्निकटं ययौ ।  
दृष्ट्वा तं घातितं विप्रं हाहाकृत्वा रुरोद ह ॥१५॥
विप्रः प्राह न ते सिद्धिर्मम नाशे तु भूमिप! ।  
तवैव विहिता हत्या त्वया तत्प्रतिफालिनी ॥१६॥
जननी मे पिता वृद्धौ भ्रातरौ मे तपस्विनः ।  
मम नाशं तु ते श्रुत्वा मरिष्यन्ति यदि नृप! ॥१७॥
एता हत्या भविष्यन्ति कथं शुद्धिर्भवेत् तव ।  
उपायं ते कथयामि कुरु तद् यदि मन्यसे ॥१८॥
मां गृहीत्वाऽऽश्रमं पुण्यं यत्र तीौ पितरौ मम ।  
आवेदयस्व चात्मानं पुत्रहन्तारमागतम् ॥१ ९॥
तौ दृष्ट्वा मां करिष्येते कारुण्यं वै तवोपरि ।  
उपायं वा करिष्येते येन शान्तिर्भविष्यति ॥1.485.२०॥
चित्रसेनस्तु तच्छ्रुत्वा स्कन्धे कृता तु भूसुरम् ।  
मूर्छितं नीयमानं तं दृष्ट्वा मार्गे व्यसुं नृपः ॥२१ ॥
न्यग्रोधमूलके विप्रं दाहयामास तद्वने ।  
स्नानं कृत्वाऽतिशोकार्तो रुरोद च मुमोद च ॥२२॥
ऋष्यशृङ्गस्य चास्थीनि गृहीत्वाऽऽश्रमसन्निधौ ।  
गतवन्तं नृपं वीक्ष्य मुनिर्दीर्घतपास्तु तम् ॥२३ ॥
आसनं मधुपर्कादि ददौ स्नेहेन भूपतिम् ।  
राजाऽऽह नार्घयोग्योऽहं पापवानस्मि भूसुर ॥२४॥
मृगमध्ये स्थितो विप्र तव पुत्रो मया हतः ।  
पुत्रघ्नं शाधि मां विप्र तीव्रदण्डेन दण्डय ॥२५॥
मृगभ्रान्त्या हतो विप्रो दुष्कृतं तन्मया प्रभो ।  
इति श्रुत्वा तु मात्राया रुरुदुर्बान्धवादयः ॥२६॥
दीर्घतपा विचार्यैव रुदन् ययौ तु तत्स्थलम् ।  
जगाद नृपतिं राजन् बुद्धिः कर्मानुसारिणी ॥२७॥
जायते हि मनुष्याणां तथा तेऽपि मतिर्मता ।  
हत्यां त्वं कृतवान् राजन्! किन्तु सा ते न वै भवेत् ॥२८॥
वयं पिता तथा माता भ्रातरश्च कुटुम्बकम् ।  
ऋष्यशृङ्गस्य शोकेन योगेन च तनुत्यजः ॥२९॥
भविष्यामः क्षणाद् राजन्नस्थीन्यादाय नार्मदम् ।  
शूलभेदं गच्छ तीर्थं क्षिपाऽस्थीनि च तज्जले ॥1.485.३ ०॥
मुच्यसे सर्वपापेभ्यो मम वाक्यान्न संशयः ।  
आदेशं ते करिष्यामीत्याह तं नृपसत्तमः ॥३१ ॥
ऋष्यशृङ्गस्य शोकेन योगधारणया द्विजाः ।  
कुटुम्बं व्यसुतां प्राप्तं दग्ध्वा तद् ब्राह्मणैर्जनैः ॥३२॥
राजाऽस्थीनि च सङ्गृह्य शुद्धो भूत्वा तु नर्मदाम् ।  
ययौ स्वल्पेन कालेन पृष्ट्वा तीर्थं च तन्नृपः ॥३ ३॥
नर्मदादक्षिणे कूले शूलभेदं सुपावनम् ।  
आगत्याऽस्थीनि सन्धृत्वा भूमौ स्नात्वा ततः शुचिः ॥३४॥
तिलमिश्रेण तोयेन तर्पयित्वेष्टदेवताः ।  
निक्षिप्याऽन्तर्जलेऽस्थीनि यावत्पश्यति चाम्बरे ॥३५॥
तान् ददर्श ततः सर्वान् देवमूर्तिन्धरान् शुभान् ।  
दिव्यवस्त्रैश्च संवीतान् दिव्याभरणभूषितान् ॥३६॥
विमानैः काञ्चनैर्दिव्यैः कृष्णषार्षदसेवितैः ।  
उत्पततः समालोक्य राजा हर्षमुपागतः ॥३७॥
ऋषिर्विमानमारूढश्चित्रसेनमथाऽब्रवीत् ।  
भोभो राजँस्त्वत्प्रसादाद् गतिर्दिव्या ममाऽद्य वै ॥३८॥
मदीयवचनाद् राजन् निष्पापस्त्वं भविष्यसि ।  
इत्युक्त्वा प्रययुः सर्वे मुक्तिं दीर्घतपोजनाः ॥३९॥
राजा शम्भुं स्मरन् प्राणाँस्त्यक्तं तत्र समुद्यतः ।  
शङ्करस्तु समागत्य तं रुरोध नृपं हठात् ॥1.485.४०॥
अद्यापि त्वं युवा राजन् न यु्क्तं मरणं तव ।  
स्वस्थानं याहि राज्यं सम्भुक्ष्व कालान्तरे ततः ॥४१ ॥
काशीराज्यं चिरं कृत्वा ध्यात्वा श्रीशङ्करं तु माम् ।  
नन्दिर्नामा गणो मे त्वं देहान्ते सम्भविष्यसि ॥४२॥
इत्युक्त्वा प्रययौ शम्भुः राजा काशीपुरीं ययौ ।  
देहान्ते शङ्करं ध्यात्वा नन्दिर्नामा गणोऽभवत् ॥४३॥
इति ते कथितं लक्ष्मि! पावनं चरितं शुभम् ।  
यच्छ्रुत्वा विलयं यान्ति पातकानि नृणां प्रिये! ॥४४॥
इति श्रीलक्ष्मीनारायणीयसंहितायां प्रथमे कृतयुगसन्ताने ऋष्यशृङ्गस्य मृगरूपस्य काशीराजचित्रसेनशरेण मृत्यूत्तरं तत्पितृदीर्घतपःप्रभृतीनां नर्मदाजलेऽस्थिनिक्षेपान्मुक्तिरित्यादिनिरूपणनामा पञ्चाशीत्यधिकचतुश्शततमोऽध्यायः ॥४८५॥
    
