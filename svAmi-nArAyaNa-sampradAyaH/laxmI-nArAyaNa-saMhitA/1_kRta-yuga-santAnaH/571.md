+++
title = "५७१"

+++
श्रीनारायण उवाच-  
शृणु लक्ष्मि प्रवक्ष्यामि जङ्गमं तीर्थमुत्तमम् ।  
ये तु भागवताः शुद्धास्ते नूनं मम मूर्तयः ॥१ ॥
तान्साधून्ये नमस्यन्ति ते मामेव नमन्ति वै ।  
विदितोऽस्मीह कमले तैरहं नात्र संशयः ॥२ ॥
मम दर्शनकामा ये ते मे भक्ता द्विजादयः ।  
शुद्धा भागवताः पूज्या द्रष्टव्याः सर्वदा नृभिः ॥३ ॥
विशेषेण क्षितौ साधुद्विजरूपेण चास्थितः ।  
तस्मात् साधुसेवका ये ते मे भक्ता न संशयः ॥४ ॥
यो मां प्राप्तमिहेच्छेद्वै परं मोक्षं ततः स च ।  
अनन्यमानसो भूत्वा स मद्भक्तान् प्रतोषयेत् ॥५ ॥
मां यथा च तथा साधून् साध्वीः प्रतोषयेत् सदा ।  
सेवया चानुवृत्त्या च यथेष्टसम्प्रदानतः ॥६ ॥
शृणु लक्ष्मि कथयामि पुराकल्पकथां यथा ।  
रैभ्यो नाम महर्षिर्वै जलमध्ये तले वसन् ॥७ ॥
ममैवाराधने युक्तो निर्वाणकर्मनिष्ठितः ।  
योगी जितेन्द्रियश्चासीत् तापसो दिव्यविग्रहः ॥८ ॥
दशवर्षसहस्राणि चोर्ध्वबाहुः स्थितोऽभवत् ।  
सहस्रं चाम्बुभक्षोऽभूत् तावच्छैवलभक्षणः ॥९ ॥
भूमिवासं ततस्त्यक्त्वा जलेऽयुतमुवास सः ।  
भक्त्या तु परया तेनर्षिणा चाराधितो ह्यहम् ॥1.571.१ ०॥
ओं नमः श्रीकृष्णनारायणाय स्वामिने नमः ।  
मन्त्रं जपन् च मां ध्यायन् स चास्ते जलमध्यगः ॥११ ॥
तेन प्रीतोऽभवं तस्य रैभ्यस्य सन्निधौ जले ।  
गङ्गायामगमं साक्षाज्जलं शुष्कायितं मया ॥१ २॥
रैभ्य उत्थाय च तीरे आम्रद्रुं समुपाययौ ।  
विशालोऽपि तदा चाम्रः कुब्जभावं गतोऽभवत् ॥१३ ॥
ऋषिमाच्छाद्य तु यथा छत्रवत् तिष्ठते द्रुमः ।  
अहं कुब्जस्तथा भूत्वाऽप्याम्रस्याऽधो गतोऽभवम् ॥१४॥
कुब्जाम्रकं हि गङ्गायां तीर्थं तत्कथ्यते भुवि ।  
मां वीक्ष्य श्रीकृष्णनारायणं प्रत्यक्षमागतम् ॥१५॥
जानुभ्यामवनिं गत्वा मां तुष्टाव रमेश्वरम् ।  
नमस्कृत्य स्थितं तं च मम भक्तं पुरातनम् ॥१६॥
वरेण छन्दयामास त्वहं तस्य दयाकरः ।  
सोऽप्युवाचात्र हे नाथ निवासं कुरु सर्वदा ॥१७॥
त्वयि भक्तिः सदा भूयान्ममाप्यत्र स्थले प्रभौ ।  
अन्यभक्तिर्मम विभो रोचते न कदाचन ॥१८॥
नित्यं त्वां पूजयिष्यामि द्रक्ष्याम्यत्रापि भाग्यतः ।  
निवत्स्यामि त्वया सार्धं यथा ह्यक्षरसंस्थितः ॥१ ९॥
उपेन्द्र यदि तुष्टोऽसि ममाऽयं दीयतां वरः ।  
मया बाढं वरो दत्तो निवासं तत्र चाऽलभम् ॥1.571.२० ॥
एवं भक्तवशश्चाऽस्मि भक्तोऽहं मयि भक्तराट् ।  
अभेदस्त्वावयोर्लक्ष्मि! यथा श्रीश्रीशयोः सदा ॥२ १ ॥
तत्र कुब्जाम्रके भद्रे स्थानं तु मम रोचते ।  
पुण्डरीकाक्षनामाऽहं तत्र तिष्ठामि सुन्दरि! ॥२२॥
मम वासालये वृत्तं पुराश्चर्यं महाद्भुतम् ।  
मम निर्माल्योत्करे वै व्याली तिष्ठति निर्भया ॥२३॥
गन्धमाल्योपहाराणि भक्षयन्ती यदृच्छया ।  
अथैकदा नकुलो वै स्थलान्तरात् समागतः ॥२४॥
तेन दृष्टा सर्पिणी सा तयोर्युद्धं तदाऽभवत् ।  
माघे शुक्ले द्वादश्यां तु मध्याह्ने मम मन्दिरे ॥२५॥
व्याल्या दष्टो नकुलः स नकुलेनापि सर्पिणी ।  
उभौ क्षतैस्तीव्रवरैस्तदा पञ्चत्वमागतौ ॥२६॥
व्याली प्राग्ज्योतिषे जाता राजपुत्री तु रोषिणी ।  
कोसलाधिपतेः पुत्रोऽभवत्तु नकुलः सरुट् ॥२७॥
अवर्धतां च तौ पूर्वसंस्कारसंयुतावुभौ ।  
सा कन्या नकुलं दृष्ट्वा सद्यो हन्तुं प्रधावति ॥२८॥
व्यालीं दृष्ट्वा राजपुत्रः सहसा हन्तुमेति च ।  
तयोर्विवाहो भाग्याच्च पूर्वबन्धानुसारतः ॥२९॥
सञ्जातश्च द्वयोः प्रीतिरभूद्वै जतुकाष्ठवत् ।  
एवं तयोर्गतः कालो वर्षाणां सप्तसप्ततिः ॥1.571.३ ०॥
विहरन्तौ समुद्याने त्वेकदा शाद्वले स्थले ।  
दृष्ट्वा व्यालीं राजपुत्रस्तां विहन्तुमुपाद्रवत् ॥३ १ ॥
पत्न्याऽतिवार्यमाणोऽपि व्याली जघान जीवतः ।  
तदा सा रोषगा राज्ञी हृदि दुःखमवाप ह ॥३२॥
तस्यामेव च वेलायां राजपुत्र्यग्रतो बिलात् ।  
नकुलो दैवयोगाद्वै विनिर्गत्य प्रयाति हि ॥३३ ॥
दृष्ट्वा तं राजपुत्री सा नकुलं शुभदर्शनम् ।  
क्रोधाज्जघान दण्डेन वारिताऽप्यतिभूभृता ॥३४॥
नकुलं घातितं दृष्ट्वा माङ्गल्यं राजभूषणम् ।  
कुपितो राजपुत्रश्च राजपुत्रीमभाषत ॥३५॥
स्त्रीणां भर्ता सदा मान्यस्तं मामुल्लङ्घ्य निष्ठुरे ।  
दर्शनीयः प्रियो राज्ञां माङ्गल्यः शुभसूचनः ॥३६॥
घातितो नकुलः कस्मान्मया वै वार्यमाणया ।  
इति भर्तृवचः श्रुत्वा प्रत्युवाच नृपात्मजा ॥३७॥
असकृद् वार्यमाणोऽपि व्याली घातितवान् यतः ।  
तस्मान्मयाऽपि नकुलो घातितः सर्पघातकः ॥३८॥
राजपुत्रश्च तां प्राह युक्तियुक्तं हि तर्जयन् ।  
सर्पस्तीव्रविषः पत्नि! यद्दंशान्म्रियते जनः ॥३९॥
तस्मान्मया हतो दुष्टोऽहितकारी विषोद्धतः ।  
प्रजापालो नृपः प्रोक्तो दण्डयाम्यपथे स्थितान् ॥1.571.४०॥
साधून् ये चापि हिंसन्ति ह्यपराधविवर्जितान् ।  
स्त्रियं चैवापि हिंसन्ति ते दण्ड्या राजधर्मतः ॥४१॥
मयैवं राजधर्मो वै कर्तव्यस्तेन सा हता ।  
वद त्वं चापराद्धं किं नकुलेन तवाऽत्र किम् ॥४२॥
दर्शनीयश्च माङ्गल्यो राज्ञां योग्यो गृहेष्वपि ।  
द्यूतेऽपि कुशलः सोऽयं नकुलः किं त्वया हतः ॥४३॥
मया निवार्यमाणाऽपि प्राणान्नीतवती यतः ।  
ततो मम न भार्याऽसि न चाहं ते पतिः स्थितः ॥४४॥
किञ्च तेन न हन्मि त्वां स्त्रियोऽवध्याः सदैव यत् ।  
इत्युक्त्वा तां तदुद्याने त्यक्त्वा गृहं ययौ नृपः ॥४५॥
एवं क्रोधं समादाय नष्टस्नेहौ बभूवतुः ।  
अथ वार्ता प्रजायां साऽप्रसरत् कर्णकर्णतः ॥४६॥
श्रुत्वा राजकुमारस्य पितरौ कोसलेश्वरौ ।  
वृद्धौ स्नुषां कुमारं चाऽऽह्वयामासतुरन्तिके ॥४७॥
वधूपुत्रौ ततो दृष्ट्वा पिता वचनमब्रवीत् ।  
पुत्र! कुत्र गतं प्रेम युवयोः कारणं नु किम्? ॥४८॥
अतिस्निग्धौ सदा युवां विरुद्धाचरणौ कथम् ।  
पुत्र! दक्षोऽसि धर्मिष्ठां नैनां त्यक्तुं त्वमर्हसि ॥४९॥
अप्रियं नोक्तपूर्वं तु यया नेष्टं कृतं तव ।  
सदा त्वत्तोषणे दक्षा त्वया त्यक्तुं न युज्यते ॥1.571.५०॥
गृहधर्मो राजधर्मः सदा योषित्कृतः खलु ।  
वंशधर्मो यज्ञधर्मः स्त्रीभ्य एव प्रवर्तते ॥५१ ॥
एवं पितृवचः श्रुत्वा कुमारः प्रत्यभाषत ।  
दोषो न विद्यते तात! स्नुषायां कोऽपि कुत्रचित् ॥५२॥
किं मया वार्यमाणाऽपि नकुलं मेऽग्रतोऽहनत् ।  
ततोऽभवन्मम क्रोधो मयेयं परिभाषिता ॥५३ ॥
मम भार्या न भवती न चाहं तव वै पतिः ।  
पुत्रस्य वचनं श्रुत्वा वध्वाः शुश्राव भूपतिः ॥५४॥
शिरसा प्रणतिं कृत्वा सेदं वचनमब्रवीत् ।  
अपराधविहीना च भीता सा सर्पिणी नृप ॥५५॥
मयाऽतिवार्यमाणेन राजपुत्रेण घातिता ।  
ततोऽहं क्रोधसन्तप्ता मौनमास्थाय संस्थिता ॥५६ ॥
तावद्दृष्टो नकुलश्च मया क्रोधेन ताडितः ।  
वार्यमाणा कुमारेण पुनर्दण्डेन ताडितः ॥५७॥
अन्योन्यप्रतिस्पर्धित्वान्मया वै नकुलो हतः ।  
अत्र न्यायं कुरु राजन् देहि दण्डं करोमि तत् ॥५८॥
वधूपुत्रवचः श्रुत्वा राजाऽऽह निपुणं वचः ।  
तिर्यञ्चोः कारणे कस्माद् युवां विश्लेषमाप्नुथः ॥५९॥
हते तु नकुले पुत्र किं ते क्रोधस्य कारणम् ।  
राजपुत्रि हतायां सर्पिण्यां क्रोधं करोषि किम् ॥1.571.६ ०॥
अल्पहेतोर्बहुनाशं कथं स्वीकुरुथो वृथा ।  
पितुर्वचः शुभं श्रुत्वा जातिस्मरः कुमारकः ॥६१ ॥
प्रत्युवाच हि पितरं प्राक्स्वभावः प्रवर्तते ।  
प्रकृतिं यान्ति भूतानि निग्रहोऽत्र न विद्यते ॥६२॥
स्वल्पेऽपि कारणे वैरं प्राग्जन्मीयं प्रवर्तते ।  
एवं श्रुत्वा पुत्रवाक्यं पिता प्राह सुतं तदा ॥६३॥
ब्रूहि पुत्र यथान्यायं प्रीतिविच्छेदकारणम् ।  
प्राग्जनीयं भवेद् यद् तदुभयोरिह कथ्यताम् ॥६४॥
पितृपृष्टं तु चेद् गुप्तं न गोपायन्ति सत्सुताः ।  
सत्यं वाऽसत्यमेवाऽपि चेन्न ब्रुवन्ति पुत्रकाः ॥६५॥
पतन्ति नरके ते वै रौरवे तप्तवालुके ।  
पित्रा पृष्ठं तु ये ब्रूयुः शुभं वाऽशुभमेव च ॥६६॥
दिव्यां तु ते गतिं यान्ति या गतिः सत्यवादिनाम् ।  
श्रुत्वैवं वचनं पुत्रः पितरं प्राह सादरम् ॥६७॥
कुब्जाम्रकं च यत्तीर्थं तत्र गत्वा महीपते! ।  
तद्गुप्तमेव वक्तव्यं प्रीतिविच्छेदकारणम् ॥६८॥
बाढं त्वाह तदा राजा राज्ञी प्राह तथैव च ।  
अथाऽमात्यान् गुरून् राजा चाहूय समुवाच तान् ॥६९॥
कुब्जाम्रकं शुभं तीर्थं गच्छामस्तस्य साधनम् ।  
शीघ्रं सम्पाद्यतां चापि युज्यन्तां गजवाजिनः ॥1.571.७०॥
गजाश्वपशुयानादिकार्षापणकधेनवः ।  
सुवर्णरत्नवस्त्राणि त्वन्नानि विविधान्यपि ॥७१ ॥
अथ राजा सुतं प्राह देशकालोचितं तदा ।  
राज्यं शून्यं कथं त्यक्त्वा गमिष्यामो वयं सुत! ॥७२॥
ज्येष्ठपुत्रः स चोवाच कनीयसे प्रदेहि तत् ।  
राजा प्राह तथा स्याच्चेद् धर्मलोपो भवेद् यतः ॥७३॥
कथं देयं कनिष्ठाय विद्यमानेऽग्रजे सुते ।  
ज्येष्ठः प्राहाऽनुजानामि ताताऽस्मै देहि मेदिनीम् ॥७४॥
न स्याद् धर्मविलोपोऽत्र ममाऽस्तित्वं न वै भवेत् ।  
नाऽहं कुब्जाम्रकं गत्वा निवर्तिष्ये पुनर्गृहम् ॥७५॥
एतत्सत्यवचो मत्वा कनीयांसं प्रदेहि वै ।  
श्रुत्वैवं भूपतिः राज्ये कनिष्ठमभ्यषेचयत् ॥७६॥
राजा तीर्थं ययावन्तःपुरवर्गादिना सह ।  
ततस्तीर्थविधिं कृत्वा ददौ दानानि भूरिशः ॥७७॥
अन्नवस्त्रसुवर्णानि गोहस्त्यश्वगृहाणि च ।  
ततो रात्र्यां व्यतीतायां ज्येष्ठः सुतः स्नुषायुतः ॥७८॥
स्नात्वा तीर्थविधिं कृत्वा नत्वा गुरून् पुनः पुनः ।  
पितुः प्रदक्षिणं कृत्वा मातरं चाभिवाद्य च ॥७९॥
निर्माल्यकूटं यत्राऽऽसीन्मन्दिरस्याऽन्तिके ध्रुवम् ।  
गत्वा तत्राह पितरं नकुलोऽहं पुराभवम् ॥1.571.८०॥
कदलीनां समुद्याने चात्र वासोऽभवन्मम ।  
अत्र चाशीविषा सर्पी मया दृष्टा हि सन्निधौ ॥८ १॥
माघशुक्लद्वादशिकादिने प्रातस्तदाऽऽवयोः ।  
युद्ध्यतोर्जातिवैरेण तीक्ष्णं सन्दशतोर्द्वयोः ॥८२॥
समकालेऽभवन्मृत्युः कुब्जाम्रके सुतीर्थके ।  
देवाश्रये च तत्पुण्यादहं तव सुतोऽभवम् ॥८३॥
स्नुषा ते सर्पिणी सेयं प्राग्ज्योतिषसुताऽभवत् ।  
एवं प्राग्भवसंस्कारात् सर्प्यां च नकुले द्वयोः ॥८४॥
वैरं प्रवर्तते नौ च तच्च विच्छेदकारणम् ।  
अथाऽऽवयोर्महाराज पूर्णमायुः क्षयं गतम् ॥८५॥
तीर्थेऽत्र स्पष्टवाण्या वै वैकुण्ठं याव एव च ।  
इत्युक्त्वा तौ हरिं नत्वा पुण्डरीकाक्षमेव च ॥८६॥
पितरौ च तथाऽमात्यान् देहं त्यक्त्वा क्षणान्तरे ।  
दिव्यौ भूत्वा विमानेन चतुर्भुजधरावुभौ ॥८७॥
श्वेतद्वीपं ययतुर्वै विष्णुपार्षदयानगौ ।  
राजाद्या विस्मयं प्रापुः राजाऽपि भक्तिमाँस्तदा ॥८८॥
पुत्रशोकेन सन्तप्तो व्रतं तपश्चकार ह ।  
स्वल्पकालेन संसाध्य सिद्धिं वै तापसीं पराम् ॥८९॥
ययौ पत्न्या सह देहं त्यक्त्वा वैकुण्ठमेव च ।  
दिव्यं वै परमं धाम यत्र देवो जनार्दनः ॥1.571.९० ॥
ममाऽतीव प्रसादेन तपसश्च बलेन च ।  
कृत्वा मद्भजनं तत्र ममाऽऽक्षरपदं ययौ ॥९१ ॥
योऽसौ परिजनस्तस्य कृत्वा सोऽपि च सुकृतम् ।  
कुब्जाम्रके परां सिद्धिं प्राप्त्वा मद्धाम संययौ ॥९२॥
एवं कुब्जाम्रकं तीर्थं रैभ्येन तु विवर्धितम् ।  
पुण्डरीकाक्ष वासाढ्यं राजपुत्रविमुक्तिदम् ॥९३॥
ओं नमः श्रीकृत्णनारायणाय स्वामिने नमः ।  
जपन् स्नानं शुभं कृत्वा पानं संस्करणं तथा ॥९४॥
दर्शनं मम मूर्तेश्च कृत्वा नारी नरोऽपि वा ।  
प्रक्षाल्य सर्वपापानि प्रयाति परमां गतिम् ॥९५॥
उक्तमन्त्रः परो जाप्यश्चातुर्वर्ण्येन सर्वदा ।  
सर्वकर्मसु मुख्यार्थः काम्भरेयोऽत्र देवता ॥९६ ॥
अनादिश्रीकृष्णनारायणो राधाप्रभापतिः ।  
पार्वतीमाणिकीनाथो लक्ष्मीनारायणः प्रभुः ॥९७॥
मञ्जुलेशश्च हंसेशः सगुणेशः स्वयम्प्रभुः ।  
दयानाथः शान्तिनाथश्चम्पाहैमीजयापतिः ॥९८॥
तेजसां यो महत्तेजस्तपतां यो महत्तपः ।  
तं भजित्वा भवेन्मुक्तो गोलोकाधिपतेः पुरः ॥९९॥
शाश्वतेन सुखेनाऽत्र पूर्यते कृष्णवत्तदा ।  
य एतत्पठति लक्ष्मि! कल्यमुत्थाय मानवः ॥1.571.१० ०॥
तारयेत् स स्वकुलजान् दशपूर्वान् दशाऽपरान् ।  
एतत्तु पठमानो वै यस्तु प्राणान् विमुञ्चति ॥१० १॥
चतुर्भुजः स जायेत मल्लोकेषु प्रतिष्ठितः ।  
श्रवणादपि मुक्तः स्याच्छम्भुः प्राह सतीं तदा ॥१ ०२॥
इति श्रीलक्ष्मीनारायणीयसंहितायां प्रथमे कृतयुगसन्ताने कुब्जाम्रके हरिद्वारे भक्तमाहात्म्ये रैभ्यस्य चमत्कारः, नकुलसर्पिण्योः राजकुले जन्मोत्तरं मिथो वैरेण प्राग्जन्मस्थले गत्वा मुक्तिश्चेत्यादिनिरूपणनामैक-  
सप्तत्यधिकपञ्चशततमोऽध्यायः ॥५७१ ॥
    
