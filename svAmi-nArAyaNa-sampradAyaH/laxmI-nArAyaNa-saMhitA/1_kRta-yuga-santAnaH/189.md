+++
title = "१८९"

+++
श्रीनारायण उवाच-  
कैलासे संस्थितो रुद्रः सस्मार ज्ञानसागरान् ।  
अरुन्धत्या सहिताँश्च सप्तर्षीन् कमलेक्षणे ॥१ ॥
समाजग्मुश्च ते सर्वे कैलासं शङ्कराश्रितम् ।  
तानागतान्समीक्ष्याऽभ्युत्थायाऽभिपूज्य शङ्करः ॥२ ॥
स्थीयन्तां प्राह च स्वर्णवर्णमृदुबृसीष्वथ ।  
कश्यपाऽत्रे वारुणेय गाधेय शृणु गौतम ॥३ ॥
भरद्वाज शृणुष्व त्वमङ्गिरस्त्वं शृणुष्व च ।  
यूयं गच्छत शैलेन्द्रं हिमाद्रिं प्रति सत्तमाः ॥४ ॥
पार्वतीं तु मदर्थाय शैलेन्द्रो याच्यतां हिमः ।  
दातुकामावभूता तौ स्वसुतां वेदरीतितः ॥५ ॥
देवप्रेरणयाऽहं वै कृतवानस्मि निन्दनम् ।  
तच्छ्रुत्वा तौ सुनिर्विण्णौ चातिदीनौ बभूवतुः ॥६ ॥
स्वकन्यां नेच्छतो दातुं मह्यं हि मुनयोऽधुना ।  
सप्तर्षयो नमस्कृत्य तूर्णं जग्मुर्हिमालयम् ॥७ ॥
शम्भुररुन्धतीं प्राह शैलं गच्छस्व सुन्दरि ।  
पुरन्ध्र्यो हि पुरन्ध्रीणां सुकार्यस्य गतिं विदुः ॥८ ॥
इत्याज्ञप्ता ययौ सप्तर्षिभिः सार्धमरुन्धती ।  
गत्वा हिमाद्रिनगरमोषधिप्रस्थसंस्थितम् ॥९ ॥
विविशुस्ते तथा सुनाभाद्यद्रिस्त्रीगणोऽपि च ।  
गन्धर्वैः किन्नरैर्यक्षैस्तथाऽन्यैस्तत्पुरःसरैः ॥1.189.१० ॥
हिमाद्रेर्भुवनं रम्यं विशालं हाटकोज्ज्वलम् ।  
हिमाचलः समुत्थाय समादायाऽर्घ्यमुत्तमम् ॥११ ॥
स्वयमभ्यागमत् द्वारि पुपूज परमेश्वरान् ।  
समानीय सभास्थानं कृतासनपरिग्रहान् ॥१२ ॥
साफल्यं जन्मनो ज्ञात्वा प्रोवाच स्मितसुन्दरः ।  
अनभ्रवृष्टिः किमियमुताऽहोऽकुसुमं फलम् ॥१३ ॥
अप्रतर्क्यमचिन्त्यं च भवदागमनं शुभम् ।  
धन्योऽस्मि सम्पावितोऽस्मि यद् भवन्तो ममाऽजिरम् ॥१४॥
असत्संसर्गसंशुद्धं कृतवन्तो दयालवः ।  
पूर्णकामाः परार्थाय विचरन्ति महीतले ॥१५॥
मम कस्यापि कार्यस्य सिद्धये समुपागतान् ।  
मन्ये चाऽऽज्ञापितश्चास्मि किङ्कराऽर्हं तदुच्यताम् ॥१६ ॥
अङ्गिराः प्राह शैलेन्द्रं त्रिनेत्रेण शिवेन वै ।  
वयं चात्र प्रेषिताः स्म शृणु नो याच्यमेव यत् ॥१ ७॥
इयं या त्वत्सुता काली सर्वनारीषु सुन्दरी ।  
तां वै दुहितरं साक्षात् पिनाकी तव मृग्यति ॥१८ ॥
तच्छीघ्रं पावयाऽऽत्मानं कन्यका शङ्करेऽर्पय ।  
कार्यं हि तच्च देवानां सुचिरं परिवर्तते ॥१ ९॥
जगदुद्धारणायैषो विधातव्यः समुद्यमः ।  
स एव धन्यो हि पिता यस्य पुत्री हरं पतिम् ॥1.189.२० ॥
देवदेवेश्वराधीशं प्राप्नोति तपसो बलात् ।  
देवदेवेश्वराः सर्वे नमन्तु पार्वतीं हरम् ॥२१ ॥
याचितारो वयं शर्वो वरो दातात्वमप्युमा ।  
वधूः सर्वजगन्माता कुरु यच्छ्रेयसे तव ॥२२ ॥
तच्छ्रुत्वाऽऽनन्दवचनं हिमाद्रिर्निजबान्धवान् ।  
मेर्वाद्यान्पर्वतश्रेष्ठानाजुहाव समन्ततः ॥२३ ॥
तेऽप्याजग्मुर्विविशुश्च सौवर्णेष्वासनेषु च ।  
उदयो हेमकूटश्च रम्यको मन्दरस्तथा ॥२४॥
उद्दालको वारुणश्च वराहो गरुडासनः ।  
शुक्तिमान् वेगसानुश्च दृढशृङ्गश्च रैवतः ॥२५ ॥
चित्रकूटस्त्रिकूटश्च शृङ्गवाँश्चान्यभूभृतः ।  
ततो गिरीशः स्वां भार्यां मेनामाहूतवान् स्वयम् ॥२६ ॥
ततो हिमालयः प्राह सर्वानाभाष्य सुस्वरम् ।  
इमे सर्षप्तयो याचितारः पुत्र्या ममाद्य वै ।२७॥
महेश्वरार्थं कन्यां तु तच्चावेद्यं भवत्सु वै ।  
तद्वदध्वं यथान्यायं ज्ञातयो यूयमेव मे ॥२८॥
श्रुत्वा प्राहुश्च मेर्वाद्या योग्यं भवति सर्वथा ।  
याचितारश्च मुनयः शङ्करश्च वरः स्वयम् ॥२९॥
दीयतां शैल कालीयं जामाताऽभिमतो हि नः ।  
एतद्वचनमाकर्ण्य ज्ञातीनां हिमपर्वतः ॥1.189.३०॥
प्रणम्यर्षीन्करौ बध्वा गिरिराजोऽव्रवीदिदम् ।  
सप्तर्षयो महाभागा भवद्भिर्यदुदीरितम् ॥३ १ ॥
तत्प्रमाणीकृतं मे हि मत्पत्न्याश्चापि सर्वथा ।  
इदानीमेक आगत्य विप्रो वैषावधर्मवान् ॥३२॥
शिवोदुःखखनिरस्ति न देयेति वचोऽब्रवीत् ।  
सुताविवाहं रुद्रेण नेच्छति सा न चाप्यहम् ॥३३॥
सुता सुखाय दातव्या न दुःखिभिक्षुकाय वै ।  
क्षमां याचे भवद्भ्यो यत् सुता दुःखे न मे पतेत् ॥३४॥
इत्युक्त्वा शैलराजः स तूष्णीं बभूव सर्वथा ।  
मेनका तु गृहमध्यं गत्वा स्वपिति निश्चला ॥३५॥
ऋषयः प्रेषयामासुर्मेनकां प्रत्यरुन्धतीम् ।  
अरुन्धतीं विलोक्यैव नत्वोवाच हि मेनका ॥३६ ॥
अहोऽद्य किमिदं पुण्यमस्माकं पुण्यजन्मनाम् ।  
पतिव्रता वशिष्ठस्य वधूर्याऽत्र समागता ॥३७॥
किमर्थमागता देवि! दास्यै मह्यं निवेद्य ।  
श्रुत्वा चारुन्धती प्राह प्रिये यदर्थमागता ॥३८॥
शृणु मेने! सुसाफल्यं जन्मनो लभतां सखि ।  
शिवाय पार्वतीं देहि शिवोऽस्ति ब्रह्म एव सः ॥३९ ॥
तस्य स्मृद्धेस्तु नाऽन्तोऽस्ति केन त्वं भ्रामिता वृथा ।  
भाग्यहीनस्य या भार्या सा बद्धा गवये भवेत् ॥1.189.४०॥
सर्वभाग्यस्य या पत्नी सा भवेत् सर्ववन्दिता ।  
शङ्करोऽस्ति महात्यागी यावन्नास्ति गृहे वधूः ॥४१ ॥
सवधूत्वे रचयेत्स वैकुण्ठान्नगरोत्तमम् ।  
तव पुत्र्याश्चरणौ तु यत्र स्पृष्टौ स्थले वने ॥४२॥
तत्र सुस्मृद्धयः सन्ति शिवोऽपि स्मृद्धिमान् भवेत् ।  
केनाऽनुत्साहिता मेने! मा शुचः सुस्थिरा भव ॥४३ ॥
जगत्पूज्यस्य पूज्या त्वं श्वश्रूर्भव सुशाश्वती ।  
इत्युक्त्वा तां समादाय सप्तर्षीन् प्रति चाययौ ॥४४॥
सप्तर्षयोऽपि शैलेन्द्रं प्राहुर्हितकरं तदा ।  
शिवाय पार्वतीं देहि संहर्तुः श्वशुरो भव ॥४५ ॥
विधेः प्रार्थनया शम्भुस्तव कन्यां ग्रहीष्यति ।  
शैलः प्राह न पश्यामि शम्भोर्वै राजवैभवम् ॥४६॥
कञ्चिदाश्रयमैश्वर्यं कं वा स्वजनबान्धवम् ।  
वरायाऽननुरूपाय पिता कन्यां ददाति चेत् ॥४७॥
कामान्मोहाद्भयाल्लोभात् स नष्टो नरकं व्रजेत् ।  
कन्यापि दुःखिता शापं ददात्याजीवनं तदा ॥४८॥
वशिष्ठः प्राह शैलेन्द्र वचनं त्रिविधं मतम् ।  
अहितं सर्वथा चाऽऽद्यं सुखान्तं तु द्वितीयकम् ॥४९॥
आद्यन्तसुखं तृतीयं गृह्णीयात् संविचार्य वै ।  
असत्यमहितं पश्चात्साम्प्रतं श्रुतिसुन्दरम् ॥1.189.५० ॥
सुबुद्धिशत्रुर्वक्ति तत्। हितं नैव कदाचन ।  
आदावप्रीतिजनकं परिणामे सुखावहम् ॥५१ ॥
दयालुर्धर्मशीलो हि बोधयत्येव बान्धवः ।  
श्रुतिमात्रात् सुधातुल्यं सर्वकालसुखावहम् ॥५२॥
सत्यसारं हितकर्तुं वचनं श्रेष्ठमीरितम् ।  
गृही ददाति पुत्रीं स्वां राज्यसम्पत्तिशालिने ॥५३॥
कन्यकां दुःखिने दत्वा कन्याघाती भवेत् पिता ।  
को वेद शङ्करो दुःखी कुबेरो यस्य किङ्करः ॥५४॥
भ्रूभङ्गलीलया सृष्टिं स्रष्टुं हर्तुं क्षमो हि सः ।  
ब्रह्म यत्परमं प्रोक्तं स एवास्ति तु शकरः ॥५५॥
तस्य च त्रिविधा मूर्तिर्ब्रह्मविष्णुमहेश्वराः ।  
ब्रह्मा तु सर्जकः सत्ये विष्णुः पोष्टा विकुण्ठके ॥५६॥
हरो हर्ता च कैलासे स्मृद्धा ब्रह्मविभूतयः ।  
ब्रह्मणः प्रकृतिस्त्रेधा वाणी लक्ष्मीश्च पार्वती ॥५ ७॥
पार्वती हरपत्नीयं शैल! जन्मनि जन्मनि ।  
दक्षपुत्री सती दग्धा धत्ते तद्भस्म शङ्करः ॥५८॥
अतस्त्वं स्वेच्छया कन्यां देहि नित्यवराय वै ।  
अथवा सा स्वयं कान्तस्थाने यास्यति दास्यतः ॥५९॥
दुहितुस्ते तपःस्थानं गत्वा चाश्वास्य पार्वतीम् ।  
भूत्वा तु भिक्षुकश्चात्र ययाचे त्वां च पार्वतीम् ॥1.189.६० ॥
प्रस्थापिता वय तेन सह नीत्वाऽप्यरुन्धतीम् ।  
शिक्षयामो वयं त्वां वै देहि रुद्राय पार्वतीम् ॥६ १ ॥
भविता तद्विवाहोऽत्र भवितव्यबलेन वै ।  
वरं ददौ स पार्वत्यै तपत्यै शङ्करः स्वयम् ॥६२॥
नहीश्वरप्रतिज्ञातं विपरीताय कल्पते ।  
एकं दत्त्वा हि शैलेन्द्र रक्ष्याः सर्वा हि सम्पद् ॥६३॥
एकाऽदाने तु शैलेन्द्र नाश्याः स्युः सर्वसम्पदः ।  
पार्वत्यदाने संहर्ता सर्वे भस्मीकरिष्यति ॥६४॥
किं बहुना देहि पुत्रीं शङ्कराय सुखं भवेत् ।  
अद्य वाऽब्ददिनान्ते वा दातव्या कन्यका भवेत् ॥६५ ॥
वरपात्राय चाऽन्यस्मै कस्मैचिद्वा विशेषतः ।  
बुध्वा ब्रह्म सुतां देहि पार्वतीमीश्वराय च ॥६६ ॥
कुरुषं त्यज शैलेन्द्र मेनया स्वस्त्रिया सह ।  
मेना प्राह तदा सर्वान् पार्वत्यां शङ्करात्तु यः ॥६७॥
पुत्रश्चोत्पत्स्यते सेनस्तारकं स हनिष्यति ।  
दातव्या शम्भवे योग्या योग्याय सुखलब्धये ॥६८॥
अथ पुत्रीं पिता शैलः प्रोवाच श्रवणाऽऽतुराम् ।  
पुत्रि दत्ताऽसि शर्वाय त्वं मया मेनया तथा ॥६९॥
ऋषीनुवाच वः काली स्तौति शम्भुवधूर्मुदा ।  
अरुन्धती तदा कालीमाश्वास्याऽऽशिष आददौ ॥1.189.७० ॥
सप्तर्षयस्ततः प्राहुः शैलराज निशामय ।  
जामित्रगुणसंयुक्तां तिथिं पुण्यां सुमङ्गलाम् ॥७ १ ॥
सप्ताहे समतीते तु दुर्लभेऽतिशुभे क्षणे ।  
लग्नाधिपे च लग्नस्थे चन्द्रे स्वतनयान्विते ॥७२ ॥
मुदिते रोहिणीयुक्ते विशुद्धे चन्द्रतारके ।  
मार्गमासे चन्द्रवारे सर्वदोषविवर्जिते ॥७३ ॥
सर्वसद्ग्रहसंसृष्टेऽसद्ग्रहदृष्टिवर्जिते ।  
सदपत्यप्रदे जीवे पतिसौभाग्यदायिनीम् ॥७४॥
कन्या प्रदाय शर्वाय कृती त्वं भव पर्वत ।  
तस्थां तिथौ हरः पाणिं ग्रहीष्यति समन्त्रकम् ॥७५॥
अन्ये च पर्वताश्चापि प्रोचुः शैल तथा कुरु ।  
अथ मेना पार्वतीं तु शिवानीत्याह हार्दतः ॥७६ ॥
मुनीनरुन्धतीं शैलं भोजयित्वा बुभोज च ।  
पार्वतीं भूषयित्वा च ऋष्युत्सङ्गे न्यषादयत् ॥७७॥
अयं भागः शङ्कराय दातव्य इति निश्चितम् ।  
शङ्करो भिक्षुको ब्रह्म स्वयं दाता हिमालयः ॥७८ ॥
भैक्ष्यं च पार्वती ब्राह्मी किमतः परमुत्तमम् ।  
अथ महर्षयस्तस्यै दत्तवन्तः शुभाशिषः ॥७९॥
स्पृष्ट्वा करेण तां तत्र कल्याणं ते भविष्यति ।  
सौभाग्यं सर्वदा ते स्यादखण्डितमथोज्ज्वलम् ॥1.189.८ ० ॥
इत्युक्त्वा मुनयः सर्वे दत्त्वा हिमाचलाय तु ।  
फलयुक्तानि पुष्पाणि प्रत्ययं चक्रिरे तदा ॥८ १ ॥
अरुन्धती शम्भुगुणैर्लोभयामास मेनकाम् ।  
हरिद्राकुङ्कुमैः शैलश्मश्रूणि प्रत्यमार्जयत् ॥८२॥
लौकिकाचारमाधाय मङ्गलायनमुत्तमम् ।  
ततश्च ते चतुर्थेऽह्नि सन्धार्य लग्नमुत्तमम् ॥८ ३ ॥
परस्परं च सन्तुष्य सञ्जग्मुः शिवसन्निधिम् ।  
प्राहुश्च सफलं सर्वं वाक्दत्ता तेन ते सुता ॥८४॥
उद्वाहाय प्रगच्छ त्वं हिमाचलशुभालयम् ।  
विवाहय यथा रीतिः पार्वतीमात्मने हर ॥८५ ॥
शिवः प्राह विवाहो नैवाऽभ्यस्तः प्राग् विलोकितः ।  
आरम्भादितिपर्यन्तं विधिः कार्यो महर्षिभिः ॥८६॥
प्रत्यूचुः ऋषयो विष्णुं ससमाजं च वेधसम् ।  
इन्द्रमुषिगणान्यक्षगन्धर्वसिद्धकिन्नरान् ॥८७॥
विद्याध्राँश्च सुरान्साध्यदेवादीन्समरुद्गणान् ।  
अप्सरसां गणानानयस्व ब्रह्मसरोगणान् ॥८८ ॥
सर्वे व्यवहृतिसुज्ञाः सस्त्रीका गृहिधर्मिणः ।  
योग्यं संसाधयिष्यन्ति त्वत्कार्यं त्वक्षतं यथा ॥८ ९ ॥
इत्युक्त्वा ऋषयो नत्वा ययुः पूजां प्रगृह्य च ।  
शम्भुः प्राह विवाहे मे समागन्तव्यमादरात् ॥1.189.९० ॥
इति श्रीलक्ष्मीनारायणीयसंहितायां प्रथमे कृतयुगसन्ताने शिवप्रेरितसप्तर्षीणां हिमालयगृहगमनम्, पर्वतानामाह्वानं, पार्वत्या वाक्दानार्थं मन्त्रणा, वाक्दानं लग्नदिननिर्णयश्चेत्यादिनिरूपणनामैकोननवत्यधिक शततमोऽध्यायः ॥१८ ९॥
    
