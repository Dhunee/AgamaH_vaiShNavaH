+++
title = "४६०"

+++
श्रीनारायण उवाच-  
शृणु लक्ष्मि! चमत्कारं ज्ञानोदस्य वदामि ते ।  
अनादिसिद्धे संसारे पुरा देवयुगे सति ॥१ ॥
ईशानाख्यो दिशापालश्चरन् भूमिं समाययौ ।  
तदा सङ्कल्पमात्रेण सत्यधर्माः कृते युगे ॥२ ॥
न वर्षन्ति यदाभ्राणि न प्रावर्तन्त निम्नगाः ।  
यदा जलाभिलाषा न स्नानपानादिकर्मसु ॥३ ॥
पृथिव्यां मुनिसञ्चारे वर्तमाने क्वचित् क्वचित्॥
आनन्दकाननं क्षेत्रमूषरं प्रविवेश सः ॥४ ॥
आलुलोके ब्रह्मतेजोमयं लिङ्गं यदक्षरात् ।  
किरणाख्यं समायातं यदा विष्णोश्च वेधसः ॥५ ॥
अहमहमिको भावः श्रेष्ठत्वेत्वभवत्तदा ।  
ईशानेन तदा स्वल्पमूषरे त्ववलोकितम् ॥
स्वर्णसमं सुरूपं प्रोज्ज्वलं दिव्यं सुमोहकम् ।  
ईशानस्याऽभवदिच्छा स्नापयामि जलैस्तु तत् ॥७ ॥
चखान च त्रिशूलेन दक्षिणाशोपकण्ठतः ।  
कुण्डे तत्र जलं दिव्यं तदा नारायणाङ्गजम् ॥८ ॥
जलावरणसम्बद्धं प्राविरासाऽतिपावनम् ।  
तैर्जलैः स्नापयाञ्चक्रे लिङ्गं सुवर्णसदृशम् ॥९ ॥
पीयूषवत् स्वादुतरैरस्पृष्टैरन्यदेहिभिः ।  
अदृष्टपूर्वलोकानां मनोनयनहारिभिः ॥1.460.१ ०॥
सहस्रधारैः कलशैः स ईशानो दिगीश्वरः ।  
सहस्रकृत्वः स्नपयामास तुष्टस्ततो हरः ॥११ ॥
प्रोचे वृणु वरं मत्तो ददामि तेऽतिदुर्लभम् ।  
ईशानः प्राह विश्वेशं त्वन्नाम्ना तीर्थमस्त्विति ॥१२ ॥
विश्वेश्वरस्तदा प्राह तथास्त्विति सुमूर्तिमान् ।  
भूत्वा लिङ्गस्वरूपः स वरिवर्ति महेश्वर. ॥१३ ॥
लीनमर्थं गमयति लिङ्गं ज्ञानप्रदं तु तत् ।  
रश्मिं विना तदाधारं सम्भवेन्न कदाचन ॥१४॥
आधारस्तु परब्रह्म भगवान् पुरुषोत्तमः ।  
तस्य ज्ञानप्रदं चिह्नं लिङ्गं तत् किरणं मतम् ॥१५ ॥
तस्य सुवर्णरूपस्य वापी स्नानार्थमेव या ।  
ज्ञानवापी ज्ञानजलं ज्ञानोदं तीर्थमेव तत् ॥१६ ॥
ज्ञानं द्रवस्वरूपं च ज्ञानोदं शङ्करालयम् ।  
अस्य स्पर्शनपानाचमनस्नानोक्षणादिभिः ॥१ ७॥
भुक्तिं मुक्तिं पितृतृप्तिं यथेष्टं च फलं लभेत् ।  
ज्ञानरूपोऽहमेवात्र द्रवमूर्ति विधाय च ॥१८॥
जाड्यविध्वंसनं कुर्यां कुर्यां ज्ञानोपदेशनम् ।  
इति दत्वा वरं शम्भुर्लिङ्गे चान्तरधीयत ॥१९॥
ईशानश्च गतो नत्वा स्वदिशां प्रति पद्मजे ।  
अथाऽऽनन्दवने तत्र हरिस्वामीति भूसुरः ॥1.460.२०॥
आसीत्तस्याऽभवत्पुत्री शीलरूपगुणान्विता ।  
कलाकलापकुशला मिष्टस्वराऽतिसुन्दरी ॥२१ ॥
कृष्णभक्ता कृष्णनारायणस्वामिप्रदेवता ।  
सुशीला नाम सा नित्यं स्नात्वा ज्ञानोदतीर्थके ॥२२॥
विश्वेश्वरालये सम्मार्जनादि कुरुते सती ।  
कृष्णकृष्णेतिकृष्णेति शिवशम्भो जगौ मुदा ॥२३॥
सुलोचनापि सा कन्या पश्यत्यास्यं न कस्यचित् ।  
सुश्रवा ह्यपि सा बाला नाऽऽदत्ते कस्यचिद् वचः ॥२४॥
सुशीला शीलसम्पन्ना रहस्तद्गतमानसैः ।  
प्रार्थिताऽपि कृष्णव्रता नाभिलाषां बबन्ध सा ॥२५॥
धनैस्तस्यास्तु जनको युवभिः प्रार्थितो बहुः ।  
नाऽशकत्तां सुशीलां स दातुं शोलोर्जितश्रियम् ॥२६॥
ज्ञानोदतीर्थभजनात् सुशीला सा कुमारिका ।  
बहिरन्तस्तदाऽद्राक्षीत् सर्वं कृष्णमयं जगत् ॥२७॥
अथ विद्याधरस्तत्र शम्भोर्दिदृक्षयाऽऽगतः ।  
रूपलावण्यसम्पन्नां दृष्ट्वा तां चकमे तु सः ॥२८॥
गान्धर्वेण विवाहेन गृहीत्वा स ययौ सतीम् ।  
सापि प्रसेवते नित्यं मलयाद्रौ तु तं पतिम् ॥२९॥
पातिव्रत्यपरा साध्वी कृष्णनारायणं पतिम् ।  
सस्मार सर्वदा तत्र स्वामिनि त्विष्टदेवताम् ॥1.460.३ ० ॥
अथ कदाचिन्मलये भ्रमन्तं त पतिं महान् ।  
निजघान त्रिशूलेन ह्यकस्माद् व्योममार्गतः ॥३ १ ॥
पतिव्रतया च तया शीघ्रं जलं धृतं मुखे ।  
तत्याजाऽसून् राक्षसं च भस्मीचकार सा सती ॥३२॥
अथाऽस्य शवमादाय कृत्वा चितां तु सुन्दरी ।  
कृष्णं पतिं तदा ध्यात्वा चक्रे चिताग्निसात् तनुम् ॥३ ३ ॥
दम्पती तौ स्वर्गलोकं भुक्त्वा वै लक्षवत्सरान् ।  
विद्याध्रः स जनुः प्राप राज्ञो मलयकेतुतः ॥३४॥
वैष्णवः परमोदारः सतां सेवापरायणः ।  
सुशीला सा जनुर्लेभे कर्णाटे नगरे सती ॥३५॥
सुतो मलयकेतोस्तां कालेन परिणीतवान् ।  
जातिस्मरौ दम्पती तौ कृष्णभक्तिपरायणौ ॥३६॥
नाम्ना तौ समविख्यातौ माल्यकेतुः कलावती ।  
कलावती माल्यकेतुं पतिं प्राप्य पतिव्रता ॥३७॥
अपत्यत्रितयं लेभे दिव्यभोगसमृद्धिभाक् ।  
एकदा कश्चिदौदीच्यो माल्यकेतुं नरेश्वरम् ॥३८॥
चित्रकृच्चित्रपटिकां चित्रां दर्शितवानथ ।  
तां तु चित्रपटीं राजा कलावत्यै समार्पयत् ॥३ ९॥
साऽङ्गुल्या प्राङ्निवासस्य स्थानं स्मृत्वा विवेद तत् ।  
गङ्गामुदग्वहां स्मृत्वा स्मृत्वा च मणिकर्णिकाम् ॥1.460.४० ॥
पञ्चगङ्गां च गोघाटं तथा प्रह्लादकेशवम् ।  
बलिकेशवनामानं विष्णुं नारदकेशवम् ॥४१ ॥
आदिकेशवनामानं कृष्णमादित्यकेशवम् ।  
भीष्मकेशवनामानं तथा वामनकेशवम् ॥४२॥
भृगुकेशवनामानं नरनारायणौ तथा ।  
गोपीगोविन्दनामानं यज्ञवाराहकेशवम् ॥४३॥
लक्ष्मीनृसिंहनामानं शेषमाधवनामकम् ।  
शङ्खमाधवनामानं सस्मार सा पतिव्रता ॥४४॥
श्रीबिन्दुमाधवं कृष्णं साक्षाल्लक्ष्मीपतिं पतिम् ।  
तथा श्रीमङ्गलागौरीं सस्मार धर्मकूपकम् ॥४५॥
दशाश्वमेधिकं तीर्थं ज्ञानवापीं प्रियां पराम् ।  
विश्वेश्वरं तथा कृष्णनारायणेश्वरं हरिम् ॥४६॥
कलावती चित्रपटीं पश्यन्तीत्थं मुहुर्मुहुः ।  
पुनर्ददर्श ज्ञानोदं श्रीविश्वेश्वरभूतले ॥४७॥
हर्षवाष्पाम्बुकलिले जाते तस्याः सुलोचने ।  
तस्तम्भ गात्रलतिका मुखं प्रफुल्लतां गतम् ॥४८॥
स्वरोऽथ गद्गदो जातो ज्ञानवापीं विलोक्य वै ।  
दृष्ट्वा राजा सतीं प्राह किं प्रिये स्मरसि स्थलम् ॥४९॥
सा तु नम्राऽभवत् क्षिप्रं लज्जयोवाच वै ततः ।  
नाथ धर्मार्थकामाश्च मोक्षश्चेति पुमर्थकाः ॥1.460.५०॥
साधनीया मनुष्येण मोक्षो मुख्यः पुमर्थकः ।  
तद्विहीना जनिरपि जलबुद्बुदवन्मता ॥५१ ॥
यत्राऽऽनुकूल्यं दम्पत्योस्त्रिवर्गस्तत्र वर्धते ।  
मद्विधानां तु दासीनां बाहुल्यं तेऽस्ति मन्दिरे ॥५२ ॥
तथापि नितरां प्रेम स्वामिनो मयि दृश्यते ।  
तव दास्यपि भोगाढ्या किमुताऽङ्कस्थलीचरी ॥५३॥
तत्राऽप्यनन्यसम्पत्तिस्तत्र स्वाधीनभर्तृता ।  
विपश्चित्सञ्चयेदर्थानिष्टापूर्ताय कर्मणे ॥५४॥
तपोऽर्थमायुर्निर्विघ्नं दाराँश्चापत्यलब्धये ।  
सर्वं ते नृप सम्भूतं वैराग्येऽथ मनः कुरु ॥५५॥
भक्ष्यविकारकामानां नाऽन्तोस्ति मरणं विना ।  
ज्ञानेन मरणं कार्यं देहस्य मरणं न तत् ॥५६॥
आनन्दकाननयात्रां कर्तुमिच्छामि मोक्षदाम् ।  
पूरणीयोऽभिलाषो मे मानुष्यं सफलं भवेत् ॥५७॥
श्रुत्वा राजा च तामाह योग्यं काले सुस्मारितम् ।  
सैव पत्नी सती साध्वी लक्ष्मीः श्रीः सा हरेः प्रिया ॥५८॥
पतिव्रताऽपि सा या स्मारयेदन्ते हरिं पतिम् ।  
न राज्यं राज्यमित्योहुः राज्यश्रीर्या पतिव्रता ॥५९॥
सप्ताङ्गमपि साम्राज्यं तया हीनं तृणायते ।  
यदि पत्नी स्वयं भूत्वा पतिं पातयति वृषात् ॥1.460.६० ॥
मोक्षाच्च सा न वै पत्नी कृत्या माया तु राक्षसी ।  
स्वयं यात्येव निरयं नयत्यपि पतिं सुतान् ॥६१ ॥
कुलान्यपि तु पापाद्यैः पातयत्येव सा दिवः ।  
या न स्मारयति भक्तिं कृष्णनारायणस्य वै ॥६२॥
साध्वी नारी तु सा प्रोक्ता सति द्रव्ये च सम्पदि ।  
धर्मं तीर्थं व्रतं पुण्यं दानं संस्मारयेद्धरिम् ॥६३ ॥
तीर्थं समुत्सवं पूजां गुरोः पित्रोश्च शार्ङ्गिणः ।  
सतां सेवां हरेर्दास्यं कारयत्येव सा प्रिया ॥६४॥
प्रियात् प्रियतरस्त्वात्मा तस्य प्रियतमोऽच्युतः ।  
मोक्षः प्रियतमश्चाति स्मारयेत्तं पतिव्रता ॥६५॥
तव बलान्मया साध्वि भुक्तं राज्यमकण्टकम् ।  
हृषीकार्थाः कृतार्थाश्च धर्मश्चापि कृतोऽतुलः ॥६६॥
अपत्यान्यपि जातानि किं कर्तव्यमिहाऽस्ति मे ।  
अवश्यमेव गन्तव्याऽऽवाभ्यां वाराणसी पुरी ॥६७॥
इति निश्चित्य राजा स्वं पुत्रे राज्यं निधाय च ।  
दत्वा दानानि बहूनि काशीं प्रति प्रतस्थिवान् ॥६८॥
दृष्ट्वा विश्वेश्वरं ज्ञानवापीं निजपुराभुवम् ।  
जहृषतुश्च तौ कृष्णनारायणपदार्थिनौ ॥६९॥
स्नात्वा ददौ विविधानि दानानि कनकानि च. ।  
सुवर्णरूप्यकलशान् गाश्च दोग्ध्रीर्ददौ मुदा ॥1.460.७० ॥
दुकूलानि विचित्राणि पूजोपकरणानि च ।  
ययौ भार्यायुतो मुक्तिमण्डपं तत्र वा चिताम् ॥७ १॥
लक्ष्मीनारायणसंहितायाः शुश्राव सत्कथाम् ।  
दक्षिणां सद्धनं दत्वा पूजां सायं शिवस्य सः ॥७२ ॥
कारयामास विधिना ज्ञानवापीं ययौ ततः ।  
नृपः सार्धं कलावत्या तत्र सस्नौ प्रहृष्टवत् ॥७३ ॥
तत्र पिण्डान् स निर्वाप्य सन्तर्प्य श्रद्धया पितॄन् ।  
दीनाऽनाथसतीसाधून् दत्वा दानानि वै ततः ॥७४॥
बुभुजाते दम्पती च भोजनं प्रविभज्य तु ।  
ततः कलावती कृष्णनारायणं मुदा मुहुः ॥७५॥
जजाप परया भक्त्या तपश्चक्रे तपस्विनी ।  
एकान्तरोपवासैश्च कदाचित्तु त्र्यहोव्रतैः ॥७६ ॥
षडहोभोजनैश्चापि पक्षार्धनियमैरथ ।  
पक्षान्तरोपवासैश्च मासोपवसनादिभिः ॥७७ ॥
चान्द्रायणव्रतैः कृच्छ्रैर्भर्तुः शुश्रुषणैरपि ।  
निनाय क्षणवत्कालमायुःशेषस्य सा सती ॥७८ ॥
एकदा ज्ञानवाप्यां तु प्रातः स्नात्वोपविष्टयोः ।  
आगत्य जटिलः कश्चिदाशीर्भिरभिनन्द्य च ॥७९ ॥
ओं नमः श्रीकृष्णनारायणाय स्वामिने नमः ।  
मन्त्रं दत्वा प्रसन्नास्यस्तुलसीमालिकाधरः ॥1.460.८० ॥
उत्तिष्ठतं प्रकुरुतं मोक्षार्थं मानसं परम् ।  
तावद् विमानमापन्नं सुक्वणत्किङ्किणीगणम् ॥८ १ ॥
चतुर्भुजैर्हरेर्भक्तैर्दिव्यैः सप्पार्षदैर्युतम् ।  
लक्ष्मीनारायणमूर्तितैजोव्याप्तं सुशोभितम् ॥८ २ ॥
स्वयं लक्ष्मीस्त्ववतीर्य दत्वा ज्ञानं परात्परम् ।  
तारकं मोक्षदं तौ च निनाय दिव्यविग्रहौ ॥८ ३ ॥
विमानेन महालक्ष्म्या सह नारायणेन तौ ।  
चतुर्भुजौ दिव्यदेहौ कृष्णधाम गतौ प्रिये ॥८४ ॥
इति ते कथितं लक्ष्मि! कलावत्याव्रतं शुभम् ।  
मोक्षदं पठनाद्वापि श्रवणात्सर्वथा सति! ॥८५॥
इति श्रीलक्ष्मीनारायणीयसंहितायां प्रथमे कृतयुगसन्ताने आनन्दवनक्षेत्रे ज्ञानोदमहिमनि सुशीलायाः साध्वीव्रतस्थायाः गान्धर्वविवाहोत्तरं दम्पत्योर्जन्मान्तरे राज्यप्राप्तिः पातिव्रत्यप्रभावेण मोक्षणं चेत्यादिनिरूपणनामा षष्ट्यधिकचतुश्शततमोऽध्यायः ॥४६० ॥
    
