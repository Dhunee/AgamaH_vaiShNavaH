+++
title = "४०३"

+++
श्रीनारायण उवाच-  
श्रीर्यत्रांशस्वरूपेण सीताछायास्वरूपिणी ।  
वेदवती स्वयं लक्ष्मीस्वरूपाऽऽविर्बभूव या ॥१ ॥
तत्क्षेत्रस्य सुमाहात्म्यं केन वक्तुं हि शक्यते ।  
वेङ्कटाद्रिर्ब्रह्मधामस्वरूपोऽस्ति यदाश्रयात् ॥२ ॥
यत्र नारायणः कृष्णो राजते वै स्वयम्प्रभुः ।  
यत्र वराहभगवान् साक्षाद् भवति वै मुहुः ॥३ ॥
यत्र भक्ताश्च जायन्ते वैष्णवा लोकतारकाः ।  
यद्भूमेः कङ्करकणोऽप्यस्य लोकस्य तारकः ॥४ ॥
यद्भूमिस्थलवार्याद्य महापातकनाशकम् ।  
ब्रह्मधामप्रदं साक्षात् कृष्णस्वामिप्रदं शुभम् ॥५ ॥
यत्र पतिव्रता नार्यो वर्तन्ते मुक्ततां गताः ।  
वैष्णव्यश्च महासाध्व्यः स्वामिसेवापरायणाः ॥६ ॥
पत्युर्भक्ताः कृष्णनारायणपत्न्यो हि ता मताः ।  
राधालक्ष्मीसमाः सर्वाः पार्वतीमाणिकीसमाः ॥७ ॥
प्रभारमासमा जयाविजयादिसमा हि ताः ।  
यैः पूजितो रमाद्याभिर्युतः कृष्णनारायणः ॥८॥
तैः स्वर्गं शाश्वतं मोक्षस्थानमावृत्तिवर्जितम् ।  
प्राप्तमेव न सन्देहो ममानुग्रहणात् प्रिये! ॥९ ॥
पृथिव्यां यानि तीर्थानि ब्रह्माण्डान्तर्गतानि च ।  
वेङ्कटाद्रौ वसन्त्येव तानि कृष्णपदाम्बुजे ॥1.403.१० ॥
तस्य देवस्य सेवार्थं मुनयश्चेश्वरास्तथा ।  
देवाश्च ऋषयः सिद्धा योगिनो यतयस्तथा ॥११ ॥
साध्व्यश्च साधवो धीरा विज्ञा देवेश्वरादयः ।  
सकुटुम्बा हि सेवार्थमायान्ति प्रतिवासरम् ॥१ २॥
ब्रह्मणा कार्तिके वेङ्कटेशध्वजमहोत्सवः ।  
कृतस्तदा सत्यलोकेश्वराश्चायान्ति वत्सरे ॥१३ ॥
स्वामिसरोवरे तस्य दक्षिणे वैकटेश्वरे ।  
तदा पुण्यं तीर्थकृतश्चासङ्ख्यं जायते प्रिये! ॥१४॥
दशवर्षैस्तु यत्पुण्यं क्रियते तु कृते युगे ।  
त्रेतायामेकवर्षेण तत्पुण्यं साध्यते जनैः ॥१५॥
द्वापरे पञ्चमासेन कलौ तु दिनमात्रतः ।  
तत्फलं कोटिगुणकं श्रीनिवासस्य दर्शने ॥१६ ॥
निमिषे निमिषे लक्ष्मि! जायते नात्र संशयः ।  
रजःकणेन च मुक्तिर्जायते कृष्णसन्निधौ ॥१७॥
श्रीनिवासं महादेवं वेङ्कटेशं नरायणम् ।  
कीर्तयन्ति हृदा ये ते मुच्यन्ते भवपञ्जरात् ॥१८ ॥
किं दानैः किं व्रतैरन्यतीर्थैस्तपसा चाऽध्वरैः ।  
किं काश्या किं च गयया प्रयागेनापि किं फलम् ॥१ ९॥
किं शम्भुना विश्वसृजा किं शक्रेणाऽमरादिभिः ।  
येन नारायणो वेङ्कटेशो दृष्टोऽतिभक्तितः ॥1.403.२० ॥
वेङ्कटेश्वरदेवस्य भक्तिमष्टविधां चरेत् ।  
तद्भक्तजनसत्कारपूजादिपरितोषणम् ॥२१ ॥
देवपूजनसन्तोषस्तदर्थं देहचेष्टितम् ।  
तन्माहात्म्यकथाश्रुतिश्चरित्रश्रवणं तथा ॥२२॥
नृत्यप्रेमाञ्चितभावो वेङ्कटध्यानमित्यपि ।  
वेङ्कटाद्रिनिवासोपजीवनं चेति मुक्तिदाः ॥२३ ॥
भक्तिरेवंविधा बोध्या वेदान्तश्रवणं विना ।  
वेङ्कटो वेङ्कटेशश्च नारायणस्वरूपिणौ ॥२४॥
वेङ्कटं प्रार्थयेत्पुण्यनारायणपदप्रदम् ।  
त्वां भवन्तमहं पद्भ्यामाक्रमेयं नगोत्तम! ॥२५॥
त्वन्मूर्धनि कृतावासं श्रीकृष्णं दर्शयस्व मे ।  
स्वामिपुष्करिणीतीर्थे स्नात्वाऽग्रे पापनाशने ॥२६ ॥
तीर्थे त्वाचमनं कृत्वा स्नायात् पापविनाशने ।  
आसीच्छूद्रसमाचारो ब्राह्मणः सुमतिः पुरा ॥२७॥
मालिन्यदोषभावेन गृहीतो ब्रह्मरक्षसा ।  
रुदन् भ्रमन् स्खलन्मूढः प्रलपन्प्रहसन्नसौ ॥२८॥
शश्वद्धाहेति च वदन् मेधां पुण्यां समत्यजत् ।  
तत्पिता तं वेङ्कटाद्रौ नीत्वा स्नानमकारयत् ॥२९॥
दिनत्रयं जलपानं तीर्थे पापविनाशने ।  
तेन तस्य सुतस्तत्र विमुक्तो ब्रह्मरक्षसा ॥1.403.३ ० ॥
बहुकालं सुखी भूत्वा देहान्ते मुक्तिमाप्तवान् ।  
जलपानप्रसङ्गेन तीर्थेन ब्रह्मराक्षसः ॥३ १ ॥
अपि मुक्तिं ययौ लक्ष्मि! मम योगेन तत्स्थले ।  
एवं चान्योऽपि दारिद्र्ययुक्तो भद्रमतिर्द्विजः ॥३२॥
शास्त्रज्ञो धार्मिकश्चासीत् षट्पत्नीसेवितः खलु ।  
तत्पुत्रवंशीयाश्चाभवन् क्षुधयाऽर्दिताः ॥३३ ॥
तान्पश्यन् स भद्रमतिर्विललापाऽऽकुलेन्द्रियः ।  
धिग्जन्म भाग्यरहितं धनकीर्तिविवर्जितम् ॥३४॥
आतिथ्यवर्जितं जन्म धिग् ज्ञानाचारवर्जितम् ।  
यत्नसौख्ययशोबन्धुख्यात्यादिरहितं च धिक् ॥३५॥
ऐश्वर्यवर्जितं बह्वपत्यवज्जन्म धिक् तथा ।  
अहो गुणाः सौम्यता च विद्वत्ता सत्कुलादिकम् ॥३६॥
धनहीनस्य सर्वैतच्छ्रेष्ठमपि न शोभते ।  
सुता दाराः पुत्रपुत्रा बान्धवा भ्रातरस्तथा ॥३७॥
शिष्या भृत्या मातरश्च त्यजन्ति धनवर्जितम् ।  
चाण्डालो वा यतिर्वापि सधनः पूज्यते भुवि ॥३८॥
कुणपो गण्यते रिक्तः सम्भृतो गण्यते धनी ।  
अगुणो गुणवान् मूर्खो पण्डितत्वेन गण्यते ॥३ ९॥
धर्मशून्यः सधर्मश्च गण्यते धनवान् जनैः ।  
तस्माद् दरिद्रता चाशा दुःखा दुःखतरा मताः ॥1.403.४०॥
आशादासाः सदा क्लिष्टा दास्याशः सुखमेधते ।  
आकिञ्चन्यमहाग्राहग्रस्तो मृत्युमुखान्तिकः ॥४१ ॥
अहो दुःखं कथं चेद्ं तर्त्तव्यं मादृशेन वै ।  
इति चिन्तयतस्तस्य भार्या कञ्चनसञ्ज्ञिका ॥४२॥
पतिव्रता महाभाग्या सर्वदा पतिदेवता ।  
सर्वसाधुगुणैर्युक्ता पतिं तं प्रत्यभाषत ॥४३ ॥
भगवन् सर्वधर्मज्ञ सर्वार्थ ज्ञानशेवधे! ।  
मम कान्त सदा पूज्य शृणु वदामि तत्कुरु ॥४४॥
सुवर्णमुखरीतीरे पावनो वेङ्कटाचलः ।  
तत्र च परमं तीर्थं नाम्ना पापविनाशनम् ॥४५॥
स्नानमात्रेण पापानां दाहकं धनपुण्यदम् ।  
सर्वदुःखप्रशमनं सर्वसम्पत्प्रदायकम् ॥४६ ॥
धर्मैश्वर्यप्रदं चैतन्नारदश्चाऽब्रवीत्पुरा ।  
भूमिदानं चरेत् तत्र सर्वकामफलप्रदम् ॥४७॥
भूमिदानात्परं दानं न भूतं न भविष्यति ।  
परं निर्वाणमाप्नोति भूमिदो नात्र संशयः ॥४८॥
स्वल्पामपि महीं दत्वा श्रीकृष्णाय द्विजाय च ।  
साधवे चाग्निहोत्रार्थं ब्रह्मलोके महीयते ॥४९॥
भूमिदः सर्वदः प्रोक्तो मोक्षणं तेन वै भवेत् ।  
दशहस्तां महीं दत्वा सर्वपापैः प्रमुच्यते ॥1.403.५०॥
सत्पात्रे भूप्रदाता वै सर्वदानफलं लभेत् ।  
इक्षुगोधूमकेदारपूगखर्जूरशोभिता ॥९ १ ॥
मही प्रदीयते येन स भवेद् वैष्णवोऽक्षरे ।  
देवार्थं भूप्रदाता तु मुक्तो भवति शाश्वतः ॥५२॥
गङ्गातीरेऽश्वमेधानां फलभाग् द्रोणभूप्रदः ।  
अश्वमेधसहस्राणां वाजपेयशतात्मनाम् ॥५३ ॥
गङ्गातीरकृतानां वै फलभाग् भारभूप्रदः ।  
इति भार्यावचः श्रुत्वा तदा भद्रमतिर्ययौ ॥५४॥
सुशालीनगरीं यत्र सुघोषं ब्राह्मणोत्तमम् ।  
ययाचे पृथिवीं पञ्चहस्तां सोऽपि ददौ मुदा ॥५५॥
उवाचाऽपि कृतार्थोऽहं सफलं मम जन्म च ।  
मत्कुलं पुण्यवज्जातं विप्रोऽसि यस्य याचकः ॥५६ ॥
पृथिवी वैष्णवी पुण्या पृथिवी विष्णुपालिता ।  
दीयते शुभपात्राय प्रीयतां मे जनार्दनः ॥५७॥
सोऽपि भक्तो हरेस्तां च गृहीत्वा हि वसुन्धराम् ।  
ततो ययौ वेङ्कटाद्रौ यत्र स्वामिसरोवरम् ॥५८॥
तत्र स्नात्वा ततः श्वेतवाराहं वसुधाधरम् ।  
नत्वा ययौ वेङ्कटेशं श्रीनिवासं परेश्वरम् ॥५९॥
ततो ययौ परं तीर्थं पापनाशननामकम् ।  
स्नात्वा ददौ श्रोत्रियाय भूदानं वैष्णवाय सः ॥1.403.६ ०॥
तत्कालं भगवाँस्तत्र साक्षादाविर्बभूव ह ।  
भद्रमतिःस्तवं चक्रे नमो नारायणाय ते ॥६ १ ॥
कारणाय प्रपालायाऽन्तकाय नायकाय च ।  
पावकाय प्रसन्नाय स्मृद्धिदाय च ते नमः ॥६२॥
श्रीशाय श्रीकृष्णनारायणाय भूधराय च ।  
लक्ष्मीशाय प्रभेशाय माणिकीशाय ते नमः ॥६ ३ ॥
पार्वतीशाय गोपालबालकाय च ते नमः ।  
कम्भराङ्कप्रजाताय सर्वज्ञाय च ते नमः ॥६४॥
चक्रपद्मादिचिह्नाय पुमुत्तमाय ते नमः ।  
क्षीरसागरवासाय श्रीलक्ष्मीसेविताय च ॥६५॥
अभीष्टसुखदात्रे ते यज्ञवाराहरूपिणे ।  
नमस्ते कमलाकान्तपद्माकान्ताय ते नमः ॥६६ ॥
पद्मिनीपतये भक्तदारिद्र्यनाशकाय ते ।  
साधुरूपाय ते कृष्ण! भूयो भूयो नमो नमः ॥६७॥
इति श्रुत्वा हरिः प्राह तुष्टोऽस्मि ब्राह्मणोत्तम! ।  
सर्वभोगसमायुक्तो देहान्ते मुक्तिमाप्नुहि ॥६८॥
एवं वरं प्रदायैव तत्रैवान्तरधीयत ।  
पापनाशनतीर्थे स द्विजः स्नात्वा गृहं ययौ ॥६९॥
श्रेष्ठी स्वर्णधनधान्यस्मृद्धिमानभवत् ततः ।  
पृथ्वीदानप्रतापेन महेन्द्र इव चापरः ॥1.403.७० ॥
अथाऽपरं महत्तीर्थं वर्तते मोक्षदं नृणाम् ।  
आकाशगङ्गाविख्यातं तन्माहात्म्यं वदामि ते ॥७१ ॥
रामानुजो द्विजः कश्चिद् विष्णुध्यानपरायणः ।  
तपस्तेपे स पञ्चाग्निमध्यस्थोऽष्टाक्षरं जपन् ॥७२॥
वृष्टौ जले स्थितश्चापि द्वन्द्वस्पर्शविवर्जितः ।  
जीर्णपर्णाशनो जलाहारो वाय्वदनश्चिरम् ॥७३ ॥
तस्थौ तपसि श्रद्धालुस्तुष्टोऽस्य भक्तवत्सलः ।  
प्रक्ष्यतामगात्तत्र कृष्णनारायणः स्वयम् ॥७४॥
स्वर्णभूषाञ्चितदेहो रमाराधादिसेवितः ।  
विश्वक्सेनसुनन्दाद्यैः सहितः श्रीरमेश्वरः ॥७५॥
नारदादियुतश्चापि पीताम्बरधरः प्रभुः ।  
सनकादिमहायोगिसेवितद्वयपार्श्वकः ॥७६ ॥
वेङ्कटेशं दयालुं तं तुष्टाव तापसो द्विजः ।  
नमो रामाय चक्रादिधारिणे महते नमः ॥७७॥
नित्यशुद्धस्वरूपाय नमो भक्तार्तिहारिणे ।  
परव्यूहविभवायाऽर्चादिरूपाय ते नमः ॥७८॥
अन्तर्यामिस्वरूपात्मव्यापिने ते नमो नमः ।  
श्रीकृष्णाय महाभूम्ने नारायणाय ते नमः ॥७९॥
नमो हिरण्यगर्भाय वैराजाय च वेधसे ।  
सदाशिवाय कान्ताय विष्णवे ब्रह्मणे नमः ॥1.403.८० ॥
ईश्वरेशायेश्वराय पुष्पवन्नेत्रिणे नमः ।  
नामजात्यादिपाराय नामजात्यादिरूपिणे ॥८ १ ॥
काम्भरेयाय कृष्णाय गोपीमण्डलरासिने ।  
गोपालजाय गोसेवास्निग्धाय ते नमो नमः ॥८२॥
वेदान्तन्यायवेद्याय भाष्याय भाष्यकारिणे ।  
आगमान्तःसुगतये लोकरक्षाय ते नमः ॥८३ ॥
सौराष्ट्राऽऽविःस्वरूपाय रैवताचलवासिने ।  
अश्वपट्टक्षितीशाय पुष्करारण्यशालिने ॥८४॥
काशेश्वराय रङ्गादिपूजिताय च ते नमः ।  
इति स्तुत्वा श्रीनिवासं रामानुज इयाय शम् ॥८५॥
वेङ्कटेशः समालिङ्ग्य रामानुजमुवाच ह ।  
स्तोत्रेण तपसा तुष्टो वरं वृणोतु सत्वरम् ॥८६ ॥
रामानुजस्तदा प्राह श्रीनिवास हरे प्रभो ।  
त्वद्दर्शनात् कृतार्थोऽस्मि किं मेऽद्य दर्शनात् परम् ॥८७॥
देवाः पितरो मुनयो नैष्ठिकाः कर्मठाश्च यम् ।  
योगिनो ज्ञानकुशलाः न पश्यन्ति विदन्ति न ॥८८॥
वेद्मि पश्यामि तं चाद्य किमस्मादधिकं नु मे ।  
एतेन तु कृतार्थोऽस्मि मुक्तिबीजेन सर्वथा ॥८९॥
त्वत्पादपद्मयुगले निश्चला भक्तिरस्तु मे ।  
इत्याश्रुत्य हरिः प्राह मयि भक्तिर्दृढाऽस्तु ते ॥1.403.९० ॥
अत्र ते तपसः स्थाने समागत्य तु ये जनाः ।  
स्नास्यन्त्याकाशगङ्गायां यास्यन्ति धाम मे परम् ॥९१ ॥
त्वं च प्रारब्धदेहान्ते मत्स्वरूपमवाप्स्यसि ।  
वियद्गङ्गास्नातकास्तु सर्वे भागवतोत्तमाः ॥९२ ॥
लक्ष्म भागवतानां त्वं शृणु भागवतोत्तम! ।  
भगवन्मयचर्या ये कर्मणा मनसा गिरा ॥९३ ॥
सर्वकार्याणि कृष्णार्थे कुर्वन्तः कृष्णचिन्तकाः ।  
ज्ञानिनो निःस्पृहाः शान्तास्ते वै भागवतोत्तमाः ॥९४॥
सर्वेषु कृष्णद्रष्टारः कृष्णस्य सत्कथादराः ।  
कृष्णपादाम्बुजभक्ता ये ते भागवतोत्तमाः ॥९५॥
मातापित्रोः कृष्णतन्वोः शुश्रूषादिपरायणाः ।  
देवार्चनप्रपूजादिपरामोदभराश्च ये ॥९६ ॥
साधुसेवापराश्चापि साध्वीमानप्रदाश्च ये ।  
परेशवृत्तयो ये ते महाभागवतोत्तमाः ॥९७॥
आत्मवत्सर्वभूतानां दृग्वद्भागवतोत्तमाः ।  
शास्त्रज्ञा धर्मधर्तारः सत्यवाचः सदुत्तमाः ॥९८॥
कृष्णकथारताः कथावक्तरि स्नेहभावनाः ।  
तीर्थप्रियाः कामधेनुसेवका वै सदुत्तमाः ॥९९ ॥
अन्योदये प्रसन्नाश्च कृष्णनामपरायणाः ।  
कृष्णार्थं जलखातारो ये ते भागवतोत्तमाः ॥1.403.१०० ॥
देवालयप्रकर्तारो देवगायत्रिकाजपाः ।  
भक्तिहर्षा हरौ मग्ना ये ते भागवतोत्तमाः ॥१ ०१ ॥
तुलसीपूजका वृन्दां नमन्ति तुलसीकराः ।  
तुलसीमालिकाध्राश्च तुलसीचन्दनाञ्चिताः ॥१०२ ॥
तुलसीमृत्तिकादेहास्ते वै भागवतोत्तमाः ।  
वेदादिषु हरेः कृष्णनारायणस्य दर्शकाः ॥१०३ ॥
आतिथ्यादौ कृष्णनारायणस्यैव सुचिन्तकाः ।  
ज्ञाततत्त्वेषु वै ब्रह्मबोधकाः साधुवृत्तयः ॥१ ०४॥
सर्वगुणादिसद्ग्राहास्ते वै भागवतोत्तमाः ।  
एकादश्यादिव्रतिनः कृष्णार्थकर्मकारिणः ॥१ ०५॥
राधां लक्ष्मीं रमां श्रीं पार्वतीं प्रभां च माणिकीम् ।  
ममांशां योषितं दृष्ट्वा नमन्ति वैष्णवीं तु ये ॥१०६ ॥
मत्स्वरूपां मयाऽधिष्ठितां पश्यन्ति हृदा सदा ।  
बाले च बालिकायां च ते वै भागवतोत्तमाः ॥१ ०७॥
तथा नृषु प्रपश्यन्ति याः कृष्णं मां नरायणम् ।  
ता वै सत्यो महाभागवत्यः प्रोक्ता मयाऽनघ ॥१ ०८॥
नराः सर्वे कृष्णरूपा नार्यो राधारमात्मिकाः ।  
इति भागवतज्ञाना ये ते भागवतोत्तमाः ॥१ ०९॥
सङ्क्षेपात्तु कथयामि मदर्थं सर्वथा स्थिताः ।  
नरा नार्यः पशवोऽपि सर्वे भागवतोत्तमाः ॥1.403.११० ॥
रामानुज! त्वमेवासि तथा भागवतोत्तमः ।  
प्रसन्नोऽस्मि त्वयि ध्रौव्यभक्तिस्थितेः सदा प्रिय! ॥१११ ॥
तीर्थमाकाशगङ्गाख्यं तारकं भवपारकृत् ।  
स्नातॄणां मोक्षदं चास्ति भुक्तिमुक्तिफलप्रदम् ॥११ २॥
इत्युक्त्वाऽन्तर्दधे कृष्णनारायणः प्रभुस्तदा ।  
पठनाच्छ्रवणाच्चास्य भक्तिमोक्षश्च हस्तगः ॥११३ ॥
इति श्रीलक्ष्मीनारायणीयसंहितायां प्रथमे कृतयुगसन्ताने पतिव्रतामाहात्म्ये भगवत्पातिव्रत्यपालकानां सुमतिभद्रमतिरामानुजानां तीर्थोत्तमे मोक्षणमित्यादिनिरूपणनामा  
त्र्यधिकचतुःशततमोऽध्यायः ॥४० ३ ॥
    
