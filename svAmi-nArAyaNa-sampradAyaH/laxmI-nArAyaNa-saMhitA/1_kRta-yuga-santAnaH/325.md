+++
title = "३२५"

+++
श्रीनारायण उवाच-  
शृणु लक्ष्म्येकदा जालन्धरो वृन्दापतिः स्वयम् ।  
असुरैः सह शुक्रस्य पूजनार्थं समाययौ ॥१ ॥
तत्राऽऽययुः पूजनार्थमाषाढपूर्णिमातिथौ ।  
दैत्याश्च दानवाः सर्वे राहुकेत्वादयोऽपि च ॥२ ॥
शुक्राचार्यः पूजितस्तैर्नमस्कृतश्च भावुकैः ।  
दत्वाशीर्वचनं तेभ्यः पप्रच्छ कुशलादिकम् ॥३ ॥
दत्तासनेषु सर्वे ते निषेदुः संसदीष्टकृत् ।  
जलन्धरोऽतिसंहृष्टोऽपश्यद्राहुं शिरो विना ॥४ ॥
पप्रच्छाऽब्धिसुतस्तत्राश्चर्यपूर्वं तु भार्गवम् ।  
केनेदं कर्तितं राहोश्छिरो ब्रूहि कथं कदा ॥५ ॥
इत्याकर्ण्य शिवं स्मृत्वा शुक्राचार्यः उवाच तम् ।  
हिरण्यकशिपोः पुत्रः प्रह्लादस्तस्य पुत्रकः ॥६ ॥
विरोचनस्तस्य पुत्रो बलिराजो महाबलः ।  
वर्तते च रसातलराज्यं कुर्वन् प्रभक्तराट् ॥७ ॥
असुराणां तु सैन्यानि प्रबलान्यस्य संवशे ।  
वर्तन्ते इति जानन्ति सुराः सर्वे सवासवाः ॥८ ॥
अथैकदा तु दुर्वासा वैकुण्ठात् समवातरत् ।  
भुवं नारायणदत्तपुष्पमालां करे दधन् ॥९ ॥
ददर्शेन्द्रं विहरन्तं हस्तिना व्योममार्गके ।  
ऋषिर्देवपतिं ज्ञात्वेन्द्राय मालां ददौ तदा ॥1.325.१० ॥
विगणयन्निव मालां करे धृत्वा तु वासवः ।  
स्थापितवान् करिकुम्भे शुण्डादण्डेन तां करी ॥११ ॥
धृत्वा पत्तलके कृत्वा मर्दयामास तत्क्षणम् ।  
दुर्वासाः क्रोधमापन्नः शशाप गर्वहारकः ॥१२ ॥
लक्ष्मीनाशो भवत्विन्द्र! मालानाशफलं तव ।  
इत्युक्ते स पपातेन्द्रो हस्तिपृष्ठाद् भुवस्तले ॥१३ ॥
लक्ष्मीः सर्वा विनष्टाऽभूत् प्रविवेश समुद्रके ।  
सहस्रवर्षपर्यन्तमश्रीका देवतादयः ॥१ ४॥
दुःखिनस्ते सुराः सर्वे रमेशं शरणं ययुः ।  
विना लक्ष्मीं दुःखिताः स्म इति स्वार्थपरायणाः ॥१५ ॥
विष्णुदर्शितमार्गेण सन्धिं चक्रुस्तदाऽसुरैः ।  
स्वकार्यसिद्धये शूराश्छलधर्मपरायणाः ॥३६ ॥
विष्णुसहायका देवा मिलिता ह्यसुरैः सह ।  
लक्ष्म्यर्थं चामृताद्यर्थं चक्रुः सिन्धोः प्रमन्थनम् ॥१७॥
रत्नानि ते पितुर्यानि तानि सर्वाणि ते सुराः ।  
जगृहुर्यत्नतो दृप्ताः पपुरप्यमृतं छलात् ॥१८॥
अमृताश्च सुरा जाता गर्विष्ठा विष्णुपोषिताः ।  
अमृतपानसंलब्धाऽमृतभावबलान्विताः ॥१९ ॥
तत आरभ्य दैत्यादीन् दुःखयन्ति सुराः सदा ।  
पराभवश्चासुराणां सदा भवति सर्वथा ॥1.325.२० ॥
राहुरयं तदमृतपानार्थं देवरूपधृक् ।  
सूर्यचन्द्रान्तरे विष्टोऽमृतं सम्परिवेषितम् ॥२१ ॥
विष्णुना पिबति यावत् तावत्ताभ्यां निवेदितः ।  
द्रागेव विष्णुना चक्रधारयाऽयं निषूदितः ॥२२ ॥
अमृत गण्डूषमात्रं गलेऽस्य लग्नतां गतम् ।  
तेन नाऽयं मृतो राहुर्द्वेधा छिन्नोऽपि कण्ठतः ॥२३ ॥
द्वौ जातौ राहुरित्यत्र कबन्धोऽयं हि जीवति ।  
केतुरिति शिरस्त्वस्य सशिखं चापि जीवति ॥२४॥
एवं तेन पराभूता विष्णुना दैत्यदानवाः ।  
पिता ते च कृतो रिक्तो रत्नान्याहृत्य सर्वथा ॥२५॥
एवं शुक्रोदितं राहोः शिरश्छेदं च मन्थनम् ।  
रत्नोपहरणं दैत्यपराभवादिकं सुरैः ॥२६ ॥
तदाकर्ण्य महाशक्तो जलन्धरः प्रतापवान् ।  
चुक्रोध रोषरक्ताक्षः श्रुत्वा च पितृधर्षणाम् ॥२७ ॥
दूतं तदैव चाहूय घस्मराख्यं शशंस तत् ।  
सम्मान्याऽभयमादत्वा प्रेषयामास शिक्षयन् ॥२८ ॥
घस्मर गच्छ देवेन्द्रं निवेदय मदीरितम् ।  
गृहाण शरणं यद्वा युद्धार्थं सुस्थिरो भव ॥२९ ॥
अन्यदपि च प्राग्जातं पितुर्मे धर्षणादिकम् ।  
जलन्धरो न सहते वैरमार्जनमिच्छति ॥1.325.३० ॥
इत्याद्यादाय वाक्यानि जगाम घस्मरो द्रुतम् ।  
वर्गाच्च घस्मरः सर्वं देवेन्द्रं वाक्यमब्रवीत् ॥३१ ॥
जलन्धरो महावीरो दैत्येश्वरोऽब्धिपुत्रकः ।  
तस्य वीरस्य दूतोऽहं घस्मरस्तन्निदेशकृत् ॥३२ ॥
प्रेषितस्तेन वीरेण चागतस्तव सन्निधौ ।  
यदाह शत्रुजिद्राजाऽव्याहताज्ञः शृणुष्व तत् ॥३३ ॥
कस्मात् त्वं मम पितरं समुद्रं मन्दराद्रिणा ।  
मथितवान् नीतवाँश्च सर्वरत्नानि मत्पितुः ॥३४॥
शरणं मे गृहाण त्वं रत्नानि मे प्रयच्छ च ।  
अन्यथा ते भयं प्राप्तं राज्यनाशो भविष्यति ॥३५ ॥
इति दूतवचः श्रुत्वा प्रोवाच द्युसदां पतिः ।  
यन्मया विहता शैलास्त्वत्पित्रा कुक्षिरक्षिताः ॥३६ ॥
अन्येऽपि मद्द्विषस्तेन रक्ष्यन्तेऽन्तः कथं वद ।  
न मे शत्रुवरो भूत्वा द्रोही स्थास्यति कश्चन ॥३७ ॥
पूर्वं हृतानि रत्नानि हरिष्ये प्राणतोऽधुना।  
शङ्खासुरं मम शत्रुं ररक्ष त्वत्पिता कथम् ॥३८ ॥
यं शङ्खं चाऽनुजो मे वै हतवान् विष्णुरव्ययः ।  
गच्छ दूत वद जालन्धरं मन्थनकारणम् ॥३९ ॥
निर्दोषं न महेन्द्रो वै दण्ड्यं करोति कञ्चन ।  
निर्दोषस्त्वं यदिद्वेषं करोषि मम नूतनम् ॥1.325.४० ॥
फलं शीघ्रं प्रदास्येऽहं सज्जो भवाऽसुरेश्वर! ।  
इत्युक्तो घस्मरो वै सः शीघ्रं तत्र जगाम हि ॥४१ ॥
जलन्धरोऽस्ति यत्राऽब्धौ तत्रावेदितवानिदम् ।  
इन्द्रोक्तं वचनं श्रुत्वा रोषताम्राक्ष एव सः ॥४२ ॥
दृष्ट्वाऽधरोऽकरोद् देवान् जेनुमुद्योगमासुरैः ।  
सर्वदिग्भ्यः समाजग्मुरासुरा दैत्यदानवाः ॥४३ ॥
कोट्यब्जाऽर्बुदसङ्ख्याका दिवं जग्मुर्जिगीषया ।  
शुम्भनिशुम्भनामानौ कृत्वा सेनाधिनायकौ ॥४४॥
निर्जगाम स्वयं वीरो जलन्धरोऽपि वार्धिजः ।  
प्राप नाकं नन्दनस्थो दध्मौ शङ्खं रणाय सः ॥४५ ॥
वीरदैत्याः प्रणेदुश्चाऽऽवृत्याऽमरावतीपुरीम् ।  
विज्ञायेन्द्रोऽपि युद्धाय दंशितैश्च सुरोत्तमैः ॥४६॥
सह पुर्या निर्ययौ वै कोटिकोट्यब्जयोधिभिः ।  
तयोः समभवद् युद्धं सुराऽसुरप्रसेनयोः ॥४७॥
बाणैरस्त्रैस्तथा मन्त्रैर्मायाभिश्चैन्द्रजालिकैः ।  
पाषाणैः पर्वतैर्वृक्षैरुल्काभिश्च शतच्छदैः ॥४८ ॥
वज्रैश्चक्रैः शतघ्नीभिर्नाराचैस्तोमरैर्द्रुमैः ।  
मुशलैः परिघैः खण्डैः खड्गैः कुन्तैश्च शक्तिभिः ॥४९॥
गदाभिः परशुभिश्च हस्तिभिश्च रथैः करैः ।  
पल्लताभिर्मुष्टिभिर्बाहुभिः कफोणिकादिभिः ॥1.325.५ ० ॥
तेऽन्योन्यं जघ्नतुः सेने सम्मर्दोऽभूदसङ्ख्यकः ।  
रक्तनद्योऽभवन् भूमौ कृतवार्धिगमोर्मयः ॥५ १ ॥
पतितैः पात्यमानैश्च गजवाजिप्रपत्तिभिः ।  
व्यराजत रणे भूमिः सन्ध्याभ्रपटलं यथा ॥५२॥
मृतान् मृतान् रणे दैत्यान्दानवान् गजवाजिनः ।  
सञ्जीविन्याऽजीवयद्वै शुक्रो मन्त्रितवारिभिः ॥५३ ॥
सुरानपि मृताँस्तत्राऽजीवयच्च बृहस्पतिः ।  
दिव्यौषधैर्द्रोणगिरेरानीतैर्विविधैर्मुहुः ॥५४॥
मृतोत्थितान् सुरान् दृष्ट्वा जालन्धरोऽतिरोषवान् ।  
शुक्रं प्राह कथं चैता मृता जीवन्ति देवताः ॥५५ ॥
मन्ये सञ्जीविनीविद्या सुरेष्वपि गता तव ।  
श्रुत्वा शुक्रश्च तं जलन्धरं प्राह सुनिश्चितम् ॥५६ ॥
विद्या सञ्जिविनी नैव सुरेष्वद्यापि सङ्गता ।  
किन्त्वौषधीः समानीय द्रोणशैलाद् बृहस्पतिः ॥५७॥
सुरान् जीवयति द्राक्च तस्माद् द्रोणाद्रिमानय ।  
स्वाधीनं तं कुरु यद्वा समुद्रान्तः प्रवेशय ॥५८॥
यदलाभे सुरा नष्टा जीविष्यन्ति न वै पुनः ।  
तथा कृते विजयस्ते भविष्यत्यन्यथा नहि ॥५९॥
श्रुत्वा जलन्धरो गत्वा द्रुतं चोत्पाट्य पर्वतम् ।  
द्रोणाचलं समानीय प्राक्षिपत्सागरान्तरे ॥1.325.६० ॥
ततो देवान् जघानाऽस्त्रैर्जलन्धरो मुदान्वितः ।  
हतान्देवाज्जीवयितुमोषध्यर्थं बृहस्पतिः ॥६ १॥
जगाम द्रोणभूमिं च तत्राद्रिं न ददर्श सः ।  
निराशः स गुरुर्बुद्ध्या ज्ञात्वाऽद्रिं दैत्यसंहृतम् ॥६२॥
देवान्प्राह समागत्य पलायध्वं सुरा इतः ।  
द्रोणाद्रिर्नाशितो जलन्धरेण वाऽन्यतो हृतः ॥६३ ॥
रुद्रजन्यो ह्ययं दैत्यो जेतुं क्षमो न साम्प्रतम् ।  
पलायध्वं पलायध्वं ये मृतास्ते गता यतः ॥६४॥
कथञ्चिच्छेषपत्रैस्तान् जीवयिष्ये मृतानहम् ।  
इत्युक्ताश्च सुराः सर्वे रणं त्यक्त्वा पलायिताः ॥६५॥
देवान्पलायितान् दृष्ट्वा दैत्या जलन्धरान्विताः ।  
शङ्खभेरीजयघोषैर्विविशुस्त्वमरावतीम् ॥६६॥
स्वर्गं त्यक्त्वा भयाद् देवा देव्यश्च मेरुपर्वते ।  
गह्वराणि समाश्रित्य न्यवसन् स्वरिरक्षया ॥६७॥
अथ दैत्यो महादुष्टो जलन्धरोऽतिमत्सरात् ।  
देवस्थानेषु रिक्तेषु दैत्यान् समभिषेचयत् ॥६८॥
स्वर्गराज्यं वशे कृत्वा ययौ मेरुवनानि सः ।  
देवानां नाशनार्थाय दैत्यसैन्यसमन्वितः ॥६९॥
त्रस्तास्ततः सुराः सर्वे विहाय गह्वराण्यपि ।  
अनाहूता अपि जग्मुर्ब्रह्माणं प्रति दुःखिताः ॥1.325.७०॥
तावत् तत्रापि तत्स्थानं रिक्तं दृष्टं सुरैस्तदा ।  
सत्यलोकेऽपि दैत्यानां राज्यं दृष्ट्वा प्रदुद्रुवुः ॥७१ ॥
वैकुण्ठं जलतेजोन्तरावरणे स्थितं स्थलम् ।  
जग्मुर्देवाश्च देव्यश्च ब्रह्मापि तत्र दृश्यते ॥७२॥
तुष्टुवुस्ते हरिं लक्ष्मीनारायणं प्रजेश्वराः ।  
सुररक्षक शान्तात्मन् दैत्यनाशक ते नमः ॥७३ ॥
मत्स्यात्मने च ते विष्णो वेदान्नीतवते नमः ।  
अमृतमन्थनेऽद्रिं बिभ्रते कूर्माय ते नमः ॥७४॥
पृथ्वीं दन्ते बिभ्रते ते वराहाय नमो नमः ।  
बलिं छलायते विप्रवामनाय च ते नमः ॥७५॥
नमः परशुरामाय कापथक्षत्रनाशिने ।  
रावणान्तकरायाऽऽशु रामचन्द्राय ते नमः ॥७६॥
कृष्णनारायणराधारमाश्रीपतये नमः ।  
नमो बुद्धस्वरूपाय दैत्यमोहकराय ते ॥७७॥
नमः कपिलरूपाय तत्त्वज्ञानप्रदाय ते ।  
नमो हंसस्वरूपाय विधात्रे ज्ञानदाय ते ॥७८॥
वेदव्यासस्वरूपाय विद्याश्रवाय ते नमः ।  
कलिदोषविनाशकृत्कल्किरूपाय ते नमः ॥७९॥
पार्वत्याश्च प्रभायाश्च माणिक्याः पतये नमः ।  
कम्भरायाः सुपुत्राय गोपालसूनवे नमः ॥1.325.८०॥
शरण्याय सुररक्षाकर्त्रे विद्यावते नमः ।  
साधुरूपाय कृष्णाय वल्लभाय च ते नमः ॥८ १ ॥
ज्ञानाचार्याय दैवाय दासत्रात्रे च ते नमः ।  
दैत्यदुःखितभक्तादिरक्षकाय नमो नमः ॥८२॥
सर्वनेत्राय हृत्स्थाय रमानाथाय ते नमः ।  
ध्वजपद्माङ्कुशवज्रयवचिह्नवते नमः ॥८३॥
स्वस्तिकजाम्ब्वष्टकोणोर्ध्वरेखाधारिणे नमः ।  
धनुस्त्रिकोणकलशाऽर्धचन्द्रधारिणे नमः ॥८४॥
गोष्पदव्योममत्स्यादिधारिणे पत्तले नमः ।  
दक्षपाणौ ध्वजचक्रधनुस्त्रिशूलस्वस्तिकाः ॥८५१॥
मीनदण्डयवरेखा यस्य तस्मै नमो नमः ।  
बाहू नेत्रे जानुनी च नासिका च स्तनान्तरम् ॥८६॥
दीर्घाणि सन्ति ते पञ्च तस्मै कृष्णाय ते नमः ।  
सुहृस्वजघनपृष्ठग्रीवाजङ्घावते नमः ॥८७॥
सूक्ष्मकेशाऽङ्गुलिपर्वरदाऽस्थिधारिणे नमः ।  
कक्षा कुक्षिश्च वक्षश्च घ्राणं स्कन्धो ललाटकम् ॥८८॥
यस्योन्नतानि षट् सन्ति तस्मै श्रीहरये नमः ।  
नेत्रप्रान्तौ नखास्तालु जिह्वोष्ठौ पादयोस्तले ॥८९॥
पाणितले च रक्तानि यस्य सन्ति च ते नमः ।  
उरः शिरो ललाटं च यस्य ततानि ते नमः ॥1.325.९० ॥
स्वर सत्त्वं च नाभिश्च गम्भीरं यस्य ते नमः ।  
वामसक्थ्नि रमाचिह्नं यस्यास्ति ते नमो नमः ॥९ १॥
हृदये दक्षिणावर्तवते कृष्णाय ते नमः ।  
सत्रिवलयशोभाढ्यनाभियुक्ताय ते नमः ॥९२॥
शीतभास्वररूपायाऽमृतप्रदाय ते नमः ।  
अक्षरायाऽव्याकृतनाम्ने गोलोकाय ते नमः ॥९३॥
वैकुण्ठाय बद्रीशाय श्वेतद्वीपाय ते नमः ।  
क्षीरस्थानाय जीवाय जीवातवे च ते नमः ॥९४॥
आत्मने च तदात्मने सर्वात्मने नमो नमः ।  
वह्निस्थाय रविस्थाय हिरण्यस्थाय ते नमः ॥९५॥
सुराऽसुरनिवासाय भक्तार्तिहारिणे नमः ।  
अपक्षाय विपक्षाय भक्तपक्षाय ते नमः ॥९६ ॥
भगवँस्ते कथाधाम्ने वार्ताधाम्ने च ते नमः ।  
सर्वविद्यानिवासाय ब्रह्मणे ते नमो नमः ॥९७॥
भगवन् देवदेवेश पाहि नः शरणागतान् ।  
जलन्धरेण वै स्वर्गं निराकृत्य सुराँस्ततः ॥९८ ॥
स्वायत्तीकृतमेवेति कथं त्वं सहसे प्रभो ।  
सूर्यश्चन्द्रश्च वह्निश्च शेषो धर्मो निराकृताः ॥९९॥
शरणं ते वयं प्राप्ता वधस्तस्य विचिन्त्यताम् ।  
वयं क्षुद्रा इव नाथ विचरामोऽटवीस्थलम् ॥1.325.१०० ॥
इति स्तुत्वा विरेमुस्ते देवा इन्द्रादयस्ततः ।  
करुणासागरः कृष्णो जगाद निर्भयं वचः ॥१०१ ॥
भयं त्यजत वो देवास्तं गच्छामि जलन्धरम् ।  
नाशयाम्यद्य तं शत्रुं देवानां दुःखदं परम् ॥१०२॥
इत्युच्चार्य समुत्थाय गरुडारूढ एव सः ।  
यावद्गन्तुं प्रैरयत् स्ववाहनं तावदेव ह ॥१०३ ॥
लक्ष्मीर्भ्रातुर्निधनं वै भविष्यतीति दुःखिता ।  
बाष्पनेत्रा प्राञ्जलिश्च प्रोवाच वल्लभं हरिम् ॥१०४ ॥
मम भ्राता शालकस्ते कथं वध्यः कृपानिधे ।  
यद्यहं ते वल्लभास्मि मा तन्नाशं कुरु प्रभो ॥१ ०५॥
विष्णुः प्राह सुरेशानां रक्षणाय मया ननु ।  
गन्तव्यं सर्वथा तत्र मारयिष्ये न तेऽनुजम् ॥१०६ ॥
रुद्रांशत्वाद् ब्रह्मवाक्यात् ते वाक्यान्न मम प्रिये ।  
मारणीयोऽस्ति ते भ्राता मा विषादं कुरु प्रिये ॥१० ७॥
इत्युक्त्वा सान्त्वयित्वा तां ययौ यत्र जलन्धरः ।  
देवादीन् सह नीत्वैव कृष्णनारायणः प्रभुः ॥१०८ ॥
इति श्रीलक्ष्मीनारायणीयसहितायां प्रथमे कृतयुगसन्ताने जलन्धरवृन्दाख्याने आषाढपूर्णिमायां शुक्राचार्यपूजकाऽसुरसङ्घेषु राहुं विशिरसं दृष्ट्वा तत्कारणं समुद्रमथनामृतपाने पक्षपातादि विज्ञाय सुरविष्णुप्रभृतिनाशार्थं जलन्धरकृतसुरासुरयुद्धोत्तरं सुरपराजये वैकुण्ठविष्णुस्तवनादिनिरूपणनामा पञ्चविंशत्यधिकत्रिशततमोऽध्यायः ॥३२५ ॥
    
