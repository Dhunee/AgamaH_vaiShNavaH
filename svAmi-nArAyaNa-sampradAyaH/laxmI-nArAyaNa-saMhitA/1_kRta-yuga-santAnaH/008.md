+++
title = "००८"

+++
श्रीनारायण उवाच-  
नमः परस्मै देवाय भूम्ने शक्तित्रयाय च ।  
साक्षिणे देहिनां मध्येऽनुपलक्ष्यात्मवर्त्मने ॥१ ॥
नमो भूयः सतां गोत्त्रेऽसतां नाशाप्तभूतये ।  
नमो निरस्तसाम्याऽतिशयाय धाम्नि रंस्यते ॥२ ॥
कुयोगिनां विदूराय सन्निकृष्टाय ते नमः ।  
नारायणपरा वेदा नारायणपरा मखाः ॥३ ॥
नारायणपरं ज्ञानं सृजिर्नारायणात्मिका ।  
नारायण इदं सर्वं नारायणपरा गतिः ॥४ ॥
गुणत्रयं समागृह्य निर्गुणोऽपि हरिः स्वयम् ।  
वैराजपुरुषो भूत्वा ससर्जाऽऽपः स्वदेहतः ॥५ ॥
आपो नारा इति बोध्या आपस्तु नरपुत्रिकाः ।  
कृत्वा तास्वयनं शेते ततो नारायणः स्वयम् ॥६ ॥
जले तत्र शयानस्याऽतीताः सहस्रवत्सराः ।  
तदा तन्नाभितो नालं पाद्मं प्रादुर्बभूव ह ॥७ ॥
पद्मोपर्यभवद्ब्रह्मा नारायणसमीहया ।  
स ददर्शाऽभितो वारि नान्यत्स प्रमुमोह च ॥८ ॥
कथं कस्मात्कुतश्चाहं किं करोम्यत्र केवले ।  
तस्मान्मूलं मदीयं वै दिदृक्षाम्यनुनालतः ॥९ ॥
निश्चित्यैवं स्वयं नाले ब्रह्मा सम्प्रविवेश ह ।  
चतुर्युगसहस्रं तच्चचालान्तं न चाप्तवान ॥१० ॥
तदा विश्रम्य तन्नाले न्यवर्तत यदा तु सः ।  
योगसिद्धिसहायेन वेगादुपरि संस्थितः ॥११ ॥
किमर्थं वा कथं चाहं समुत्पन्नो जले कजे ।  
विचारयति यावत्स वागुवाचाऽशरीरिणी ॥१ २॥
तपः कुरु स्थितस्तत्र काले ज्ञानं भविष्यति ।  
वेत्स्यसि स्वजनेरर्थं श्रुत्वा तां तप आस्थितः ॥१३॥
ततो ज्ञानं ह्यभूत्तस्य सृष्ट्यर्थं मे जनिस्त्वियम् ।  
सृष्टिस्तु कीदृशी कार्या मयेत्यर्थे मनो दधौ ॥१४॥
तावन्नारायणमूर्तौ सृष्टिं पूर्वां ददर्श ह ।  
पूर्वात्पूर्वतरां चापि दृष्ट्वा सम्मुमुदे स च ॥१५॥
तपोमहिम्ना स्वगुरुं हरिं स वै समाधिमाप्याऽनुददर्श कारणम् ।  
कृत्वा जले वै शयनं महाप्रभुं समस्तसृष्ट्यन्वितचित्ररूपकम् । १६।  
दिव्येन चक्षुषा तत्र वैराजे जडचेतनम् ।  
भावि सृष्ट्यात्मकं सर्वं दृष्टवान् नामरूपकम् ॥१७॥
पादमूलेऽस्य पातालं पार्ष्णिभागे रसातलम् ।  
ददर्श गुल्फयोरस्य लोकं ब्रह्मा महातलम् ॥१८॥
तलातलं तथा लोकं जङ्घयोः स ददर्श वै ।  
जान्वोस्तु सुतलं लोकमुर्वोस्तु वितलाऽतले ॥१९॥
भूतलं सक्थिमूलेऽथ नाभौ भुवर्दिवं हृदि ।  
ग्रीवायान्तु महर्लोकमास्ये जनं ददर्श सः ॥१.८. २०॥
ललाटेऽस्य तपोलोकं सत्यं शिर्ष्णि व्यचष्ट सः ।  
बाह्वोरिन्द्रादिदेवाँश्च कर्णयोर्दिश एव च ॥२१॥
श्रोत्रे शब्दं च नासत्यौ नासारन्ध्रे ददर्श सः ।  
घ्राणे गन्धं मुखे वह्निं द्यां तु नेत्रद्वयाण्डयोः ॥२२॥
चक्षुषोः सूर्यचन्द्रौ तत्पक्ष्मणोर्दिवसं निशाम् ।  
भ्रूविलासे परमेष्ठिपदं तालौ जलं तथा ॥२३॥
जिह्वायान्तु रसाँस्तस्य दंष्ट्रायां यममित्यपि ।  
मेधायां चाऽस्य छन्दांसि कटाक्षे कालविप्लवम् ॥२४॥
उत्तरौष्ठे तथा व्रीडामधरौष्ठे तु गर्धनम् ।  
स्तनयोरुभयोर्धर्मं पृष्ठेऽधर्मं तु दृष्टवान् ॥२५॥
शिश्ने प्रजापतिं मित्रावरुणौ तु तदण्डयोः ।  
कुक्षिष्वस्य ममुद्राँश्च गिरीनस्थिषु दृष्टवान् ॥२६ ॥
नदीर्नाडीसु वृक्षाँस्तु व्याचष्टे स हि रोमसु ।  
श्वासे वायुं गतौ कालं मेघान्केशेषु तस्य वै ॥२७॥
सन्ध्यां वाससि हृदये मायां मनसि चन्द्रकम् ।  
चित्ते महदहङ्कारे रुद्रं नखे गजाश्वकान् ॥२८॥
नैपुण्ये पक्षिणः सर्वान् बुद्धौ स्वायम्भुवं मनुम् ।  
नितम्बयोर्मृगान्सर्वान्स्मृतौ गन्धर्व गायकान् ॥२५॥
वीर्ये त्वासुरसैन्यानि मुखेऽस्य ब्राह्मणाँस्तथा ।  
भुजयोः क्षत्रियानूर्वोर्वैश्यानङ्घ्रौ तु शूद्रकान् ॥१.८.३ ० ॥
स्थावरं जङ्गमं यावत् सृज्य स्वेनं भवेत्तु यत् ।  
सर्वं वैराजदेहेऽयं ब्रह्मा सम्यक् ददर्श ह ॥३ १ ॥
कार्यं यस्य यथा यावत् करणं यस्य यद् यथा ।  
कार्ययोगसमाकृष्टिश्लेषाविर्भाववैभवम् ॥३२॥
हस्तामलकवत्सर्वं दृष्टवान् स प्रजापतिः ।  
तत्त्वाधीनां मनोऽधीनां द्वेधा ज्ञात्वाऽथ पद्मजः ॥३३ ॥
बीजजां मानसी चेति सृष्टिं प्रतिं मुमोद ह ।  
पूर्वं नष्टां स्मृतिं लब्ध्वा ब्रह्मा तुष्टाव केशवम् ॥३४॥
नमः सृष्टिस्वरूपाय नमो वैराजमूर्तये ।  
नमोऽवान्तरसर्गाय नमो ब्रह्मादिरूपिणे ॥३५॥
नमो हिरण्यगर्भाय महाविष्णुत्वरूपिणे ।  
नमः प्रधानपतये प्रकृतिस्वामिने नमः ॥२६॥
नमो भूम्नेऽनिरुद्धाय प्रद्युम्नाय च ते नमः ।  
नमः सङ्कर्षणाख्याय वासुदेवाय ते नमः ॥२७॥
नमो महापूरुषाय महाकालाय ते नमः ।  
नमोऽक्षरनिवासाय मुक्तान्तर्यामिणे नमः ॥३०॥
व्यापकाय परेशाय नैकरूपाय ते नमः ।  
सति त्वयि विपर्यासो विवर्तः परिणामकः ॥२९॥
जगतोऽस्य भवेन्नूनं तदभिन्नाय ते नमः ।  
साक्षिणे सर्वनेत्राय स्वराजे च नमो नमः ॥१.८.४० ॥
नानाश्चर्यनिवासाय नानारूपधराय च ।  
भिन्नात्मदर्शिने पूर्वं पश्चादेकात्मदर्शिने ॥४१॥
अन्विताऽनन्वितार्थाय नमः सदसदात्मने ।  
परमाणुस्वरूपाय व्यापकाय च ते नमः ॥४२॥
त्रिधाच्छेदविहीनाय स्रीपुंरूपात्मने नमः ।  
नमो ज्ञानाय दिव्याय ज्ञेयाय ज्ञातृरूपिणे ॥४३ ॥
नमो मानस्वरूपाय मानाय मितये नमः  
प्रमात्रे च नमस्तेऽस्तु सत्कार्याय च ते नमः ।४४!।  
फलव्याप्तिस्वरूपाय श्रुतिवादाय ते नमः ।  
वप्तिवश्रान्तिस्वरूपाय नमो ज्ञप्तिलयात्मने ॥४७॥
प्रकाशाऽकाशतनवे दिव्याऽदिव्यगुणात्मने\]  
सर्वे यस्माद्यत्र सर्व यश्च सर्वात्मकः प्रभुः ॥४६॥
स्वप्नाऽस्वप्नोभयार्थाय शास्त्रे तेऽस्तु नमो नमः ।  
त्वया कृपालुना देव हृत्कपाट प्रवोधितम् ॥४७॥
यदर्थ तत्करिष्येऽहं तत्र मा विस्मर प्रभो ।  
त्वत्प्रदत्तप्रबोधेन करिष्ये सर्गघट्टनाम् ॥४८॥
तत्र मे बन्धनं मा स्यात्साहाय्यं प्रार्थये तव ।  
सर्वकार्यसमुत्पादे क्लृप्तिदर्शकरो भव ॥४९॥
इति स्तुत्वा स्वयं ब्रह्मा तूष्णीमास क्षणान्तरे ।  
तावन्नारायणेनाऽपि संहृतं नैकभावनम् ॥१.८.५० ॥
वैराजस्य स्वरूपन्तु यावत्पश्यति पद्मजः ।  
तावद्वैराजहृद्देशाद्विष्णुः प्रादुर्बभूव ह ॥५१॥
इति श्रीलक्ष्मीनारायणीयसंहितायां प्रथमे कृतयुगसन्ताने ब्रह्मणः सष्टिज्ञानप्राप्त्यादिनिरूपणनामा अष्टमोऽध्यायः ॥८ ॥
    
