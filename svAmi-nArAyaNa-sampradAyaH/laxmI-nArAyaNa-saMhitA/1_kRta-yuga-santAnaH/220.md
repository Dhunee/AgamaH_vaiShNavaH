+++
title = "२२०"

+++
श्रीनारायण उवाच-  
गत्वा च गोमतीतीरे प्रणम्य दण्डवच्च ताम् ।  
हस्तपादौ च संशोध्य जलेन कुशहस्तकः ॥१ ॥
अक्षताँश्च फलं दधन् दद्यादर्घं च प्राङ्मुखः ।  
सर्वपापविशुद्ध्यर्थं ददाम्यर्घं च गोमति ॥२ ॥
त्रैलोक्यवन्दिते देवि पापं मे हर गोमति ।  
इत्युच्चार्य मृदं लब्ध्वा विष्णुं स्मृत्वा ह्युदीरयेत् ॥३ ॥
अश्वक्रान्ते रथक्रान्ते विष्णुक्रान्ते वसुन्धरे ।  
उद्धृतासि वराहेण कृष्णेन शतबाहुना ॥४ ॥
मृत्तिके हर मे पापं यन्मया पूर्वसञ्चितम् ।  
त्वया हतेन पापेन सर्वपापैः प्रमुच्यते ॥५ ॥
इत्येवं मृत्तिकां धृत्वा स्नानं कुर्यान्नदीजले ।  
कुरुक्षेत्रे सूर्यग्रहे यत्पुण्यं तच्च लभ्यते ॥६ ॥
स्नानमात्रेण विधिना गोमत्यां कृष्णसन्निधौ ।  
देवान् पितॄन् मनुष्यांश्च तर्पयेद्भावसंयुतः ॥७ ॥
गोमतीनीरदानेन मुक्तिं यान्ति न संशयः ।  
विप्रानाहूय वेदज्ञान् पितॄणां श्राद्धमाचरेत् ॥८ ॥
दद्याच्च दक्षिणां स्वर्णं रजतं चाम्बरादिकम् ।  
सुवर्णशृङ्गसहितां खुरराजतभूषिताम् ॥९ ॥
रत्नपुच्छां दुग्धयुतां ताम्रपृष्ठां सवत्सकाम् ।  
दद्याद् धेनुं समभ्यर्च्य वस्त्रालङ्कारभूषणैः ॥1.220.१० ॥
सप्तधान्यानि दद्याच्च विष्णुर्मे प्रीयतामिति ।  
गोमती गोरजःस्नानं गोदानं गोपिचन्दनम् ॥१ १॥
गोपीशदर्शनं चेति गकाराः पञ्च दुर्लभाः ।  
गोमत्यां श्राद्धकरणात् प्रेता मुक्ता भवन्ति वै ॥१२॥
नारकाः स्थावराश्चैव वायवः कीटतां गताः ।  
सर्वे ते मुक्तिमायान्ति गोमत्यां श्राद्धदानतः ॥१ ३॥
हयमेधस्य यज्ञस्य प्रयागाऽऽप्लवनस्य च ।  
प्रत्यहं हुतभोक्तुश्च फलं तद्गोमतीजलात् ॥१४॥
विष्णुलोकं हि गच्छन्ति पितरस्त्रिकुलोद्भवाः ।  
अनेकजन्मसाहस्रं वाङ्मनःकर्मभिः कृतम् ॥१५॥
पापं प्रविलयं याति गोमतीदर्शनेन वै ।  
गोमत्यां कार्तिके स्नातुः प्रसन्नः श्रीयुतो हरिः ॥१६॥
सम्पूर्णे कार्तिके मासे सम्प्राप्ते बुधवासरे ।  
पञ्चामृतेन तीर्थस्य जलेन स्नापयेद्धरिम् ॥१७॥
कस्तुरीकेसरमिश्रश्रीखण्डं च विलेपयेत् ।  
पुष्पहारैः फलैर्दीपैर्धूपैश्च पूजयेद्धरिम् ॥१८॥
नैवेद्यं रुचिरं दद्याद् विष्णुर्मे प्रीयतामिति ।  
गीतवाद्यकथास्तोत्रनृत्यैर्जागरणं चरेत् ॥१९॥
कार्तिकान्ते गोमतीसङ्गमेऽब्धौ स्नानमाचरेत् ।  
रमापतिं प्रपूज्यैव व्रतं सम्पूर्णतां व्रजेत् ॥1.220.२०॥
माघस्नानं च गोमत्यां कर्तुः श्रीसंयुतो हरिः ।  
प्रसन्नो भवति तत्र मुक्तिं चापि ददाति सः ॥२१॥
तिला हिरण्यं रजतं मोदका गुडमिश्रिताः ।  
दक्षिणाश्चापि दातव्या ब्राह्मणाय सरित्तटे ॥२२॥
तिलैराज्येन धान्यैश्च फलैर्होमोपि सम्मतः ।  
व्रतान्ते रक्तसद्वस्त्रकञ्चुकोष्णीषमित्यपि ॥२३॥
दद्यादुपानहौ चैव मिष्टान्नं चापि भोजनम् ।  
तैलपक्वं घृतपक्वं विष्णुर्मे प्रीयतामिति ॥२४॥
सर्वदानफलं तस्य सर्वतीर्थफलं तथा ।  
सर्वान्कामानवाप्नोति विष्णुलोकं सनातनम् ॥२५॥
प्राप्नोति चात्र गोमत्यां माघस्नानेन वै जनः ।  
माघं समापयेन्माघ्यां गोमत्युदधिसङ्गमे ॥२६॥
ब्राह्मणाऽनुज्ञया सर्वं न्यूनं सम्पूर्णतां व्रजेत् ।  
ब्रह्मदेवस्वहर्तॄणां पापं स्नानाद्विनश्यति ॥२७॥
मित्रद्रोहगुरुघातपापं नश्यति स्पर्शनात् ।  
ब्रह्मरुद्रपदादूर्ध्वपदं प्राप्नोति दर्शनात् ॥२८॥
भीताऽभयप्रदानेन यत्फलं लभते जनः ।  
तत्फलं समवाप्नोति गोमतीवारिसङ्गमात् ॥२९॥
कृतकृत्यो भवेन्नीरं गोमत्याः पातियो जनः ।  
गण्डूषं पिबति यश्च ऋणान्मुच्येत वै त्रयात् ॥1.220.३० ॥
गोमतीसेविनो भक्ता वसन्ति कृष्णसन्निधौ ।  
वनमालाश्चतुर्भुजा दिव्यगन्धानुलेपनाः ॥३१ ॥
नरा विष्णुस्वरूपाश्च नार्यो लक्ष्मीस्वरूपिकाः ।  
भूत्वा विष्णुपदं यान्ति चाऽपुनर्भवलक्षणम् ॥३२॥
कृत्वा च गोमतीतीर्थं गच्छेद्वै चक्रतीर्थकम् ।  
चक्राङ्किताश्च पाषाणा दृश्यन्ते यत्र सर्वथा ॥३३ ॥
गले धृतश्च पाषाणो धारकं तीर्थकृन्नरम् ।  
गोलोके प्रेषयत्येषश्चक्रलाञ्छनसद्बलात् ॥३४॥
यत्रास्थि पतितं यस्य सोपि याति परां गतिम् ।  
प्रयागादधिकं चैतच्चक्रतीर्थं विमुक्तिदम् ॥३५॥
यत्र चक्राङ्कनं लब्धं तत्र षण्माससंस्थितेः ।  
विधूय सर्वपापानि नरो याति हरेर्गृहम् ॥३६॥
चक्रतीर्थे जनो गत्वा प्रक्षाल्य पादहस्तकान् ।  
आचम्य च पुनः कृष्णं प्रणमेद् दण्डवत् ततः ॥३७॥
गृहीत्वा पञ्चरत्नानि पत्रं पुष्पं तथाऽक्षतान् ।  
गन्धं फलं सुवर्णं च चन्दनं चार्घमित्यपि ॥३८॥
विलोक्य च समुद्रं वै दद्याच्चक्राय विष्णवे ।  
नमो विष्णुस्वरूपाय विष्णुचक्राय ते नमः ॥३९॥
गृहाणाऽर्घ्यं मया दत्तं सर्वकामप्रदो भव ।  
अग्नियोनिर्यज्ञदेहो विष्णुबलश्च मुक्तिदः ॥1.220.४०॥
विष्णुचक्रधरोऽब्धिस्त्वं चक्रतीर्थान्वितः सदा ।  
स्नानं करोमि तीर्थेऽत्र मुक्तिं देहि रथाङ्गधृक् ॥४१ ॥
मृदं शिरसि धृत्वा च स्नात्वा भजन् हरिं तदा ।  
सन्तर्प्य देवताः पितॄन् नरान् हरिं च पार्षदान् ॥४२॥
अर्घयित्वा तथा कृष्णं सहस्राश्वयजेः फलम् ।  
स्नानमात्रेण लभ्येत चक्रतीर्थे विधानतः ॥४३॥
विश्वेदेवाः स्वर्णदानाद् रूप्यदानातु पितृकाः ।  
भोजनेनापि सन्तृप्ता भवन्ति चक्रतीर्थके ॥४४॥
दीनेभ्यः कृपणेभ्यश्च देयं वस्त्रविभूषणम् ।  
रथदानं मुख्यमुक्तं वाहोपस्करस्मृद्धयः ॥४५॥
अश्वा वृषाः प्रदातव्या गन्त्र्यश्चापि विशेषतः ।  
दक्षिणा चापि दातव्या प्रीणनार्थं जगत्पतेः ॥४६॥
पितरस्त्रिकुले जाताः प्रेताः कीटाश्च नारकाः ।  
सर्वे ते मुक्तिमायान्ति चक्रतीर्थप्रभावतः ॥४७॥
श्राद्धे गयाफलं बोध्यं स्नाने यज्विगतिर्मता ।  
तर्पणे सोमपर्वोत्थं दाने सूर्यग्रहाधिकम् ॥४८॥
फलं लभ्येत चक्राङ्कं ग्राह्यं बाह्वोस्तु मानवैः ।  
मनोवाक्कर्मभिर्जन्यं पापं स्नानाद् विनश्यति ॥४९॥
इति ते कथितं लक्ष्मि! चक्रतीर्थमपि ध्रुवम् ।  
तीर्थकृतो जनाः शुद्धा विष्णुसायुज्यमाप्नुयुः ॥1.220.५० ॥
इति श्रीलक्ष्मीनारायणीयसंहितायां प्रथमे कृतयुगसन्ताने गोमतीतीर्थचक्रतीर्थविधिफलादिकथननामा विंशत्यधिकद्विशततमोऽध्यायः ॥२२० ॥
    
