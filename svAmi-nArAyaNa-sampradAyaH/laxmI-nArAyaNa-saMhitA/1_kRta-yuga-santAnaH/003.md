+++
title = "००३"

+++
श्रीनारायण उवाच-.  
अथाऽक्षरस्वरूपस्य हरेर्वामाऽङ्गसंस्थितेः ।  
वामारूपेण सेवेच्छा सफलां कर्तुमिच्छता ॥१ ॥
नारायणेव वामाङ्गात्स्वात्मशक्तिमयं शुभम् ।  
सर्वमाङ्गल्यसौभाग्यप्रेमस्नेहद्रवाश्रयम् ॥२ ॥
रूपानुरूपं स्वाधानं स्वक्षेत्रं स्वाश्रयं स्वकम् ।  
स्वगुणैश्वर्यसामर्थ्यरजोबलगुहाश्रयम् ॥३ ॥
मूर्तं लक्ष्म्यात्मकं रूपं धृतं रतिगुणाश्रयम् ।  
अमोघरतिसाफल्यं लक्ष्म्या इच्छन् कृपानिधिः ॥४ ॥
अमोघवीर्यवद्रूपं वासुदेवाख्यमादधत् ।  
सोऽयं नारायणो वासुदेवः श्रीहरिरीरितः ॥'९ ॥
द्वेधाऽभवत् स लक्ष्मीनारायणेतिसमाह्वयः ।  
लक्ष्मीर्दृष्ट्वा ब्रह्मलोके सर्वान्मुक्ताँस्तु पूरुषान् ॥६ ॥
स्वां त्वेकां स्वसमाकारां नाऽन्यां तत्र व्यलोकयत् ।  
तदा त्वप्रार्थयद् देवं स्वपतिं श्रीहरिं मुदा ॥७ ॥
पतिपत्नीकृते स्थानं योग्यं प्रकल्पय प्रभो ।  
तस्या भावं समाज्ञाय प्रियायाः शुभवाञ्च्छया ॥८ ॥
वैकुण्ठाख्यं धाम दिव्यं ब्रह्मलोकं ह्यकल्पयत् ।  
सेवार्थं दासदासीश्च तत्राऽप्यवासयत्प्रभुः ॥९ ॥
तदर्थं दिव्यभोगाँश्च दिव्योपकरणान्यपि ।  
दिव्यां तदीश्वरीं सृष्टिं पूर्णां पूर्णमनोरथाम् ॥1.3.१० ॥
सर्वसाधनसम्पन्नां स्मृद्धिसौख्यसमन्विताम् ।  
चकार श्रीहरिः साक्षान्मेने तदीयपूर्णताम् ॥११ ॥
सोऽहं सा त्वमयं लोकौ वैकुण्ठश्चावयोरिति ।  
दृष्ट्वा चैनं महायोगं पतिपत्नीमयं नवम् ॥
त्रिगुणाऽजा हरेः शक्तिर्नित्या या तत्त्वसूतिका ॥१२ ॥
अनादिनिधना माया चकमे श्रीहरिं पतिम् ।  
यथा तत्त्वात्मिका सृष्टिर्जायते यत्र लीयते ॥१३ ॥
सा वै लक्ष्मीसमं रूपं धर्तुमिष्टं तदाऽऽर्थयत् ।  
प्रभुं सर्वेश्वरं नाथं श्रीहरिं तु तदा पुनः ॥१४॥
प्रभुणा तु समाज्ञप्ता रूपं मोहकरं नवम् ।  
राधारूपं हि सुभगं ह्यसङ्ख्यरतिभाजनम् ॥१५ ॥
दधाराऽभिन्नपत्नीत्वे स्थिता चापि तदिच्छया ।  
श्रीहरिस्तु तदर्थं श्रीकृष्णरूपो बभूव ह ॥१ ६॥
सर्वकामाश्रयः सर्वरसवर्षी पुमान्परः ।  
अमोघाऽमेयवीर्यश्रीसौन्दर्यबलकान्तिमान् ॥१७॥
राधारमणयोग्यार्थयुवमूर्तिधरः प्रभुः ।  
राधा विलोक्य सुभगं स्वानुयोग्यं वरं पतिम् ॥१८ ॥
स्वाऽऽवासमार्थयद् दिव्यं स्वतन्त्रं तत्र धामनि ।  
मद्विहारकृतोद्यानं मद्रत्यर्थमहाश्रयम् ॥१९ ॥
मद्विभूतिपराकाष्ठं मत्सामग्रीसमाहितम् ।  
सच्चिदानन्दरूपाणि सर्वोपस्करणानि च ॥1.3.२० ॥
श्रीकृष्णस्य कृते तत्र सर्वाणि सम्भवन्त्विति ।  
राधाऽभिलाषया सर्वं जातं दास्यश्च कोटिशः ॥२१ ॥
सुस्मृद्धं तत्परं दिव्यं धाम गोलोकमक्षरम् ।  
प्रसीम्ना लोक्यते यत्तद् ब्रह्मलोके समायतम् ॥२२ ॥
चारु गोलोकसद्धाम राधाकृष्णो ह्यकल्पयत् ।  
श्रीहरिणा समाज्ञप्तं राधाकृष्णसभाजितम् ॥२३ ॥
शाश्वतं ब्रह्मलोके तद्धाम गोलोकमाहितम् ।  
तत्र राधाकृतां सेवां गृह्णाति कृष्णरूपधृक् ॥२४ ॥
ब्रह्मलोके च गोलोके वैकुण्ठे भोग्यसञ्चयाः ।  
समानाः श्रीहरेः सन्ति भक्तानन्दकराः सदा ॥२५॥
यथालिङ्गं यथारूपं यथायोगं यथार्हणम् ।  
यथाजोषं यथापेक्षं हरेः कामाद्भवन्ति तै ॥२६ ॥
दिव्यं रतिसुखं नित्य दिव्याऽऽनन्दस्तदात्मनाम् ।  
दिव्य प्रेम हरेर्योगान्नित्यं तत्राऽऽभिजायते ॥२७॥
स्वप्रियासु सदा नाथो वैकुण्ठे रमते यथा ।  
गोलोकेऽपि तथा भर्ता प्रेयसीषु प्रमोदते ॥२८ ॥
अक्षरे तु परे धाम्नि मुक्तेषु रमते हरिः ।  
मुक्तान् भक्तान् सखीन् दासीः स्वयं क्रीडयति प्रभुः ॥२९ ॥
एकं वा युगलं रूपं यथा मां समुपासते ।  
तथा ते मां प्रपद्यन्ते स्वामिनं सुखदं पतिम् ॥1.3.३० ॥
इति श्रीलक्ष्मीनारायणीयसंहितायां प्रथमे कृतयुग-सन्ताने लक्ष्मीराधाकृते वैकुण्ठगोलोक-धामद्वयक्लृप्तिनिरूपणनामा तृतीयोऽध्यायः ॥३ ॥
    
