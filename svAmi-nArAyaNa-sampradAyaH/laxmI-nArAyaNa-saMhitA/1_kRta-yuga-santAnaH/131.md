+++
title = "१३१"

+++
श्रीनारायण उवाच-  
श्रीहरेरवताराणां वैभवानां च सर्वथा ।  
याथातथ्यं न वै वेत्तुं शक्नोतीह तु कश्चन ॥१ ॥
श्रीलक्ष्मीरुवाच-  
ननु दैत्याश्च के ह्यासन् कस्य बलेन वर्धिताः ।  
किं निमित्तं समुत्पाद्य विष्णुना मारिताश्च ते ॥२ ॥
विष्णोः सम्बन्धतः पूतां कथां पापप्रणाशिनीम् ।  
श्रोतुमिच्छाम्यवतारान् श्रीविष्णोः परमात्मनः ॥३ ॥
श्रीनारायण उवाच-  
शृणु देवि! प्रवक्ष्यामि मत्स्यरूपं सनातनम् ।  
ब्रह्माऽसृजत्प्रजाधीशान् प्रथमे सृष्टिसर्जने ॥४ ॥
भृगुं मरीचिमत्रिं च दक्षं कर्दममित्यपि ।  
पुलस्त्यं पुलहं चैवाऽङ्गिरसं च तथा क्रतुम् ॥५ ॥
मरिचिर्भगवाँस्तत्र जनयामास कश्यपम् ।  
कश्यपस्य चनस्तो वै पत्न्यो जाता विजातिकाः ॥६ ॥
अदितिश्च दितिश्चापि कद्रूश्च विनता तथा ।  
अदितेस्तु सुताः सर्वे देवा वै शुभदर्शनाः ॥७ ॥
दितेः पुत्रास्तु दैत्या वै तामसाऽसुरराक्षसाः ।  
दितिस्तु चैकदाऽऽसीना ग्रीष्मे स्वपतिना सह ॥८ ॥
विमानवरमारुह्य समुद्रतीरमागता ।  
कश्यपेन सह तत्र निषसाद महीतले ॥९ ॥
समुदजलसम्मिश्रशीतलानिलयोगतः ।  
चकमे स्वपतिं देवी कामवेगेन पीडिता ॥1.131.१ ०॥
पतिं सा सेवयामास पादसंवाहनादिभिः ।  
सुमृदुवालुकायुक्ते वृक्षवल्ल्यादिदर्शने ॥११ ॥
शीतसलिलबिन्द्वाक्तपवनैः शोतलीकृते ।  
सुखदे तत्तटे सेवां करोति रतिविह्वला ॥१ २॥
विविधन्तु रतेः सौख्यं ददाति पतये यदा ।  
सूर्यस्थाऽस्तमनपूर्वं तदैव जलजन्तवः ॥१ २॥
मकराश्च जलघोटाः कच्छपा जलमानवाः ।  
पवनार्थं च तापार्थं निषीदन्ति तटं गताः ॥१४॥
सायन्तनरवेर्योगात्प्रकाशन्ते सुवर्णवत् ।  
वालुकायां तटे तत्र नक्रैश्च जलघोटयोः ॥१५ ॥
कश्यपस्रावकाले तु कलहोऽभूत्सविग्रहः ।  
दितिकश्यपयोर्दृष्टिर्गता मकरघोटयोः ॥१६॥
तदैव च निषेकोऽपि समभूत् सफलः स्थले ।  
निषेके यादृशी दृष्टिर्बुद्धिश्च यादृशी भवेत्॥१७॥
तादृशो जायते गर्भो रूपसंस्कारतादृशः ।  
तेन देहो मकरवत् मस्तकं घोटवत्तथा ॥१८॥
गर्भे संस्कारतां प्राप्य स्थितोऽभूद्बालकः स हि ।  
दम्पती स्वविमानं तु समारुह्य गृहं प्रति ॥१९॥
समागतौ स्मरन्तौ तं मकरं जलघोटकम् ।  
विमानदर्शनाद्वारिप्राणिनो विविशुर्जलम् ॥1.131.२० ॥
तद्भावभावितं गर्भं सुषुवे समये दितिः ।  
देहे तु मकराकारं मस्तके हयसदृशम् ॥११ ॥
हयग्रीवो मकरोऽयं कश्यपेन सुसंस्कृतः ।  
भूवासोऽपि विशेषेण जलावासोऽभवद्धि सः ॥२२॥
उपनीतः कश्यपेन मात्रा भीक्षाप्रदापितः ।  
कामरूपधरो बालो वेदाध्ययनवाञ्छया ॥२३॥
ब्राह्मणं रूपमास्थाय जगाम च पितामहम् ।  
प्रणिपत्य च सामुद्ररत्नोपहां निधाय च ॥२४॥
ययाचे वेदविद्यां सकपटो विप्ररूपधृक् ।  
ब्रह्मा पप्रच्छ पितरौ नामसंस्कारप्रभृति ॥२५॥
अहं कश्यपदायाद इत्याह प्रपितामहम् ।  
ब्रह्मापि स्वीयपुत्रस्य मरीचेश्च सुतस्य वै ॥२६॥
कश्यपस्य सुतं वेदान् प्रपौत्राय ददौ तदा ।  
वेदान्नीत्वा हयग्रीवो जगाम काश्यपं गृहम् ॥२७॥
पिताऽभूत्सुप्रसन्नो वै कश्यपः पण्डितं सुतम् ।  
विलोक्य प्राह पुत्र त्वं चान्यानध्यापयेति हि ॥२८॥
हयग्रीवस्तदा प्राह नाऽहमध्यापये पितः ।  
वेदविद्या न दातव्या कस्मैचिदपि सर्वथा ॥२९॥
वेदैः समेधिता देवा विरुध्यन्त्यसुरान्मुहुः ।  
वेदास्तु सर्वथा नाश्या न पोष्या वै कदाचन ॥1.131.३ ० ॥
वेदैर्यज्ञाः प्रवर्तन्ते धर्मकर्मापि चापि वै ।  
यज्ञाश्च धर्मकर्माणि मृषा सन्ति यतः पितः ॥३ १॥
मया विधिनिषेधौ तु वेदे दृष्टौ पुनः पुनः ।  
तौ सदा निग्रहकरौ निग्रहो मे न रोचते ॥३२॥
भक्ष्यं सर्वं तथा पेयं माद्यं भोग्यं यथेष्टकम् ।  
न विधिर्न निषेधो वै चास्माकं बलिनां भवेत् ॥३३॥
तस्मान्न पाठयिष्येऽन्यान्न वर्तिष्ये विधानवत् ।  
नाशयिष्ये वेदविद्या ध्वंसयिष्ये नु पाठकान् ॥३४॥
अर्दयिष्ये वैधजनान् मारयिष्ये क्रतुस्थितान् ।  
कर्मकाण्डान् करिष्ये न वर्तयिष्ये ततोऽन्यथा ॥३५॥
इतिवदन्तं पुत्रं तं समाकर्ण्य च कश्यपः ।  
शुशोचाऽसुरभावं तं स्वालयाऽमधिकारिणम् ॥३६॥
नास्तिकं ज्ञानहर्तारं वेदविद्याविनाशकम् ।  
वेदस्तेनं पशुप्रायं देवपुष्टिविरोधिनम् ॥३७॥
ईर्ष्याज्वरं भाविसौख्याऽप्रदं सर्वस्वहानिदम् ।  
कश्यपस्तं तपोविद्याकुपात्रं परिचिन्त्य च ॥३८॥
गृहान्निष्कासयामास दितिमापृच्छथ सर्वथा ।  
दैत्यो हयशिराः सोऽपि माकरं रूपमास्थितः ॥३९॥
उवास च महाब्धौ वै भक्षयन् जलवासिनः ।  
पर्वतेषु प्रदेशेषु गत्वा गत्वा क्रतुस्थलम् ॥1.131.४० ॥
नाशयामास यज्ञान्वै विप्रान्धर्मान्मुहुर्मुहुः ।  
ब्राह्मणानां समाजे वै भक्षयामास भूसुरान् ॥४१॥
देवरूपं सुरूपं च धृत्वा स्वर्गं जगाम सः ।  
दारापत्यगृहाण्याशु - देवानां स जहार च ॥४२॥
ऋषीणामपि संवासान् विनाश्याऽर्दनमाचरत् ।  
ततो देवर्षिभिर्गत्वा ब्रह्मा तन्नाशनेऽर्थितः ॥४३॥
ब्रह्मा सस्मार देवेशं दैत्यनाशकरं हरिम् ।  
क्षीरसागरसद्रत्नमण्डपे शेषशायिनम् ॥४४॥
तदा नारायणो लक्ष्मीं हित्वा चक्रं प्रगृह्य च ।  
गदां खड्गं तथा शक्तिं नीत्वा युद्धाय चागमत् ॥४५॥
यत्र ब्रह्मा स्थितो दुग्धसागरस्य तटेऽभवत् ।  
तत्र विष्णुः स्वयं चाजं ददर्श युद्धरूपधृक् ॥४६॥
गरुडे सुस्थितो देवः प्राह शीघ्रं प्रजापतिम् ।  
कथं वै स्मारितो ब्रह्मन् वद शीघ्रं करोमि तत् ॥४७॥
ब्रह्मोवाच नमस्तुभ्यं देववेदमयाऽच्युत! ।  
गरुडवाहनोद्धर्तः सृष्टिपुष्टिविनष्टिकृत् ॥४८॥
त्वमेव दधसे रूपं जगद्रक्षणहेतवे ।  
विप्रवेदक्रतुगोभूधर्मत्राता त्वमेव हि ॥४९॥
त्वमेव सर्वधर्माणामाश्रयः पुरुषोत्तम! ।  
त्वमेव यज्ञो विद्या च वेदाश्चासि त्वदुद्गमाः ॥1.131.५०॥
त्वदाधार जगत्सर्वं त्वदायत्ता महर्षयः ।  
त्वदायत्ता वयं सर्वे निषेधविधिवर्तनाः ॥५ १ ॥
त्वदाज्ञयैव सर्वत्र वर्तयिष्यामहे जनान् ।  
तमिमं मार्गमालम्ब्य वर्तसे पुरुषोत्तमः ॥५ २॥
त्वयैव प्रेरिता लोका वर्तन्ते साध्वसाधुषु ।  
मर्यादा त्वत्कृता रक्ष्या धर्मोऽस्माकमिति ध्रुवम् ॥५ ३ ॥
अधीत्य वेदान् गुरुतः ततश्चाध्यापयेत् शिशून् ।  
धर्मान्प्रवर्तयेत्तत्स्थानित्याज्ञा पारमेश्वरी ॥५४॥
तां मर्यादां समुल्लङ्घ्य काश्यपो माकरोऽसुरः ।  
हयास्यः स्वेच्छया वै संवर्तते देवदुःखदः ॥५५॥
वेदानाहृत्य दैत्य सः प्रविष्टोऽस्ति महार्णवम् ।  
वेदाधारमिदं सर्वं वेदैर्धर्मपरिष्कृतिः ॥५ ६ ॥
वेददर्शितकरणात्सर्वा तृप्तिः प्रजायते ।  
तस्मादसुरमाहत्य नास्तिकं विधिनाशकम् ॥५७॥
ततो वेदान्समानेतुं त्वमेवार्हसि केशव! ।  
एवमुक्तो हृषीकेशो ब्रह्मणा परमेश्वरः ॥५८॥
प्राह शान्तिं कुरु ब्रह्मन् गरुडश्चात्र तिष्ठतु ।  
गच्छामि जलयोग्यं वै रूपमास्थाय वारिधिम् ॥५ ९ ॥
ऋषीन् नत्वा स्वयं नारायणो मत्स्यो बभूव ह ।  
महातिमिङ्गिलगिलो तीक्ष्णतुण्डो ह्यपूर्वकः ॥1.131.६ ० ॥
हिमाद्रिसदृशदेहो बभूव स क्षणान्तरे ।  
मकरान् शिखरप्रायान भक्षयन् जलमाविशत् ॥६ १ ॥
समुद्रः क्षोभितस्तेन चकम्पे पृथिवी मुहुः ।  
मेघाश्चैवाऽपतन्व्योम्नो ग्रहाश्चक्षुभिरे तदा ॥६ २॥
देवा महर्षयस्तत्रागत्य तुष्टुविरे हरिम् ।  
नारायणः समुद्रान्तस्तलमाविश्य सर्वतः ॥६३॥
मार्गयित्वा महादैत्यं जग्राहाऽऽरुह्य तं गले ।  
तदाऽसुरो महामायो भूत्वा त्वदृश्य एव हि ॥६४॥
धीवरं रूपमास्थाय गदाजालकरान्वितः ।  
हिमालयसमो भूत्वा मत्स्यं यावज्जिघृक्षति ॥६५॥
नारायणोऽपि रौद्रं वै महाकालाऽनलोपमम् ।  
रूपमासाद्य गदया ताडयामास धीवरम् ॥६६॥
तावत्स धीवरं रूपं त्यक्त्वाऽभूत्पर्वतो महान् ।  
यस्य मस्तकपादादि कुत्रापि नैव लभ्यते ॥६७॥
तलमाश्रित्य सुप्तोऽभूत् पृष्ठ कृत्वा तु वज्रवत्॥
नारायणेन शक्तिर्वै क्षिप्ता यावत्प्रवेगतः ॥६८॥
आरपारं गता विध्वा पृष्ठं वज्रसमं तदा ।  
दैत्यो रूपान्तरं मात्स्यं कृत्वा स्थानान्तरं स्थितः ॥६९॥
मत्वा स्वां जातिजां सृष्टिं मारयेन्नैव मामिति ।  
अथवा वञ्चयित्वैव मारयामि च तं पुनः ॥1.131.७०॥
वञ्चयित्वा हरिं तत्र पुच्छेन ताडितः पुनः ।  
दुद्राव जलमध्ये सः प्रवेशाय तु कर्दमे ॥७ १ ॥
तावदारुह्य पीठे तं गले जग्राह वै पुनः ।  
तुण्डाग्रेण विदार्यैनं जघान हरिरीश्वरः ॥७२॥
तद्धृदिस्थान् सर्ववेदान् साङ्गोपाङ्गाँस्तदात्मनः ।  
ज्ञानरूपान्समाकृष्य तिरोभावय्य सर्वथा ॥७३॥
शक्त्या समाधिना नीत्वाऽब्धेरुपर्याजगाम ह ।  
आसुरात्मानमज्ञाने विनिःक्षिप्य तु तामसे ॥७४॥
याम्ये लोके विनिपात्याऽऽजगामाऽब्धितटं हरिः ।  
मात्स्यं रूपं तदा हिमशैलतुल्यं विलोक्य च ॥७५॥
देवर्षिमुनयस्तत्राश्चर्यस्तब्धा बभूविरे ।  
क्षणं प्रदर्श्य तद्रूपं स्वल्पमत्स्यो बभूव सः ॥७६॥
ततो नराकृतिदेवो नारायणः सुदर्शनः ।  
समभूत्संस्तुतः सर्वैः सौम्यमूर्तिर्जलार्दनः ॥७७॥
वेदान्सर्वान्ददौ तस्मै ब्रह्मणे परमेष्ठिने ।  
ज्ञानं वेदमयं सर्वं ब्रह्मणे ह्यर्पयद्विभुः ॥७८॥
सर्वानाशीः प्रयुज्यैव पूजामादाय तत्कृताम् ।  
गारुडं यानमारुह्याऽन्तर्दधे दुग्धवारिधौ ॥७९॥
इति मत्स्यावतारस्य प्रथमद्वापरस्य वै ।  
चरितं कथितं लक्ष्मि! शृणु मात्स्यं द्वितीयकम् ॥1.131.८०॥
इति श्रीलक्ष्मीनारायणीयसंहितायां प्रथमे कृतयुगसन्ताने कश्यपपुत्रहयग्रीवदैत्योत्पत्तितत्कृतवेदज्ञानापहरणतन्नाशकृन्नारायणमत्स्यावतारद्वारकदैत्य-  
नाशादिकथननामा एकत्रिंशदधिकशततमोध्यायः ॥१३ १॥
    
