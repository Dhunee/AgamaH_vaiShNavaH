+++
title = "५५२"

+++
श्रीनारायण उवाच-  
शृणु लक्ष्मि! शङ्करं त्वागतं श्रुत्वाऽर्बुदाचले ।  
अगस्त्यस्तद्दर्शनार्थं दक्षिणात् समुपागतः ॥१ ॥
नत्वा शम्भुं पूजयित्वा सुखासीनः शुभासने ।  
शम्भुना सत्कृतोऽगस्त्यः पप्रच्छ शङ्करं ततः ॥२ ॥
चिरञ्जीवित्वमेवाऽत्र कथं स्यान्मे वद प्रभो! ।  
शम्भुः प्राह भज कृष्णनारायणं पुमुत्तमम् ॥३ ॥
सौराष्ट्रे वर्तमानं वै काम्भरेयं रमापतिम् ।  
विना भक्तिं हरेः क्वापि दिव्यत्वं नैव जायते ॥४ ॥
विना च दिव्यभावेन चिरञ्जीवो न जायते ।  
कालक्षयादिकं दिव्ये स्पृशत्येव न कर्हिचित् ॥५ ॥
दिव्ययोगं विना दिव्यभावो नैव कदाचन ।  
दिव्यो नारायणो विष्णुर्भूतभावन ईश्वरः ॥६ ॥
तस्मिन् देहे प्रविष्टे च दिव्यता स्याद् विशेषतः ।  
सिद्धयस्तत्र वर्तन्ते यत्र कृष्णनरायणः ॥७ ॥
अहं वै शङ्करो ब्रह्मा विष्णुश्चान्ये दिवौकसः ।  
दिव्या नारायणांशेन तस्मान्नारायणं भज ॥८ ॥
ओं नमः श्रीकृष्णनारायणाय स्वामिने नमः ।  
जप नित्य महामन्त्रं ध्यानं कुरु हरेः सदा ॥९ ॥
जुहुधि श्रीकृष्णनारायणाय स्वामिने स्वाहा ।  
प्रसन्नः सन् यथेष्टं ते दास्यत्येव स दिव्यताम् ॥1.552.१ ०॥
इत्युक्तोऽगस्त्यमुनिराड् ध्यानं चकार पूजनम् ।  
वन्दनं स्मरणं नित्यं कृष्णनारायणस्य वै ॥११ ॥
लोमशस्याऽऽश्रमे गत्वोवासाऽश्वपट्टके तदा ।  
अथैकदा स मुनिराट् तीर्थार्थं काशिकां ययौ ॥१ २॥
व्योम्ना हिमगिरिं गत्वा प्रययौ मानसं सरः ।  
कच्छपं मानसे दिव्यं ददर्श मुनिपुङ्गवः ॥१ ३॥
कमलानि सुदिव्यानि ददर्श कानकानि च ।  
कच्छपेनाऽर्पितं दिव्यं कमलं स्वागते शुभम् ॥१४॥
तावत् स मुनिराट् तत्र बभूव दिव्यदृष्टिमान् ।  
उड्डीय कच्छपं नत्वा ययाविलावृतं ततः ॥१५॥
मेरोः पार्श्वस्थिते खण्डे ददर्श सुसरोवरम् ।  
तस्य तटे शुभा तेन दृष्टा काचिन्महाकुटी ॥१ ६॥
तत्रोपवासशिथिलो दृष्टस्तेन हि तापसः ।  
अस्थिचर्मावशेषश्च चीरवल्कलकाम्बरः ॥१७॥
पृष्टश्च प्रतिपत्त्यर्थं कस्त्वं चेति महात्मना ।  
स त्वगस्त्यं समुवाच स्थीयतां स्थीयतां द्विज ॥१८॥
आतिथ्यं गृह्यतां ब्रह्मन् प्रविश्यतां स्थलं मम ।  
इति श्रुत्वा सम्प्रविष्टोऽगस्त्यः पर्णकुटीं च ताम् ॥१९ ॥
तावद्ददर्श पुरुषं विप्रं ज्वलन्तमीश्वरम् ।  
भूमौ शुभासनस्थं प्राजपन्तं ब्रह्म शाश्वतम् ॥1.552.२० ॥
स्वकरे मालिकां युञ्जन् ललाटे तिलकं दधन् ।  
ओं नमः श्रीकृष्णनारायणाय स्वामिने स्वाहा ॥२१ ॥
होममेवं प्रकुर्वन्तं प्रत्येकं मणिमाप्य च ।  
वदन्तं मालिकान्ते च पौरुषं सूक्तमुत्तमम् ॥२२ ॥
एतादृशः स पुरुषो लक्ष्मीसूक्तमुवाच ह ।  
सूक्तोत्तरं तु तत्कुट्यां कुण्डाद्वै पञ्चकन्यकाः ॥२३ ॥
निर्ययुः काञ्चनं सिंहासनं त्वेका ददौ तदा ।  
द्वितीया जलपात्रेण पादप्रक्षालनं व्यधात् ॥२४ ॥
तृतीया व्यजनं धृत्वा मुनये पवनं ददौ ।  
चतुर्थी पञ्चमी धृत्वा चामरे पक्षयोः स्थिते ॥२५ ॥
पुनः श्रीसूक्तमुच्चार्य कुट्यां स तापसो मुहुः ।  
होमं चकार वै तावत् कन्यास्तु शतशः शुभाः ॥२५ ॥
हेमकुम्भकरास्तत्रोत्पन्नाः पार्श्वे सरोवरम् ।  
वारुणेन च होमेन शीघ्रं तत्रैव निर्मितम् ॥२७ ॥
तास्तु जलानि चानीय स्नापयामासुरेत्य तम् ।  
वस्त्रेण मार्जनं चक्रुश्चालङ्कारान् ददुस्ततः ॥२८ ॥
वस्त्राणि च द्दुः पूजां चक्रुर्नैवेद्यमुत्तमम् ।  
जलं ददुस्ततस्ताश्चाऽन्तर्धान प्रययुः क्षणात्॥२९ ॥
अथाऽगस्त्यः समालोक्याऽऽश्चर्यं ध्यानं चकार ह ।  
नेत्रे सम्मीलिते यावत् तावन्मेरुगिरौ निजम् ॥1.552.३० ॥
उच्चशृङ्गे स्थितं मूर्ध्नि पश्यत्यात्मानमात्मना ।  
पश्यति सागरान्सप्त तथैव कुलपर्वतान् ॥३१ ॥
सप्तद्वीपवतीं पृथ्वीं द्दर्श मेरुसंस्थितः ।  
दृष्ट्वा सर्वं पुनर्ध्यानं चकाराऽगत्त्यको मुनिः ॥३२ ॥
भुवर्लोकं तथा स्वर्गं जनं सत्यं द्दर्श ह ।  
ब्रह्मसभां च वैकुण्ठं द्दर्श तत्र वै स्थितः ॥३३ ॥
तत्र ददर्श पुरुषं चतुर्बाहुं जनार्दनम् ।  
उन्मील्य नेत्रे यावच्च बहिः पश्यति तावता ॥३ ४॥
न वै मेरुर्न वै दिव्या कुटी नैव सरोवरम् ।  
मानसं न सरश्चापि काशिकाऽपि न विद्यते ॥३५ ॥
अश्वपट्टसरस्तीरे लोमशस्याऽऽश्रमे शुभे ।  
अगस्त्यः स्वं ददर्शैव नैजे पर्णगृहे तदा ॥३६ ॥
तदारभ्याऽत्र लोके चागस्त्यस्य दिव्यता यथा ।  
चिरञ्जावित्वमत्यर्थमैश्वर्याण्यतिगानि च ॥३७ ॥
जातान्येव च तद्देशं कदा प्राप्स्ये पुनः शुभम् ।  
इत्येव चिन्तयानोऽसौ शम्भुं द्रष्टुं हिमाचलम् ॥३८ ॥
नरनारायणं द्रष्टुं मुहुर्याति नरायणम् ।  
द्रष्टुं चापि श्वेतभूमिं सत्यलोकं पुनः पुनः ॥३९ ॥
तथापि च पुनर्नैव जायते तस्य दर्शनम् ।  
इत्येवं शङ्करः प्राह पार्वतीं तावदेव च ॥1.552.४० ॥
पुनरगस्तिरायातो दर्शनार्थं तमार्बुदम् ।  
नत्वा शम्भुं प्रणम्यैवोवाच जिज्ञासितं तदा ॥४१ ॥
भगवन् दिव्यलोकस्य पुरा दृष्टस्य वै मया ।  
व्रतं तपो वा धर्मो वा प्रात्यर्थं साधने वद ॥४२॥
शङ्करः प्राह तच्छ्रुत्वा यत्ते लक्ष्मि! वदाम्यहम् ।  
अनाराध्य हरिं भक्त्या तल्लोकाप्तिर्न वै भवेत्॥४३ ॥
आराधिते हरौ लोका भवेयुर्वै करेऽखिलाः ।  
यो यज्ञे त्विज्यते देवो यस्मात् सर्वमिदं जगत् ॥४४॥
उत्पन्नं सर्वदा यस्मिन् लीनं भवति सामरम् ।  
अनादि श्रीकृष्णनारायणो देवः परात्परः ॥४५ ॥
अक्षराधिपतिः श्रीमान् पूर्णः श्रीपुरुषोत्तमः ।  
परिपूर्णतमः सोऽयं भजनीय सदा जनैः ॥४६ ॥
सकामैर्वापि निष्कामैः सवार्थदः स वै प्रभुः ।  
चतुर्धात्माऽभवत्पूर्वं स एव पुरुषोत्तमः ॥४७ ॥
गोलोके श्रीकृष्णरूपो वैकुण्ठे स नरायणः ।  
वासुदेवोऽव्याकृते च हैमे नरनरायणः ॥४८ ॥
पुनश्चाऽयं चतुर्धा चाऽभवच्छ्रीपुरुषोत्तमः ।  
सत्यलोकोत्तरे विष्णुर्विष्णुश्च क्षीरसागरे ॥४९ ॥
श्वेतद्वीपे तथा विप्णुर्विष्णुरादित्यको दिवि ।  
पुनश्चायं स भगवान् त्रिधात्मानं ससर्ज ह ॥1.552.५० ॥
सदाशिवं महाविष्णुं महाकालं च शाश्वतम् ।  
पुनश्चायं स भगवान् त्रिधात्मानं ससर्ज ह ॥५१ ॥
अनिरुद्धं च प्रद्युम्नं सङ्कर्षणं च शाश्वतम् ।  
पुनश्चायं स भगवान् त्रिधात्मानं ससर्ज ह ॥५२ ॥
ब्रह्माणं राजसं रूपं सात्त्विकं विष्णुमेव च ।  
तामसं रुद्ररूपं च सृष्टिपुष्टिविनष्टिकृत् ॥५३ ॥
एक एव हि भगवान् कल्पे कल्पे प्रजायते ।  
सृष्टौ सृष्टौ गोलकेषु स एवाऽसङ्ख्यरूपधृक् ॥५४॥
यो विष्णुः स स्वयं ब्रह्मा यो ब्रह्माऽसौ महेश्वरः ।  
चत्वारो वा त्रयश्चैते तत्त्वं त्वेकं सनातनम् ॥५५ ॥
मोक्षदं पररूपेण कार्यरूपेण भूतिदम् ।  
सत्त्वेनात्मा शुद्ध्यति श्रीनारायणानुभावतः ॥५६ ॥
शुद्ध्या वै मु्च्यते जन्तुः शुद्धिर्नार्यणाश्रया।  
नारायणश्च भगवान् यज्ञरूपी विवर्तते ॥५७॥
कृते नारायणः शुद्धः सूक्ष्मरूप उपास्यते ।  
त्रेतायां यज्ञरूपेण कथाभिर्द्वापरेऽर्चनैः ॥५८॥
कर्मभिर्बहुभिः कल्के कल्पितैरपि पूज्यते ।  
इज्यते चेद् द्वेषबुद्ध्या चैतेषु रूपधारिषु ॥५९॥
भेदबुद्ध्या ज्ञायते चेन्न मुक्तिस्तस्य वै क्वचित् ।  
एकं ज्ञात्वा भजेद् यः स मुक्तः स्यान्नात्र संशयः ॥1.552.६ ० ॥
भेदं कृत्वा भजेच्चेकं परं नैव द्विषीत चेत् ।  
पातिव्रत्यपरस्याऽस्य मुक्तिर्भवेन्न संशयः ॥६१ ॥
भेदं कृत्वा भजेच्चैकं निन्देदन्यं तु यो जनः ।  
सर्वं नष्टं भवेत्तस्य दुर्गतिं स समाप्नुयात् ॥६२।  
इदं च शृणु मेऽगस्त्य! गदतः प्राक्तनं यथा ।  
सृष्ट्यारम्भे हरेर्भक्ता ह्यभवन् सृष्टिवासिनः ॥६३ ॥
सर्वज्ञा इव ते सर्वे धर्मस्था मोक्षभागिनः ।  
चतुर्दशस्तरस्था वै यष्ट्वा श्रीपुरुषोतमम् ॥६४॥
मोक्षं क्रमात् प्रयान्ति स्म ततो ब्रह्मा हरिं प्रभुम् ।  
सस्मार श्रीहरिश्चापि प्रादुर्भूतो हि सर्वगः ॥६५॥
उवाच ब्रूहि किं कार्यं ब्रह्मोवाच हरि ततः ।  
देवदेव! जनः सर्वो मुक्तिमार्गे व्यवस्थितः ॥६६ ॥
कथं सृष्टिर्हि भविता स्वर्गादिषु च को वसेत् ।  
नारकेष्वेषु लोकेषु केषां वासे मनो भवेत् ॥६७॥
एवमुक्तस्तदा श्रीमन्नारायणो जगाद् तम् ।  
युगानि त्रीणि बहवो मामुपेष्यन्ति भागतः ॥६८॥
अन्त्ये युगे प्रविरला भविष्यन्ति महाशयाः ।  
एष मोहं सृजाम्याशु यः सर्वान् मोहयिष्यति ॥६९॥
रुद्रश्च बहुरूपाणि तामसानि पुनः पुनः ।  
भैरवादीनि चान्यानि पार्वत्यपि पराणि च ॥1.552.७० ॥
दैत्यानां नाशनार्थाय घोराणि धारयिष्यति ।  
मद्यमांसादिलुब्धाश्च मोहिता वै शरीरिणः ॥७१ ॥
तानि चाश्रित्य वै सत्त्वमार्गहीना विमार्गगाः ।  
भविष्यन्ति तथा वेदं त्यक्त्वा तामसमोहतः ॥७२॥
तन्त्राणि तामसान्येव हिंसाढ्यानि यथारुचि ।  
करिष्यन्ति च तान्याश्रित्य ये द्वेषपरास्तदा ॥७३ ॥
भविष्यन्ति न वै तेषां मुक्तिर्निरयगामिनाम् ।  
अथाऽह ब्रह्मणा प्रोक्तः कुरु मोहवचांसि वै ॥७४॥
यान्याश्रित्य जना लोके जन्मभागा भवन्तु हि।  
तस्मादारभ्य कालात्तु मयाऽगस्त्य! कृतान्यपि ॥७7९ ॥
तामसानि च तन्त्राणि सकामानां प्रियाणि हि ।  
तेषु चाभिरतो लोको बाहुल्येन व्यवस्थितः ॥७६ ॥
प्रवहत्येव संसारे मृतौ जन्मनि वै मुहुः ।  
कल्के युगे जनाः प्राय आश्रयिष्यन्ति मानुषान् ॥७७ ॥
मत्वा तान् परमात्मानं निन्दिष्यन्ति शिवादिकान् ।  
तेन पापेन ते सर्वे यास्यन्ति निरयान् ध्रुवान् ॥७८ ॥
गुरवो वञ्चयिष्यन्ति स्वयं मुग्धा हि मानवान् ।  
निन्दारागैश्च विद्वेषैर्ममाऽहङ्कारदूषणैः ॥७९ ॥
कापट्यचौर्यविश्वासघातैः स्वार्थैर्निरन्तरम् ।  
तेन पापेन गुरवो यास्यन्ति निरयान् बहून् ॥1.552.८ ० ॥
श्ववत् मान्या भविष्यन्ति लोकेषु गुरवो जनाः ।  
यममार्गा याम्यलोकाः काशिष्यन्ते च तद्बलात् ॥८ १ ॥
तस्मादगस्त्य! लोकोऽयं काम्येन कर्मणा मया ।  
बहुधा पूरितश्चास्ते मोक्षगस्तु क्वचित् क्वचित् ॥८२॥
य एवं वेत्ति विप्रर्षे परं नारायणं प्रभुम् ।  
सर्वात्मानं परम्ब्रह्म तथा नश्चाऽपरान् बहून् ॥८३- ॥
मुख्यतो गुणतश्चापि मोहस्तस्य न बाधते ।  
पश्याऽगस्त्य! मयि ब्रहापरं रूपं सनातनम् ॥८४॥
एवमुक्तोऽगस्तिमुनिर्ददर्श शङ्करं यदा ।  
तत्र ददर्श व्रह्माणं ब्रह्मण्यन्तर्नरायणम् ॥८५ ॥
नारायणे परम्ब्रह्माऽनादिनं पुरुषोत्तमम् ।  
ज्वलद्भास्वरवर्णाभं कोटिकन्दर्पसुन्दरम् ॥८६ ॥
एवं दृष्ट्वाऽगस्तिविप्रस्तुष्टाव परमेश्वरम् ।  
भवान् विष्णुः परम्ब्रह्म कृष्णनारायाग प्रभो ॥८७॥
विश-प्रवेशने धातुस्तत्र स्नुप्रत्ययादनु ।  
विष्णुः स व्यापकः सर्वदेवादौ परमेश्वरः ॥८८ ॥
क्वचिद् ब्रह्मा क्वचिद् रुद्रो भवानेव परात्परः ।  
विष्णुर्नारायणः शम्भुर्ब्रह्मा कृष्णनरायणः ॥८९ ॥
एभिश्च नामभिर्ब्रह्मपरं प्रोक्तं सनातनम् ।  
नास्ति भेदोऽवताराणामेकस्मिन्नवतारिणि ॥1.552.९० ॥
योऽन्यथा भावयेदेतत् ते बोध्याः कलिधर्मिणः ।  
ते यान्ति नरकं घोरं निन्दकाः पापपूरुषाः ॥९ १ ॥
एतादृशा भविष्यन्ति भेदका हि कलौ युगे॥
मोहका वञ्चका लोके ज्ञानगोष्ठ्या विडम्बकाः ॥९२ ॥
वदिष्यन्ति वयं सुज्ञा जानीमः परमं प्रभुम् ।  
नान्ये जानन्ति तत्तत्त्वमवतारादिचिन्तकाः ॥९३ ॥
इत्येतेषां निन्दकानां हर्यवतारद्रोहिणाम् ।  
क्षेत्राणि धर्मराजस्य नगर्यां कारितानि वै ॥९४॥
तेन बाह्यव्रते शुभ्रा हृदि कृष्णा विनिन्दकाः ।  
द्रोहिणश्चावमन्तारो यास्यन्ति नरके ध्रुवम् ॥९५॥
ब्रह्मणाऽहं पुरा सृष्टः प्रोक्तश्च सृज वै प्रजाः ।  
अविज्ञानसमर्थोऽहं निमग्नः सलिले तदा ॥९६ ॥
तत्राऽपश्यं सुपुरुषं दिव्यं त्वङ्गुष्ठमात्रकम् ।  
किशोरं मेघसङ्काशं पुण्डरीकनिभेक्षणम् ॥९७॥
तमहं पृष्टवान् कस्त्वं कथं जातः प्रकथ्यताम् ।  
स मामाह त्वमेवाऽहं ब्रह्माऽहं विष्णुरस्म्यहम् ॥९८॥
अहं नारायणो देवो जलशायी सनातनः ।  
अनादिश्रीकृष्णनारायणो भवामि धामनि ॥९९॥
दिव्यं तेऽस्तु नेत्रमत्र पश्य मां यत्नतो हर ।  
एवमुक्तस्तदा तेन यावत्पश्याम्यहं च तम् ॥1.552.१०० ॥
तावत् परेऽक्षरे दिव्ये धाम्नि दृष्टो मया प्रभुः ।  
स एव वीक्षितश्चापि गोलोकेऽपि विकुण्ठके ॥१०१ ॥
महाविष्णुर्जले दृष्टो विराड्रूरूपोऽपि वीक्षितः ।  
तन्नाभौ पङ्कजं दृष्टं ब्रह्मा तत्र विलोकितः ॥१०२ ॥
तत्पार्श्वेऽहं मया दृष्टो दृष्ट्वाऽहं हर्षमागतः ।  
तपसा तद्गुणान् स्मृत्वाऽस्तौषं श्रीपरमेश्वरम् ॥१०३ ॥
इत्येवं शङ्करः प्राहाऽगस्त्यं वै त्वर्बुदाचले ।  
तन्मया तेऽत्र कथितं लक्ष्मि! मोक्षप्रदं वचः ॥१ ०४॥
पठनाच्छ्रवणाच्चास्य मोक्षो भवेत् परेऽक्षरे ।  
सकामानां गृहलक्ष्मीधनपुत्रादिकं भवेत् ॥१०५ ॥
इतिश्रीलक्ष्मीनारायणीयसंहितायां प्रथमे कृतयुगसन्तानेऽऽगस्त्यस्य दिव्यता चिरजीवित्वादिप्राप्तिः, अर्बुदाचले रुद्रस्य चमत्कारः, सत्येतरयुगीयमानवानां त्रिदेवविषयक- परस्परद्रोहकारिणां संसारप्रवाहसजीवनतेत्यादि-  
निरूपणनामा द्विपञ्चाशदधिकपञ्चशततमोऽध्यायः ॥५५२ ॥
    
    
