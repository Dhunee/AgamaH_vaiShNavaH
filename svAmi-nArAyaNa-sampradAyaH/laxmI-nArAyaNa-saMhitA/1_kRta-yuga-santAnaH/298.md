+++
title = "२९८"

+++
    
श्रीनारायण उवाच-  
शृणु लक्ष्मि! कथां दिव्यां सुखसम्पत्प्रदायिनीम् ।  
कामनापूरिकां दैवीं पुरुषोत्तमयोगिनीम् ॥ १ ॥  
सृष्ट्यारम्भे तु पितॄणां कन्या आसन् सुसद्गुणाः ।  
तिस्रो नाम्ना स्वधापुत्र्यो मेना धन्या कलावती ॥ २ ॥  
सर्वसद्गुणसम्पन्ना योगिन्यः कामरूपगाः ।  
विहरन्त्यः पितृगेहे शुश्रुवुर्दुन्दुभिं हरेः ॥ ३ ॥  
पुरुषोत्तममासोऽयं मन्नाम्ना तु मयाऽऽदृतः ।  
एककालं द्विकालं वा तद्व्रतस्थमनोरथान् ॥ ४ ॥  
पूरयिष्याम्यहं नारायणो ब्रवीमि वै स्वयम् ।  
पितृगेहे तिथौ षष्ठ्यां प्रातराकर्ण्य घोषणाम् ॥ ५ ॥  
तिसृभिश्चिन्तितं त्वद्य व्रतं कार्यं हरेः खलु ।  
येनाऽस्माकं स्वभीष्टं दास्यति नारायणः स्वयम् ॥ ६ ॥  
पितॄणां नित्यसन्तोषस्तृप्तिर्वै शाश्वती भवेत् ।  
तद्धेतुं मार्गयित्वाऽत्र याच्यः श्रीपुरुषोत्तमः ॥ ७ ॥  
पतित्वेन तु विष्णुः स याचनीयो न वै क्वचित् ।  
यतस्तस्य तु पत्नीनां बाहुल्यं विद्यते ततः ॥ ८ ॥  
सापत्न्यं सर्वदा दुःखं सुखनिकृन्तनं हि तत् ।  
पितृत्वेनाऽथवा भ्रातृत्वेनाऽध्येष्टव्य एव न ॥ ९ ॥  
बालिकानां तदाऽस्माकमज्ञानां किं सुखेन वै ।  
विवाहावधिवासस्तु तद्गृहे वै भवेत् ततः ॥ १० ॥  
वियोगो बान्धवानां च पितुश्च दुःखमेव तत् ।  
पुत्रत्वेनापि विष्णुः स याचनीयो न वै क्वचित् ॥ ११ ॥  
ताडने शिक्षणेऽधिक्षेपादौ स्यादपराधिता ।  
श्वशुरादिस्वरूपे तु मर्यादा दुःखदा भवेत् ॥ १२॥  
अपराधोऽतिनैकट्येऽतिदूरे स्यादसेवनम् ।  
अतियोगेऽतिमर्यादा विमर्यादाऽपि दुःखदा ॥ १३ ॥  
विष्णुस्तस्माद् याचनीयः केन रूपेण वै भवेत् ।  
परस्परमिति कृत्वा संविदं तिस्र एव ताः ॥ १४॥  
समादधुः क्षणं मौनं चिन्तयन्त्यो नरायणम् ।  
तावद् व्योमगता वाणी ता जगाद् पुनः पुनः ॥ १५ ॥  
कृष्णनारायणं जामातृत्वेन वृणुताऽबलाः ।  
सर्वं सुखं भवेत् तस्मै पुत्रीदानेन शाश्वतम् ॥ १ ६॥  
पुत्री माता स्वयं प्रोक्ता पुत्रीमुखेन नित्यदा ।  
सुखिता मन्यते पुत्रीदानं स्वदानवद् भवेत् ॥ १७॥  
जामाता पुत्रवत् स्याच्च दानपात्रं परं मतः ।  
पूजनीयस्तोषणीयो विविधैः सेवनैरपि ॥ १८ ॥  
पुत्र्या सेवा कृता या तत्फलं मातुर्भवेदपि ।  
मात्राऽनुनीतया पुत्र्या सेवनं यद् विधीयते ॥ १९ ॥  
शिष्यकृते गुरोर्भागस्तद्वन्मात्राऽपि लभ्यते ।  
ऐहिकी सुखसम्पत्तिर्यशः ख्यातिर्ध्रुवा भवेत् ॥२ ० ॥  
श्रेयांसि बहुरूपाणि लोके जामातृवैभवात् ।  
भवन्त्येवेति निश्चित्य जामातारं समीच्छत ॥ २१ ॥  
पुत्री वैकुण्ठनाथस्य धाम्नि यस्या वसेत् सदा ।  
तन्मातापितरौ पुण्यौ क्वचिद् वैकुण्ठगौ मतौ ॥ २२॥  
सप्तकुलशतैकानां भवेदुद्धरणं तथा ।  
माता मातामहाद्याश्च भवेयुर्मोक्षगास्तथा ॥ २३ ॥  
पितॄणां सर्वदा वासो जामातृभवने भवेत् ।  
तस्माद्भवत्यो याचन्तु जामातारं हरिं सदा ॥२४॥  
पुत्रीणां तत्र सापत्न्यं मा भवेदित्यपि ध्रुवम् ।  
याचन्त्वधिकमासस्य व्रतं कृत्वा तथाऽर्चनम् ॥ २५ ॥  
विररामेति सम्बोध्याऽऽकाशवाणी ततश्च ताः ।  
चकिता अतिसंहृष्टा विनिर्णीय तथैव ताः ॥ २६॥  
ब्रह्म भवताज्जामाता जामाता भवताद्धरिः ।  
कृष्णो भवतु जामातेत्युक्त्वा वै चक्रिरे व्रतम् ॥ २७॥  
षष्ठ्यां प्रातश्च ताः स्नात्वा व्यधुस्तिस्रोऽपि पूजनम् ।  
तिस्रो मूर्तीः सुवर्णस्य मेना धन्या कलावती ॥ २८॥  
विधाय पूजयामासुः क्रमादावाहनादिभिः ।  
देवान् पञ्चामृतैस्त्रींश्च स्नपयामासुरादरात् ॥ २९ ॥  
चन्दनादिभिरामर्द्य स्नपयामासुरब्वरैः ।  
सम्मार्ज्य वस्त्रभूषाभिरलञ्चक्रुर्द्रवादिभिः ॥ ३० ॥  
कुङ्कुमाऽक्षतकस्तूरीसुगन्धिवस्तुपुष्पकैः ।  
हारमालामुकुटाद्यैर्धूपदीपादिभिस्तथा ॥ ३१ ॥  
नैवेद्यैर्विविधैर्मिष्टैः पानताम्बूलचूर्णकैः ।  
सम्पूज्य त्रीन् छत्रशय्याचामरोपानहादिभिः ॥ ३२॥  
फलैश्च शर्कराभिश्च त्रीन् देवानभिवर्ध्य च ।  
अर्घ्यं रत्नादिसंयुक्तं कदलीफलसंयुतम् ॥ ३३ ॥  
ददुस्ताश्च नमस्कृत्य ततः पुष्पाञ्जलीन् ददुः ।  
क्षमां सम्प्रार्थ्य ववरुर्जामाता भव केशव ॥ ३४॥  
भवद्दुन्दुभिनिर्घोषादस्माभिर्हृत्सु सन्धृतः ।  
सर्वथा सुखदो देव पुत्रीद्वारा भवात्र नः ॥ ३५॥  
पुरुषोत्तममासस्य षष्ठीयं पालिता व्रते ।  
करिष्यामो वयं नक्तं पुनः पूजां विधायते ॥ ३ ६॥  
ततो विसर्जयामासुस्तान्देवान्प्रातरेव ह ।  
दिवाव्रतं कृतं ताभिर्विप्रद्वाराऽनले घृतैः ॥ ३७॥  
मध्याह्ने हवनं कारयित्वा पुपूजुरादरात् ।  
पितॄन् ऋषींस्तथा देवान्मुनीन् जनतपःस्थितान् ॥ ३८ ॥  
पायसैर्दुग्धसारैश्च पिण्डकैः शाकपत्रकैः ।  
रसैर्नानाविधैर्मिष्टैस्तर्पयामासुरीश्वरान् ॥ ३९ ॥  
प्रसन्नास्ते शुभाशीर्भिर्युयुजुस्तिसृकन्यकाः ।  
ब्रह्म नारायणः कृष्णो भवद्व्रतफलप्रदाः ॥४० ॥  
भवन्तु भवतीनां च यथेष्टसुखकारिणः ।  
अथ सायं पुनस्ताभिर्दीपमालां प्रकाश्य च ॥४१ ॥  
मण्डपं कदलीस्तम्भपत्रतोरणराजितम् ।  
कारयित्वा स्वर्णपात्रदर्पणोल्लेखशोभितम् ॥४२ ॥  
वस्त्रविद्युद्विचित्रं सच्चित्रौज्ज्वल्यमनोहरम् ।  
कारयित्वा च मध्ये सद्रत्नखचितकानकम् ॥४३ ॥  
मखमल्लकशिप्वाद्यैरास्तृतं शोभनं महत ।  
सिंहासनं कारयित्वा ब्रह्म कृष्णं नरायणम् ॥४४॥  
मूर्तित्रयं प्रतिष्ठाप्य गीतवादित्रपूर्वकम् ।  
चक्रुः सुपूजनं तत्र सुवर्णाक्षतकुङ्कुमैः ॥ ४५ ॥  
हरिद्रारक्तसद्द्रव्यैः सौभाग्यार्हसुवस्तुभिः ।  
नर्तनं गायनं चक्रुः किङ्किणीनादमिश्रितम् ॥४६ ॥  
आरार्त्रिकं धूपदीपौ जलमर्घ्यं विधाय च ।  
पूरिका दुग्धपानं च शाकं सर्षपपत्रजम् ॥४७॥  
भोजयित्वा त्रयं वारिपानमर्पय्य सत्फलम् ।  
प्रदत्वा च क्षणं ध्याने स्थितवत्योऽभवँश्च ताः ॥४८ ॥  
तत्र ध्याने समायाता ब्रह्मकृष्णनरायणाः ।  
एतासु मेनया दृष्टः कट्यम्बरोऽतिपुष्टिमान ॥४९ ॥  
निहारधवलो व्याघ्रचर्मधृक् चन्द्रशेखरः ।  
सजटः परितो व्याप्त ब्रह्मतेजोऽतिभासुरः ॥५ ० ॥  
युवा मनौहारिमूर्तिर्ब्रह्म निर्गुणमेव यत् ।  
सगुणत्वं समापन्नं नररूपं स एव सः ॥५ १ ॥  
निर्मलान्तर्वृत्तिगम्यः शङ्करो भावपूरकः ।  
प्रसन्नताप्रवर्षा प्रख्यापयन् स्मितहास्यतः ॥५२॥  
तावत्तदङ्कमासीनां पुत्रीं स्वां भाविनीं शुभाम् ।  
अपश्यन्नाह्वयन्तीं च ह्यम्बे माऽम्बेति वै मुहुः ॥५३ ॥  
शङ्करो ब्रह्मरूपोऽयं भगवान् प्राह मेनकाम् ।  
मेनके त्वं ममांशस्य हिमाद्रेः सम्भविष्यसि ॥ ५४॥  
पत्नी तत्र च कन्येयं पार्वती ते भविष्यति ।  
तां त्वं दास्यसि मह्यं वै मत्तः सुखमवाप्स्यसि ॥५५॥  
पुरुषोत्तममासस्यैकदिनस्य व्रतस्य च ।  
तवेष्टं तु फलं सर्वसुखदं सम्भविष्यति ॥५६ ॥  
इत्युक्त्वाऽन्तर्हितो देवः शङ्करो ब्रह्म यत्परम् ।  
अथैव धन्यया दृष्टः स्वयं वै सधनुर्हरिः ॥५७॥  
जटावल्कलशोभाढ्यः पुनः सद्राज्यचिह्नवान् ।  
युवा मनोहरो देवो वासुदेवो गुणातिगः ॥५८ ॥  
तेजःपरिधिसंव्याप्ताननहास्यान्वितः प्रभुः ।  
चतुर्भुजो द्विभुजोऽयं सिंहासनविराजितः ॥५९ ॥  
तस्य पार्श्वे सुरूपां स्वां कन्यां सीतां ददर्श सा ।  
आह्वयन्तीं च मो हेऽम्ब! इति मिष्टगिरा मुहुः ॥६ ० ॥  
श्रीरामो भगवाँश्चायं प्रसन्नः प्राह धन्यकाम् ।  
धन्ये त्वं वै जनकस्य गृहिणी भाविनी ततः ॥६ १ ॥  
इयं तु ते सुता सीता महालक्ष्मीर्भविष्यति ।  
तां त्वं दास्यसि मह्यं वै मत्तः सुखमवाप्स्यसि ॥ ६२॥  
पुरुषोत्तममासस्यैकस्याऽह्नस्तु व्रतस्य वै ।  
तवेष्टं तु फलं स्निग्धं भविष्यति सुखात्मकम् ॥ ६३ ॥  
इत्युक्त्वाऽन्तर्हितो वासुदेवो नारायणः प्रभुः ।  
अथ दृष्टः कलावत्या कृष्णः सुदर्शनान्वितः ॥६४॥  
मयूरपिच्छमुकुटः पीतवस्त्रौष्ठवेणुकः ।  
गोपालबालकः पश्चात् स एव नृपतीश्वरः ॥६५॥  
राजाधिराजो भगवान् सर्वशोभातिसुन्दरः ।  
नवजीमूतसत्कान्तिर्युवा भूषाविभूषितः ॥६६ ॥  
दिव्यसिंहासनश्रेष्ठस्थितो राजाधिराजकः ।  
द्विभुजो मन्दहास्येन दर्शयन्सुप्रसन्नताम् ॥६७॥  
तस्य पार्श्वे स्थितां दिव्यां रूपानुरूपशेवधिम् ।  
पुत्रीं राधां भाविनीं तां सा ददर्श कलावती ॥ ६८ ॥  
कृष्णकण्ठे निजं हस्तं ददती प्रेमविह्वलाम् ।  
आह्वयन्तीं च मो अम्बे हेऽम्बेति सद्गिरा मुहुः ॥६ ९ ॥  
श्रीकृष्णः सुप्रसन्नः सन् स्पृशन् राधां कलावतीम् ।  
प्राहेयं तव वैश्यत्वे पुत्री राधा भविष्यति ॥७०॥  
तां त्वं दास्यसि मह्यं वै भाण्डीरवटसन्निधौ ।  
मदीया सा सदा पत्नी मूर्धन्या स्याद्धि शाश्वती ॥७१॥  
मत्तः सर्वे सुखं पुत्रीद्वारा त्वं समवाप्स्यसि ।  
पुरुषोत्तममासस्यैकदिनस्य व्रतस्य वै ॥७२॥  
फलं चाभिलषितं ते भविष्यति सुखात्मकम् ।  
इत्यभिधाय कृष्णस्तत्स्थलादन्तर्हितोऽभवत् ॥७३॥  
अथाऽचिरात्तु तिस्रस्तास्ततो ध्यानात्समुत्थिताः ।  
प्रसन्नास्याः कृतकृत्या नत्वा नारायणं मुहुः ॥७४॥  
व्यसर्जयन् सुकुसुमाञ्जलीन् दत्वाऽथ तन्निशि ।  
पारणां समकुर्वंस्ता भोजयन्त्योऽपि कन्यका ॥७५॥  
ब्रह्मनारायणकृष्णमूर्तिदानं प्रचक्रिरे ।  
अथाऽचिरादाद्ययुगे पितृभिस्ताः क्रमान्ननु ॥७६॥  
हैमजनकगोपेभ्यो मेना धन्या कलावती ।  
विवाहिता तु विधिना तासां पुत्र्योऽभवँश्च ताः ॥७७॥  
क्रमात्तु पार्वती सीता राधा ब्रह्मपरात्मिकाः ।  
सृष्ट्यारम्भे साधिकायामाद्यावताररूपिणे ॥७८॥  
शिवाय रामरूपाय कृष्णाय त्वर्पिताश्च ताः ।  
जामातॄँस्तान् परब्रह्मावताराँश्चाभिपद्य वै ॥७९॥  
सर्वान्कामानवापुस्ता मेना धन्या कलावती ।  
एवं लक्ष्मि! व्रतं नक्तमधिमासे प्रपूजनम् ॥८०॥  
षष्ठ्यां कालत्रये कृत्वा पुराणपुरुषोत्तमात् ।  
प्राप्तं व्रतफलं प्राप्ता जामातारो हरिः स्वयम् ॥८ १॥  
पुत्र्यस्ताः शम्भुना रामेण च कृष्णेन शाश्वते ।  
कैलासे चाथ वैकुण्ठे गोलोके च रमन्ति हि ॥८२॥  
तन्मातापितरश्चापि नित्यं मुक्तास्तदीयकम् ।  
सुखं त्वत्यन्तमाप्ताश्च यथेष्टं कीर्तिमित्यपि ॥८३॥  
किम्वधिकं च ते वक्ष्ये लक्ष्मि! लोके परत्र च ।  
माता स्वीयां सुपुत्रीं वै सुखिनीं कर्तुमिच्छति ॥८४॥  
तदा तया प्रकर्तव्यं व्रतं चाधिकमासिकम् ।  
षष्ठ्यां व्रतं पूजनं च यथा मेनादिभिः कृतम् ॥८५॥  
कृष्णनारायणं जामातरं प्राप्स्यति वै ततः ।  
भुक्तिं मुक्तिं तथा चान्यत् सर्वे प्राप्स्यन्त्ययत्नतः ॥८६॥  
पुत्रीदानस्य सत्पात्रं कृष्णनारायणो यदि ।  
तत्र प्राप्तं परां काष्ठां पुरुषार्थचतुष्टयम् ॥८७॥  
कर्तव्यं लौकिकं वाऽन्यलौकिकं नाऽवशिष्यते ।  
सर्वशेषी हरिर्यत्र रमते सुतया सह ॥८८॥  
सुतया तुष्यति देवस्तस्य तोषे नु किं पुनः।  
दुर्लभं त्वथवाऽप्राप्यं भवेत् कृष्णस्य सन्निधौ ॥८९॥  
एवं ते कथिता लक्ष्मि! कृपा नारायणस्य सा ।  
अधिमासे व्रतिनां मानसानि पूरयत्यजः ॥ ९० ॥  
यदीच्छेद्गुणसामर्थ्य रूपविद्यादिभिः समः ।  
कृष्णेन तुल्यो जामाता स्यादिति चेत्तथा भवेत् ॥९१॥  
यदीच्छेल्लोकविख्यातो राजसत्ताप्रवर्तक ।  
जामाता मे भवेच्चेति तदा वै तादृशौ भवेत्॥९२॥  
यदीच्छेद्भगवद्भक्तो धनधान्यसमृद्धिमान् ।  
जामाता मे चिरञ्जीवी भवेदिति तथा भवेत् ॥९३॥  
यदीच्छेद् ब्राह्मणगुणो यद्वा क्षत्रियधर्मवान् ।  
जामाता मे भवेदेव व्रतकर्त्र्यास्तथा भवेत् ॥९४॥  
यदीच्छेद् गृहजामाता सुखदो मे भवेदिति ।  
पुत्रपौत्रादिमान् स्याच्च व्रतकर्त्र्यास्तथा भवेत् ॥९५॥  
यथा तु यादृशं जामातारं वाञ्छति तं तथा ।  
तादृशं समवाप्नोति श्वश्रूः श्रीहर्यनुग्रहात् ॥ ९६ ॥  
इतिश्रीलक्ष्मीनारायणीयसंहितायां प्रथमे कृतयुगसन्ताने पुरुषोत्तम मासमाहात्म्ये पितृ मानस कन्याभिः मेनाधन्या- कलावतीभिः अधिकमासदुन्दुभिश्रवणेन षष्ठ्यां त्रिकाल-व्रतेन क्रमात् पार्वतीसीताराधाऽभिधपुत्रीलाभे जामा-तृत्वेन शङ्कररामकृष्णानां सम्बन्धोपलब्धिरूप-फलप्राप्तिप्रभृतिनिरूपतानामाऽष्टनवत्यधिक-द्विशततमोऽध्यायः ॥ १.२९८॥  
    
