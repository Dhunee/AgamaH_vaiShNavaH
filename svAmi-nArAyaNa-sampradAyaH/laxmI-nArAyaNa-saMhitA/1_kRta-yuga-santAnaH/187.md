+++
title = "१८७"

+++
श्रीनारायण उवाच-  
ऋषयः प्राहुरव्यग्रा देवेशं शङ्करं प्रिये ।  
पार्वती शङ्करार्थं वै प्राणग्लहं विधाय च ॥१ ॥
निर्भीका च निरालम्बा निराशा निष्परिग्रहा ।  
निर्गुणा च निरीहा च तपत्याभूतसम्प्लवम् ॥२ ॥
मिलेद्वा न मिलेच्छम्भुस्तपः शैलनिसर्गजम् ।  
मिलेत् स्यादुभयं सौख्यं न मिलेन्मोक्षजं ततः ॥३ ॥
सुखं भवत्यधिकं वै तपो नास्ति निरर्थकम् ।  
साधयामि शिवं यद्वा पातयामि शरीरकम् ॥४ ॥
शम्भुमुद्वाहयिष्ये वा स्थास्ये कुमारिका सदा ।  
नेष्ये च ब्रह्मचर्यात्वं ग्रहीष्यामि प्रव्रज्यिकाम् ॥५ ॥
मरिष्यामि नैष्ठिकत्वे यास्यामि ब्रह्मशङ्करम् ।  
इति वै निर्णयं कृत्वा तपः करोति सा सती ॥६ ।  
अथाऽत्र यद्विधेयं स्यात्कर्तव्यमीश्वरेण वै।  
इति निवेद्य वृत्तान्तं प्राप्याऽऽज्ञां स्वगृहं ययुः ॥७ ॥
शङ्करस्तु तपो देव्या ऐच्छन् परीक्षितुं तदा ।  
परीक्षाकामुको रूपं धृत्वा जाटिलमुत्तमम् ॥८ ॥
स्थविरो विप्रचिह्नाढ्यो दण्डच्छत्रान्वितो द्विजः ।  
भूत्वा ययौ तु तच्छृङ्गं प्रज्वलँस्तेजसाऽभितः ॥९ ॥
मृगाजीनधरं मुञ्जमेखलं सकमण्डलुम् ।  
सोपवीतं महावृद्धं सजरं भस्मविग्रहम् ॥1.187.१० ॥
प्रत्याश्रमं पर्यटन्तं काल्याश्रममुपागतम् ।  
दृष्ट्वाऽऽयान्तं भिक्षुकं सा समुत्थाय ननाम च ॥११ ॥
उपकण्ठं ययौ प्रीत्या पादयोरपतत् सती ।  
अपूजयत्तथा सर्वातीथ्यसत्कारवस्तुभिः ॥१२ ॥
ब्रह्मचारिस्वरूपं तं पप्रच्छ कुशलं सती ।  
कस्मादागम्यते विप्र कुत्र स्थाने तवाऽऽश्रमः ॥१३ ॥
कां दिशं परिगन्ताऽसि विश्रामं कुरु चात्र वै ।  
भिक्षुरुवाच तीर्थेभ्य आगच्छाम्यत्र तापसि ॥१४॥
वाराणस्यां निवासो मे यास्ये पृथूदकस्थलम् ।  
मया स्नात प्रयागे च कुब्जाम्रे चण्डिकेश्वरे ॥१५॥
बन्घुवृन्दे कुरुक्षेत्रे हरिद्वारे कनक्खले ।  
केदारे बदरीकुण्डे ततोऽभ्यागां तवाश्रमम् ॥१६ ॥
अत्र तीर्थविधिं कृत्वा गमिष्यामि पृथूदकम् ।  
अहमिच्छाभिगामी च तपस्व्यन्यसुखप्रदः ॥१७॥
निष्काययात्राकुशलस्तपस्विदुःखभञ्जनः ।  
निर्द्वन्द्वोऽस्मि मुमुक्षुश्च देवानां पूजकोऽस्मि च ॥१८॥
वृद्धोऽहं तपसाऽऽत्मानं शोषयामि यथोचितम् ।  
पृच्छामि यदहं त्वां वै तत्र मे वक्तुमर्हसि ॥१९ ॥
किमर्थं भवती रौद्रं प्रथमाश्रमसंस्थिता ।  
तपः करोषि कल्याणि दुःखानुभवकारिणि ॥1.187.२० ॥
का त्वं कस्याऽसि तनया किमर्थं विजने वने ।  
तपश्चरसि दुर्धर्षं मुनिभिश्चापि दुष्करम् ॥२१ ॥
न बाला न च वृद्धाऽसि तरुणी भासि शोभना ।  
प्रौढा पतिं विना कस्मात् तीक्ष्णं करोषि वै तपः ॥२२॥
मध्यमे वयसि स्त्रीणां सह भर्त्रा विलासिता ।  
सुभोगाऽऽयोजिताः काला व्रजन्ति स्थिरयौवने ॥२३ ॥
किं त्वं तपस्विनो भद्रा कस्यचित्सहचारिणी ।  
तपस्वी स न पुष्णाति देवि! त्वां स गतोऽन्यतः ॥२४॥
वद कस्य कुले जाता कः पिता तव का विधा ।  
महासौभाग्यपात्रं त्वं कथं तेऽस्ति तपोरतिः ॥२५ ॥
किं त्वं वेदप्रसूर्लक्ष्मीः किं रमा किं सरस्वती ।  
मन्ये रूपजनैश्वर्यस्मृद्धिमती भवत्यपि ॥२६॥
तत्किमर्थमपास्यैतानलङ्कारान् जटा धृताः ।  
चीनांशुकं परित्यज्य कथं वै वल्कलं धृतम् ॥२७॥
कस्य किमर्थे का चेति योग्योऽस्मि विनिवेदय ।  
श्रुत्वैवं प्राह विप्रेन्द्रं पार्वती हिमवत्सुता ॥२८॥
शङ्करार्थं तपः कुर्वे पतिं विन्दामि शङ्करम् ।  
पुरा दक्षसुता योगमयी त्वासं सती ततः ॥२९॥
दग्धदेहा शैलपुत्री जाताऽस्म्यद्य कुमारिका ।  
तपस्यतश्चात्र शम्भोः सेवायां संस्थिताऽभवम् ॥1.187.३ ० ॥
मां त्यक्त्वा भस्मसात्कृत्वा मन्मथं स जगाम ह ।  
अहं तु तपसे चाऽत्राऽऽयाताऽप्यप्राप्य शङ्करम् ॥३ १॥
तपोऽन्तेऽग्नौ विविक्षन्ती त्वां दृष्ट्वा संस्थिता क्षणम् ।  
गच्छ त्वं प्रविशाम्यग्नौ जन्मान्तरे शिवार्थिनी ॥३२॥
इत्युक्त्वा पार्वती वह्नौ तत्पुरः प्रविवेश हि ।  
बभूव तत्क्षणे वह्निः शीतश्चन्दनपङ्कवत् ॥३३॥
अथ क्षणान्तरे वह्नेरुत्थाय व्योमवर्त्मना ।  
समुत्पतन्तीमाकाशं पप्रच्छ विहसन् द्विजः ॥३४॥
अहो तवातितपसः प्रतापो वर्तते महान् ।  
यद्बलादनलोऽपि त्वां न ददाह सुशीतलः ॥३५॥
वद देवि यथासत्यं करिष्ये ते मनोरथम् ।  
कमिच्छसि वरं सुभ्रु मा गोप्यं वै मनागपि ॥३६॥
त्वयि सर्वं तु सामर्थ्यं चाऽस्ति किं तपसा तव ।  
रत्नं हस्ते प्रसम्प्राप्य व्यर्थं काचं किमिच्छसि ॥३७॥
ईदृशं रूपसौन्दर्यं कथं व्यर्थं प्रयापितम् ।  
हित्वा भूषाम्बरपुष्पद्रव्याणि वल्कलं धृतम् ॥३८॥
गृहं त्यक्त्वा वनं लब्धं वासाय दुःखदं सदा ।  
वद देवि सुखं स्यान्मे करिष्ये तु हितं तव ॥३ ९॥
श्रुत्वैतद्विजयां वक्तुं सखीं प्रैरयताऽम्बिका ।  
विजयाऽऽह वृद्धविप्र! सुतेयं हिमभूभृतः ॥1.187.४० ॥
नाम्नास्ति पार्वती काली वरं शङ्करमिच्छति ।  
ऊढेयं न च केनापि कुमार्येवास्ति मे सखी ॥४१ ॥
पञ्चवर्षसहस्राणि तपस्यस्या गतानि वै ।  
तथापि दैवपुत्रीत्वात् षोडशाब्दा हि दृश्यते ॥४२ ॥
नहि देवसुजातीनां वर्षैर्ह्रासोऽस्ति वर्ष्मसु ।  
कोटिवर्षायुषां तेषां रूपं वै षोडशाब्दिकम् ॥४३ ॥
सर्वदा सुस्थिरं चास्ति न जरा पलितानि न ।  
सेयं हित्वा महेन्द्रादीन् विष्णुं हित्वा च वेधसम् ॥४४॥
पतिं तु शङ्करं लब्धुमभिवाञ्च्छति पार्वती ।  
अनयाऽऽरोपिता वृक्षाः फलपुष्पसमृद्धयः ॥४५॥
शङ्करार्हणयोग्यास्ते कृताः सन्ति हृदा सदा ।  
सर्वं समर्पणं कृत्वा सदा तपसि तिष्ठति ॥४६ ॥
आगच्छेद्वा न चागच्छेत् सातु शर्वेऽर्पितास्ति वै ।  
इति मया च ते ख्यातं पार्वत्या मानसं वृतम् ॥४७॥
जटिलोऽपि हसन् प्राह सख्युक्ते विश्वसीमि न ।  
यथार्थं चेत् नवै हासः स्वमुखेनाभिभाषताम् ॥४८ ॥
पार्वती मनसि ज्ञात्वा शम्भुसम्बन्धिनं जनम् ।  
प्रसन्नमानसाऽवोचत् सख्युक्तं तत्तथैव यत् ॥४९॥
मनसा वचसा कृत्या वृतो वै शङ्करो मया ।  
जानामि दुर्लभं शम्भुं मत्वा सुलभमेव तम् ॥1.187.५० ॥
करोमि तप आजन्म विश्वासोऽपि तथास्ति मे ।  
बाह्यतो न मिलेद्वापि ह्यान्तरे मिलितोऽस्ति सः ॥५ १ ॥
अहोऽस्ति मे महद्भाग्यं सप्तर्षीणां तु दर्शनम् ।  
वृद्धब्राह्मणदेवस्य दर्शनं शिवगर्भितम् ॥५२ ॥
प्राप्तं मेऽत्र वने घोरे तत्रापि शैलशृङ्गके ।  
तन्मे मनोरथवृक्ष आर्तवं भावमाप्तवान् ॥५३ ॥
जानातु वा न जानातु स उदासीन ईश्वरः ।  
जानाम्यहं कृपालेशः प्रेरितोऽस्ति दयालुना ॥५४॥
ब्राह्मणोऽस्य मुखमासीद्-विप्रो वक्तीति तन्मुखम् ।  
वक्तीत्येवहि जानामि गूढोऽस्ति शङ्करस्त्वयि ॥५५ ॥
तस्मै चार्प्यः प्रणामो मे संयुज्य तत्पदे शिरः ।  
यथाऽहं ते चरणयोः संयुज्य मस्तकं नता ॥१६॥
विप्रः प्राह च तच्छ्रुत्वा शृणु कन्ये हरप्रिये ।  
योग्यं सुभ्रू यथायोग्यं सर्वं वदसि सुव्रते ॥५७ ॥
जानाम्यहं महादेवं सावधानतया शृणु ।  
क्वचिन्नग्नः क्वचिद्व्याघ्रगजचर्मधरो हरः ॥५८ ॥
वृषध्वजो भस्मदिग्धो जटाजूथविरूपकः ।  
कपालास्थिकरकण्ठः सपैर्गात्रेषु वेष्टितः ॥५ ९॥
विषभक्षोऽभक्ष्यभक्षो विरूपाक्षोऽस्ति सर्वथा ।  
अज्ञातगृहजन्मादिर्गृहभोगादिवञ्चितः ॥1.187.६ ० ॥
दशहस्तो भूतगणैः सेवितो मलिनोऽसुखी ।  
क्रूरः संहारकृत् प्रोक्तो दक्षयज्ञादिनाशकः ॥६१ ॥
यस्य गृहे न वै सौख्यं क्लेशः क्लेशो हि वर्तते ।  
तादृशं त्वटमानं तं कथमिच्छसि भामिनि ॥६२॥
त्वं स्त्रीरत्नं तव पिता राजा निखिलभूभृताम् ।  
तथाविधं पतिं कस्मादुग्रेण तपसेहसे ॥६३ ॥
दत्वा सुवर्णमुद्रां च ग्रहीतुं काचमिच्छसि ।  
हित्वा तु चन्दनं श्रेष्ठं कर्दमं लेप्तुमिच्छसि ॥६४॥
सूर्यतेजः परित्यज्य खद्योतद्युतिमिच्छसि ।  
चीनांशुकं परित्यज्य चर्मवल्कलमिच्छसि ॥६५॥
सौधवासं विहायैव कुवासं च समिच्छसि ।  
रत्नशेवधिमुत्सृज्य कृष्णाङ्गारं समिच्छसि ॥६६ ॥
नृपालान्सम्परित्यज्य गोपालं त्वं समिच्छसि ।  
लोकपालान् विहायैव भूतपालं किम्मिच्छसि ॥६७॥
नैतद् योग्यं तु मे भाति विरुद्धं तव दृश्यते ।  
का त्वं कमलपत्राक्षी क्वाऽसौ वह्निविलोचनः ॥६ ८॥
शशाङ्कवदना का त्वं क्वाऽसौ पञ्चाऽनलाननः ।  
शिरोवेणीमती का त्वं क्व जटाजूटमस्तकः ॥६९॥
क्व त्वं चन्दनयोग्याङ्गा क्व चिताभस्मलेपनः ।  
क्व मृदुस्निग्धसद्वस्त्रा क्व व्याघ्रगजवस्त्रकः ॥1.187.७ ० ॥
स्वर्णभूषणयोग्या क्व क्व क्रूरसर्पशेखरः ।  
क्व ऋष्यन्नप्रिया देवी क्व भूतबलिसुप्रियः ॥७ १ ॥
क्व तन्त्रीमिष्टवादश्च क्व तड्डमरुड्डुह्ड्डंहः ।  
क्व ते कण्ठस्य माधुर्यं क्व वृषभस्वरः खरः ॥७२॥
क्व ते स्थलाब्जमृदुता क्वाऽस्य रूक्षखरस्पृशिः ।  
नाऽस्य द्रव्यं मनागस्ति प्राप्यते नापि चाम्बरम् ॥७३॥
नास्य स्मृद्धिर्मनागस्ति बलीवर्दोरगौ विना ।  
नाऽस्य सत्सेवकाः सन्ति नग्नान् भूतादिकान् विना ॥७४॥
नाऽस्य सौम्या जनाः सन्ति भैरववीरकान् विना ।  
नास्य भोज्यं मिष्टमस्ति भङ्गागृञ्जविषं विना ॥७५॥
ताम्बूलं नाऽऽनने त्वस्य धत्तूरगरलं विना ।  
नाऽस्य पुष्पमयी माला प्रेतकपालिकां विना ॥७६ ॥
नास्य हस्ते मृदुलं वै विना त्रिशूललोष्ठकम् ।  
नाऽस्य चौष्ठे प्रेमरसो विना संहारनिष्ठुराम् ॥७७॥
नाऽस्य पार्श्वं कोमलाङ्गं काष्ठपावटिकां विना ।  
नाऽस्य बिम्बं सुवर्णाभं कृष्णभस्मादिकं विना .॥७८ ॥
नास्य गुप्तं भवेद्वा न कर्तितं ब्राह्मणैः पुरा ।  
पुमान्वाऽयं तृतीयः स्यात् स्त्रीरूपो भाति नैव च ॥७९॥
तस्य नास्ति प्रसन्ना स्त्रीः तृतीयप्रकृतिर्भवेत् ।  
तृतीयप्रकृतिगुप्त्यै कामोऽनेन हि भस्मितः ॥1.187.८० ॥
अनादरस्तदा ते वै कृतो हित्वाऽन्यतो गतः ।  
तस्योदरे महाण्डानि भवन्ति काकपक्षिवत् ॥८ १ ॥
तस्याऽण्डवृद्धि रोगोऽस्ति ज्ञातं नास्ति त्वया तु तत् ।  
महारात्रावपि मायां स्वपितुं न ददाति सः ॥८ २॥
पत्नीतोऽपि विशेषेण भुङ्क्ते दुःखाकरोति सः ।  
तादृशाऽपलक्षणोऽस्ति त्वां तु दुःखा करिष्यति ॥८३॥
सति! त्यजाऽस्य नामाऽपि शिवोऽपित्वशिवः सदा ।  
जातिर्नास्ति कुलं नास्ति माता नास्ति कुतः पिता ॥८४॥
ज्ञानं सौजन्यमास्तिक्यं नास्ति किञ्चिद्धि शङ्करे ।  
शरीरे दृश्यते रक्षा कण्ठे सन्दृश्यते विषम् ॥८५॥
आन्तरे दृश्यते क्रोधो रागलेशोऽपि नास्ति वै ।  
द्वेष एव धृतस्तेन येन संहरते प्रजाः ॥८६ ॥
क्व हारयोग्यं वक्षस्ते क्व तस्य मुण्डघट्टितम् ।  
क्वांऽगरागश्च सौन्दर्यं क्व रक्षाधूलिकाऽञ्चितम् ॥८७॥
मह्यं न रोचते तद्वै यथेच्छसि तथा कुरु ।  
असद्वस्तु तु यत्किञ्चित् तत् सर्वं रोचते तव ॥८८॥
मन्ये केनाऽभिचारेण मन्त्रेणैव विभ्रामितम् ।  
यद्वा पूर्वाऽर्जिताऽदृष्टबलेनैवं विघट्टितम् ॥८९॥
अन्यथा त्वं कथं दृष्ट्वा खाते पतितुमिच्छसि ।  
गच्छाम्यहं महादेवि यथेच्छसि तथा कुरु ॥1.187.९०॥
पार्वती प्राह तं विप्रं मत्वा शिवस्य निन्दकम् ।  
गच्छ गच्छसि चेद् विप्र कुतः पादोऽत्र तेऽस्पृशत् ॥९१ ॥
निन्दकस्याऽपवित्रस्य पादोऽपि पुण्यनाशकः ।  
शिवो वाऽप्यथवा भीमः सधनो निर्धनोऽपि वा ॥९२॥
नाऽलङ्कृतोऽलङ्कृतो वा यादृशस्तादृशश्च वा ।  
अमङ्गलो मङ्गलो वा सौम्यो रूक्षो जडोऽपि वा ॥९३॥
अस्मृद्धो यानहीनो वा विषाक्तोऽविषयोऽपि वा ।  
दुर्गुणो निर्गुणो वापि सगुणो विगुणोऽपि वा ॥९४॥
दुर्गन्धो वा सुगन्धो वा निर्गन्धो वा कपालवान् ।  
विवस्त्रो वा सवस्त्रो वा धूलीभस्मादिवस्त्रकः ॥९५॥
सलिङ्गो वाप्यलिङ्गो वा तृतीयप्रकृतिश्च वा ।  
कामारिर्बहुकामो वा निष्कामो वा निरीहकः ॥१६॥
भस्माढ्यो वा च चर्माढ्यो भूताड्यो डमरूयुतः ।  
वृषाढ्यो रूक्षदेहो वा द्रव्यहीनश्च सोरगः ॥९७॥
भङ्गागृञ्जनधत्तूरगरलादियुतोऽपि वा ।  
सत्रिशूलोऽथवा नारीचिह्नो वापि महाऽण्डकः ॥९८॥
अकुलोऽजातिपितृको मारको रक्षकोऽपि वा ।  
जडो वा चेतनो वापि स्तम्बो ग्रावाण एव वा ॥९९॥
स एव मे पतिश्चास्ति सृष्टौ सृष्ट्यन्तरेऽपि च ।  
युगे युगान्तरे चापि चात्र जन्मान्तरेऽपि वा ॥1.187.१०० ॥
स एव मे पतिर्भूतो वर्तते च भविष्यति ।  
बहुवारमहं जाता अधवा सधवापि च ॥१० १॥
महालयेऽधवा चाहं सृष्टौ तु सधवा सदा ।  
का चिन्ता ते ममाऽसौख्ये गच्छ विप्र यथासुखम् ॥१ ०२॥
न ते लाभो मम सौख्ये दुःखे नैव च भागवान् ।  
वृथा निन्दसि शम्भुं मां तपश्चाऽऽशीविषो भवन् ॥१०३।  
एतावद्धि मया ज्ञातो भवान् यात्रालुरागताः ।  
तापसो हितकर्ता च न ज्ञातो विपरीतकृत् ॥१०४॥
अज्ञात्वा निन्दसि शम्भुं सकलैश्वर्यभाजनम् ।  
स्वेचारी भवत्येव क्वचित् त्वादृशवेषवान् ॥१ ०५॥
छली बली विहारी च ब्रह्मचारी प्रतारकः ।  
बहुरूपो वनवासी भवत्यपरतन्त्रकः ॥१ ०६॥
निर्गुणोऽपि लीलया सः क्वचित्सगुणतां भजेत् ।  
सद्वितीयस्य जातिः स्यानैकस्मिन् जातिरस्ति वै ॥१०७॥
व्यक्तेरभेदो जातित्वे सर्वथा बाधकोऽस्ति हि ।  
ज्ञानाऽऽनन्दस्वरूपस्य किं ज्ञानाद्यर्जनेन वै ॥१ ०८॥
गुणे गुणाऽनवस्थानात् ज्ञाने ज्ञानं किमिष्यते ।  
ज्ञानं च ज्ञानवान् सोऽस्ति नित्यज्ञानाश्रयोऽस्ति सः ॥१० ९॥
सूर्यक्रियाकृतवयोऽवस्थाः सूर्यकृतः कथम् ।  
कर्मकृतं सलिगादि ब्रह्मणोऽकर्मणः कथम् ॥1.187.११ ०॥
ज्ञानक्रियासमीहाश्च तिस्रस्तज्जा हि शक्तयः ।  
तस्मिँस्तु ब्रह्मणि नातिप्रवर्तन्ते ह्यशक्तिके ॥१११ ॥
तत्कृपाभिः स्मृद्धयश्चाऽस्मृद्धयः स्युस्ततोऽन्यथा ।  
किं तस्य स्मृद्ध्यस्मृद्ध्यादि सत्यसङ्कल्पिनः सदा ॥११२॥
देवा देवत्वमापन्ना यत्कृपालेशतः खलु ।  
दिव्यत्वे वा मलिनत्वे किं तस्याऽस्ति प्रयोजनम् ॥११३॥
लोकपालाः सदा यस्य द्वारि तिष्ठन्ति किङ्कराः ।  
किं तस्य नरपालत्वे गोपालत्वेऽथ वा स्पृहा ॥१ १४॥
भालचक्षुस्त्रिशूलं वा परिपूर्णं महालये ।  
किं तस्याभिजनव्रातेर्नित्यस्य जनकेन किम् ॥१ १५॥
सदा शुद्धस्य किं बाह्यैरशुद्धैः शुचिभिश्च किम् ।  
विजरस्य विमृत्योश्चाऽपिपासस्याऽक्षुधस्य च ॥१ १६॥
सत्यकामस्य च सत्यसङ्कल्पस्याऽस्ति किं गृहैः ।  
किमम्बरैर्वस्तुभिः किं कल्याणगुणशालिनः ॥१ १७॥
सिद्धयोऽष्टौ यदगारे लुठन्ति धूलिकामये ।  
का तत्र मेऽतिगणना योगिनीकोटिसङ्कुले ॥१ १८॥
अमङ्गलान्यपि यान्ति माङ्गल्यं यत्पदाश्रयात् ।  
का तत्र गणना चाऽस्त्यमङ्गलार्थविचारिणाम् ॥११ ९॥
दारिद्र्यरेखया व्याप्तो यत्सेवाभिः समाढ्यकः ।  
का तत्र गणना चास्ति निष्परिग्रहप्रकृतेः ॥1.187.१२०॥
यस्याऽर्हणेन त्रैलोक्यराज्यस्मृद्धिः फलं भवेत् ।  
कुतस्तस्य समीहा स्यान्निरीहस्य महात्मनः ॥१२१ ॥
शिवेति नामजपनात् पूता भवन्ति चेतनाः ।  
किमस्याऽशिवभस्मादि करिष्यति सुरार्थितम् ॥१ २२।  
शिवनिन्दां यः करोति तत्त्वमज्ञाय कर्मकृत् ।  
आजन्म सञ्चितं पुण्यं भस्मीभवति तस्य वै ॥१२३ ॥
यथा तथा भवेद्रुद्रः पाषाणः किं न वा भवेत् ।  
ममाऽभीष्टतमो रुद्रः करोमि तत्कृतं तपः ॥१२४ ॥
गच्छ चास्मत्स्थलाच्छीघ्रं मा कुरु शिवनिन्दनम् ।  
श्रुत्वैतद् ब्राह्मणः किञ्चित् प्रतिवक्तुं समिच्छति ॥१ २५।  
पार्वती प्राह विजयां वारयैनं विनिन्दकम् ।  
वक्तुर्यथा तथा श्रोतुः पापं द्रोहस्य जायते ॥१२६॥
श्रोतव्यो नैव चास्माभिर्द्रोहो देवस्य सर्वथा ।  
नाऽयं गच्छति दुष्टोऽतः स्थानात् निन्दां करिष्यति ॥१ २७॥
हित्वैतत्स्थलमद्यैव यास्यामोऽन्यत्र मा चिरम् ।  
अथ सम्भाषणं न स्यादनेन निन्दकेन वै ॥१२८ ॥
इत्युक्त्वा पार्वती यावदुत्थायाऽन्यस्थलं प्रति ।  
गन्तुं पादक्रमं धत्ते तावद्भिक्षुः शिवोऽभवत् ॥१ २९॥
सुरूपः सुन्दरः सौम्यो युवा षोडशहायनः ।  
पुष्टः पिशङ्गस्वर्णाभसुजटो भालचन्द्रकः ॥1.187.१३० ॥
सत्रिशूलः सवासुकिः कृत्तिवासोऽतिमोहनः ।  
कोटिकन्दर्पलावण्यस्तेजोपरिधिविग्रहः ॥१३१ ॥
एतादृशं निजं रूपं सतीप्रतीतिकारणम् ।  
सत्या पूर्वं सेवितं यदनुभूतं भवान्तरे ॥१३२ ॥
पार्वत्यै दर्शयित्वा तामुवाचाऽधोमुखां शिवः ।  
मा याह्यन्यत्र कल्याणि पश्य मे रूपमैश्वरम् ॥१३३ ॥
शिखरं त्वावयोश्चैतद् गौरीशङ्करनामकम् ।  
यच्चेह रुद्रमीहन्त्या मृन्मयश्चेश्वरः कृतः ॥१ ३४॥
गौरीभद्रेश्वरश्चेति लोके ख्यातिं गमिष्यति ।  
त्वं न त्यजसि मां देवि न च त्याज्या मया पुनः ॥१३५ ॥
प्रसन्नोऽस्मि वरं ब्रूहि नाऽदेयं विद्यते तव ।  
अद्याऽऽरभ्य धनं तेऽस्मि क्रीतोऽस्मि तपसा त्वया ॥१३ ६॥
अथ पक्षी मता मेऽसि सङ्कोचं त्यज सुन्दरि! ।  
मया परीक्षिता चाति क्षमस्व तापसि प्रिये ॥१ ३७॥
न त्वादृशी दृढा नारी दृष्टा निःस्वार्थतापसी ।  
तवात्मास्मि तवाधीनः स्वकामः पूर्यतां प्रिये ॥१३८ ॥
एहि प्रिये सकाशं मे तिष्ठ मेंऽके क्षणं ततः ।  
यास्यावस्ते पितुः सौधं विवाहविधिलब्धये ॥१३ ९॥
इत्यादृता सती शीघ्रं हराङ्के निषसाद सा ।  
पत्यर्पिता प्रमुदिता तपःकष्टं जहौ सती ॥1.187.१४०॥
फले लब्धे श्रमः पूर्वो नश्यत्यतिपुरातनः ।  
प्रत्युवाच महासाध्वी हराङ्कसुखसागरा ॥१४१ ॥
अतीव सुखिता चातिप्रीत्युत्फुल्लानना शिवा ।  
सुखातिपुलकिताङ्गा नवाऽऽनन्दपरिप्लुता ॥१४२॥
त्वं नाथो मम देवेश त्वया किं विस्मृतं पुरा ।  
गार्हस्थ्यदुःखमाप्तेन किं वैराग्यं धृतं त्वया ॥१४३॥
दक्षयज्ञविनाशं वा विचार्य च सतीहठम् ।  
गार्हस्थ्यं दुःखदं मत्वा किं वैराग्यं धृतं त्वया ॥१४४॥
नारीग्रहे नार्यधीनं नरस्य याति जीवनम् ।  
पराधीनामितिज्ञात्वा किं वैराग्यं धृतं त्वया ॥१४५॥
नारीयोगाद् ब्रह्मयोगः खण्डितो जायते यतेः ।  
तेनाऽमोक्ष इति मत्वा किं वैराग्यं धृतं त्वया ॥१४६॥
नार्याऽपत्यादिविस्तारो जायते गृहमेधिनः ।  
कष्टं तत्पोषणं मत्वा किं वैराग्यं धृतं त्वया ॥१४७॥
पत्नीयोगेन सम्बन्धो लौकिको वर्धते सदा ।  
झञ्झावातं च तं ज्ञात्वा किं वैराग्यं धृतं त्वया ॥१४८॥
ध्यानकाले प्रशान्तौ च निद्रायां चात्मचिन्तने ।  
नारी विघ्नमिति ज्ञात्वा न स्मृताऽहं त्वया नु किम् ॥१४९॥
न जाने ब्रह्मरूपस्य लक्षकालः क्षणायते ।  
जानामि स्वार्थचित्तायाः क्षणकालो युगायते ॥1.187.१५०॥
कथं कालो मया नीतः पञ्चवर्षसहस्रकः ।  
विना पतिं प्रियं प्राणमित्युक्त्वाऽश्रूण्यपातयत् ॥१५ १॥
प्राह शान्तिं पुनर्लब्ध्वा स त्वं साऽहं सती पुरा ।  
मेनापुत्री भवाम्यद्य पतिर्भव वचः कुरु ॥१५२॥
श्रुत्वा शम्भुः क्षणं म्लानो भूत्वाऽभूद् विगतज्वरः ।  
सत्याः शिरः कराभ्यां सम्प्रमृत्याऽऽश्लिष्य चाऽऽननम् ॥१५३॥
चुचुम्ब स्मरणार्थं तद्दुःखविस्मरणाय च ।  
प्राह देवीं प्रिये गच्छ स्वमेव भवनं पितुः ॥१५४॥
तवार्थाय प्रहेष्यामि महर्षीन् हिमवद्गृहे ।  
ओमित्याज्ञां समादाय प्राह प्रान्ते च पार्वती ॥१५५॥
भिक्षुर्भूत्वा समायाहि मां याचस्व हिमालयात् ।  
पितुर्मे सफलं सर्वं कुरुष्वेव गृहाश्रमम् ॥१५६॥
ऋषिप्रोक्तं पिता मे तु सत्वरं संविधास्यति ।  
दक्षकन्या यदा देव त्वया विवाहिता तदा ॥१५७॥
विधौ व्यु्त्क्रमदोषेण ग्रहदोषेण भस्मिता ।  
तस्मात् यथोक्तविधिना विवाहं कर्तुमर्हसि ॥१५८ ॥
बहुविध्युत्सवपूर्वं विवाहं कुरु शङ्कर! ।  
सर्वरीतिर्विवाहस्य कर्तव्या परिपूर्णतः ॥१५९ ॥
चतुर्दशभुवनस्था जनवाहा भवन्तु वै ।  
जानातु हिमवान् सम्यक् जानन्तु भुवनेश्वराः ॥1.187.१६० ॥
चराऽचरं प्रजानातु पार्वत्याऽपि कृतं तपः ।  
यादृशः प्रापणे यत्नो भाव्यस्तादृङ्महोत्सवः ॥१६१ ॥
सृष्टौ सृष्ट्यन्तरे गाथां प्रगायेयुर्जना यथा ।  
पार्वत्या तपसा लब्धोऽनालब्धो यो महर्षिभिः ॥१ ६२॥
पार्वत्या तु हठात् क्रीतो न क्रीतो वेदवादिभिः ।  
साक्षाल्लब्धः स पार्वत्या न लब्धो यस्तु साधुभिः ॥१६३ ॥
पार्वत्या स्वाङ्गणे लब्धो न लब्धस्तीर्थयायिभिः ।  
प्रेम्णा लब्धः स पार्वत्या न लब्धो योगिभिश्च यः ॥१ ६४॥
पार्वत्या विधिना लब्धः न लब्धो याज्ञिकैरपि ।  
पार्वत्या पर्वते लब्धो न लब्धः स्वर्गसाधनैः ॥१ ६९॥
पार्वत्या वक्षसि प्राप्तो न प्राप्तो हृत्समाधिभिः ।  
पार्वत्या स क्षणाल्लब्धो न लब्धो वेधसा युगात् ॥१ ६६॥
पार्वत्या स पुनर्लब्धोऽप्यपुनर्भवलक्षणः ।  
इति गास्यन्ति धवलं यशो मोक्षप्रदं शिवम् ॥१ ६७॥
इति यास्यन्ति परमं साधनं चापि मोक्षदम् ।  
विवाहस्य विधिर्लोके प्रवर्त्स्यते यथाऽऽवयोः ॥१६८ ॥
श्रुत्वा प्रियायाः प्रियकृत् समुवाच प्रतिप्रियम् ।  
गच्छ देवि सुमाङ्गल्यं द्राक् विधेहि यथोचितम् ॥१६९ ॥
अहं स्वयं न वै पूर्वं गच्छामि भिक्षुको यथा ।  
महागुणैर्गरिष्ठोऽपि महात्मा यदि भिक्षुकः ॥1.187.१७० ॥
देहीति वचनात् सद्यः पुरुषो याति लाघवम् ।  
ततस्त्वां भिक्षुको भूत्वा न याचेय कथञ्चन ॥१७१ ॥
किन्तु सप्तर्षयः प्रेष्या मया पूर्वं त्वदर्थकम् ।  
वाक्दाननिर्णयं कुर्युस्ततो यास्यामि ते गृहम् ॥१७२॥
तव तपःप्रभावेण याचिष्ये त्वां पितुस्तव ।  
इत्युक्त्वा पार्वतीमुखाऽऽश्लेषं विधाय शङ्करः ॥१७३ ॥
विजयायै जयायै च करौ दत्वा तु मस्तके ।  
तत्कृता प्रणतिं लब्ध्वा प्रागेवाऽदृश्यतां गतः ॥१ ७४॥
कैलासं प्रययौ वृत्तं नन्द्यादिभ्यः स ऊचिवान् ।  
भैरवाद्या गणाः श्रुत्वा चक्रुस्तत्र महोत्सवम् ॥१ ७५॥
कृत्वा समाप्तिं तपसोऽभिवन्द्य वनचेतनान् ।  
ससखी पार्वती हृष्टा जगाम भवनं पितुः ॥१७६ ॥
इति श्रीलक्ष्मीनारायणीयसंहितायां प्रथमे कृतयुगसन्ताने सप्तर्षिभिः पार्वत्याः प्राणग्लहतपः शङ्कराय निवेदितम्, वृद्धजटिलविप्रवेषेण शङ्करस्य पार्वतीं प्रत्यागमनम्, शम्भोरगुणविगुणादिवर्णनम्,पार्वत्याः शम्भोः सर्वसद्गुणपरताग्राह्यत्वम् ,शम्भुना स्वस्वरूपेण दर्शनम्, परस्परं सुखवार्तालापः, विवाहार्थं निर्णयवचनं, तपःसमाप्तिश्चेत्यादिनिरूपणनामा सप्ताशीत्यधिकशततमोऽध्यायः ॥१८७॥
    
