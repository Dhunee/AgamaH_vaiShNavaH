+++
title = "०८४"

+++
श्रीनारायण उवाच-  
लक्ष्मि! देवो महादेवो यं यं प्रेषयति प्रभुम् ।  
स सः पुनर्न चायाति चिन्तामग्नो हरोऽभवत् ॥१ ॥
नाद्याप्यायान्ति योगिन्यो नाद्याप्यायाति भास्करः ।  
काश्यां वासो न वै स्याच्चेत्! कालो यास्यति केन मे ॥२ ॥
अधाक्षिषमहं कामं कामो मां दुनुयात्तराम् ।  
काशीप्रवृत्तिमन्वेष्टुं कं वा प्रहिणुयामितः ॥२ ॥
इति चिन्त्य विधातारं बहुमानपुरःसरम् ।  
शिवः प्रोवाच योगिन्यः सूर्यश्च प्रेषिता मया ॥४ ॥
नाद्यापि ते निवर्तन्ते काश्या विज्ञाय वर्तनम् ।  
नाबाधिष्ट तथा क्ष्वेडं मां काशीविरहो यथा ॥५ ॥
विधे विधेहि मे कार्यं याहि काशीं यतस्व च ।  
अद्यैव च मया सत्या गन्तव्यं किन्तु धार्मिकम् ॥६ ॥
दिवोदासं तु राजानमुल्लङ्घयितुं नोत्सहे ।  
नान्यराज्ये प्रवस्तव्यं नोच्छिष्टं भोज्यमेव च ॥७ ॥
स्वस्तिमान् गच्छ पन्थास्ते शुभोदर्को भवत्वलम् ।  
आदायाऽऽज्ञां विधिर्द्राग्वै काशीमायाद् विहायसा ॥८ ॥
हंसस्थोऽपश्यदानन्दवाटिकां काशिकां शुभाम् ।  
गङ्गा वृक्षा जनाः सौधा यत्राऽऽनन्दमयाः सदा ॥९ ॥
काशिभूरालोचिता यैरिन्द्रियैस्तानि सन्ति वै ।  
वराणि तृणधान्यानि काश्यां यानि पतन्ति हि ॥1.84.१ ०॥
अद्य मे सफलं चायुरहो मे भाग्यगौरवम् ।  
अद्य मे फलितो वृक्षो देहो यत्काशिदर्शनम् ॥११ ॥
मया सृष्टिः कृता सर्वा बहुदाक्ष्यपुरःसरा ।  
परमन्यादृशी काशी देवेन निर्मिता स्वयम् ॥१ २॥
इति हृष्टमना वेधा वृद्धब्राह्मणवेषधृक् ।  
अवतीर्य क्षितौ हंसाद् दिवोदासं ददर्श ह ॥१ ३॥
राज्ञा सम्मानितो वृद्धब्राह्मणः सत्कृतस्तथा ।  
उपविश्यासने रम्ये चाशीर्वादान् ददौ नृपम् ॥१४॥
कोशवृद्धिः सत्यद्रव्येऽसौख्यवृद्धिः समान्तरे ।  
गतिवृद्धिः सत्यमार्गे काशवृद्धिस्तवान्तरे ॥१५॥
राजा प्राह कथं द्व्यर्थं भाषसे वृद्धभूसुर! ।  
धर्मभक्त्योर्यत्र वृद्धिस्तत्र वृद्धिः सती सदा ॥१६ ॥
अद्रव्ये च अमार्गे च सति वृद्धिर्भयप्रदा ।  
अद्रव्ये सत्यण्डवृद्धिरमार्गे सति धावनम् ॥१७॥
वर्षान्तरे ह्यसौख्यं तु धार्मिकस्य न सम्भवेत् ।  
अधार्मिकस्याऽऽन्तरे तु असौख्यं सदृशं भवेत् ॥१८॥
स्तुतौ प्रकाशवृद्धिः स्यादन्तरे नान्यथाऽविले ।  
किमिच्छसि वृद्धविप्र! द्रव्यहीनः कुमार्गगः ॥१९॥
हृदि मे किं दम्भवृद्धिर्वर्षपूर्वं च दुःखभाक् ।  
भवाम्यहं दिवोदासः इतीच्छसि किमीच्छसि ॥1.84.२०॥
काश्याः पलायनं मे स्यादितीच्छसि किमिच्छसि ।  
कूटवाग् ब्राह्मणो यत्र भूसुरः कूटवेषधृक् ॥२१॥
कूटधर्मो भवेत्तत्र कूटाशीर्वादवान् भव ।  
ब्रह्मा प्राहात्र कूटं च कापट्यं शृङ्गगौरवम् ॥२२॥
श्रेषवाग् ब्राह्मणो यत्र भूसुरः श्रेष्ठवेषधृक् ।  
श्रेष्ठधर्मो भवेत्तत्र श्रेष्ठाशीर्वादवानहम् ॥२३॥
कापट्यं यदि शाठ्यं वै तदा तादृङ् न चाऽन्यथा ।  
शाठ्यवाग् ब्राह्मणो यत्र भूसुरः शाठ्यवेषधृक् ॥२४॥
शाठ्यधर्मो भवेत्तत्र शाठ्याशीर्वादवान् भवेत् ।  
राजा प्राह तदा विप्रं ब्रह्माणं कूटधर्मकम् ॥२५॥
यद्येवं धर्ममूर्तिस्त्वं कथं शाठ्ये प्रवर्तसे ।  
शाठ्ये पराजयो भाव्यः शाठ्यपादः पतत्यधः ॥२६॥
एहि विप्र! स्वागतं ते करोम्यशाठ्यधर्मतः ।  
पाद्यं भोज्यं फलं गाङ्गजलं पेयं प्रसाधनम् ॥२७॥
सर्वं गृहाण विप्रेन्द्र! वृणु यद् हृदि वर्तते ।  
ब्रह्मोवाच गृहीतं तत् भक्त्या प्रवर्धसे नृप! ॥२८॥
विद्यया सत्यबोधिन्या जयसे धर्मणा नृप! ।  
राजानो बहवो दृष्टा यज्वानो भूरिदक्षिणाः ॥२९॥
श्रोत्रिया नीतिनिपुणाः सत्त्वशीला जितेन्द्रियाः ।  
क्षमादयासुगाम्भीर्यदाक्षिण्यसौम्यभूमयः ॥1.84.३०॥
परं तेभ्यस्त्वयि राजन् गुणा द्वित्रा विशेषतः ।  
प्रजा एव कुटुम्बं ते ब्राह्मणा एव दैवतम् ॥३ १॥
भक्तिधर्मौ सहायौ ते तपस्विनां सहायकः ।  
एते नान्येषु दृश्यन्ते धन्यो मान्योऽसि वै सताम् ॥३२॥
सद्गुणैः पूजनीयोऽसि भक्त्या धर्मेण वर्धसे ।  
देवा द्रोहं च ते कर्तुमपि बिभ्यति धार्मिक! ॥३३॥
अहं तु ब्राह्मणो राजन् यज्ञान् कर्तुमिहागतः ।  
त्वादृशं भक्तमासाद्य मम वासोऽत्र भूयताम् ॥३४॥
अन्यत्तु मन्त्रितं दूरं तत्सदा दूरमस्तु वै ।  
अत्र तीर्थत्रयं राजन्! त्वं गङ्गा भूः परात्परम् ॥३५ ॥
यत्र कृतानां कार्याणां संवर्तेऽपि न सङ्क्षयः ।  
सञ्चितं यद्धनं यत्नाद् विनियुज्येत तन्मखे ॥३६॥
इति जोषं स्थितं विप्रं दिवोदास उवाच ह ।  
हरिं यियक्षमाणस्य तव दासोऽस्मि सर्वथा ॥३७॥
कोशाद् गृहाण मे यज्ञसम्भारान् समपेक्षितान् ।  
स्वाम्यमात्यसुहृत्कोशराष्ट्रदुर्गसुसैन्यकम् ॥३८॥
विनियुङ्क्ष्वाऽऽवश्यकं तत्स्वार्थं तन्न मनागपि ।  
पुत्रैः कलत्रैर्देहेन राजा प्रजास्तु रञ्जयेत् ॥३९॥
प्रजासन्तापजो वह्निर्वज्रादपि भयङ्करः ।  
द्वित्रान् विनाशयेद् वज्रं तापो राज्यं कुलं तनुम् ॥1.84.४०॥
विप्रपादरजोभिस्तु करोम्यवभृथं सदा ।  
विप्रानने प्रहुतं तन्मन्ये यज्ञाद्विशिष्टकम् ॥४१॥
एकैवाद्यापि जागर्ति समीहा ब्राह्मणकृते ।  
स्वदेहोऽपि तदर्थं वै चार्पणात् सफलो भवेत् ॥४२॥
अद्य मे सफलं जयेम कुरु यज्ञान् सुदक्षिणान्।  
यज देवान् कृतं विद्धि साहाय्यं सर्ववस्तुभिः ॥४३॥
श्रुत्वा राज्ञो वचो विप्रब्रह्मा सम्भारमाहरत् ।  
इयाज दशभिर्गङ्गातीरेऽश्वमेधयज्ञकैः ॥४४॥
यत्र स्थले च तत्तीर्थं पूर्वां रुद्रसरोऽभिधाम् ।  
त्यक्त्वा दशाश्वमेधाख्यामापेदे विश्रुतं तथा ॥४५॥
दिवोदासस्य भक्तस्य छिद्रं नाऽवाप किञ्चन ।  
किं वदेन्मन्दरं गत्वा शम्भोरग्रे तु विश्वसृक् ॥४६॥
अतो दशाश्वमेधेशं लिङ्गं ब्रह्मेश्वरं तथा ।  
स्वकां मूर्तिं च संस्थाप्य विधिस्तत्रैव चाऽवसत् ॥४७॥
दिवोदासस्य सत्सङ्गाद् हरेर्भक्तोऽभवत् सदा ।  
सत्यलोके च वैराजे वैष्णवे शाम्भवे पदे ॥४८॥
मोक्षाख्यं यद्भवेत्सौख्यं तद्वै काशिनिषेवणात् ।  
ज्येष्ठशुक्लप्रतिपदि स्नात्वा मुच्येत बन्धनात् ॥४९॥
स्नानं दानं जपो होमः स्वाध्यायः पितृतर्पणम् ।  
सन्ध्या देवार्चनं श्राद्धं कृतं तत्राऽक्षयं भवेत् ॥1.84.५० ॥
स्नात्वा दशहरायां च लिङ्गं सम्पूज्य चाऽऽप्नुयात् ।  
पुण्यं दशाश्वमेधीयं न पुनर्गर्भमाविशेत् ॥५१ ॥
ब्रह्मा ब्राह्मणरूपेण स्थितो यावच्छिवागमः ।  
ब्रह्मणे तु दिवोदासो ब्रह्मशालामकारयत् ॥५२॥
अहल्यया कृता तत्र ब्रह्मपुरी सुशोभिता ।  
इत्येषा भूः सदा ब्राह्मी ब्रह्मलोकप्रदायिनी ॥५३ ॥
दिवोदासो महाभक्तः कीदृशो मेऽभवत् प्रिये! ।  
यस्य ब्रह्मादयो देवाः प्रतिकर्तुं न चाऽशकन् ॥५४॥
इतिश्रीलक्ष्मीनारायणीयसंहिताया प्रथमे कृतयुगसन्ताने मन्दराचलतः शम्भुप्रेषितब्रह्माऽपि विप्ररूपेण कूटश्लोकद्वाराऽऽशीर्वादान् ददौ, तत्संवादोत्तरं दशाश्व-  
मेधयज्ञान् कृत्वा काश्यामेवोवासेत्यादिकथननामा चतुरशीतितमोऽध्यायः ॥८४॥
    
