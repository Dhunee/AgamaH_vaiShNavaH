+++
title = "१५५"

+++
श्रीनारायण उवाच-  
शृणु लक्ष्मि! महालक्ष्मीः परवैकुण्ठवासिनी ।  
यथा नारायणेनैव सहाऽऽजगाम रैवते ॥१ ॥
बलिर्यदा हरिणा वै बद्धस्तदाऽत्र रैवते ।  
मण्डपे तु बलेः पत्नी सस्मार परमेश्वरीम् ॥२ ॥
महालक्ष्मीं तदा स्तोत्रैर्बलेर्बन्धनिवृत्तये ।  
महावैकुण्ठधामस्थो प्रह्वीभावेन हृद्गताम् ॥३ ॥
सन्ध्यावली प्राञ्जलिस्तां नत्वा हृदि जगाद च ।  
*नमो मात्रे महालक्ष्म्यै त्राहि भक्तं च मे पतिम् ॥४ ॥
* नमः प्रकृतिसञ्ज्ञायै मूलायै ते नमोनमः ।  
संहर्त्र्यै ब्रह्ममात्रे ते कुक्षिसृष्ट्यै नमोनमः ॥५ ॥
वामना वापि दीर्घाश्च नारायणास्तु ते मुखे ।  
महाकालादयश्चापि सन्ति ग्रासाश्च ते नमः ॥६ ॥
सङ्कर्षणास्तथा रुद्रा यमाश्चैव तवाऽऽनने ।  
दंष्ट्रैकचर्वणाः सर्वे महामात्रे नमोनमः ॥७ ॥
वासुदेवस्तथा भूमा नारायणाश्च पूरुषाः ।  
त्वत्पल्लताताडितास्ते महाशक्त्यै नमोनमः ॥८ ॥
त्वत्तो लक्ष्मीः समुत्पन्ना महाविष्णुस्त्वदङ्कजः ।  
ब्रह्माण्डानि च ते रोम्णि रक्ष लक्ष्म्यै नमोनमः ॥९ ॥
महाग्नयस्तु ते गुप्ते त्वत्स्वेदे वाडवाऽनलाः ।  
भगवन्तश्च ते गर्भे चण्डलक्ष्म्यै नमोऽवतु ॥1.155.१०॥
जृम्भे ते प्रलयाः सन्ति चण्डे कालः प्रकम्पते ।  
चूर्णायन्ते महाण्डानि पृष्ठम्नीडे नमोऽस्तु ते ॥१ १॥
रक्ष रक्ष महामाये पतिं मे परमेश्वरि ।  
चण्डी तण्डी महामुण्डी घमण्डी डिण्डिकादिकाः ॥१२॥
कालीकरालीप्रज्वालीलिहालीरक्तिलादिकाः ।  
शक्तयस्ते रक्तलेशः पाहि कान्तं द्रुतं कुरु ॥१३ ॥
पाहि शीघ्रं चान्यथा त्वां गलं निकृत्य पूजये ।  
यद्यहं विधवा स्यां चेत् पूर्वं त्वं विधवा भव ॥१४॥
यद्यहं राज्यशून्यां स्यां त्वं वैकुण्ठं विना भव ।  
यद्यवमानितो राजा स्यात्पतिस्तेऽप्यमानितः ॥१५॥
मद्यज्ञे चेद् भवेत् विघ्नं तव यज्ञे तथाऽस्तु वै ।  
वदत्येवं चण्डवेगा द्रवृण्वन्त्यपि सभासदः ॥१६॥
मा मेत्येवं तदा देवा निवारयन्ति तां स्त्रियम् ।  
तावत् तत्रागता पत्नी महालक्ष्मीर्महाप्रभोः ॥१७॥
सान्त्वयित्वा च तां राज्ञीं पतिता खर्वपादयोः ।  
मा मैवं देव चात्यन्तं मा भक्तस्य हर प्रभो ॥१८॥
वामनश्च तदा प्राह नैनं वै मारयाम्यहम् ।  
राज्यभ्रष्टं च नैवाऽहं करोम्येनं सुसेवकम् ॥१९॥
सन्ध्यावली सदेवाऽस्तु सुसौभाग्यवती प्रिये ।  
दैत्योऽयं दैत्यराज्यं वै करोतु सुतले प्रिये ॥1.155.२०॥
वैकुण्ठं यद्यहं त्यक्ष्ये निवत्स्ये तद्बलेर्गृहे ।  
त्वया सह महालक्ष्मि राज्ञी सेवां करोतु मे ॥२ १॥
देवराज्यं तु देवेभ्यो दैत्यराज्यं तु तद्बलौ ।  
दत्त्वा निधाय गन्तव्यं सन्ध्यावल्याः शुभं भवेत्॥२२॥
तदा तु दैत्यवर्यैः सा महालक्ष्मीः प्रपूजिता ।  
देवैश्च पूजिता माता सर्वसौभाग्यरक्षिका ॥२३॥
वामनेन समं साऽपि रैवतेऽभ्यर्थिता च तैः ।  
सदोषिता महालक्ष्मीः सर्वसौभाग्यहेतवे ॥२४॥
रैवतात्पश्चिमे तत्रोच्छ्राये नित्य व्यवस्थिता ।  
महामाया महालक्ष्मीः प्राणरक्षणकारिणी ॥२५॥
वन्दिता पूजिता पुष्पकुङ्कुमाक्षतचन्दनैः ।  
सिन्दूरश्रीफलवस्त्रशाटीतैलसुगन्धिभिः ॥२६॥
तथा सौभाग्यद्रव्यैश्च भोजनैर्विविधैः शुभैः ।  
आभरणकटकोर्मिशृंरवलात्रोटिकादिभिः ॥२७॥
पेयैर्नानाविधैश्चैव कञ्चुकीशाटिकादिभिः ।  
मङ्गलसूत्रकर्णादिभूषणादिभिरादरात् ॥२८॥
प्रसन्ना सा महालक्ष्मीर्दीपोत्सवदिने सदा ।  
असौभाग्यममाङ्गल्यमनर्थं चेति हस्ति सा ॥२९॥
ददाति कुशलं राज्यं कान्तं पुत्रं धनं तथा ।  
पूजनार्थं महालक्ष्म्या मूर्तिः कार्या चतुर्भुजा ॥1.155.३०॥
पौरटी सुस्वरूपा च रम्या षोडशहायना ।  
पद्मामृतघटकरा पूजापात्रकरा तथा ॥३ १॥
अभयदानहस्ता च दक्षयोर्वामयोः क्रमात् ।  
षोडशोपपरिचारवस्तुभिः पूजयेत् तु ताम् ॥३२॥
नैवेद्यं फलताम्बूलं दत्त्वा नीराजयेत् ततः ।  
भोजनानि विविधानि दातव्यानि च दक्षिणाः ॥३३॥
दानानि रत्नहीरकमणिस्वर्णमयानि च ।  
वस्त्राणां च दुकूलानां कम्बलानां गवां तथा ॥३४॥
तस्याऽक्षयं भवेत्पुण्यं महालक्ष्मीप्रतापतः ।  
अन्ते वैकुण्ठवासः स्याद् भुक्त्वा भोगाननेकशः ॥३५॥
कन्यका द्वादशवर्षपूर्वा लक्ष्मीस्वरूपिकाः ।  
पूजनीया यथालक्ष्मीर्वस्त्रान्नधनदापनैः ॥३६॥
भोजनीयास्तथा भूषालङ्कारद्रव्यशोभिताः ।  
विविधैर्मिष्टपक्वान्नपायसान्नादिसद्रसैः ॥३७॥
भोजनीयास्तथा साध्व्यो विरक्ताः साङ्ख्ययोगगाः ।  
पूजनीयाश्च दातव्य विविधं दानमिष्टकृत् ॥३८॥
सति वै विभवे तत्र सापत्यसधवाः स्त्रियः ।  
विधवाश्चापि दीनाश्च शरण्याश्च निराश्रिताः ॥३९॥
भोजनीयाः पूजनीया दापनीयाश्च दक्षिणाः ।  
सम्माननीयाः सततं यत्तृप्तौ श्रीश्च तृप्यति ॥1.155.४० ॥
महालक्ष्म्यां प्रसन्नायां सर्वा स्मृद्धिर्विवर्धते ।  
न्यूनं किञ्चिद्भवेन्नैव यद्यत्त्वपेक्षते मिलेत् ॥४१ ॥
अलक्ष्मीं द्रावयत्येषा गृहात् सर्वां प्रपूजिता ।  
शृणु लक्ष्मि! कथां तेऽत्र समुद्रमथने तु या ॥४२॥
जाता तां कथयाम्यद्य प्रसङ्गात्सुखदायिनीम् ।  
दुर्वाससा प्रदत्तां तु पारिजातसुमालिकाम् ॥४३॥
इन्द्रश्चिक्षेप करिणो मूर्ध्नि गजेन पत्तले ।  
कच्चरितां तु तां दृष्ट्वा शशाप द्युपतिं ऋषिः ॥४४॥
मालाऽवमानकर्तुस्ते लक्ष्मीर्नष्टा भवत्विति ।  
अन्तर्दधे क्षणाल्लक्ष्मीः पेतुः रत्नानि वारिधौ ॥४५॥
तदुद्धाराय दुग्धाऽब्धिर्मथितो देवदानवैः ।  
मन्दराद्रिस्तदा पृष्ठे कूर्मात्महरिणा धृतः ॥४६॥
मन्थनादुदभूत् प्रमवै कालकूटं महाविषम् ।  
तत्सर्वं पीतवानीशो ममन्थुः पुनरेव तम् ॥४७॥
तस्मिन् प्रमथ्यमाने तु मया देवैश्च पद्मजे ।  
ज्येष्ठा देवी समुत्पन्ना रक्तस्रग्वाससाऽऽवृता ॥४८॥
अलक्ष्मीः सा भगिनी ते ज्येष्ठा देहेऽप्यसुन्दरी ।  
किरातीसदृशी रूपे धीवरीसदृशी मुखे ॥४९॥
कृकलाससमा कर्णे नालिकाभा तथा नसि ।  
महिषीसदृशी नेत्रे राक्षसीव तु मस्तके ॥1.155.५०॥
खग्राससदृशी भाले मषीतुल्या तु गण्डयोः ।  
शूलाग्रसदृशी दन्ते उष्ट्रीनिभा तु चोष्ठयोः ॥५ १ ॥
हस्तिनीसदृशी कण्ठे गर्दभीसदृशी स्वरे ।  
वर्बुरद्रुनिभा हस्तं वल्मीकाभा स्तनद्वये ॥५२॥
कुसूलतुल्याऽप्युदरे शिलातुल्या तु पृष्ठके ।  
तैलियन्त्रसमा कट्यां खर्जूरद्रुनिभा पदे ॥५३॥
जलौकाभा चाङ्गुलीषु कृर्मपृष्ठनिभा नखे ।  
दर्दुरीभा तु जिह्वायां स्वभावे तु शुनीसमा ॥५४॥
दरिद्राभा प्रसादे च हास्ये कङ्गालसदृशी ।  
चर्मकारीनिभा वस्त्रे चण्डालाभा निवासने ॥५५॥
रिक्तजलनिखाताभा जम्भणे म्रोडने खनिः ।  
भाण्डीनिभा सहवासे विवाहे क्षारभूनिभा ॥५६ ॥
संवादे रणभूसाम्या वैमनस्ये समृद्धिभा ।  
दृष्ट्वैनां तत्रसुस्तत्र देवदानवमानवाः ॥५७॥
विचारं चक्रिरे केयं सर्वाऽमङ्गलभूषणा ।  
कालरात्रिर्महामारिः किंवा प्रलयक्षुत् त्वियम् ॥५८॥
हस्ते मालां शङ्खलानां गृहीत्वा पतिमिच्छति ।  
गच्छतीतस्ततस्तावत्पतिं मृगयितुं यदा ॥५९॥
दृष्ट्वा सुराऽसुराः सर्वे दूरं धावन्ति नेच्छुकाः ।  
नेयं नेतो याहि मा मामन्यं गच्छेतिवादिनः ॥1.155.६०॥
यदा कैश्चित् स्वीकृता न वरमाला निरीहया ।  
निराशा प्राह मे वासो दीयतां क्वापि यत्र नु ॥६१॥
उत्पन्नाऽहं निरर्थाऽहं किं कर्तव्यं मयेति च ।  
तामब्रुवँस्तदा देवीं सुराऽसुरगणा द्रुतम् ॥६२॥
येषां गृहान्तरे नित्यं कलहः सम्प्रवर्तते ।  
तत्ते स्थानं प्रयच्छामो वस तत्राऽशुभान्विता ॥६३॥
यस्य गेहेऽभिचारार्थं कपालाऽस्थिप्रपूजनम् ।  
परुषं भाषणं यत्र मन्त्रतन्त्राभिमारणम् ॥६४॥
अनृतं साहसं द्यूतं पानं च मृगया मदः ।  
मातापित्रोरसेवा च गुरोश्चैवाऽवमाननम् ॥६५॥
स्त्रीबालानां च निःश्वासाः क्लेशः कुटुम्बिबान्धवे ।  
व्यभिचारश्च यत्रास्ति पङ्क्तिभेदोऽस्ति यत्र च ॥६ ६ ॥
तेषां वेश्मनि सन्तिष्ठ दुःखदारिद्र्यदायिनी ।  
गवादिस्ववशप्राणिनिःश्वासा यत्र सन्ति वै ॥६७॥
आश्रितानां पालनं च यत्र नीत्या न जायते ॥
श्वश्रूश्वशुरयोश्चैव पतिपत्न्योश्च पुत्रयोः ॥६८॥
पुत्रपित्रोश्च भ्रात्रोश्च मातृपुत्र्योः परस्परम् ।  
स्वस्रोर्यत्र वैमनस्यं तत्र सन्तिष्ठ हानिदे ॥६९॥
कुटुम्बिजनवर्गेषु चौर्येण व्ययशीलता ।  
स्वस्वस्वत्त्वप्रवृत्तिश्च गृहे यत्र कुटुम्बिनि ॥1.155.७० ॥
स्वगृहमपि पारक्यं स्वजनो मनुते तु यत् ।  
आलस्यं कार्यकरणे चान्याधारा च जीविका ॥७१ ॥
वृद्धानां वचनं यत्र मान्यं भवति नैव च ।  
स्नानं देवस्य पूजादि जपो यत्र न विद्यते ॥७२॥
उत्सवा मानुषा दैवा वार्षिका यत्र सन्ति न ।  
लोभोऽधर्मव्ययो यत्र तत्र तिष्ठ सुखी भव ॥७३ ॥
प्राणिनां हिंसनं यत्र सतां यत्र च निन्दनम् ।  
धर्मद्रोहश्च नास्तिक्यं वस तत्र कलिप्रिये ॥७४॥
यत्र नाऽतिथिसत्कारो यत्र शुद्धिर्न विद्यते ।  
मालिन्यं वर्तते यत्र तथा यत्र निरुद्यमः ॥७५॥
यत्र क्षणे क्षणे क्रोधो यत्र विषयतृष्णिका ।  
यत्र जैह्व्यं तथौपस्थ्यं व्यसनं सीमवर्जितम् ॥७६॥
दासदासीकर्मचारिपीडनं न्यायतो बहिः ।  
पशुपक्षिगोमहिषीगजाश्वादिप्रपीडनम् ॥७७॥
गृहजनेष्वविश्वासस्तत्र वासो विधीयताम् ।  
यत्र श्राद्धं न भवति न च पिण्डप्रदानकम् ॥७८॥
स्वाहास्वधावषट्कारक्रिया यत्र न विद्यते ।  
भूतयज्ञो ब्रह्मयज्ञो देवयज्ञो न यत्र वै ॥७९॥
दाराऽपत्यगृहस्वाम्यमात्यभृत्येषु चाऽनृतम् ।  
लुचाभक्ष्यं भवेद्यत्र यत्र द्रोहः परस्य च ॥1.155.८० ॥
रक्ष्यस्याऽरक्षणं यत्र पोष्यस्याऽपोषणं तथा ।  
दण्ड्यस्याऽदण्डनं यत्र तत्र वासो विधीयताम् ॥८ १ ॥
देवद्विजगवां वृत्तिहारकाणां गृहे सदा ।  
अनाथकृपणाऽन्धानां दुःखकृतो गृहे वस ॥८२॥
साधुसाध्वीयतियोगिविरक्तद्रोहकृद्गृहे ।  
दानधर्मनिषेधस्य कर्तॄणां च गृहे वस ॥८३॥
देहचौर्यमनश्चौर्यहृच्चौर्यस्य गृहे वस ।  
अन्यायोपार्जयितुश्च कृटतुलाधरस्य च ॥८४॥
कृटसाक्ष्यकृतो गेहे सदा वासो विधीयताम् ।  
विदुषामवमानयितुर्गृहे वस सर्वदा ॥८५॥
चतुर्दशसु लोकेषु यत्राऽन्यायोऽविवेकिता ।  
पूज्यपूजाव्यतिक्रमस्तत्र वासो विधीयताम् ॥८६॥
पण्ये कपटसम्मिश्रे व्यापारे कपटान्विते ।  
आचारे कपटाऽऽदिष्टे सदा वासो विधीयताम् ॥८७॥
यत्र राजा धर्मपक्षी प्रजा साहसभक्षिणी ।  
राष्ट्रं हृदयभक्षि स्यात् तत्र वासः सदा तव ॥८८॥
यत्र कन्याविक्रयस्य जीर्यते ह्युदरे धनम् ।  
नारीविक्रयवृत्तिश्च तत्र वासः सदा तव ॥८९॥
शीलव्रतं न यत्रास्ति हृदयं नैव निर्मलम् ।  
पदक्रमोऽपि कापट्यात् शाठ्ये वासः सदा तव ॥1.155.९०॥
रागद्वेषप्रयुक्तो वै दिवसो यस्य गच्छति ।  
अधर्मस्य च यत्रास्ति वंशस्तत्र सदा वस ॥९१ ॥
कृतघ्नस्य वञ्चकस्य पाशकस्याऽऽततायिनः ।  
अग्निदस्य गरदस्य हन्तुरन्यायतस्तथा ॥९२॥
विधर्मस्थस्य सदने ध्रुववासो विधीयताम् ।  
परगुप्तप्रकाशकगृहे वासः दुष्टगृहे तथा ॥९३॥
अन्नवस्त्रभुवां दानाऽकर्तुर्गृहे सदा वस ।  
पिशूनस्य भेदकस्य क्लेशकृतो गृहे वस ॥९४॥
राज्ये राष्ट्रे तथाऽरण्ये वाटिकासु वनेषु च ।  
उद्याने च कृषिक्षेत्रे पर्वते च स्थले जले ॥९५॥
वृक्षे सस्ये तथा बीजे रत्ने स्वर्णे रसे रणे ।  
सङ्ग्रामे चोत्सवे दैवे मानुषे वा स्थले जले ॥९६॥
तीर्थे भोज्ये व्यवहारे क्रये च विक्रये तथा ।  
विद्यायां च कलायां च शिल्पे ऋतौ च वर्षणे ॥९७॥
यत्राऽधिपः शठो धूर्तः कितवश्चौर उल्बणः ।  
दुष्टोऽन्यायी महापापी तत्र तत्र सदा वस ॥९८॥
किं बहुना त्वदुक्तेन यत्र हिंसाऽनृते तथा ।  
स्तेयव्यवायगृध्नाश्चाऽशुद्धिस्तृष्णा विनिन्दनम् ॥९९॥
तत्र वासः सदा तेऽस्तु लक्ष्म्या वासो न यत्र च ।  
इत्युक्त्वा तां ददुः देवा उद्दालकाय चर्षये ॥1.155.१०० ॥
विसर्जयामास पत्या सहाऽलक्ष्मीं ततः पुनः ।  
ते सर्वे मन्थनं चक्रुः क्षीराब्धेः सुसमाहिताः ॥१०१ ॥
ततश्च वारुणी देवी समुत्पन्ना शुभानना ।  
अनन्तो नागराजोऽथ तां जग्राह सुलोचनाम् ॥१०२॥
ततश्च गारुडी देवी समुत्पन्ना सुलक्षणा ।  
वैनतेयस्य भार्याऽभूत् सर्वलक्षणशोभिता ॥१ ०३॥
ततोऽप्सरोगणा दिव्या गन्धर्वाश्च महौजसः ।  
जज्ञिरे रूपसम्पन्ना मधुगायनतत्पराः ॥१ ०४॥
ऐरावतस्ततो जज्ञे तथैवोच्चैः श्रवाहयः ।  
धन्वन्तरिः पारिजातः सुरभिः सर्वकामधुक् ॥१ ०५॥
एतान् सर्वान् सहस्राक्षो जग्राह सर्वमानितः ।  
ततः प्रभातसमये द्वादश्यामुदिते रवौ ॥१० ६॥
उत्पन्ना श्रीर्महालक्ष्मीर्मथ्यमाने महोदधौ ।  
ततश्चन्द्रस्ततो जाता तुलसी या हरिप्रिया ॥१०७॥
तुलस्या सह मा लक्ष्मीर्वरयामास केशवम् ।  
ततः प्रोवाच भगवान् सर्वाश्चैव महामुनीन् ॥१ ०८॥
एकादशी महापुण्या सर्वोपद्रवनाशिनी ।  
तस्मात्तु सर्वदा पुण्या द्वादशी मम वल्लभा ॥१० ९॥
अद्यप्रभृति ये लोका एकादशीमुपोष्य च ।  
द्वादश्यामुदिते भानौ श्रद्धया परया युताः ॥1.155.११० ॥
ये पूजयन्ति मां भक्त्या तुलस्या च श्रिया सह ।  
सर्वे ते बन्धनिर्मुक्ताः प्राप्नुवन्ति पदं मम ॥११ १॥
नार्चयन्ति च ये वै मां द्वादश्यां पुरुषोत्तमम् ।  
तान्पापान्विषयैर्बद्ध्वा मम माया दुरत्यया ॥१ १२॥
क्षिपत्यजस्रं संसारे नास्तिकान्मत्पराङ्मुखान् ।  
समुद्रात्सा यदा लक्ष्मीर्द्वादश्यां समजायत ॥११२ ॥
तदाप्रभृति ऋषयो देवा ब्रह्मपुरोगमाः ।  
सिद्धा ये मानुषाश्चैव योगिनो मुनिसत्तमाः ॥१ १४॥
विष्णोराज्ञां पुरस्कृत्य भक्त्या परमया युताः ।  
एकादश्यामुपोष्याथ भक्त्या चैव जनार्दनम् ॥१ १५॥
द्वादश्यामर्चयामासुर्लक्ष्मीनारायणं तु माम् ।  
द्वादशीवासरस्तेऽस्ति ममापि वासरो हि सः ॥१ १६॥
हरिवासर इत्युक्तो लक्ष्मीवासर इत्यपि ।  
दम्पत्योस्तु सदैवैक्यात् किमन्यछ्रोतुमिच्छसि ॥१ १७॥
इति श्रीलक्ष्मीनारायणीयसंहितायां प्रथमे कृतयुगसन्ताने रैवताचले महालक्ष्म्यागमनं तस्याः पूजनदानादि, समुद्रमथने  
ऽलक्ष्म्या उत्पत्तिस्तत्स्वरूपं तन्निवासस्थानानि, ततो लक्ष्मीतुलसीप्रादुर्भावे द्वादशीमहिमेत्यादिनिरूपणनामा पञ्चपञ्चाशदधिकशततमोऽध्यायः ॥१५५॥
    
