+++
title = "२८२"

+++
श्रीनारायण उवाच-  
शृणु लक्ष्मि! कथयामि लक्ष्मीनारायणव्रतम् ।  
सर्वपापहरं पुण्यं यावद्दुःखनिबर्हणम् ॥१ ॥
ब्राह्मणक्षत्रियविशां शूद्राणां योषितां तथा ।  
समस्तकामफलदं सर्वव्रतफलप्रदम् ॥२ ॥
दुःस्वप्ननाशकं धर्म्यं दुष्टग्रहनिवारकम् ।  
येन चीर्णेन पापानां कोटिराशिः प्रशाम्यति ॥३ ॥
मार्गशीर्षपूर्णिमायां स्नात्वा ब्राह्मे मुहूर्तके ।  
शुद्धवस्त्रधरः शुद्धासनस्त्वाचम्य वाग्यतः ॥४ ॥
स्मरन्नारायणं नित्यं कृत्वा देवार्चनं ततः ।  
देशकालादिसङ्कल्प्य लक्ष्मीनारायणं प्रभुम् ॥५ ॥
आवाहयेत्पूजयेच्चाऽऽसनाद्यर्पणमाचरेत् ।  
पञ्चामृतादिभिः स्नपयित्वा शृगारमर्पयेत् ॥६ ॥
गन्धचन्दनपुष्पादिमालाधूपप्रदीपनैः ।  
शृगारैर्भोजनैः पेयैः फलैस्ताम्बूलगायनैः ॥७ ॥
नृत्यस्तवनभजनैः क्षमायाचनकैस्तथा ।  
तोषयित्वा पुरस्तस्य स्थण्डिले चतुरस्रके ॥८ ॥
अरत्निमात्रं त्वनलं स्थापयेत्तु विधानतः ।  
आज्यभागान्तपर्यन्तं कृत्वा पुरुषसूक्ततः ॥९ ॥
वरुणा च तिलैः पुष्पैर्वृतेन जुहुयात् फलैः ।  
रसैश्चान्यहविष्यान्नैर्जुहुयाद्वै यथाबलम् ॥1.282.१० ॥
पापनाशाय शुद्ध्यादिप्रायश्चित्तं समाचरेत् ।  
होमं समाप्य च जपेच्छान्तिसूक्तं ततः पुनः ॥१ १॥
पूजयेच्छ्रीहरिं सम्प्रार्थयेद् व्रतप्रपूर्तये ।  
निराहारश्च पूर्णायां पारणाकृत्परेऽहनि ॥१ २॥
वर्तिष्ये इति सङ्कल्प्य दद्यादर्ध्यं तदेन्दवे ।  
गृहाणाऽर्घ्यं शुक्लपुष्पाऽक्षताद्युक्त क्षपाकर ॥१३॥
नमः शुक्लांशवे तुभ्यं लक्ष्मीभ्रात्रे नमो नमः ।  
कुर्याज्जागरणं रात्रौ कथाकीर्तननर्तनैः ॥१४॥
प्रातः सम्पूजयेत् कृष्णं ब्राह्मणान् भोजयेत् सतः ।  
दानादिदक्षिणा दद्याद् बालान् साध्वी प्रभोजयेत् ॥१५॥
स्वयं भृत्यादिभिः सार्ध कुर्याद्वै पारणां व्रती ।  
एवं संवत्सरं कृत्वा कार्तिकीपूर्णिमादिने ॥१६॥
उद्यापनं महत् कुर्यान् मण्डपं कारयेच्छुभम् ।  
मण्डले सर्वतोभद्रे घटे रत्नदलान्विते ॥१७॥
तिलस्थाल्यां पूजयेच्छ्रीलक्ष्मीनारायणं प्रभुम् ।  
आवाहनादिकं कुर्यात् पञ्चामृतादिनाऽऽप्लवम् ॥१८॥
गन्धभूषाम्बरैर्मालाधूपदीपादिनाऽर्चनम् ।  
भक्ष्यभोज्यादिनैवेद्यं मिष्टशीतलवारि च ॥१ ९॥
समर्पयेच्च ताम्बूलं फलाद्यर्पणमित्यपि ।  
जागरं नृत्यगानादि तथा नीराजनादिकम् ॥1.282.२० ॥
कृत्वा प्रस्वापयेत् कृष्णं पुनः प्रातः समर्चयेत् ।  
आचार्याय ददेन्मूर्ति दक्षिणां भोजयेद् द्विजान् ॥२ १॥
कुर्यात् तिलादिभिश्चाग्नौ होमं दानानि चार्पयेत् ।  
भोजयेत् साधुसाध्व्यादीन् तिलाद्यर्पणमाचरेत् ॥२२॥
एवं कृत्वा व्रती सम्यक् लक्ष्मीनारायणव्रतम् ।  
इह भुक्त्वा पुत्रपौत्रकुटुम्बसहितः सुखम् ॥२३॥
भोगांश्च विविधाँश्चान्ते याति विष्णोः परं पदम् ।  
योगिनां दुर्लभं सर्वं प्राप्नोति श्रीहरीक्षणात् ॥२४॥
शृणु लक्ष्मि! ध्वजारोपव्रतं तेऽत्र वदामि यत् ।  
राज्यदं जयदं विष्णुप्रीतिकारकमुत्तमम् ॥२४१ ॥
देवस्य श्रीहरेर्यद्वा तद्विभूतेश्च मन्दिरे ।  
ध्वजदानं प्रकुर्याद्यः स स्यात्पूज्यो द्युवासिनाम् ॥२६॥
हेमभारसहस्रस्य दानजं फलमाप्नुयात् ।  
गङ्गास्नानसमं पुण्यं शिवार्चनसमं फलम् ॥२७॥
तुलस्यर्चासमं पुण्यं ध्वजारोपणतो भवेत् ।  
अहोऽपूर्वमहोऽपूर्वमहोऽपूर्वमिदं व्रतम् ॥२८॥
सर्वपापहरं सर्वपुण्यदं ध्वजरोपणम् ।  
कार्तिके वाऽन्यमासे वा दशम्यां सितपक्षके ॥२९॥
स्नात्वा स्वनैत्यिकी पूजां कृत्वैकाशी भवेद् व्रती ।  
भुवि स्वपेन्निशि स्मरेन्नारायणं प्रगे पुनः ॥1.282.३ ०॥
एकादश्यां च विधिना स्नात्वा ध्यात्वा हरिं ततः ।  
श्रीविष्णोः पूजनं कृत्वा भोजनादिसमन्वितम् ॥३ १ ॥
अथ विप्रैश्चतुर्भिश्च स्वस्तिवाचनमर्थयेत् ।  
नान्दीश्राद्धं प्रकुर्वीत ध्वजस्तम्भौ समानयेत् ॥३२॥
वस्त्रयुतौ च तौ कृत्वा गायत्र्या प्रोक्षयेच्च तौ ।  
सूर्यं चन्द्रं विधातारं धातारं गरुडं तथा ॥३ ३ ॥
ध्बजदण्डौ पूजयेच्च शुक्लपुष्पाक्षतादिभिः ।  
कुङ्कुमचन्दनगन्धैर्हरिद्राशर्करादिभिः ॥३४॥
ततो गोचर्ममात्रं तु स्थण्डिलं चोपलिप्य च ।  
आधायाऽग्निं वेदमन्त्रैराज्यभागादिकं तथा ॥३५ ॥
जुहुयात्पायसं धान्यं साज्यमष्टोत्तरं शतम् ।  
पौरुषेण तु सूक्तेन विष्णोर्नामभिरित्यपि ॥३६ ॥
इरावतीमनुवाकमुच्चार्य जुहुयाद् व्रती ।  
ततश्च वैनतेयाय स्वाहेत्यष्टाहुतीः पुनः ॥३७॥
सोमो धेनुमुदुत्यं च जुहुयाच्च ततः पुनः ।  
सौरमन्त्राज्जपेच्छान्तिसूक्तानि च वदेत्तदा ॥३८॥
निर्जलं तु व्रतं कृत्वा रात्रौ जागरणं चरेत् ।  
द्वादश्यां प्रातरुत्थाय स्नात्वाऽभ्यर्च्य हरिं पुनः ॥३९ ॥
मङ्गलवाद्यगीत्याद्यैः सूक्तपाठस्तवादिभिः ।  
ध्वजं नयेद्धरेः स्थानं नमः कुर्याच्च वै पुनः ॥1.282.४० ॥
देवस्य द्वारदेशे वा शिखरे स्तम्भसंयुतम् ।  
संस्थापयेद् ध्वजं सम्यक् स्थिरं नीराजयेद्दृढम् ॥४१ ॥
नारिकेलफलं तत्र क्षिपेत् सारं प्रसादकम् ।  
दद्यात्सर्वेभ्य एवाथ विष्णुं शृङ्गारयेत्तदा ॥४२ ॥
गन्धपुष्पाक्षतैर्देवं धूपदीपसुगन्धिभिः ।  
भक्ष्यभोज्यादिमिष्टैः सन्नैवेद्यैश्च हरिं यजेत् ॥४३ ॥
ततः प्रदक्षिणं कृत्वा व्रती क्षमापयेत्प्रभुम् ।  
यत्र यत्र हरे कृष्णनारायण ध्वजस्य ते ॥४४॥
शिखरस्य च छायाया गतिस्तत्र च तत्र च ।  
दुःखदारिद्र्यदोषाणां विनाशः सर्वदा भवेत् ॥४५॥
पुत्रपौत्रादिविस्तारो धनधान्यादिसम्पदः ।  
आरोग्योत्साहभूत्यादि वृद्धिं यान्तूत्तरोत्तरम् ॥४६॥
ध्वजः सर्वोपरि तेऽस्ति मामपि तत्तथा कुरु ।  
ध्वजपुच्छं तु विज्ञानं ध्वजः सच्चित्सुखात्मकः ।! ४७॥
वंशाग्रं ब्रह्मसदनं वंशः पन्था समर्चिषः ।  
स्तम्भाग्रं सत्यसदनं पट्टिका सुरभूमिका ॥४८ ॥
घण्टिका ज्योतिषां चक्रं स्तम्भो धर्मः स्वयं स्थितः ।  
स्तम्भमूलं पूरुषार्थास्त्वदात्मस्तम्भिने नमः ॥४९ ॥
यमामनन्ति वै सन्त सच्चिदानन्दविग्रहम् ।  
सलक्ष्मीकं प्रभुं कृष्णनारायणं भजेऽन्वहम् ॥1.282.५ ० ॥
इतिस्तुत्वा नमेद् विष्णुमाचार्यं सद्गुरुं द्विजान् ।  
पूजयेद्भोजयेद्दद्याद् दक्षिणां पारणां चरेत् ॥५ १ ॥
पटो ध्वजस्य कमले यावच्चलति वायुना ।  
तावन्ति पापजालानि नश्यन्त्येव ध्वजार्पिणः ॥५२॥
यावद्दिनानि सन्तिष्ठेद् ध्वजौ वै देवताग्रहे ।  
तावद्युगसहस्राणि हरेः सारूप्यमश्नुते ॥५३ ॥
आरोपितं ध्वजं दृष्ट्वा येऽभिनन्दन्ति हर्षिताः ।  
तेषां पापानि नश्यन्ति वज्रलेपसमान्यपि ॥५४॥
ध्वजो धुन्वन्पटं धुनोत्यर्पिणस्त्वघसञ्चयान् ।  
ध्वजारोपकरो याति विमानेन दिवं परम् ॥५५॥
पुरा कृतयुगे त्वासीत् सुमतिः सोमवंशजः ।  
नृपो इरिकथारक्तो राज्ञी सत्यमतिस्तथा ॥५६ ॥
तावुभौ दम्पती नित्यं हरेः पूजापरायणौ ।  
जातिस्मरौ जलान्नदौ धर्मकार्याणि तेनतुः ॥५७॥
रोपयति ध्वजं राजा द्वादशीद्वादशीदिने ।  
तस्य कीर्तिं जगुर्देवाः श्रुत्वा विभाण्डको ययौ ॥५८॥
कृतातिथ्यं मुनिं राजा प्राञ्जलिः समुवाच ह ।  
भगवन् कृतकृत्योऽस्मि भवदभ्यागमेन वै ॥५९॥
सतामागमनं सर्वसौख्यार्थं गृहिणां भवेत् ।  
यत्र सतां परं प्रेम तत्र स्युः सर्वसम्पदः ॥1.282.६० ॥
तेजः कीर्तिर्धनं धान्यं पुत्रा वृद्धिं प्रयान्ति च ।  
श्रेयांस्यनुदिनं तत्र यत्र स्याद्वै सतां कृपा ॥६ १॥
यो मूर्ध्नि धारयेद् भावात् महत्पादजलं रजः ।  
सः स्नातः सर्वतीर्थेषु यज्ञावभृथकेषु च ॥६२॥
मम दाराश्च पुत्राश्च सम्पत् त्वयि समर्पिताः ।  
मामाज्ञापय शीघ्रं किं सुप्रियं करवाणि ते ॥६३॥
श्रत्वा करेण राज्ञश्च स्पृष्ट्वा शिरो विभाण्डकः ।  
प्रसन्नः संस्तदा प्राह राजन् यदुक्तवान् भवान् ॥६४॥
सर्वं कुलोचितं तेऽस्ति बहुश्रेयांस्यवाप्नुहि ।  
धर्मश्चार्थश्च कामश्च मोक्षश्चेति चतुष्टयम् ॥६५॥
महतां सेवया प्राणी लभते शाश्वतं सुखम् ।  
स्वस्ति ते सततं भूयाद् यत्पृच्छामि तदुच्यताम् ॥६६॥
पूजा बहुविधाः कृष्णतुष्टिदाः सन्ति तासु वै ।  
ध्वजारोपं प्रधानं त्वं मत्वा करोषि तं कथम् ॥६७॥
भार्यापि ते सदा नृत्यपरा तत्र कथं वद ।  
श्रुत्वा राजा तु तं प्राहाऽऽश्चर्यकारि पुराभवम् ॥६८॥
अहमासं पुरा शूद्रो मालिनीनामको ह्यघी ।  
मद्यमांसव्यभिचारचौर्यादिकारकोऽघृणी ॥६९॥
हत्याकृत् मत्प्रजाबन्धुपरित्यक्तो वनं गतः ।  
जीर्णं देवालयं विष्णोराश्रयं समुपेयिवान् ॥1.282.७०॥
फलमूलाशनो नित्यं वर्षाणां विंशतिः स्थितः ।  
जीर्णस्फुटितसन्धानं तस्य सर्वमकारिषम् ॥७ १॥
स्वनिवासाय सा भूमिर्मया लिप्ता सुसंस्कृता ।  
वृक्षाश्चारोपितास्तत्र चाभिसिक्ताः सरोजलैः ॥७२॥
सन्धाय जीर्णवस्त्राणि ध्वजश्चारोपितो मया ।  
शलाकार्पणकाण्डैश्च विष्णुभित्तिः सुरक्षिता ॥७३॥
इयं निषादो नाम्ना तु कोकिला बन्धुतर्जिता ।  
विन्ध्याद्रेर्दारुकसुता त्वायाता दैवयोगतः ॥७४॥
पुंश्चलीयं मया प्राप्ता पत्नीत्वेनाऽभिरक्षिता ।  
देवसेवां प्रकुर्वन्तौ दम्पतीभावमाश्रितौ ॥७५॥
स्थितौ वर्षाणि दश चैकदा रात्रौ परस्परम् ।  
मद्यपानेन मत्तौ च मुदितौ मांसभोजनात् ॥७६॥
तनुवस्त्राऽपरिज्ञानौ नृत्यं चकृव मोहितौ ।  
प्रारब्धकर्मभोगान्तमावां युगपदास्थितौ ॥७७॥
नेतुमावां तदाऽऽयाता यमदूता भयङ्कराः ।  
तदा स्वसेवकौ मत्वा विष्णुर्देवालयस्थितः ॥७८॥
स्वदूतान्प्रेषयामास शङ्खचक्रगदाधरान् ।  
ते तूचुर्भो दुराचारा याम्या मुञ्चध्वमर्चिनौ ॥७९॥
पूजकौ मम भक्तौ वै मदाश्रितौ वनस्थितौ ।  
श्रुत्वोचुस्ताँस्तदा याम्या इमौ वै पापिनौ परौ ॥1.282.८० ॥
यमेन पापिनो दण्ड्यास्तन्नेष्यामो वयं त्विमौ ।  
श्रुत्वोचुर्वैष्णवास्ताँश्च पापाऽऽग्रहं प्रकुर्वतः ॥८ १ ॥
एतौ पापविनिर्मुक्तौ हरेः शुश्रूषणे रतौ ।  
हरिणा त्रायमाणौ तु मुञ्चध्वमविलम्बितम् ॥८२॥
एषा तु नर्तनं चक्रे तथैषः ध्वजरोपणम् ।  
हरेः सौधाऽवनपरौ स्वार्थे परार्थकारकौ ॥८३॥
अन्तकालेऽपि यन्नाम श्रुत्वोक्त्वापि च वै सकृत् ।  
लभते मोक्षणं स्वर्गं किमु शुश्रूषणे रतः ॥८४॥
कृष्णसेवी यतिसेवी पापोऽपि याति वैष्णवम् ।  
मुहूर्तं वा मुहूर्तार्धं यस्तिष्ठेद्धरिमन्दिरे ॥८५॥
सोऽपि याति ब्रह्मलोकं किमु द्वात्रिंशवत्सरान् ।  
मार्जनलेपनजीर्णशीर्णसन्धानकारकौ ॥८६॥
मन्दिरे दीपसलिलवृक्षछायाविधायकौ ।  
कथमेतौ महापुण्यौ यातनाभोगयोगिनौ ॥८७॥
इत्युक्त्वा सम्प्रसह्यैव याम्यपाशान् निरस्य च ।  
गृहीत्वाऽऽवां विमानाग्र्ये ययुर्विष्णोः सुखं पदम् ॥८८॥
तत्र दिव्यान् महाभोगान् भुक्त्वा यातौ महीमिमाम् ।  
अत्रापि सध्वजं राज्यं प्राप्तं सेवाप्रसादतः ॥८९॥
अनिच्छया कृतेनापि प्राप्तं राज्यं महत्फलम् ।  
स्मृत्वा तच्च मया केतुरनया नृत्यमर्प्यते ॥1.282.९०॥
इच्छयाऽऽराध्य गोविन्दं प्राप्स्यावः परमां गतिम् ।  
विवशेऽपि फलं श्रेष्ठं किं पुनः श्रद्धया कृते ॥९१॥
विभाण्डकस्तु तच्छ्रुत्वा तौ प्रशस्य ययौ वनम् ।  
इति जानीहि कमले कृष्णनारायणस्य वै ॥९२॥
परिचर्या तु सर्वेषां चिन्तामणिसमा मता ।  
हरिभक्तिपराणां हि सर्वकामप्रदो हरिः ॥९३॥
इद्ं पवित्रमाख्यानं यः शृणोति पठेत्तथा ।  
हरिसेवापरो वक्ता तेऽपि यान्ति परां गतिम् ॥९४॥
इति श्रीलक्ष्मीनारायणीयसंहितायां प्रथमे कृतयुगसन्ताने श्रीलक्ष्मीनारायणव्रतं तदुद्यापनं देवालयध्वजारोपणलेपनरक्ष-  
णादिपुण्यशालिनोरपि पापकर्मिणोर्मालिनाख्यशूद्रशूद्र्योर्मरणे यमदूतात् मोचितयोः प्राप्तराज्यकयोः सुमति-  
नृपसत्यमतिरा्ज्ञ्योर्विभाण्डकं प्रति वृत्तान्तकथनमित्यादिनिरूपणनामा द्वाशीत्यधिकद्विशततमोऽध्यायः ॥२८२ ॥
    
