+++
title = "२६६"

+++
श्रीलक्ष्मीरुवाच-  
वार्षिकाणां व्रतानां च रूपं विस्तरतो वद ।  
यत्कृत्वा मानवाश्चापि प्राप्नुयुर्भोगमोक्षणे ॥१ ॥
विनाऽऽत्मसाधनं त्वन्यद्ध्रुवं दुःखसम्भृतम् ।  
ज्ञात्वा यतेत नित्यार्थं जनो यथा च तद्वद ॥२ ॥
श्रीनारायण उवाच-  
शृणु लक्ष्मि! प्रवक्ष्यामि पावनानि दिनानि वै ।  
व्रतात्मकानि सर्वाणि निःश्रेयसप्रदानि हि ॥३ ॥
हरेस्तस्य विभूतीनां सतां योगाच्च सर्वथा ।  
कालोऽपि दिव्यतां याति व्रतात्मा मुक्तिदो भवेत् ॥४ ॥
यस्यां तिथौ व्रतं यस्य यत्फलं पूजनं यथा ।  
यद्विधानं च कर्तव्यं तत्सर्वं प्रवदामि ते ॥५ ॥
चैत्रे मासि जगत्सर्वं शुक्लपक्षे तु विश्वसृट् ।  
दिनारम्भे प्रतिपदि ससर्जैतच्चराचरम् ॥६ ॥
तत्र प्रतिपदि कार्या महाशान्तिः सुखप्रदा ।  
सर्वोत्पातप्रशमनी धनसौभाग्यदायिनी ॥७ ॥
आयुःपुष्टिप्रदा चेयं लोकद्वयसुखप्रदा ।  
कुण्डं च मण्डपं तत्र कारयित्वा शुभे स्थले ॥८ ॥
वह्निवपुर्धरं ब्रह्माणं वै समर्चयेत् व्रती ।  
पाद्यार्घ्यपुष्पधूपैश्च वस्त्रालङ्कारभोजनैः ॥९ ॥
होमैर्बल्युपहारैश्च साधुसाध्वीप्रतर्पणैः ।  
पूजनीयो विशेषेणाऽक्षतचन्दनसद्रसैः ॥1.266.१० ॥
सुवर्णप्रतिमां कृत्वा ब्रह्माणं सम्प्रपूजयेत् ।  
षोडशोत्तमकरणैर्भोजनैर्विविधैस्तथा ॥११ ॥
चतुर्मुखं चतुर्हस्तं द्विपादं वेदहस्तकम् ।  
कमण्डलुकरं देवं ब्रह्माणं त्वभिपूजयेत् ॥१२ ॥
आरार्त्रिकोत्तरं देवं प्रार्थयेद्व्रतकृन्नरः ।  
व्रते फलादिकं भुञ्ज्यादथवैकान्नमित्यपि ॥१३ ॥
ब्रह्मचर्यं रक्षयेच्च दद्याद् दानानि भूरिशः ।  
प्रार्थयेद् वेधसं पुत्रपौत्रवंशप्रवृत्तये ॥१४॥
मूर्तिदानं तु गुरवे दद्यादजस्वरूपिणे ।  
कन्यादानमपि दद्याद् व्रती सङ्कल्पपूर्वकम् ॥१५॥
वंशवृद्धिकरं त्वेतद्व्रतं सर्वसुखप्रदम् ।  
कृत्वौङ्कारनमस्कारं कुशोदकतिलाऽक्षतैः ॥१ ६॥
सवस्त्रं सहिरण्यं च मिष्टान्नं च गवादिकम् ।  
अन्यच्चापि यथाशक्तिधनं दद्याद्द्विजातये ॥१७॥
दक्षिणां वेदविदुषे व्रतसम्पूर्तिहेतवे ।  
एतद्ब्राह्मव्रतं प्रोक्तं कर्तव्यं कामनार्थिभिः ॥१८ ॥
अस्यामेव तिथौ तद्वत् सरस्वतीव्रतं शुभम् ।  
कर्तव्यं सफलाहारं यद्वैकाहारमित्यपि ॥१ ९॥
ब्रह्मणो वदनात्प्रातः समुत्पन्ना हि शारदा ।  
द्वादशाधिकवर्षीया सवीणा समयूरका ॥1.266.२० ॥
नीलस्वर्णमहामूल्यशाटिकदिसमन्विता ।  
कर्तव्या सूज्ज्वला मूर्तिः पूजनीया विधानतः ॥२१ ॥
प्रातः सम्पूज्य सा देवी षोडशादिकवस्तुभिः ।  
प्रार्थनीया ब्रह्मविद्यालब्धये व्रतिना ततः ॥२-२॥
दुग्धपाकस्तु नैवेद्ये त्वर्पणीयश्च पूरिकाः ।  
तद्दिने क्षीरपाकश्च भोजनीयो व्रतार्थिना ॥२३ ॥
द्वितीये दिवसे विद्याऽऽरम्भरणीयाऽर्थदा भवेत् ।  
दानानि विविधान्येव दद्याच्छ्रीगुरवे व्रती ॥२४॥
स्वर्णसरस्वतीमूर्तिं दद्याच्छ्रीगुरवे ततः ।  
विद्या मे रसनाग्रे तु नर्तकी स्यात्तदर्थयेत् ॥२५ ॥
विसर्जयेच्च दानानि दद्याच्छक्त्यनुसारतः ।  
विप्रान्साधून्पण्डिताँश्च भोजयेत्पूजयेद् व्रती ॥२६॥
वैशाखे शुक्लपक्षे तु प्रतिपद्यब्धिमन्थने ।  
क्रियमाणे सुरैर्दैत्यैः प्रातः कूर्मोऽभवद्धरिः ॥२७॥
सौवर्णं कूर्मरूपं तु वासुदेवं समर्चयेत् ।  
उत्तराङ्गं नराकारं पूर्वाङ्गं कूर्मरूपधृक् ॥२८ ॥
शङ्खं गदां भुजयोस्तु दद्यान्मोदकभोजनम् ।  
शर्करां दधि चिञ्च्वाद्या वारि मिष्टं समर्पयेत् ॥२९॥
उत्सवं तु महान्तं वै कुर्यात्कूर्मकथानकम् ।  
एवं व्रती व्रतं कृत्वा भुक्तिं मुक्तिं समाप्नुयात्॥1.266.३० ॥
अथ ज्येष्ठे सिते प्रतिपदि द्रुं करवीरकम् ।  
स्वर्गोद्यानात् पृथिव्यामागतं प्रातः प्रपूजयेत् ॥३१ ॥
रक्ततन्तुपरीधानं दद्याद् धूपं विलेपनम् ।  
गन्धाक्षतान् जलं दद्यान्नारङ्गं बीजपूरकम् ॥३ २॥
प्ररूढधान्यंऽकुरकैरभ्युक्ष्य स्तवनं चरेत् ।  
करवीर महाभाग फलानि यच्छ सर्वदा ॥३३ ॥
सप्तधान्यानि सौम्यानि कुसूलेषु वसन्तु मे ।  
इति प्रदक्षिणीकृत्य दत्वा च दक्षिणां व्रती ॥३४॥
नमस्कृत्य जलं दत्वा पश्चात् स्वं भवनं व्रजेत् ।  
एवं सम्पूजितो वृक्षो धनं धान्यं ददाति वै ॥३५ ॥
नमःशुक्ले प्रतिपदि लक्ष्मीबुद्धिप्रदायकम् ।  
धर्मार्थकाममोक्षाणां सम्पादकं व्रतं महत् ॥३६ ॥
भाद्रशुक्लप्रतिपदि व्रतं मौनं प्रकीर्तितम् ।  
शिवप्रपूजनं कुर्यात् कुम्भोपरि विधानतः ॥३७॥
सौवर्णशिवमूर्तेस्त्वर्चनं षोडशवस्तुभिः ।  
फलानि मिष्टपक्वानि दद्याद्विप्राय षोडश ॥३८ ॥
पक्वान्नानि च दानानि दद्याच्छिवाय षोडश ।  
धेनुं दद्यात्तथाऽन्यानि दद्याद् दानानि षोडश ॥३ ९॥
इदं कृत्वा व्रतं लक्ष्मि! देवदेवस्य शूलिनः ।  
चतुर्दशाब्दं देहान्तं भुक्तभोगः शिवं व्रजेत् ॥1.266.४० ॥
आश्विने शुक्लप्रतिपद्व्रतं चाऽशोकसञ्ज्ञकम् ।  
अशोकस्तु समायातः स्वर्गाद् भुवि द्रुमोत्तमः ॥४ १ ॥
अशोकपूजनं तत्र कुर्यात् षोडशवस्तुभिः ।  
अशोको जायते तेन धनधान्यप्रपूरितः ॥४२ ॥
व्रतान्ते द्वादशे वर्षे मूर्तिं चाऽशोकशाखिनः ।  
समर्प्य गुरवे भक्त्या विष्णुलोके सुखी भवेत् ॥४३ ॥
अशोकफलवत्तस्य प्रजा अशोककारिकाः ।  
सुखदाश्च धनाढ्याश्च फलन्ति फलदा भुवि ॥४४॥
अस्यामेव प्रतिपदि नवरात्रं समाचरेत् ।  
नवरात्रं त्वेकभुक्तं वर्तयेच्चाऽप्ययाचितम् ॥४५॥
अथवोपवसेन्नित्यं फलं वा भक्षयेद् व्रती ।  
पूर्वाह्णे पूजयेद् दुर्गां घटस्थापनपूर्वकम् ॥४६ ॥
अङ्कुरारोपणं कुर्याद् यवैर्गोधूमतण्डुलैः ।  
पूजनं पठनं मालाजपनं त्वन्वहं चरेत् ॥४७॥
मार्काण्डेयकृतं स्तोत्रं पठेन्नित्यं शुभावहम् ।  
रात्रौ तु पूजनं नित्यं कुर्यात्प्रजागरं तथा ॥४८ ॥
कुमारीपूजनं कुर्यात् प्रशस्तं भोजनादिभिः ।  
दुर्गामूर्तिं सहस्राढ्यां कुर्यात् सुधनवान् जनः ॥४९॥
अन्तिमे दिवसे सायं जले तां तु विसर्जयेत् ।  
इत्थं कृत्वा व्रतं लक्ष्मि सर्वसिद्ध्यालयो भवेत् ॥1.266.५० ॥
भुक्तिमुक्तिप्रदा दुर्गा भवत्यस्य न संशयः ।  
वित्तशाठ्यं बलशाठ्यं व्रतिना कार्यमेव न ॥५ १ ॥
ऊर्जे सिते प्रतिपदि विष्णुप्रीतिविवर्धनम् ।  
अन्नकूटोत्सवाख्यं वै व्रतं कुर्याद् विशेषतः ॥५२ ॥
एकोत्तरशतान्यत्र मिष्टान्नानि निवेदयेत् ।  
सर्वाण्यपि च शाकानि श्राणा भाजाश्च पत्रिकाः ॥५ ३ ॥
वटिकाः कन्दमूलानि दौग्धानि शार्कराणि च ।  
भक्ष्यभोज्यप्रलेह्यानुचोष्याणि विविधानि वै ॥५४॥
अर्पयेद् ब्रह्मणे गोवर्धनं च पूजयेत्तथा ।  
नीराजयेत् ततो भोज्यं प्रसादं प्राप्नुयाद् व्रती ॥५५॥
अन्नकूटोत्सवकर्ता भुक्तिमुक्ती समाप्नुयात् ।  
धनधान्यरसवस्त्रभूषायानादिसम्पदः ॥५६ ॥
अस्मिन्नेव दिने प्रातः पूजयेद् गाश्च वत्सकान् ।  
वृषान् वत्सतरीश्चापि हरिद्राकुङ्कुमादिभिः ॥५ ७॥
पौष्पैर्हारैः शृङ्गरङ्गैर्नूतनैर्यवसादिभिः ।  
सम्पूज्य खेलयेत् ताँश्च कृष्णमन्दिरचत्वरे ॥५ ८॥
मार्गे सिते प्रतिपदि श्रेष्ठं धनव्रतं मतम् ।  
कुर्याद्वै धनलाभाय नक्तं विष्णोः समर्चनम् ॥५९॥
लक्ष्मीयुक्तस्य सौवर्णीं मूर्तिं वै कारयेद् व्रती ।  
पूजयित्वा तु तां मूर्तिं सन्निधौ वह्निमण्डले ॥1.266.६०॥
अष्टोत्तरशतं होमं लक्ष्मीनाम्ना समाचरेत् ।  
रक्तवस्त्रयुगच्छन्नां विष्णुयुक्तां समर्चयेत् ॥६ १॥
दद्याच्च गुरवे मूर्तिं दानान्यन्यानि दापयेत् ।  
एवं कृत्वा धनैर्धान्यैर्लक्ष्मीपूर्णः प्रजायते ॥६२॥
स्मृद्धो भूत्वा धूतपापो विष्णुलोके महीयते ।  
एकभुक्तं च नक्तं वा फलाहारं चरेद् व्रती ॥६३॥
पौषशुक्लप्रतिपदि भानुव्रतमनुत्तमम् ।  
भानुं षोडशवस्त्वाद्यैः पूजयेद् भक्तिभावतः ॥६४॥
द्वादशात्माऽभवत्सूर्यो ह्यस्मिन्नेव दिने पुरा ।  
द्वादशात्मानमादित्यं सौवर्णं गुरवेऽर्पयेत् ॥६५॥
व्रती सूर्यसमो भूत्वा स्वर्गलोके महीयते ।  
सूर्यनेत्रो भवत्यत्र परत्र व्रतकृन्नरः ॥६६॥
माघशुक्लप्रतिपदि वह्निर्जातो महेश्वरात् ।  
वह्निमभ्यर्च्य विधितो वह्निलोकमवाप्नुयात् ॥६७॥
वह्निमूर्तेः प्रदानं च होमं तिलादिभिस्तथा ।  
पूजनं वन्दनं सर्वं प्रकुर्याद् व्रतवान् जनः ॥६८॥
फाल्गुनशुक्लप्रतिपद् धूलिधूसरकं व्रतम् ।  
शङ्करेण प्रगे तत्र सतीदेहसमुद्भवम् ॥६९॥
भस्म समन्ततो लिप्तं धूलिधूसरकं व्रतम् ।  
अतस्तत्र महादेवं देवदेवं दिगम्बरम् ॥1.266.७० ॥
धूलिधूसरसर्वाङ्गं जलैः सम्प्रोक्षितं व्यधात् ।  
तेन तुष्टो हरश्चास्मै स्वसायुज्यं प्रयच्छति ॥७ १ ॥
स्व देहं च तथा कुर्याद् दिगम्बरं सकर्दमम् ।  
कर्मणाऽनेन सन्तुष्टो दद्याच्छम्भुः सुखालयम् ॥७२॥
फाल्गुने फल्गुनीनक्षत्रयोगे तु नरो हरिः ।  
नरनारायणाऽऽख्योऽभून्मूर्त्यां वै धर्मदेवतः ॥७३ ॥
धर्माश्रमे निबद्धायां दोलायां तौ समर्च्य च ।  
देवा आन्दोलयामासुरतः कार्योऽत्र चोत्सवः ॥७४॥
प्रातः पूजां प्रकुर्वीत नरनारायणप्रभोः ।  
उपचारैः षोडशभिस्तुलसीवस्त्रचन्दनैः ॥७५॥
नैवेद्ये पायसं दद्याद् बदराणि फलानि च ।  
रङ्गोत्सवं तथा कृत्वा व्रती भुञ्जीत पारणाम् ॥७६ ॥
वैशाखशुक्लप्रतिपद् विष्णुजन्मव्रतं परम् ।  
तत्र विष्णुं समभ्यर्च्य वैराजस्य सुतं शुभम् ॥७७॥
विप्रान् साधून् भोजयेच्च दद्याद् दानानि भूरिशः ।  
एकभुक्तं व्रतं कुर्याद् भुक्तिं मुक्तिमवाप्नुयात् ॥७८ ॥
शुचौ शुक्लप्रतिपदि ब्रह्मा जज्ञे जगद्गुरुः ।  
तस्याऽत्र पूजनं कार्यं देयं दानं सुवर्णवत् ॥७९ ॥
एकभक्तं व्रतं कार्यं सर्वसिद्धिप्रदं भवेत् ।  
सत्यलोकप्रदं त्वन्ते भुक्तिमुक्तिप्रदं भवेत् ॥1.266.८ ० ॥
एवं प्रतिपद्दिवसे वार्षिकाणि व्रतानि ते ।  
उक्तान्यत्र ब्रह्मचर्यं हविष्यान्नं फलप्रदम् ॥८ १ ॥
इति श्रीलक्ष्मीनारायणीयसंहितायां प्रथमे कृतयुगसन्ताने वार्षिकप्रतिपद्व्रतेषु जगत्सर्जनसरस्वतीजन्मकूर्मजन्म-करवीरागमनलक्ष्मीव्रतमौनव्रताऽशोकव्रतनवरात्राऽन्नकूटधनव्रतद्वादशभानुव्रतवह्न्युत्पत्तिसतीभस्मधूलीव्रतनरनारायणजन्मविष्णुजन्मब्रह्मजन्मव्रतानां  
कथननामा षट्षष्ट्यधिकद्विशततमोऽध्यायः ॥२६६ ॥
