+++
title = "२५५"

+++
श्रीलक्ष्मीरुवाच-  
सर्वकामप्रदः कृष्णो हरिर्नारायणः स्वयम् ।  
फलदाता सुखदाता व्रतपूर्तिकरः स हि ॥१ ॥
श्रद्धया त्वाप्यते पुण्यं श्रद्धायां स सदा स्थितः ।  
भावनासहितो विष्णुः फलत्येव व्रताश्रयः ॥२ ॥
मोक्षदो माधवो देवः साधने वसति ध्रुवम् ।  
साधनानि विना तं वै नो फलं ददति क्वचित् ॥३ ॥
स एव सर्वथाऽऽराध्यो विष्णुर्नारायणो हरिः ।  
लक्ष्मीशश्च रमेशश्च श्रीशो ध्वजधनुःकरः ॥४ ॥
कृपया वद मे मत्स्यस्वस्तिकचिह्नहस्तक ।  
स्वामिन्प्रभाषते पार्वतीपते माणिकीश्वर ॥५ ॥
श्रावणशुक्लपक्षस्यैकादशी नामतस्तु का ।  
कौ विधिः किं फलं तस्याः को देवोऽर्च्यो व्रतेऽत्र वै ॥६ ॥
श्रीनारायण उवाच-  
एकादशी पुत्रदाख्या श्रावणस्य सिता मता ।  
श्रीधरः पूजनीयोऽत्र कान्तिमत्या सह प्रभुः ॥७ ॥
कमलैः पूजनीयोऽसौ भोजनीयस्त्वपूपकैः ।  
अर्घ्यः सीताफलैः कृष्णो दातव्यं पादुकाद्वयम् ॥८ ॥
लक्ष्मीनारायणसंहिताया दानं मतं शुभम् ।  
श्रोतव्याऽस्याः कथा दिव्या भुक्तिमुक्तिप्रदायिनी ॥९ ॥
दशम्यामेकभोजी स्याद् ब्रह्मचारी भवेत्तथा ।  
रात्रौ भूशयनं कुर्यादेकादश्यां प्रगे व्रती ॥१.२५५.१ ०॥
स्नात्वा नित्यं महापूजां कृत्वा वै मण्डपान्तरे ।  
मण्डले सर्वतोभद्रे स्थापिते कानके घटे ॥११ ॥
पञ्चरत्नाम्बरवारिपत्राऽक्षतफलान्विते ।  
तिलस्थालीं स्थापयित्वा श्रीधरं स्थापयेत्ततः ॥१२॥
पूजयेत्सर्वभावेन षोडशोपसुवस्तुभिः ।  
आवाहनादिकं कुर्यात् पञ्चामृताभिषेचनम् ॥१३॥
वस्त्राभूषणशृङ्गारकज्जलचन्दनात्तरैः ।  
पुष्पहाराऽक्षतचूर्णफलताम्बूलभोजनैः ॥१४॥
आरार्त्रिकस्तुतिदण्डवत्प्रदक्षिणदीपनैः ।  
पूजयित्वा हरिं निर्विघ्नं व्रतं प्रार्थयेत् ततः ॥१५॥
मध्याह्ने भोजनं दद्यात्ताम्बूलं च जलं तथा ।  
सायं दद्याद् दुग्धपाकं पूरिकाः शाकमित्यापे ॥१६॥
रात्रौ जागरणं कुर्यात् कथाकीर्तननर्तनैः ।  
द्वादश्यां तु प्रगे स्ना त्वा पूजयित्वा च माधवम् ॥१७॥
दद्याद्दानानि सर्वाणि यथाशक्ति यथाधनम् ।  
भोजयेत् साधुविप्रांश्च साध्वीर्बालाँश्च बालिकाः ॥१८॥
ततो वै स्वजनान् भोजयित्वा स्वः पारणां चरेत् ।  
एवं कृतं भवेत्पुण्यं यथेष्टं भुक्तिमुक्ति दम् ॥१ ९॥
धनधान्यसुतदाराक्षेत्रोद्यानगृहादिकम् ।  
आरोग्यमानकीर्त्यादि लभते तु व्रती शुभम् ॥१.२५५.२० ॥
शृणु लक्ष्मि! कथां दिव्यां याऽभूसूपूर्वे कृते युगे ।  
राजा पुरुरवा नाम्ना बभूव चन्द्रपौत्रकः ॥२१ ॥
बुधपुत्रः पुरुरवा राज्यं पालयति स्वकम् ।  
श्रीपुरे नर्मदातीरे वसति स्म निरन्तरम् ॥२२॥
तस्य गुणान् देवमुखाच्छ्रुत्वोर्वशी वराङ्गना ।  
अप्सराः स्वयमागत्य पत्नीरूपा ह्युपस्थिता ॥२३॥
बहुकाले गतेऽप्यस्यामपत्यं न व्यजायत ।  
पुत्रहीनस्य तस्यैव न तद्राज्यं सुखप्रदम् ॥२४॥
अपुत्रस्य सुखं नास्ति लोकेऽस्मिँश्च परत्र च ।  
एवं चिन्तयतस्तस्य कालो बहुतरो गतः ॥२५॥
न प्राप्तश्च सुतो राज्ञा तेन दुःखायते सुखम् ।  
स्वराज्यपण्डितान् वृद्धानाहूयाऽऽवेदितं हि तत् ॥२६॥
इह जन्मनि भो विप्रा न मया पातकं कृतम् ।  
अन्यायोपार्जितं द्रव्यं मया कोशे न योजितम् ॥२७॥
ब्रह्मद्रव्यं च देवस्वं विधवाऽनाथढब्बुकम् ।  
अपि मया गृहीतं न दत्तं प्रत्युत सर्वदा ॥२८॥
पुत्रवत्पालितो लोकः प्रजा धर्मेण रक्षिता ।  
युद्धेन विजिता पृथ्वी दण्डो दुष्टेषु पातितः ॥२९॥
अन्यायो न कृतस्तेषु सुतबन्धुप्रजासु च ।  
पूज्याः सुपूजिता नित्यं सदा वृद्धास्तु वन्दिताः ॥१.२५५.३० ॥
न द्विष्टा न्यायमार्गस्थाः पूजिता देवताः सदा ।  
विप्राश्च साधवः साध्व्यो गावो दीनाश्च पूजिताः ॥३१ ॥
द्रव्ययज्ञा ज्ञानयज्ञाः कृताः शिष्टप्रसङ्गतः ।  
तथापि मद्गृहे पुत्रो न जातस्तद् विमृश्यताम् ॥३२ ॥
इतिवाक्यं द्विजाः श्रुत्वा सवृद्धाः सपुरोहिताः ।  
नृपतेर्हितमिच्छन्तो जग्मुस्ते लोमशमृषिम् ॥३३ ॥
कल्पे कल्पे गते यस्य लोमैकन्तु विशीर्यते ।  
एवं लोमशनाम्ना स रूढ्या प्रसिद्धिमाप ह ॥३४॥
तपन्तं घोरसुतपो निराहारं निरीहकम् ।  
शान्तं सुधर्मतत्त्वज्ञं शास्त्रवेदविशारदम् ॥३५ ॥
दीर्घायुषं त्रिकालज्ञं जटाश्मश्रुसुशोभितम् ।  
महात्मानं द्विजा दृष्ट्वा भाग्यं श्रेष्ठं हि मेनिरे ॥३ ६॥
ब्रह्मात्मानं मुनिं नत्वाऽग्रतः संहर्षिताः स्थिताः ।  
तांस्तथा साग्रजान् वीक्ष्य मुनिः प्रोवाच लोमशः ॥३७ ॥
कथं किमर्थमायाता ब्राह्मणा वृद्धसेवकाः ।  
यत्किञ्चित्सुमहत्स्वल्पं साध्यं त्वसाध्यमित्यपि ॥३८ ॥
लभ्यं चाऽलभ्यमेवापि ब्राह्मणार्थे करोम्यहम् ।  
असंशयं कथयध्वं करिष्ये भवतां हितम् ॥३९ ॥
ब्राह्मणानां वचो वेदः परमेश्वरनोदना ।  
पालयित्वा तु वो वाक्यं त्ववाप्स्ये जन्मनः फलम् ॥१.२५५.४० ॥
परोपकृतये जन्म तपस्विनां न संशयः ।  
अहोऽद्य सफलं जन्म करिष्ये विप्रसेवया ॥४१ ॥
इतिकृत्वा चकारासावातिथ्यं पूजनादि च ।  
जलं फलासनादीनि ददौ पूज्योऽपि शिष्टकृत् ॥४२ ॥
ततो विप्रास्तु तं प्राहुः श्रूयतां हृद्गतं तु नः ।  
संशयस्य निरासाय वयं स्वार्थपरा प्रभो ॥४३ ॥
इह कार्यवशात्प्राप्ताः समीपं भवतो वयम् ।  
सतां सन्दर्शनात्पूर्वभवीयाघादिशेवधिः ॥४४॥
भस्मीभवति द्रागेव किं पुनः पादसेवनात् ।  
पद्मयोनिं विना त्वन्यस्त्वत्तः श्रेष्ठो न विद्यते ॥४५॥
बहुज्ञोऽसि बहुकल्पी बहुवेत्ता समाधिमान् ।  
भूतं भव्यं जायमानं बहु वेत्सि तपोबलात् ॥४६॥
सर्वं दातुं समर्थोऽसि ब्रह्मात्मैक्यबलान्मुने ।  
नृपः पुरुरवास्त्वत्र पुत्रहीनोऽस्ति साम्प्रतम् ॥४७॥
वयं विप्राः प्रजास्तस्य पुत्रवत्पालिताः सदा ।  
पुत्रहीनं तु तं दृष्ट्वा तस्य दुःखेन दुःखिताः ॥४८॥
दुःखनिस्तारकर्तुस्तु भवतः पादयोर्वयम् ।  
छायायां त्वागताः स्मोऽत्र योग्यं राज्ञि विधीयताम् ॥४९॥
तस्य भाग्येन दृष्टोऽसि ह्यस्माभिस्त्वं तपोधन ।  
महतां दर्शनेनैव कार्यसिद्धिर्भवेन्नृणाम् ॥१.२५५.५० ॥
वद् पुत्रः कथं नास्ति केनोपायेन वा भवेत् ।  
इति तेषां वचः श्रुत्वा मुहूर्तं ध्यानमाप्तवान् ॥५१॥
लोमशः प्रत्युवाचैतान् प्राग्जन्म नृपतेस्तदा ।  
पूर्वजन्मनि वैश्योऽसौ वर्धमानाऽभिधो धनी ॥५२॥
वाणिज्यकर्मनिरतो लोभेन जनशोषकृत् ।  
ग्रामाद्ग्रामान्तरं याति वस्तुव्यापारकाङ्क्षया ॥५३॥
ज्येष्ठे मासि सिते पक्षे दशमीदिवसे तु सः ।  
मध्याह्ने त्वातपे प्राप्तो ग्रामसीम्नि जलाशयम् ॥५४॥
खात्ं तु सजलं चैकमात्रावतारशोभितम् ।  
तत्रावतारे गत्वा स निषसाद क्षणं ततः ॥५५॥
हस्तपादौ मुखं स्वस्य प्रक्षालयति यत्क्षणे ।  
तावत्तत्र समायाता सवत्सा गौस्तृषाकुला ॥५६॥
निदाघार्ता भययुक्ता घट्टेऽवतरति द्रुतम् ।  
पीतगण्डूषमात्रां तां वारयित्वा तु तामसः ॥५७॥
तोयं पपौ स्वयं स्नात्वा वस्त्रप्रक्षालनं व्यधात् ।  
चिरं तत्र स्थितो मार्गं गवे पातुं ददाति न ॥५८॥
सवत्सा तृषिता साऽपि चिरं मार्गं प्रतीक्षते ।  
तथापि न धनी स्थानाद् ययौ वै घटिकाष्टकम् ॥१९॥
वत्सा सन्तृषिता प्राह मातरं जननि! मम ।  
प्राणा यान्ति तृषादुःखाद् दूरं यास्यत्ययं कदा ॥१.२५५.६०॥
गोमाता प्राह तां वत्सां यास्यत्ययं क्षणान्तरे ।  
तावद्धैर्यं गृहाण त्वं पास्यावोऽम्भः क्षणान्तरे ॥६ १॥
नाऽपसृतो धनी तस्माद् वत्साकण्ठोऽपि शुष्कताम् ।  
प्रापत् तदा गवा प्रोक्तं दुष्टोऽयं याति नैव तु ॥६२॥
प्राणाः प्रयान्ति मे पुत्र्याः पामि प्रसह्य वै जलम् ।  
निर्णीयेत्थं तु वत्सां स्वां नीत्वा ह्यवाततार गौः ॥६२॥
वर्धमानो धनी तां तु भृशं यष्ट्या ह्यताडयत् ।  
तदा शप्तो गवा श्रेष्ठिन्! दुष्ट! ताडयसि वृथा ॥६४॥
अनपत्यः सदा जन्मजन्मान्तरेषु वै भव ।  
पत्न्या विरहितोऽरण्ये दुःखितो बहुधा भव ॥६५॥
शप्त्वा पद्भ्यां च शृङ्गाभ्यां ताडयित्वा प्रसह्य तम् ।  
धनिनं दूरतः कृत्वा शान्त्या गौः सुजलं पपौ ॥६६॥
वत्सा जलं पपौ शान्त्या वणिजो निर्ययौ ततः ।  
गवा तु ताडितश्चार्तो ग्रामं प्राप्य ममार सः ॥६७॥
मृत्योः पूर्वं धनं सर्वं यज्ञार्थं दत्तवानसौ ।  
विप्रैर्यज्ञः कृतश्चापि तेन पुण्येन वर्धनः ॥६८॥
जातोऽयं नृपतिस्त्वत्र नाम्ना पुरूरवा इति ।  
गोः शापेनाऽनपत्योऽस्ति पुत्रभाग्यविहीनकः ॥६९॥
जन्मजन्मान्तरेष्वस्य नास्ति पुत्रो हि शापतः ।  
पत्न्या सह वियोगोऽपि भविष्यत्यस्य कालतः ॥१.२५५.७०॥
श्रुत्वैतद्ब्राह्मणाः प्राहुः पापक्षयस्तु पुण्यतः ।  
शापनिवारणं चापि भवादृशप्रसादतः ॥७१॥
असाध्यं नास्ति ते किञ्ञ्चित्पुत्रो भवतु भूपतेः ।  
पुण्यकार्यं शाधि नश्च ध्रुवं राजा करिष्यति ॥७२॥
लोमशः प्राह तान्सर्वान् विचार्य बलवद्व्रतम् ।  
श्रावणे शुक्लपक्षे तु पुत्रदा नाम विश्रुता ॥७३॥
एकादशी वाञ्छितदा कुरुध्वं तद्व्रतं द्विजाः ।  
राजा राज्ञी तथा यूयं व्रतं कुरुत भावतः ॥७४॥
लक्षगवां प्रदानं च पुत्रदाया दिने प्रगे ।  
पुरूरवाः प्रकरोतु ततः पुत्रो भविष्यति ॥७५॥
एकव्रते कृते लक्षगवां दाने सुतोऽद्वयः ।  
भविष्यत्येव मे वाक्यान्नृपः करोतु वाञ्छितम् ॥७६॥
इत्याज्ञां शिरसि धृत्वा ययुः श्रीनगरं द्विजाः ।  
राज्ञा सह व्रतं चक्रुर्यथाविधिसजागरम् ॥७७॥
लक्षगवां तदा दानं कृतं पात्रेभ्य एव च ।  
तेन पुण्येन सा राज्ञी गर्भं दधार शोभनम् ॥७८॥
किन्तु पूर्वं यदा स्वर्गादायाताऽभूत् पतिकृते ।  
तदा तया कृतस्त्वासीत्समयः स्थितये चिरम् ॥७९॥
नग्नं नृपं विलोक्याऽहं गमिष्यामि गृहात्ततः ।  
अथाऽत्राऽवसरे रात्रौ नृपं वीक्ष्य विवस्त्रकम् ॥१.२५५.८० ॥
प्रयाता सा वनं तत्र ययौ पुरूरवा ह्यनु ।  
अन्तर्वत्नी तु साऽरण्ये वह्निस्थालीस्वरूपिणी ॥८ १ ॥
सुषुवे सुसुतं जातवेदसं हि विभावसुम् ।  
एकादश्या व्रतेनैवं वह्निः पुत्रोऽस्य चाभवत् ॥८ २ ॥
एवं वै पुत्रदाश्चैकादश्यश्चान्यास्तु षट्कृताः ।  
लक्षगवां प्रदानं सः प्रचकार प्रतिव्रतम् ॥८ ३ ॥
तेन तस्योर्वशीगर्भात् षडासन्नात्मजाः परे ।  
आयुः श्रुतायुः सत्यायुः रयोऽथ विजयो जयः ॥८४ ॥
तेषां पुत्राः प्रपुत्राश्च ह्यासन्वंशविवर्धनाः ।  
अग्निना प्रजया राजा लोकं गान्धर्वमाप्तवान् ॥८५ ॥
भुक्त्वा भोगाननेकान् स काले त्यक्त्वा कलेवरम् ।  
स्वर्गाद् यातः स वैकुण्ठं चतुर्भुजधरः स्वयम् ॥८६ ॥
शृणु लक्ष्मि! स्वर्णभूषाऽऽनन्त्यं राज्य यदिच्छति ।  
कर्तव्यं तेन गोदानपूर्वकं व्रतमुत्तमम् ॥८७ ॥
श्रावणस्य सिते पक्षे कर्कटस्थे दिवाकरे ।  
द्वादश्यां वासुदेवाय पवित्रारोपणं चरेत् ॥८८ ॥
सूत्रैः क्षौमैर्हेमरूप्यताम्रैः कौशेयपद्मजैः ।  
कुशैः काशैः सुकार्पासैः शणजैः शोभनैश्च तैः ॥८ ९ ॥
तन्तुभिस्त्रिगुणितं तत् त्रिगुणीकृत्य सूत्रकम् ।  
शोधयेत् सुमणिदृश्यं कारयेत्पावनं हि तत् ॥१.२५५.९० ॥
हरये त्वर्पयेत्तद्वै पवित्रं स्वर्णपुण्यदम् ।  
एकादश्यां धारयेच्च रात्रौ जागरणं चरेत् ॥९१ ॥
ब्राह्मणाः क्षत्रिया वैश्यास्तथा शूद्रा नराः स्त्रियः ।  
हरेर्भक्तौ स्थिताः सर्वै शुभं कुर्युः पवित्रकम् ॥९२॥
हरये त्वर्पयेच्चापि गुरवेऽपि समर्पयेत् ।  
पवित्रारोपणेनाहं सुपवित्रो भवाम्यहम् ॥९३ ॥
स्वर्णरूप्यक्षौमवस्त्राद्यलकाराँस्तथाऽर्जयेत् ।  
प्रत्यब्दं तु पुत्रदायां पवित्रारोपणं जनैः ॥९४॥
कर्तव्यं तूक्तमन्त्रेण धनाढ्यस्तेन जायते ।  
भुक्तिं मुक्तिं तथाऽऽप्नोति पवित्रारोपणेन च ॥९५॥
न करोति विधानेन पवित्रारोपणं तु यः ।  
तस्य सांवत्सरी पूजा निष्फला भवति कृता ॥९६ ॥
श्रुत्वा पुत्रप्रदायाश्च माहात्म्यं मुच्यते त्वघात् ।  
सुखं स्वर्गं परं प्राप्य परं मोक्षमवाप्नुयात् ॥९७॥
इतिश्रीलक्ष्मीनारायणीयसंहितायां प्रथमे कृतयुगसन्ताने श्रावणशुक्लपुत्रदैकादशीव्रतमाहात्म्यं पूर्वभवेगवापराधिनो वणिजः पुरूरवोऽवतारेऽपुत्रस्य व्रतकरणे ऊर्वश्यां पुत्रलाभः पवित्रारोपणं चेत्यादिनिरूपणनामा पञ्चपञ्चाशदधिकद्विशततमोऽध्यायः ॥२५५॥
    
