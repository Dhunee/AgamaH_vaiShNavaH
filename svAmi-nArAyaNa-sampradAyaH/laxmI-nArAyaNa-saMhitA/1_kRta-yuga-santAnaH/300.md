+++
title = "३००"

+++
    
श्रीनारायण उवाच-  
शृणु लक्ष्मि! युगारम्भे सृष्ट्यादौ यदभूत्पुरा ।  
षट्कं जातमपत्यानां ब्रह्मणो मानसान्निशि ॥१ ॥
तपसा क्लेशितस्याऽस्य ललाटादभवन्महान् ।  
रुद्रः सोऽप्याज्ञयाऽजस्य रुद्रैर्जगदपूरयत् ॥२ ॥
तांस्तु भयङ्करान्क्रूरान् जगद्विप्लवकारकान् ।  
दृष्ट्वा तोषं न वै लेभे ब्रह्माऽऽज्ञामकरोत्पुनः ॥३ ॥
संहारार्थं तु रुद्राणां सृष्टेस्तदा सुतेन वै ।  
रुद्रेण संहृताः सर्वे जगच्छून्यमभूत्ततः ॥४ ॥
सत्यलोकं गृहं स्वस्य शून्यं विलोक्य विश्वसृङ् ।  
औदासीन्यं जगामाऽति बालकाकलिकां विना ॥५ ॥
यत्र गृहे न वै बालो बालानां रोदनं न वा ।  
क्रीडनं कलहो नो न श्रूयते बालभाषितम् ॥६ ॥
तद्गृहं कालरात्रेर्वै फेरुराजगृहोपमम् ।  
विना पुत्रं विना पुत्रीं स्वर्गं तु नरकायते ॥७ ॥
हीश्वराणां भवनानि रणायन्ते प्रगर्तवत् ।  
जीर्णवृक्षायते सौधः केवलवृद्धमण्डलः ॥८ ॥
अनपत्यं कुटुम्बं च शुष्कपर्वतशृङ्गवत् ।  
अनपत्यः पिता दग्धज्वालामुखिस्थलीसमः ॥९ ॥
अबालकाकलीशब्दं महाप्रलयवद्ग्रहम् ।  
रसा अप्यरसाः सौधे जायन्ते बालकं विना ॥१० ॥
भोज्यान्यपि कवोष्णानि जायन्तेऽतृप्तिदानि च ।  
उत्सवा यद्विना नैव भवन्त्येव नवा नवाः ॥११ ॥
यदुन्नतिकृतोत्साहा अपि नश्यन्ति यद्विना ।  
शुष्कायन्ते मुखचन्द्रा ग्रीष्मे कर्दमपिण्डवत् ॥१ २॥
रूक्षायन्ते मानसानि तापे बर्बुरकाष्ठवत् ।  
तिक्तायन्ते च पेयानि ज्येष्ठे निम्बरसादिवत् ॥१३ ॥
सुखदानि त्वपत्यानि जायन्ते पुण्यशालिनाम् ।  
दुःखदानि दरिद्राणि जायन्ते दुष्प्रकर्मिणाम् ॥१४॥
ऋणानुबन्ध एवात्र कारणं प्राग्विसर्गजः ।  
नूतनं चापि कर्तव्यं स्वपत्यदायकं तपः ॥१ ५॥
इति सङ्कल्प्य च ब्रह्मा संयम्येन्द्रियमण्डलम् ।  
तपश्चचार घटिकामात्रं समाधिसंस्थितः ॥१ ६॥
अपत्यार्थी स्वपत्यार्थी सस्मार तानि वै हृदि ।  
तावत् तन्मानसा जाता दुन्दुभिघण्टकम्बवः ॥१७॥
त्रयः पुत्राः सुतास्तिस्रो घण्टा नीराजना तथा ।  
झल्लरी चेति मानस्यः पश्चाज्जातं त्रिकं पुनः ॥१८ ॥
कांस्यं च पञ्चपात्रं च धूपध्रं चेति मानसम् ।  
तिस्रः पुत्र्यस्त्रयः पुत्रास्त्रयं षण्ढं प्रजापतेः ॥१९॥
सङ्कल्पान्नवसङ्ख्यानि त्वपत्यानि प्रजज्ञिरे ।  
निषेके वाथ सङ्कल्पे भावना यादृशी भवेत् ॥२० ॥
तादृशं जायतेऽपत्यं तथा जातानि पद्मजे ।  
तत्र षट् खलु वाचालान्याक्रोशकारकाणि हि ॥२१ ॥
कम्बुर्घण्टो दुन्दुभिश्च घण्टा च झल्लरी तथा ।  
कांस्यं च जातमात्राणि चक्रुः कोलाहलं गृहे ॥२२ ॥
औदासीन्यं गतं तेन शून्यतापि गता विधेः ।  
गृहं क्रीडदपत्यैश्च सोत्सवं समजायत ॥२ ३ ॥
ब्रह्मा तेन प्रसन्नोऽभूत् संसक्तो लालनेऽवने ।  
गृहं सापत्यकं मङ्गलायतनं त्वमन्यत ॥२४॥
नीराजना पञ्चपात्रं धूपध्रं मौनवृत्तितः ।  
षड्भिस्तानि रमन्ते वै नर्तनाद्यैस्तदा क्षणे ॥२५॥
नित्यं प्रातस्तथा सायं मिलित्वा नव तानि वै ।  
कुर्वन्ति कीर्तनं स्वस्व कर्तव्यार्थैः प्रपूजनम् ॥२६॥
कृष्णनारायणस्यैव बभूवुर्भक्तिमन्ति वै ।  
ब्रह्मा जहर्ष चातीव स्वपत्यलाभतः खलु ॥२७॥
एवं प्रयाते समयेऽधिमासस्याऽष्टमी प्रगे ।  
महादुन्दुभिरेतैस्तु श्रुतो विष्णुपदीतटे ॥२८ ॥
प्रातः स्नानं प्रकुर्वद्भिः श्रुतं तत्र शुभावहम् ।  
शृण्वन्तु चेतनाः सर्वे स्थावराश्च जडा अपि ॥२९॥
मूर्तिमन्तो ह्यमूर्ताश्च बाला वा बालिकास्तथा ।  
बालकान्यपि शृण्वन्तु स्वल्पायास फलोत्तमम् ॥३० ॥
पुरुषोत्तमवाद्योऽहं याथातथ्येन वच्म्यहम् ।  
पुरुषोत्तममासोऽयं पुरुषोत्तम एव सः ॥३१ ॥
सर्वमासातिगः प्रापयति श्रीपुरुषोत्तमम् ।  
मनसा कर्मणा वाचा त्वादृतः पुरुषोत्तमः ॥३५॥
येन स त्वादृतः स्याच्छ्रीपुरुषोत्तमशार्ङ्गिणा ।  
अद्य मौनं विधातव्यं भोजनं चैककालिकम् ॥३३ ॥
प्रातः सम्पूजनं कार्यं मध्याह्ने च तथा निशि ।  
कृष्णनारायणस्याऽद्य रूपं ध्यातव्यमैश्वरम् ॥३४॥
प्रातः स्नात्वा हरिं नत्वा पूजासामग्रीरानयेत् ।  
सुवर्णप्रतिमां विष्णोः स्थापयेन्मण्डले घटे ॥३५॥
पञ्चामृतेन दुग्धेन दध्ना क्षौद्रेण सर्पिषा ।  
शर्करया शुद्धवार्भिः स्नापयेत् पुरुषोत्तमम् ॥३६ ॥
वस्त्रैः सम्मार्ज्य धौत्रादि धारयेत् पुरुषोत्तमम् ।  
आभूषणानि कटककिरीटादीनि धारयेत् ॥३७॥
चन्दनात्तरकस्तूरी कुङ्कुमादिभिरर्चयेत् ।  
भोजयेद् दुग्धपाकादि ताम्बूलादि समर्पयेत् ॥३८ ॥
धूपदीपनमस्काराऽऽरार्त्रिकाद्यैर्विवर्धयेत् ।  
प्रदक्षिणा दण्डवद्भिः प्रार्थयेन्मनसेप्सितम् ॥३९ ॥
जलं पेयं तथाऽर्घ्यं च फलं पुष्पाञ्जलिं ददेत् ।  
प्रार्थयेच्च कृपानाथ पुरुषोत्तम केशव ॥४० ॥
व्रतं तव कृते चाद्य पुरुषोत्तममासिकम् ।  
अष्टम्यां पालितं चाहर्निशं कृत्वा ह्युपोषणम् ॥४१ ॥
एकभक्तं च वा कृत्वा यथाशक्ति कृतं प्रभो ।  
क्रियते वा करिष्ये वा निर्विघ्नं तत् समाप्यताम् ॥४२॥
यथेष्टं च फलं देहि कृपासिन्धो जनार्दन ।  
इति सम्प्रार्थ्य देवेशं लभन्तां मनसेप्सितम् ॥४ ३ ॥
महादुन्दुभिं श्रुत्वैवं वेधोबालानि तत्क्षणम् ।  
स्नात्वाऽऽश्चर्यभराण्येवाऽऽययुस्तस्याऽन्तिकं मुदा ॥४४॥
पप्रच्छ दुन्दुभिः स्वल्पो महादुन्दुभिमुत्सुकः ।  
कोऽसि कस्मात् समायातः किं प्रवक्षि ददासि किम् ॥४५॥
क्व ते वासश्च किं कार्यं करोषि त्वत्प्रभुश्च कः ।  
इति दुन्दुभिना पृष्टो महादुन्दुभिराह तम् ॥४६ ॥
अहं वैकुण्ठपुत्रोऽस्मि वैकु्ण्ठादागतोऽस्मि च ।  
वैकुण्ठे मे सदा वासो नारायणस्य मन्दिरे ॥४७॥
कार्यं नारायणनीराजनकाले प्रवादनम् ।  
मम स्वामी कृष्णनारायणः श्रीपुरुषोत्तमः ॥४८ ॥
यस्याऽऽज्ञया जनको मे वैकुण्ठधामरूपधृक् ।  
भूत्वा नित्यं वर्तते तु सेवायामपि सेवकः ॥४९ ॥
पित्राज्ञया तथा नारायणाज्ञयाऽप्यहं सदा ।  
विचरामि त्रिलोक्यां वै प्रेष्यकार्यकरोन्वहम् ॥५ ० ॥
या त्वाज्ञा जायते तस्य नारायणस्य तामहम् ।  
प्रवदामि घोषयामि पुनर्गच्छामि तत्र च ॥५ १ ॥
स्वरूपे द्वे मम स्तो वै चतुर्बाहुस्तु पार्षदः ।  
सेवायां सर्वदा वर्ते द्वितीयोऽस्मि सुदुन्दुभिः ॥५२ ॥
घोषयामि हरेराज्ञां दण्डेन ताडितो मुदा ।  
अनेकानि स्वरूपाणि धर्तुं शक्तोऽस्म्यनुग्रहात् ॥५३ ॥
सेवया मत्कृपया च सन्तुष्टो भगवान् स्वयम् ।  
ददाति भोजनं श्रेष्ठं सर्वं प्रासादिकन्तु मे ॥५४॥
उद्यानानि भवनानि दिव्यान्युपस्कराणि च ।  
यथा नारायणस्येव मेऽपि सन्ति च तान्यपि ॥५५ ॥
सर्वे नारायणतुल्यं न्यूनं किञ्चिन्न मेऽस्ति तत् ।  
आनकः पटहो भेरी ढक्का रूपाणि सन्ति मे ॥५६॥
यथापेक्षं निवसामि सेवायां मन्दिरेषु वै ।  
दुन्दुभिस्तं समाकर्ण्य तत्सुखाकृष्टमानसः ॥५७॥
पप्रच्छ दुन्दुभिश्रेष्ठं कथं वै प्राप्यते हरेः ।  
वैकुण्ठं वा तदीयं च स्मृद्धं धाम तु मादृशैः ॥९८ ॥
महादुन्दुभिराहैनं जिज्ञासुं स्वल्पदुन्दुभिम् ।  
अधिमासेऽप्येककालं द्विकालं वा त्रिकालिकम् ॥५९ ॥
यस्मिन् कस्मिन् दिने कृष्णपूजनं तस्य चाप्तिदम् ।  
उपवासाऽयाचितादिव्रतेनैकाऽदनेन वा ॥६०॥
नक्तेन वा पयसा वा कृतव्रतेन चाप्यते ।  
कृतेनाऽल्पेन बहु तत् फलं वै लभ्यते जनैः ॥६१ ॥
जलमात्रप्रदानेन हरये लभ्यतेऽपि तत् ।  
यस्याऽग्रे किञ्चन नास्ति भक्त्या तेनापि लभ्यते ॥६ २॥
देवाग्रे नर्तनं कार्यं गायनं सुस्वरान्वितम् ।  
तुष्टस्तेनापि भगवान् वैकुण्ठं प्रददाति वै ॥६३ ॥
वैकुण्ठं चापि गोलोकं ब्रह्मधामाऽक्षराह्वयम् ।  
तदुत्तरोत्तरं श्रेष्ठं यदिच्छति ददाति सः ॥६४॥
एतच्छ्रुत्वाऽऽह वै स्वल्पदुन्दुभिर्दुन्दुभीश्वरम् ।  
किं वैकुण्ठात्परं चास्ति गोलोकं वै स्थलान्तरम् ॥६५ ॥
गोलोकात् किं परं व्रह्मधामाऽस्त्यन्यत् स्थलं किमु! ।  
कस्तत्र वसति स्वामी वयं तं प्राप्नुमो न वा ॥६६॥
महादुन्दुभिराह श्रीलक्ष्मीनारायणः प्रभुः ।  
स्वामी वैकुण्ठलोकस्य यदीष्येताऽऽप्यते स वै ॥६७॥
स्वामी गोलोकधाम्नः श्रीराधाकृष्णो महान् प्रभुः ।  
यदीष्येताऽऽप्यते सोऽधिमासे कृतव्रतेन वै ॥६८॥
स्वामी च ब्रह्मलोकस्याऽक्षरेशः पुरुषोत्तमः ।  
यस्मात्परो न वै कश्चिन्न च येन समोऽस्त्यपि ॥६९॥
अनादिश्रीकृष्णनारायणः सोऽस्ति परेश्वरः ।  
यस्याऽऽज्ञां मस्तके धृत्वा घोषयामि व्रतार्चनम् ॥७० ॥
अधिमासस्य स स्वामी ददाति व्रतिने हि तत् ।  
व्रती यदीहते दिव्यं सर्वं ददात्यनुग्रहात् ॥७१ ॥
वः समिच्छा तु यस्यास्ति कार्यं तन्मूर्तिपूजनम् ।  
वैकुण्ठात् कोटिगुणकं सुखं गोलोकधामनि ॥७२॥
गोलोकादप्यसङ्ख्यं च परे धाम्न्यक्षरे सुखम् ।  
आनन्दानां तथाऽऽनन्त्यमैश्वर्याणामसङ्ख्यता ॥७३ ॥
नान्यद् वै तादृशं श्रेष्ठं भवतीत्यवगम्यताम् ।  
ब्रह्मविष्णुमहेशानां लोकास्तन्निरयोपमाः ॥७४॥
गन्तव्यं यदि चेत् तत्राऽर्चयन्तु पुरुषोत्तमम् ।  
अद्याऽष्टम्यां यथाशक्ति यथाभावं स पूज्यताम् ॥७५॥
नृत्यं विधीयतां चापि गायनं च विधीयताम् ।  
इष्टं फलं हरिः सर्वं भावानुगं प्रदास्यति ॥७६॥
निवासार्थं यदा सर्वधामसु गोलकेषु च ।  
प्रत्यच्युतग्रहं चापीष्यते सोऽपि ददाति तत् ॥७७॥
श्रुत्वा त्वहो ह्यहो कृत्वा महाश्चर्ययुतानि वै ।  
वेधोऽपत्यानि तत्रैव नृत्यं चक्रुश्च गायनम् ॥७८॥
पुपूजुर्दुन्दुभिश्रेष्ठमर्थयामासुरादरात् ।  
वयं तत्राऽऽगमिष्यामो यत्र श्रीपुरुषोत्तमः ॥७९॥
त्वया तस्मै कथितव्यमस्माकं व्रतपूजनम् ।  
व्रतं कुर्मो वयं त्वद्याऽष्टम्यामुपोषणान्वितम् ॥८० ॥
पूजनं त्वक्षरेशस्य गोलोकेशस्य चापि वै ।  
वैकुण्ठेशस्य वै कुर्मो येन सर्वत्र नो गतिः ॥८ १॥
दुन्दुभीशः सत्कृतस्तैर्नीत्वा वेधो गृहान्तरे ।  
यथा नारायणः पूज्यः सर्वैस्तैः पूजितस्तथा ॥८२॥
शृङ्गारितः सेवितश्च विभूषाभिरलङ्कृतः ।  
भोजितो मर्दितश्चैव दक्षिणाभिरलङ्कृतः ॥८३॥
पादसंवाहितो देहे मर्दितो विश्रमीकृतः ।  
स्वापितश्च क्षणं पश्चाद् बोधितः संविसर्जितः ॥८४॥
सेवयाऽतिप्रसन्नः स परावृत्य पुनः पुनः ।  
दुन्दुभिप्रभृतीन् प्राह कुर्वन्तु व्रतमादरात् ॥८५॥
ब्रह्माण्डे घोषणां कृत्वा सायमागत्य चात्र वै ।  
मिलित्वा भवतः पश्चाद् यास्ये वैकुण्ठमेव ह ॥८६॥
इत्युक्त्वा दुन्दुभिश्रेष्ठो लोकान् बोधयितुं ययौ ।  
दुन्दुभिप्रभृतयश्च प्रातर्मध्याह्नके निशि ॥८७॥
स्नानं कृत्वा त्रिषवणं त्रिकालं पूजनं तथा ।  
लक्ष्मीनारायणस्यापि राधाकृष्णस्य वस्तुभिः ॥८८॥
अक्षराधिपतेश्चापि दिव्यैः षोडशकोत्तमैः ।  
दुग्धपाकादिभिर्देवान् भोजयित्वा ततो मुदा ॥८९॥
निर्णयं स्म प्रकुर्वन्ति भगवन्मूर्तिसन्निधौ ।  
कृष्णनारायणब्रह्मेश्वराः शृण्वन्तु निर्णयम् ॥९० ॥
भगवत्सदनेऽस्माभिः स्थातव्यं सर्वदा ध्रुवम् ।  
पूजायां च प्रसेवायां सर्वसृष्टौ हरेः पुरः ॥९१ ॥
यथास्वाभिलषितं स रक्षत्वस्मान् स्वसन्निधौ ।  
सेवामुक्तिः सदाऽस्माभिर्ग्रहीतव्या नहीतरा ॥९२॥
दास्यं वै सर्वतः श्रेष्ठं तत् किं न रोचयामहे ।  
नियोजनं हरिर्विनिमयं स्वामी करोतु नः ॥९ ३ ॥
इति ते प्रार्थनां कृत्वा सवाद्यनृत्यगायनम् ।  
कुर्वन्ति स्म नवैवैवं हावभावस्वरान्वितम् ॥९४॥
कृष्णनारायणब्रह्माधिपास्तुष्टा दयालवः ।  
पुरुषोत्तममासोऽपि तत्र पश्यति भावनाम् ॥९५॥
तावत्तत्र समायातो दुन्दुभीशो हरेर्निशि ।  
दृष्टवन्तः श्रुतवन्तो भक्तिं सर्वातिशायिनीम् ॥९६॥
नवानां वेधसोऽपत्यानां परप्रेमयुञ्जताम् ।  
प्रसन्नाश्चातितुष्टाश्च सर्वे ते परमेश्वराः ॥९७॥
साक्षाद् दिव्यसुरूपास्ते प्रादुर्बभूवुरन्तिके ।  
सर्वे दिव्यकिरीटास्ते दिव्यमालाद्यलङ्कृताः ॥९८॥
कोटिविद्युल्लतातुल्यलक्ष्मीराधाप्रभायुताः ।  
दिव्याम्बरधराः छत्रिचामरिभिः सुसेविताः ॥९९॥
कोटिकन्दर्पलावण्यसौन्दर्यमृदुतान्विताः ।  
दिव्यैश्वर्यमहावीर्याऽऽनन्दसम्भृतमूर्तयः ॥१० ०॥
प्रसन्नवदनाः प्रोचुः किमपत्यानि चेष्यते ।  
युष्मद्भक्त्या दुन्दुभीशपूजनेन च सेवया ॥१०१ ॥
अतितुष्टाः स्म पुत्रा वो यदिष्टं ब्रूत तच्च नः ।  
दृष्ट्वा श्रुत्वा ततोऽपत्यान्यतिहृष्टानि वेधसः ॥१०२॥
प्राहुर्युष्मद्गृहाण्यस्मान्नयत श्रीपरेश्वराः ।  
नियोजयत सेवायां पादयोर्वः सुसन्निधौ ॥१ ०३॥
प्रतिगृहं प्रतिलोकं युष्माकं भवनं च यत् ।  
तत्र तत्र सदा सेवां करिष्यामो नवैव ह ॥१०४॥
वयं समप्रजन्मानः स्वसारो भ्रातरस्तथा ।  
परस्परं ततोऽस्माकं वियोगो मा भवेत् क्वचित् ॥१ ०५॥
यत्र युष्मत्सु सेवायां रक्षन्त्वस्मान् दिवानिशम् ।  
तत्राऽस्मान् संहतानेव रक्षन्तु परमेश्वराः ॥१ ०६॥
युष्मत्सेवां परां मुक्तिं लब्ध्वा स्यामः सुखालयाः ।  
विज्ञापितं यदस्माभिस्तदावहत यन्मतम् ॥१ ०७॥
वयं तु किङ्करा दासा दास्ये तुष्टा न चाऽर्थने ।  
स्वामी तुष्टो यथा स्यात्तत्कर्तव्यं. किङ्करस्य वै ॥१ ०८॥
इति तेषां भावगर्भं श्रुत्वा ते परमेश्वराः ।  
पप्रच्छुर्दुन्दुभीशं किमेभ्यो देयं वदाऽऽज्ञया ॥१ ०९॥
महादुन्दुभिराहाऽत्र दायादाः सुलभा ननु ।  
किङ्करा दासवर्गाश्च लोके सर्वत्र दुर्लभाः ॥११ ०॥
दासवर्गाय सर्वस्वं स्वामिनो भवति ध्रुवम् ।  
एतादृशेभ्यो दासेभ्यः किं किं देयं न विद्यते ॥१११ ॥
देयश्चाऽक्षरलोको वै देयो गोलोक इत्यपि ।  
देयो वैकुण्ठ एवापि धामान्यन्यानि यान्यपि ॥१ १२॥
मन्दिराणि तथान्यानि ब्रह्माण्डेषु भवन्ति च ।  
यत्र यत्र तु वो मूर्तिरवतारादिमूर्तयः ॥१ १३॥
तत्र तत्र तु सर्वत्र वास एभ्यः प्रदीयताम् ।  
मयापि सह वस्तव्यं ह्येते भक्ता हि मादृशाः ॥१ १४॥
एषां रूपाण्यसङ्ख्यानि भवन्तु भवतां यथा ।  
भवद्भिः सह तिष्ठन्तु जयगायननर्तनैः ॥१ १५॥
आरार्त्रिके च पूजायां भ्रामणैरुत्सवेषु च ।  
घोषणैरर्घ्यदानेन सुगन्धाद्यर्पणेन च ॥१ १६॥
सायं प्रातस्तु पूजायां प्रत्येके मन्दिरे तु वः ।  
नीराजना नर्तनं भ्रामणं करोतु साग्निका ॥११७ ॥
दुन्दुभिः पटहात्माऽयं जयध्वानं करोतु वै ।  
घण्टी ह्यनुजयं तस्य करोतु वश्च मन्दिरे ॥१ १८॥
कांस्यं करोतु मोक्षस्य घोषणां सुमनोहराम् ।  
नीराजनादिवेलायां भजन्तां देहिनो हरिम् ॥१ १९॥
अभजन्तो निन्दकाश्च नास्तिकाश्च विरोधिनः ।  
भविष्यन्ति यमैर्दण्ड्याः करोत्वित्यपि घोषणाम् ॥१२०॥
घण्टा करोतु गीतिं च नृत्यं वै सुस्वरा करे ।  
झल्लरी गायनं लोकाऽऽह्वानं करोतु मन्दिरे ॥१२१ ॥
कम्बुस्तीर्थजलेनैव करोतु भ्रामणं पुरः ।  
पञ्चपात्रं पादजलं रक्षत्वर्घ्यं ददात्वपि ॥१२२॥
धूपध्रं तु सुगन्धं वै धूपं करोतु मन्दिरे ।  
दुन्दुभीशस्त्वहं सर्वान् दूरस्थानाह्वयामि ह ॥१२३ ॥
आगच्छन्तु महाभागा दर्शनार्थं हरेरिह ।  
मुमुक्षवो नरा नार्यो दुष्टास्तु यान्तु दूरतः ॥१२४ ॥
एवं सर्वे वयं युक्ताः करिष्यामः प्रसेवनम् ।  
व्रतस्याऽस्य फलं त्वेभ्यो ददत श्रीपरेश्वराः ॥१२५ ॥
किं च मद्वत् किलैतेषां ब्रह्माक्षरे द्विहस्तता ।  
गोलोके द्विभुजत्वं वैकुण्ठे करचतुष्टयम् ॥१ २६॥
तत्तत्स्वामिस्वरूपैश्च साम्यं भवतु दिव्यता ।  
असङ्ख्यरूपधारित्वं स्यादेषा प्रतिमन्दिरम् ॥१२७ ॥
युष्मादृशं च पावित्र्यं सत्कार्यता भवादृशी ।  
पूज्यता रक्ष्यता चापि सर्वदाऽस्तु भवादृशी ॥१२८ ॥
एषां निन्दाप्रकर्तारो भवन्तु निरयं गताः ।  
एषां नाशं तथा चौर्यं भर्त्सनं भञ्जनादिकम् ॥१२९ ॥
करिष्यन्ति जना ये ते भवन्तु निरयं गताः ।  
एषां त्वङ्गप्रघातेषु सन्धानादिप्रकारिणाम् ॥१३० ॥
एषां प्रतिमाकर्तृणां प्रतिमादानिनां तथा ।  
प्रतिमापुष्टिकर्तॄणां जीर्णोद्धारादिकारिणाम् ॥१३१ ॥
पुरुषोत्तमलोकस्य प्राप्तिर्भवतु सेविनाम् ।  
एतद्वाद्यनिनादादीन् कुर्वाणानां तु देहिनाम् ॥१३२॥
भगवद्धामसम्प्राप्तिर्भवत्विति वृणे ह्यहम् ।  
महादुन्दुभिना दुन्दुभ्यादिकृते तथाऽर्थितम् ॥१३३ ।  
भगवद्भिश्च तत्रैव तथास्त्विति समर्पितम् ।  
नवाऽपत्यानि चाऽऽकृष्य संश्लिष्य परमेश्वराः ॥१ ३४॥
दत्वा दिव्यस्वरूपाणि चतुर्द्विहस्तकानि वै ।  
निषाद्य वाहने नैजे निन्युर्धाम स्वकं स्वकम् ॥१३५ ॥
नीराजना तथा घण्टा झल्लरी दिव्यरूपिणी ।  
तत्र लक्ष्मीसमा जाता हरिसेवापरायणा ॥१३६ ॥
अन्यत्र तु यथापेक्षाकृतयस्ता विरेजिरे ।  
कम्बुर्घण्टो दुन्दुभिश्च कांस्यं च पञ्चपात्रकम् ॥१३७ ॥
धूपध्र चेति षट् सौम्या दिव्यरूपधराः प्रभोः ।  
मुक्तरूपाश्च सेवायां समवर्तन्त धामसु ॥१३८ ॥
अन्यत्र तु यथापेक्षाकृतयस्ता विरेजिरे ।  
एवं लक्ष्मि! प्रदिव्या वै जाता विधातृबालकाः ॥१३९ ॥
पुरुषोत्तममासस्याऽष्टमीव्रतेन वै खलु ।  
एवं ये व्रतकर्तारस्तेऽपि यास्यन्ति धाम तत् ॥१४० ॥
एवं वै मलमासेऽत्र कृतं स्वल्पं फलेद् बहु ।  
अल्पादानन्त्यलाभो यः कृपा सा पारमेश्वरी ॥१४१ ॥
यावज्जीविष्यति ब्रह्मा यावत् स्थास्यति मेदिनी ।  
तावत् दुन्दुभिघण्टाद्याः स्थास्यन्त्यच्युतमन्दिरे ॥१४२ ॥
मुक्तौ तु सर्वदा दिव्याः स्थास्यन्ति केशवालये ।  
तस्माद् व्रतं प्रकर्तव्यं नैतादृक् स्यात् प्रवर्षणम् ॥१४३॥
ब्रह्मा विचारमकरोत् पुत्रा मे मुक्ततां गताः ।  
अथान्यानुत्पादयेयं गृहं शून्य न मे भवेत् ॥१४४॥
योगेश्वराः सनकाद्याः ऋषयश्चापि मानसाः ।  
उत्पादिता ब्रह्मणा हि ततो वै ब्रह्मवादिनः ॥१४५॥
एवं सृष्टिप्रकर्तारश्चान्येऽपि प्रकटीकृताः ।  
शान्तोऽभवत्प्रजा वीक्ष्य प्रवाहोऽप्यभवत्तथा ॥१४६ ॥
एतदाख्यानकं ये वै श्रोष्यन्ति मानवादयः ।  
पठिष्यन्ति च तेऽष्टम्याः फलं प्राप्स्यन्ति वै ध्रुवम् ॥१४७॥
इति श्रीलक्ष्मीनारायणीय संहितायां प्रथमे कृतयुगसन्ताने पुरुषोत्तममासमाहात्म्ये ब्रह्मणो मानसानां दुन्दुभिघण्टकम्बुनाम्नां पुत्राणां घण्टानीराजनाझल्लर्याख्यानां पुत्रीणां कांस्यपञ्चपात्रधूपध्राख्यानामपत्यानां च महादुन्दुभिघोषणाश्रवणोत्तरमष्टम्यां अधिकमासे व्रतकरणेनाऽक्षरेशगोलोकेश वैकुण्ठेशदर्शनं, तत्तद्धामसु सृष्टिषु च प्रति-मन्दिरमनेकरूपैः स्थापनं मुक्तिराशीर्वादाश्चेत्यादिनिरूपणनामा त्रिशततमोऽध्यायः ॥१.३०० ॥
    
