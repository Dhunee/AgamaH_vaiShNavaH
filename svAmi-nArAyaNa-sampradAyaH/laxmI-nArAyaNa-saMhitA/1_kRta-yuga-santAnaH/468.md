+++
title = "४६८"

+++
श्रीनारायण उवाच-  
शृणु लक्ष्मि! शङ्करस्य भक्तायास्तु कथां शुभाम् ।  
असच्छूद्राया नर्तक्या नट्याः पतिव्रतात्मिकाम् ॥१ ॥
पुरा तु नर्तकी शम्भोर्भक्ता नाम्ना कलावती ।  
ब्रह्मचर्यपरा त्वासीन्नृत्यनाट्यार्थकोविदा ॥२ ॥
सैकदा फाल्गुने कृष्णे शिवरात्र्यां शिवालये ।  
ननर्त जागरं कृत्वा जगौ गीतं स्वरेण सु ॥३ ॥
स्वयं प्रवादयामास वाद्यान्यपि ननर्त च ।  
पतिः कृष्णः पतिः शम्भुः पतिर्न्नारायणो मम ॥४ ॥
दिव्यः पतिर्मया ज्ञातो लब्धो देवः पतिर्मया ।  
धर्ता पाता रक्षिता चाऽऽनन्दयिता हरिर्मम ॥५१ ॥
नान्येना स्वामिना त्वत्र प्रयोजनं मम प्रभो ।  
इत्येवं गायति वक्ति नृत्यत्यपि प्रहृष्यति ॥६ ॥
नित्यं स्नापयति शम्भुं शृङ्गारयति भावतः ।  
भोजयति सुमिष्टान्नं पाययति पयः शुभम् ॥७ ॥
नीराजयति सन्ध्यायां रात्रौ ध्यायति शङ्करम् ।  
पतिं मत्वा सदा शम्भुं समर्चयति सर्वथा ॥८ ॥
एवं शम्भोः पातिव्रत्यपरा पुण्ययुता नटी ।  
कालधर्मवशं याता यदा सा भक्तनर्तकी ॥९ ॥
सुता गन्धर्वराजस्य वसुभूतेर्बभूव सा ।  
रम्या रत्नावलीनाम्नी - रूपलावण्यशालिनी ॥1.468.१ ०॥
कलाकलापकुशला मधुरालापवादिनी ।  
पितुरानन्ददा नित्यं वसुभूतेः सुपुत्रिका ॥११ ॥
सर्वगान्धर्वकुशला गुणरत्नमहाखनिः ।  
तस्याः सखीत्रयं त्वासीच्चारुचातुर्यभाजनम् ॥१ २॥
तदप्यासीद्धरे पातिव्रत्यधर्मान्वितं प्रिये ।  
शशिलेखाऽनङ्गलेखा चित्रलेखेति नामतः ॥१ ३॥
तिसृभिस्ताभिरेकत्र वाग्देवी परिशीलिता ।  
ताभ्यः सर्वाः कलाः प्रादात् परिप्रीता सरस्वती ॥१४॥
प्राप्य रत्नावली स्वस्या गतजन्मस्मृतिं मुहुः ।  
शङ्करस्य प्रजग्राह नियमं परमं तु सा ॥१५॥
नित्यं सन्दर्शनं कृत्वा काश्यां कृष्णेश्वरस्य वै ।  
अन्यत् कार्यं करिष्यामि वक्ष्याम्यपि वचो मुखे ॥१६ ॥
इत्थं नियमवत्यासीत् सा गन्धर्वसुता सती ।  
ताभिः सखीभिः सहिता नित्यं शम्भुं प्रपश्यति ॥१७॥
एकदा सा समानर्च कृष्णेश्वरं तु शङ्करम् ।  
रञ्जयामास तं बाला रम्यया गीतमालया ॥१८॥
सख्यः प्रदक्षिणीकर्तुं कृष्णेश्वरं ययुर्यदा ।  
तदा रत्नावली गीतैः प्रसन्नः शङ्करः स्वयम् ॥१ ९॥
वैष्णवैः सर्वचिह्नैश्च कृष्णनारायणं गृणन् ।  
उवाच दर्शनं दत्वा वरं वृणु सुकन्यक ॥1.468.२० ॥
कन्या प्राह प्रभो शम्भो भवान् ब्रह्म प्रवर्ण्यते ।  
त्वां जानामि महादेवं परात्परपुमुत्तमम् ॥२१ ॥
त्वया त्वाराधना कस्य मालया क्रियते प्रभो ।  
कस्येदं तिलकं भाले चन्द्रकः कस्य शङ्करः ॥२२॥
तुलसीमालिका कस्यात् कण्ठे सन्धार्यते त्वया ।  
शम्भुः प्राह हितं मिष्टं श्रुत्वा कृष्णस्मृतिप्रदम् ॥२३ ॥
धन्याऽसि त्वं भागवती बाले यं मां सुपृच्छसि ।  
इष्टदेवः स्वयं कृष्णनारायणो हरिर्मम ॥२४॥
तस्य चरणरेखायास्तिलकं धार्यते मया ।  
चन्द्रकः कुङ्कुमकृतो भाले लक्ष्म्याः प्रधार्यते ॥२९॥
तुलसी भगवत्पत्नी हरेः प्रासादिकं दलम् ।  
तस्याः सन्धार्यते बाले माला कृष्णजपार्थिका ॥२६॥
करे कण्ठे सदा वृन्दामाला यस्य तु विद्यते ।  
स वै भागवतश्रेष्ठः परमो वैष्णवः सदा ॥२७॥
एतच्छ्रत्वाऽऽह सा कन्या यन्माला जप्यते त्वया ।  
स मे भर्ता भवेन्नाथः कान्तः पतिर्वरो मम ॥२८॥
वराणां श्रेष्ठमेनं वै वरं देहि महेश्वर ।  
तथाऽस्त्विति हरः प्राह प्राह चातिहितं ततः ॥२९॥
अद्य रात्रौ स्वयं कृष्णः रंस्यते तु त्वया सह ।  
तव भावप्रसन्नः सः तव भर्ता भविष्यति ॥1.468.३ ०॥
इमाः सख्यः कृष्णदास्यो भविष्यन्ति त्वया सह ।  
वरं लब्ध्वा तु ताः सर्वा ययुर्गृहं ततः परम् ॥३ १ ॥
प्राहुः सख्यस्तु तां रत्नावलीं विहस्य वै शृणु ।  
यद्यायाति स ते रात्रावद्य कृष्णनरायणः ॥३२॥
चौरो बाहुलतापाशैः पाशितव्योऽतियत्नतः ।  
गोचरीक्रियतेऽस्माभिर्यथा स राधिकापतिः ॥३३॥
अहो भाग्योदयस्तेऽद्य महान्पुण्योदयस्तव ।  
एकस्यास्तेऽभवत् सिद्धिस्त्वया साकं च नः खलु ॥३४॥
इति संव्याहरन्त्यस्ता निन्यू रात्रिं यथातथम् ।  
अथ प्रातः समुत्थाय पुनरेकत्र सङ्गताः ॥३५ ॥
प्रातः कलावती स्नात्वा पूजयित्वा हरं ततः ।  
निर्बन्धेन वयस्याभिः परिपृष्टा जगाद ह ॥३६॥
गुरोः कृपास्तथा त्वाशीर्वादाः फलन्ति वै ध्रुवम् ।  
गुरोः सेवा तपः शीघ्रं ददात्येव परं सुखम् ॥३७॥
अद्य कृष्णं हृदि कृत्वाऽऽविशं शय्यां हि सत्वरम् ।  
निद्राधिष्ठितनयना तद्विलोकनलालसा ॥३८॥
क्षणात् स्वप्नदशां प्राप्ता भाविनोऽर्थस्य गौरवात् ।  
आत्मविस्मरणे हेतू ततो मे द्वौ बभूवतुः ॥३९॥
तन्द्रो कृष्णाङ्गसंस्पर्शौ मम बोधापहारकौ ।  
तन्द्र्यां परवशा त्वासं ततस्तत्स्पर्शनेन च ॥1.468.४०॥
आनन्दशेवधौ मग्ना न जाने मां च तं प्रभुम् ।  
सुखयित्वा जिगमिषुं यावद्धर्तुं समुत्सहे ॥४१ ॥
तावद्धस्तं वञ्चयित्वा विहस्य सत्वरं गतः ।  
दोष्णोः कङ्कणशब्दैश्च द्रागहं त्ववबोधिता ॥४२॥
सुखसन्तानपीयूषहृदे परिनिमज्ज्य वै ।  
क्षणं तु तद्वियोगाग्नौ पतिताऽहं समुत्कटे ॥४३ ॥
दुनोति नितरां सख्यस्तद्विश्लेषाऽनलो महान् ।  
प्राणानां मे यियासूनां पुनराशा महौषधम् ॥४४॥
अहो तस्य पुनः शक्तिरहो तस्य बलं क्रिया ।  
अहो तस्य प्रसौन्दर्यं रमणं तस्य चाद्भुतम् ॥४५ ॥
अहो चूडामणिस्तस्य पिच्छं मायूरकं शुभम् ।  
ललाटफलकं रम्यं पद्मपत्रायतेक्षणे ॥४६॥
सस्मितं त्वाननं मिष्टं मिष्टश्चासप्रपूरितम् ।  
चन्द्रकोट्युज्ज्वलं वक्त्रं तेजःपरिधिमण्डितम् ॥४७॥
कामगर्वहरा भ्रूश्च वक्षः शीतलपङ्कवत् ।  
करौ सुकोमलौ पुष्टौ बाहुपार्श्वौ मनोहरौ ॥४८॥
उदरं जघनं यत्र हृदयं मे जडं ह्यभूत् ।  
ऊरू नेत्राऽऽनन्दकरौ यथा मणी प्रकाशकौ ॥४९॥
चरणौ कोमलौ स्पर्शः स्वाकर्षणकरः परः ।  
अहो तस्य पुमङ्कस्य सुखदत्वं चिरायितम् ॥1.468.५०॥
सर्वस्वेन मया तत्र हुतं वर्ष्म प्रमोदने ।  
अहो योगो बलं तस्य त्वहो वीर्यं दृढाङ्गता ॥५१ ॥
पुनः पुनः प्रयोगेण जिता शक्तिश्च मे हृता ।  
काऽलीकमालयो वक्ति स्निग्धे मुग्धे सखीजने ॥५२॥
दशम्यवस्था सन्नह्येद् बाधितुं मां हि तं विना ।  
इति तस्या गिरः श्रुत्वा मूर्छा प्रापुस्तदाऽऽलयः ॥५३ ॥
तावत् कृष्णः समायातस्तासां सौभाग्यहेतवे ।  
स्वप्ने सुरूपो भगवान् युवा ताः परिषस्वजे ॥५४॥
तास्तु दत्वा सुखं तत्र तिरोऽभूद् वै क्षणान्तरे ।  
शशिलेखाऽनङ्गलेखाचित्रलेखा जजागरुः ॥५५॥
दृष्ट्वा कृष्णकृताऽऽश्लेषचिह्नानि स्वकलेवरे ।  
परस्परं विलोक्यैता ह्रीयुक्ताः संविरेजिरे ॥५६ ॥
ननृतुः सुखसंहृष्टाः सख्यो मुमुदिरे भृशम् ।  
श्रवणं चापि कृष्णस्य साक्षात्कारप्रदं त्वभूत् ॥५७॥
चतस्रस्ताः स्वपितरं पितृतुल्यं सुवैष्णवम् ।  
वसुभूतिं तु गन्धर्वं प्रातः प्रोचुर्हिदर्शनम् ॥५८॥
स्वप्ने कृष्णो यथा दृष्टो यथा कृष्णः प्रतोषितः ।  
यथा वरो महादेवात् पूर्वं लब्धोऽप्यभूत् तथा ॥५९॥
श्रुत्वा सर्वं पिता प्राह तास्तु चतुःकुमारिकाः ।  
कृष्णस्यैव कृते पुत्र्यो मया जलेन चार्पिताः ॥1.468.६ ० ॥
अद्य कृष्णो यदि त्वायाद् वक्तव्या मन्नतिः स्तुतिः ।  
वाग्दानं च महादेव्यो भवताद् भगवान्पतिः ॥६ १ ॥
जामाता श्रीकृष्णनारायणः कुत्र हि लभ्यते ।  
शङ्करस्य वरदानाल्लब्धो युष्माभिरेव सः ॥६ २ ॥
धन्योऽहं कृतकृत्योऽहं धन्यं मेऽपि कुलं सदा ।  
जामाता यस्य भगवान् श्रीकृष्णः पुरुषोत्तमः ॥६३ ॥
धन्या यूयं सदा साध्व्यो धन्या यूयं पतिव्रताः ।  
धन्या यूयं कृष्णपत्न्यो धन्याः कृष्णव्रताः स्त्रियः ॥६४॥
इत्युक्त्वा कारयामास मण्डपं कन्यकाऽऽज्ञया ।  
श्रीकृष्णाय प्रदातव्याः कन्यका इतिवाञ्च्छया ॥६५॥
द्वितीयायां निशायां स समाजगाम माधवः ।  
बुभुजे ताः कन्यका वै ताभिस्तूक्तः परेश्वरः ॥६६ ॥
विवाहार्थं तथाऽस्त्विति कृष्णः प्राह कृपावशः ।  
प्रातरेव महाब्राह्मे मुहूर्ते वह्निसन्निधौ ॥६७॥
गवां मध्ये ददौ कन्याः कृष्णाय परमात्मने ।  
वसुभूतिः कृष्णनारायणं चानर्च भावतः ॥६८॥
श्यामं सुयौवनं पुष्टं पीतकौशेयवाससम् ।  
सुन्दरं सस्मितं शान्तं राधाकान्तं मनोहरम् ॥६९॥
शरत्पार्वणचन्द्रास्यं रत्नालङ्कारभूषितम् ।  
रत्नकुण्डलयुग्माभ्यां गण्डस्थलविराजितम् ॥1.468.७०॥
रत्नकेयूरवलयरत्ननूपुरभूषितम् ।  
आजानुलम्बितां शुभ्रां बिभ्रतं रत्नमालिकाम् ॥७ १ ॥
मालतीमालया कण्ठवक्षःस्थलविराजितम् ।  
चन्दनागुरुकस्तूरीकुङ्कुमाञ्चितविग्रहम् ॥७२॥
सुनखं सुकपोलं च पक्वबिम्बाधरं वरम् ।  
पक्वदाडीमबीजाभं बिभ्रतं दन्तमण्डलम् ॥७३॥
शिखिपिच्छसमायुक्तं बद्धचूडं परात्परम् ।  
कदम्बपुष्पयुग्माभ्यां कर्णमूले विराजितम् ॥७४॥
समर्च्य सर्वभूषाढ्यं ननाम कन्यकापिता ।  
कृष्णस्ताः कन्यका दिव्या जग्राह विधिना प्रभुः ॥७५॥
शरत्पार्वणचन्द्राभा मुष्टवक्त्रमनोहराः ।  
शरन्मध्याह्नपद्मानां शोभामोचनलोचनाः ॥७६॥
परितस्तारकापक्ष्मविचित्रकज्जलोज्ज्वलाः ।  
खगेन्द्रचञ्चुचारुश्रीशंसानाशुकनासिकाः ॥७७॥
तन्मध्यस्थलशोभार्हस्थूलमुक्ताफलोज्ज्वलाः ।  
कबरीवेषसंयुक्ता मालतीमाल्यवेष्टिताः ॥७८ ॥
ग्रीष्ममध्याह्नमार्तण्डप्रभामुष्टककुण्डलाः ।  
पक्वबिम्बफलानां च श्रीमुष्टाऽधरयुग्मकाः ॥७९॥
मुक्तापङ्क्तिप्रभातैकदन्तपङ्क्तिसमुज्ज्वलाः ।  
ईषत्प्रफुल्लकुन्दानां सुप्रभासंशुभस्मिताः ॥1.468.८०॥
कस्तूरीबिन्दुसंयुक्तसिन्दूरबिन्दुभूषिताः ।  
कपालानि च मल्लिकायुक्तानि श्रीयुतानि च ॥८१॥
सन्दधानाः कृष्णकान्ताः कृष्णतुल्यसुशोभिताः ।  
सुचारुवर्तुलाकारकपोलपुलकान्विताः ॥८२॥
मणिरत्नेन्द्रसाराणां हारोरःस्थलभूषिताः ।  
सुचारुश्रीफलद्वयकठिनस्तनसम्भवाः ॥८३ ॥
पत्रावलीश्रिया युक्ता दीप्ताः सद्रत्नकान्तिभिः ।  
यासां सुवर्तुलाकारमुदरं सुमनोहरम् ॥८४॥
विचित्रत्रिवलीयुक्तं निम्ननाभिश्च वर्तुला ।  
सद्रत्नसाररचितमेखलाजालभूषिताः ॥८५॥
कामास्त्रसारभ्रूभङ्गयोगीन्द्रचित्तमोहिकाः ।  
स्थलपद्मप्रभाशोभाऽञ्चिततलपदाम्बुजाः ॥८६॥
रत्नभूषणसंयुक्ता यावकद्रवशोभिताः ।  
मणीन्द्रशोभासम्मुष्टसालक्तककरद्वयाः ॥८७॥
सद्रत्नसाररचितक्वणन्मञ्जीररञ्जिताः ।  
रत्नकङ्कणकेयूरचारुशङ्खविभूषिताः ॥८८॥
रत्नाङ्गुलीयनिकरवह्निशुद्धांशुकोज्ज्वलाः ।  
चारुचम्पकपुष्पाणां प्रभामुष्टकलेवराः ॥८९॥
सहस्रदलसंयुक्तक्रीडाकमलशोभिताः ।  
रत्नदर्पणसंयुक्ता नववधूः स्वयं हरिः ॥1.468.९०॥
रञ्जयन् बहुधा नीत्वा यौतकं चातिमूल्यकम् ।  
ययौ प्रस्थापितो यानैर्वैहायसैः परं पदम् ॥९१ ॥
तेनैव वर्ष्मणा तास्तु दिव्याः कृष्णप्रसङ्गतः ।  
गोलोकयोग्याः सञ्जाता राधालक्ष्मीसमाः प्रियाः ॥९२॥
इति ते कथितं लक्ष्मि! पातिव्रत्यपरायणम् ।  
कृष्णप्राप्त्यात्मकं पुण्यं श्रवणादपि मोक्षकृत् ॥९३॥
पठनादस्य तत्पुण्यं कृष्णसौभाग्यदं भवेत् ।  
अनूढो लभते कन्यारत्नं श्रेष्ठकुलोचितम् ॥९४॥
कन्याऽपीमं समाकर्ण्य कृष्णभक्तिसमन्विता ।  
श्रद्धया सत्पतिं प्राप्य भविष्यति पतिव्रता ॥९५॥
इति श्रीलक्ष्मीनारायणीयसंहितायां प्रथमे कृतयुगसन्ताने कलावतीनर्तक्याः शङ्करद्वारा कृष्णपतिव्रताधर्मेण तिसृभिः सखीभिः सह जन्मान्तरे गान्धर्वीत्वं कृष्णेन विवाह्य च गोलोकप्राप्तिमत्त्वं चेतिनिरूपणनामाऽष्टषष्ट्यधिकचतुश्शततमोऽध्यायः ॥४६८ ॥
    
