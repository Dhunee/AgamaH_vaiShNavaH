+++
title = "४९५"

+++
श्रीनारायण उवाच-  
शृणु लक्ष्मि! कथयिष्ये कथां पातकनाशिनीम् ।  
अग्नितीर्थसमुद्भूतां चमत्कारपुरे पुरा ॥१ ॥
सोमवंशेऽभवद्राजा प्रतीपो नामतो बली ।  
तस्य पुत्रद्वयं ज्येष्ठो देवापिः शन्तनुस्ततः ॥२ ॥
राजा च निधनं प्राप्तो देवापिस्तपसे ययौ ।  
प्रजाभिः शन्तनुः राज्ये सत्वरं विनियोजितः ॥३ ॥
एवं व्यतिक्रमे जाते शक्रो ववर्ष नैव तु ।  
तेन कृच्छ्रं गतो लोकः सर्वोऽपि क्षुत्प्रपीडितः ॥४ ॥
सन्त्यक्ताः पतिभिर्नार्यः पुत्राश्च पितृभिर्निजैः ।  
मातरश्च तथा पुत्रैर्लोकेष्वन्येषु का कथा ॥५ ॥
एवं वर्षत्रये जातं म्रियन्ते मानवादयः ।  
दैवयोगात् क्वचित् किञ्चित् कस्यचिद् यदि दृश्यते ॥६ ॥
सस्यं सिद्धमसिद्धं वा ह्रियते बलिभिः परैः ।  
शुष्काः सर्वे द्रुमा जाता आपगाश्च जलाशयाः ॥७ ॥
वस्तुहीनो जनः सर्वो यज्ञहीनोऽतिनास्तिकः ।  
व्रतहीना धर्महीना नरा नार्योऽभवँस्तदा ॥८ ॥
क्षुधया पीडिताः सर्वे ऋषयस्तु विशेषतः ।  
एतस्मिन्नन्तरेऽरण्ये विश्वामित्रो महामुनिः ॥९ ॥
चर्मास्थिशेषसर्वाङ्गो बुभुक्षार्त इतस्ततः ।  
परिभ्रमँस्ततः प्राप्य कञ्चिद्ग्रामं विनोदकम् ॥1.495.१ ०॥
मृतमर्त्योद्भवैर्व्याप्तमस्थिशेषैः समन्ततः ।  
मृतानां च शवानां च मांसादस्य निवेशनम् ॥११ ॥
चण्डालस्य गृहं त्वासीद् दुर्गन्धेन समावृतम् ।  
तत्राऽपश्यत्सारमेयं मृतं शुष्कं चिरोषितम् ॥१ २॥
समादाय ततस्तं च ह्यापद्धर्मपरायणः ।  
शुष्कं दण्डेन सन्ताड्य कृत्वा खण्डानि तानि च ॥१३ ॥
नीत्वा ययौ यत्र देशे जलं काष्ठं च लभ्यते ।  
प्रक्षाल्य सलिले तानि श्रपयामास चानले ॥१४॥
आदाय पितॄन् तर्पित्वा यावदग्नौ जुहोति सः ।  
तावद् वह्निरशुद्धेस्तु भयेनाऽदृश्यतां गतः ॥१५॥
सर्वत्र पृथिव्यामग्निशालायां हवनस्थले ।  
चित्ते कोपं तथा कृत्वा शक्रोपरि विशेषतः ॥१६॥
अथाग्निविगमे होमे नष्टे देवप्रभोजनम् ।  
निरुद्धं तेन देवर्षिब्रह्मविष्णुपुरस्सराः ॥१७॥
वह्नेरन्वेषणार्थाय बभ्रमुर्धरणीतलम् ।  
अथाऽरण्ये गजो दृष्टः प्रपच्छुस्तं हिमालये ॥१८॥
वह्निर्हव्यप्रभोक्ता चेत् त्वया दृष्टोऽत्र नो वद ।  
गजः प्राहाऽत्र सङ्कीर्णे वंशस्तम्बे प्रवर्तते ॥१ ९॥
गुप्तो भूत्वा प्रविष्टः स दग्धस्तेनाऽहमागतः ।  
इत्युक्तास्ते ययुस्तत्र वह्निर्यत्र हि वर्तते ॥1.495.२० ॥
तावद्वह्निः शशापैनं गजं निर्देशकारकम् ।  
गुप्तं मे त्वं निवेदयस्यतो जिह्वा सदा तव ॥२१ ॥
विपरीता भवत्वेवेत्युक्त्वा स्तम्बाद् विनिर्ययौ ।  
देवैः स्तम्बे न वै दृष्टो लग्नाः पृष्ठे दिदृक्षया ॥२२॥
अथ दृष्टः शुको देवैर्भ्रममाणो हिमालये ।  
पृष्टश्च शुक! वह्निं त्वं दृष्टवानत्र चेद् वद ॥२३ ॥
शुकः प्राह कुलायो मे शम्यामत्र हि वर्तते ।  
वर्तन्ते शिशवो मेऽपि वह्निस्तत्र समागतः ॥२४॥
तेन दग्धा वयं सर्वे कृच्छ्रादेव विनिर्गताः ।  
तत्र शम्यां गुप्तरूपश्चास्ते वह्निर्विदन्तु तम् ॥२५॥
एवमुक्तस्ततो वह्निः क्रुद्धः शुकं शशाप ह ।  
अहं यस्मात् त्वया पक्षिन् देवानां विनिवेदितः ॥२६॥
तस्माच्छुक न ते वाणी विस्पष्टा सम्भविष्यति ।  
एवं शप्त्वा शुकं वह्निः सुरैः शम्यां सुमार्गितः ॥२७॥
तावत् ततोऽदृश्यभावं कृत्वा देशान्तरं ययौ ।  
पुष्करं तीर्थमासाद्य जलमध्ये तले स्थितः ॥२८॥
देवा ध्यानेन वै दृष्ट्वा मत्स्यं पप्रच्छुरुत्सुकाः ।  
वह्निरत्रागतः कुत्र वर्तते वद नः सुरान् ॥२९॥
मत्स्यः प्राह तले चात्र पुष्करे वर्तते हि सः ।  
तेन दग्धा वयं तीरे तिष्ठामो दुःखिता ह्यति ॥1.495.३०॥
इत्युक्तवन्तं मत्स्यं स शशाप क्रोधितोऽनलः ।  
स्वज्ञातिभक्षका मत्स्या भवन्तु सर्वभक्षकाः ॥३ १ ॥
इति शप्त्वा ततः स्थानाद् दुद्राव बहुवेगतः ।  
अश्वपट्टसरः प्राप्य सौराष्ट्रे चाऽऽस्थितोऽनलः ॥३२॥
सुरा ज्ञात्वा ध्यानवृत्त्या ययुः कुङ्कुमवापिकाम् ।  
सरस्तीरगतं कूर्मं पप्रच्छुः वहिरागतः? ॥३३॥
चेदत्र वद नः कूर्म! स प्राहाऽत्र जले तले ।  
प्रविष्टो वह्निरागत्य दग्धा वयं बहिर्गताः ॥३४॥
देवास्तं द्रष्टुमुत्कण्ठायुक्तास्तत्र तदाऽनलः ।  
कूर्मं शशाप ते वंशो वृद्धिं नैव गमिष्यति ॥३५॥
एवं शप्त्वा ततः स्थानाद् देवाऽदर्शनवाञ्च्छया ।  
हाटकश्वरजे क्षेत्रे नागनद्यां ययौ ततः ॥३६॥
जलाशयं सुगम्भीरं प्रविष्टस्तत्र चाऽऽश्रितः ।  
तत्र वह्निप्रवेशेन दग्धा मत्स्याश्च दर्दुराः ॥३७॥
तीरं निर्गत्य यन्ति च देवा गत्वा च दर्दुरम् ।  
पप्रच्छुस्तं वह्निरत्र वर्तते वा नवेति वै ॥३८॥
भेकः प्राहात्र गम्भीरे जले वह्निरुपागतः ।  
तेन वै जलमध्यस्था दग्धा भूरिजलौकसः ॥३९॥
अहं कृच्छ्रेण निर्गत्य जीवामि देवसंश्रयात् ।  
तच्छ्रुत्वा तं जले देवा मार्गयामासुरुत्सुकाः ॥1.495.४०॥
वह्निः शशाप तं भेकं देवेभ्यो यन्निवेदितः ।  
तस्मात् त्वं भव वै न्यूनं विजिह्वोऽत्र धरातले ॥४१ ॥
एवं मुक्त्वा ततः स्थानाद् यावद्वह्निर्विनिर्गतः ।  
तावत् स ब्रह्मणा प्रोक्तो भो भो वह्ने स्थिरो भव ॥४२॥
कथं धावसि गुप्तात्मा देवान् दृष्ट्वा प्रतिस्थलात् ।  
त्वमाद्यश्चैव सर्वेषां देवानां वर्तसे मुखम् ॥४३॥
त्वय्याहुतिर्हुता सम्यगादित्यमुपतिष्ठति ।  
आदित्याज्जायते वृष्टिर्वृष्टेरन्नं ततः प्रजाः ॥४४॥
तस्माद् धाता विधाता च त्वमेव जगतां मतः ।  
सन्तुष्टे ध्रियते विश्वं त्वयि रुष्टे विनष्यति ॥४५॥
सर्वे यज्ञा रसाः सर्वे पाकाः सर्वे त्वयि स्थिताः ।  
तवाश्रयेण जीवानि जीवन्ति चान्तरश्चर ॥४६ ॥
ब्रूहि कस्मात् प्रगुप्तस्त्वं जायसे सुखदो भव ।  
वह्निः श्रुत्वा ह्यजं प्राह शृणु गुप्तेस्तु कारणम् ॥४७॥
अनावृष्ट्या महेन्द्रस्य सञ्जातश्चौषधिक्षयः ।  
ततोऽस्म्यहं तु मांसेन विश्वामित्रेण योजितः ॥४८॥
अभक्ष्यभक्षणाद्भीतो गुप्तो भवामि नान्यथा ।  
ब्रह्माऽऽकर्ण्याऽऽह देवेशं किमर्थं नैव वर्षसि ॥४९॥
इन्द्रः प्राहाऽग्रजं त्यक्त्वा देवापिं भ्रातरं प्रजाः ।  
चक्रिरेऽनुजनिं पृथ्वीपतिं शन्तनुमुत्पदम् ॥1.495.५० ॥
तत्पापेन न वर्षामि क्रमलङ्घनकारणात् ।  
ब्रह्मा प्राह च तत्पापं भुक्तं शन्तनुना यतः ॥५१ ॥
अकालमृत्यवः सर्वे दुर्भिक्षमरणाः परे ।  
शन्तनु क्षुधितश्चास्ते पापं भुक्तं तु तेन वै ॥५२॥
वृष्टिं कुरु महेन्द्र त्वं मम वाक्यात् प्रजाकृते ।  
इत्युक्तः पुष्करावर्तान्मेघान् समादिदेश सः ॥५३ ॥
ववृषुश्च महामेघाः पूरयामासुरम्मयम् ।  
ब्रह्मा वह्निं ततः प्राह प्रत्यक्षो भव पावक ॥५४॥
अग्निहोत्रेषु यज्ञेषु विप्राणां हवनेषु च ।  
वरं वृणु यथेष्टं ते ददामि हितकाम्यया ॥५५॥
यत्र यत्राऽभवो गुप्तस्तत्तत् तीर्थं त्वदात्मकम् ।  
वह्नितीर्थं प्रसिद्धं च पावनं सम्भविष्यति ॥५६ ॥
वह्निः प्राह च भगवन्! वर्षत्रयं हि भोजनम् ।  
नाप्तवानस्मि कुत्रापि देहि मे भोजनं ततः ॥५७॥
ब्रह्मा विप्रान् समाहूय वह्नेस्तृप्त्यर्थमेव तु ।  
वसोर्धाराप्रदानेन घृतस्य धारया मुदा ॥५८॥
तर्पयन्त्वनलं चेत्युवाच ते चक्रिरे तथा ।  
वसोर्धाराप्रदानेन वर्षपर्यन्तमेव ह ॥५९॥
ततस्तुष्टिं परां प्राप्य परां पुष्टिं गतोऽनलः ।  
यस्माद् भवति सम्पूर्णं पूर्णाहुत्या च धारया ॥1.495.६०॥
एवं वह्निं सम्प्रकाश्य वृष्टिं क्रतुं विधाय च ।  
ब्रह्माद्या देवताः स्वर्गं ययुस्ततो गजादयः ॥६ १ ॥
ऋष्याश्रमेषु वन्येषु दृष्ट्वा वह्निं प्रकाशितम् ।  
ययुः पावकशरणं प्रार्थयामासुरीश्वरम् ॥६२॥
यत्र यत्राऽभवद् वह्निर्येन यत्राऽवलोकितः ।  
गजाद्या अनलं प्राहुः प्रभो शापं निवारय ॥६३ ॥
वह्निः प्राह गजेन्द्रं ते जिह्वा कार्यक्षमाऽस्तु वै ।  
नृपवाहनरूपश्च मिष्टान्नं भक्षयिष्यसि ॥६४॥
शुकं प्राह च ते जिह्वा नृपप्रशंसिकाऽस्तु वै ।  
भेकं प्राह च ते जिह्वा वृष्टिसूचनदाऽस्त्विति ॥६५॥
मत्स्यं प्राह च ते वंशश्चैकस्माच्छतकोऽधिकः ।  
सहस्रान्तश्चैकस्मिन् प्रसवे प्रसवेऽस्तु वै ॥६६ ॥
कच्छपं प्राह ते चायुः शतवर्षपरं स्थिरम् ।  
भवत्वपि भवद्वंशे भगवान् श्रीहरिः स्वयम् ॥६७॥
कार्यवशाज्जन्म लब्ध्वा तारयिष्यति वंशजान् ।  
मत्स्यः कूर्मोऽभवत् साक्षाद्भगवान् श्रीहरिः स्वयम् ॥६८॥
गणेशश्च गजास्यो वै तथा लक्ष्मीर्गजानना ।  
जातौ श्रीकृष्णरूपौ तौ व्यासपुत्रात्मकः शुकः ॥६९॥
सञ्जातो दर्दुरो राजा कामरूपधरो हरिः ।  
सौराष्ट्रे देवनगरे येनाऽऽसीद् वैष्णवं जगत्॥1.495.७०॥
देवनगरराजः स बभूव वैष्णवः परः ।  
जाजलिश्चाऽऽगमत् सोमेश्वरं तीर्थं तु चैकदा ॥७१ ॥
ततश्च रैवतं तीर्थं कृत्वा द्वारवतीं ययौ ।  
ततो ययौ चमत्कारपुरं नागनदीतटे ॥७२॥
सुष्वाप स्वप्नदोषेण धातुः प्रस्खलितोऽभवत् ।  
कौपीनं च समुत्थाय तेन प्रक्षालितं जले ॥७३॥
भेको तं भक्ष्यरूपेण निगीलितवती द्रुतम् ।  
तस्यां पुत्रः समभवत् तीरे भेकी प्रपीडिता ॥७४॥
समागत्य मृतिं प्राप्ता धोवरेण धृता हि सा ।  
उदरस्य प्रदेशश्च तस्या आसीत् प्रफाटितः ॥७५॥
तत्र दृष्टः शुभो बालः श्वसन् सङ्गृह्य तं सुतम् ।  
धीवरस्तु ददौ सूर्यसमं राजवराय तम् ॥७६ ॥
चमत्कारेण राज्ञा स वर्धितो गौर्जरेश्वरः ।  
राजाऽभवन् महाभक्तो वैष्णवो विष्णुरूपवान् ॥७७॥
यस्य राज्येऽभवन् सर्वे वैष्णवा मानवादयः ।  
दर्दुरेण समुद्रस्य तटे दर्दुरकं पुरम् ॥७८॥
स्थापितं सुविशालं च राजधानीस्वरूपकम् ।  
मोहमयं दिवः साम्ये दक्षिणे स्मृद्धिपूरितम् ॥७९॥
अथ भेकाय वह्निः स द्वितीयं तु वरं ददौ ।  
चिरञ्जीवा तव जातिर्भवत्वेवं नवं पुनः ॥1.495.८०॥
प्रतिवर्षं नूतनं वै शरीरं प्राग्भवाद् भवेत् ।  
पुनर्भूस्तेन वर्षायां जायते भेक एव ह ॥८१॥
इत्येवं कथितं सर्वं सामर्थ्यं वहिसंस्थितम् ।  
विश्वामित्रश्च तं वह्निं लुप्तं ज्ज्व तु तत्क्षणम् ॥८२॥
दूरीचकार मांसं तत्सारमेयमशुद्धकम् ।  
उपवासं तदा चक्रे तावत् तत्र महाजनः ॥८३॥
व्रीहीन् त्रैवार्षिकान् भूमेः खनित्वा भूदरस्थितान् ।  
समादाय ययौ दैवात् ददौ तस्मै महर्षये ॥८४॥
स्नात्वा शुद्धिं परां कृत्वा कृत्वा होमं चिदम्बरे ।  
आकाशवपुषि कृष्णे बुभुजे दैवभालितम् ॥८५॥
अथ यात्रां स निर्वर्त्य ययौ तीर्थार्थमेव च ।  
श्रवणात्पठनाच्चास्य पापप्रज्वालनं भवेत् ॥८६॥
धर्मे श्रद्धा भवेच्चापि वह्नेः प्रसन्नता भवेत् ।  
पावनं मानसं भूत्वा भक्तियोग्यं भवेत् प्रिये ॥८७॥
इति श्रीलक्ष्मीनारायणीयसंहिताया प्रथमे कृतयुगसन्ताने ज्येष्ठं विहायाऽनुजस्य राज्याभिषेके वृष्ट्यभावे विश्वामित्र-हुतमांससंसर्गेण दोषभीतवह्नेरन्वेषकाणां देवानां सन्देशप्रदगजशुकपुष्करमत्स्यकूर्मभेकानां वह्नेः शापश्चानुग्रहश्चेत्यादिकथननामा पञ्चनवत्य-  
धिकचतुश्शततमोऽध्यायः ॥४९५॥
    
