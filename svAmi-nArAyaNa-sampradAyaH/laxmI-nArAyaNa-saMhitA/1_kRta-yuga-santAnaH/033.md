+++
title = "०३३"

+++
श्रीलक्ष्मीरुवाच  
ताम्बूलचर्वणाद् देव मोदते मम मानसम् ।  
ताम्बूलस्य रसास्वादान्मदो भवति मानसे ॥ १ ॥  
रसो नाड्यां वितननात् मनो धावति चञ्चलम् ॥
कमिव स्मरति हार्दै दीव्यति हृदयङ्गमम् ॥ २ ॥  
रसः परिणतो रक्ते चोत्तेजयति चाऽऽन्तरम् ॥
औष्ण्यं ज्ञापयति प्रेष्ठं तापं जनयतीव मे ॥ ३ ॥  
क्लेदं वाहयते चाङ्गे स्वर्जनं विदधाति वै ॥
शान्तिं कुरु कृपानाथ कोऽयं रोगो बभूव मे ॥ ४ ॥  
श्रुत्वा लक्ष्म्यास्तु चाञ्चल्यं ताम्बूलरसजं तदा ॥
नारायणेन कामाख्यो देवः स्वस्यैव मानसात् ॥५॥
जनितो रूपसौन्दर्ययौवनोद्भेदवारिधिः ॥
कृष्णां प्रान्तपिशङ्गीं च जटां स्निग्धां दधन् घनाम् ॥६ ॥
कल्गिं मयूरपर्णाभां विद्युन्मस्तकमण्डिकाम् ॥
ललाटे च दधन् रम्यं मणिं तेजःप्रभोद्भवम् ॥७ ॥
इषत्कृष्णामिषत्स्वर्णां वक्रां भ्रूकुटिमावहन् ।  
रत्यानन्द प्रवाहं स्वनेत्राभ्यां प्रक्षिपन् मुहुः ॥ ८ ॥  
ओष्ठाभ्यां प्रेमधारां वै रक्ताभ्यां वाहयन्मुहुः ॥
चूम्बनाऽऽदरयत्नौष्ठमध्यचञ्चुद्वयं मिलन् ॥ ९ ॥  
इषत्कृष्णामिषत्सूक्ष्मां श्मश्रुरेखां प्रकाशयन् ॥
पूर्णप्रेमसरच्चक्षुःसौम्यभावं विभावयन् ॥1.33.१०॥  
चित्ताकृष्टिसमारब्धमन्दहास्यभरावुभौ ।  
रक्तौ कपोलकौ कृत्वा रतिं देवीं कटाक्षयन् ॥११॥
क्वचित्व् चिद् द्वयोर्योगं बोधयन्ती रतिक्रियाम् ।  
नेत्रयोः प्रान्तभागे तन्मुहुः कुर्वन् मिलन्क्रियाम् ॥१२॥  
भ्रूकुटेर्वक्रभावस्य कृत्वा तु कामठं धनुः ॥
धृत्वा तत्राऽऽम्रपुष्पाणां बाणं तु प्रथमं हि सः ॥१३॥  
सुगन्ध्यत्तरतैलादि द्वितीयं बाणमेव च ॥
तृतीयं सर्वतोभावप्रबलाऽऽसक्तत्राटकम् ॥१४॥  
चतुर्थं युवरूपाङ्गदर्शनाऽऽकर्षणाह्वयम् ।  
पञ्चमं मोहसंवेगं निकषागमकं तथा ॥१५॥
चञ्चत्स्वर्णसमे काये रोम-जनन-दर्शनम् ॥
स्वर्णवर्णं तरं वस्त्रं लूतान्तुतसमं दधन् ॥१६॥  
धातूद्भेदकरं सर्वं किशोरं षोडशाब्दकम् ॥
रूपं सन्दर्शयन् धीरः श्रीहरिं प्रणनाम ह ॥ १७ ॥  
किं मे कार्यं भवेद् देव! सेवकस्येत्युवाच सः ॥
मयोक्तस्त्वं प्रतिव्यक्ति भूत्वाऽऽविश श्रियो हृदि ॥१८॥
रज उत्पादकस्त्वं वै रत्यर्थं भव सर्वदा ॥
तत्राविश्य तथा वीर्योत्पादको भव सर्वथा ॥१९॥  
अन्येष्वाविश्य सृष्टौ मे सर्वत्र तत्करो भव ॥
सृष्टिर्येन सदा तत्तद्भावबद्धा स्थिरा भवेत् ॥1.33.२०॥  
इत्याज्ञां स समागृह्य सन्निवेशितवान् हृदि ।  
तदा त्वं प्रथमं लक्ष्मि! समाश्लेषितवत्यभूः ॥२१॥  
मदङ्गसङ्गमाल्लक्ष्मि शान्तस्ते ज्वर आस ह ॥
मम वीर्यस्य ते गर्भे वासात्पुत्रोऽभवद्धनम् ॥२२॥  
धनं सुशुविषे तं त्वं यत्काले समयः स च ।  
तृतीयेन च कामेन ह्यावयोः कृतयोजनात् ॥२३॥  
तथा पुत्रतृतीयाभ्यामावाभ्यां सुदशागमात् ।  
धनेन च सह त्रयो वयं प्राप्ता दशां शुभाम् ॥२४॥  
दशा पुत्रवती जाता धनत्रयोदशी मता ।  
अत्र ते पूजनं ये वै कुर्वन्ति धनकाङ्क्षिणः ॥२५॥  
तेषां सुवर्णरजतरत्नादिधनमावह ॥
कामस्ततः समाज्ञप्तो मया बाणसहायकः ॥२६॥  
गच्छ सृष्टौ किशोरेषु देहेष्वाविश सर्वतः ।  
रजोवीर्यसमुत्पत्तिकरः सृष्टिसहायकृत् ॥२७॥  
कामेनाऽभ्यर्थिता स्वस्य सहाया पूर्वगामिनी॥
युवावस्था मया दत्ता कामाय पूर्वचारिणी ॥२८॥  
ततस्तत्र कृते वासे द्वितीया सहचारिणी ॥
रतिः पत्नी मया सृष्टा दत्ता कामाय रामणी ॥२९॥  
दासः स्वार्थाऽभिधस्तस्मै मया कामाय चार्पितः॥
अनुजः स तु कामस्य मानसो मम बालकः ॥1.33.३०॥  
हावभावौ तथा पुत्रौ मानसौ च मया कृतौ ॥
दत्तौ कामाय तौ तत्र भवतः सहसञ्चरौ ॥३१॥  
प्रेमाख्याश्च ततः पुत्रौ मानसश्च मया पुनः ॥
समुत्पाद्य प्रदत्तोऽस्मै सोऽप्यभूदस्य साहभूः ॥३२॥  
संश्लेशाख्यस्ततो गुप्तात्पुत्र उत्पाद्य चार्पितः ॥
सोऽप्यभूत् कामदेवस्य गुप्तेन्द्रियसहायकः ॥३३॥  
जागराख्यस्ततो दासो मया दत्तोऽस्य जाग्रते ।  
स्वादभोगौ च तद्दासौ समुत्पाद्य समर्पितौ ॥३४॥  
स्रावाख्यश्च ततः पुत्रो मयोत्पाद्य तथाऽर्पितः।  
सोऽप्यभूत् तत्र बिन्दूनां कामवेगसहायकः ॥३५॥  
आनन्दाख्यस्ततः पुत्रो मया धातोः प्रकाशितः ।  
स चाऽप्यस्मै प्रदत्तो वै कार्ये फलसहायकृत् ॥३६॥  
उत्तेजनस्तथा पुत्रो मयोत्पाद्य तथाऽर्पितः ॥
चिरं जाग्रबलाऽऽपूरकार्कश्येन सहायकृत् ॥३७॥  
निर्वृत्तिश्च मया दासी ततोऽप्यस्मै समर्पिता ॥
स्रावोत्तरं समागम्य विश्लेषयति देहिनौ ॥३८॥  
शैथिल्यं च ततो दासो मयोत्पाद्य समर्पितः ॥
तिष्ठति तत्र घटिका कामनिवृत्तिबोधकः ॥३९॥  
इत्येवं मण्डलं देवि! मया सृष्ट्यर्थमादृतम् ॥
कृतं दत्तं रक्षितं च ऐशे जैवे द्वये द्वये ॥1.33.४०॥  
तद्वै मदात्मकं सर्वं भावयन्नैति बन्धनम् ।  
मया पञ्चाग्नयः क्लृप्ताः स्वस्मादेव प्रकाशिताः ॥४१॥  
नरो नारी तथा कामो वीर्यं रजश्च पञ्चकम् ॥
अग्नयः पञ्च ते प्रोक्ता मया मत्तः प्रकाशिताः ॥४२॥  
धातोश्चापि तथाऽवस्थाः पञ्चपञ्चाग्नयस्त्विमे ॥
पुरुषः प्रथमो ह्यग्निः पौरुषो धातुरुच्यते ॥४३॥  
लिङ्गमग्निद्वितीयस्तु लैङ्गो धातुः स उच्यते ॥
योनिस्ततस्तृतीयोऽग्निर्योनौ धातुस्तदोच्यते ॥४४॥  
गर्भस्ततश्चतुर्थोऽग्निर्गार्भो बालः स उच्यते ।  
अपत्याग्निः पञ्चमश्चाऽऽपत्येयो मूर्त उच्यते ॥४५॥  
इत्येवं धातुबीजाद्वै सृष्टिः प्रचलति ध्रुवम् ॥
ज्ञात्वा मदात्मकान् ताँस्तूपास्ते व्यक्तिः समाहितः ॥४६॥  
मम भावपरिध्यानान्मामेति नैति बन्धनम् ।  
कामस्तु देहिनोः स्नेहाद् बन्धनाय प्रकल्प्यते ॥४७॥  
स एव ब्रह्मणोः स्नेहः कल्पितौ मुक्तये मतः ॥
ब्रह्मदृष्टया गुणो यस्माद् भेददृष्टया तु दूषणम् ॥४८॥  
निर्गुणत्वाद्धरेः सर्वा योगाच्च निर्गुणाः क्रियाः ॥
हरेर्जाताद्धरेर्योगाद्धरेः प्रजननाश्रयात् ॥४९॥  
देवो हि प्रोच्यते कामो रतिर्देवी तदाश्रयात् ॥
तस्माद्देवस्य देवत्वं सर्वदेवहरेर्बलात् ॥1.33.५०॥  
कामो मूर्तिर्हरेर्बोध्या देह्यानन्दसुखप्रदा ॥
आनन्दो ब्रह्मणो रूपं ब्रह्मदृष्टया न बन्धकृत् ॥५१॥  
लक्ष्मि! ते च सुतौ द्वौ वै व्याजश्च व्यवसायकः ॥
तौ ददामि जना याभ्यां सोद्यमाः स्युः सुखाश्रयाः ॥५२॥  
इति श्रीलक्ष्मीनारायणीयसंहितायां प्रथमे कृतयुगसन्ताने ताम्बूलनिमित्तकामोत्पत्तितत्सन्तानक्रियाऽग्नीनां वर्णननामा त्रयस्त्रिंशोऽध्यायः ॥ ३३ ॥  
    
