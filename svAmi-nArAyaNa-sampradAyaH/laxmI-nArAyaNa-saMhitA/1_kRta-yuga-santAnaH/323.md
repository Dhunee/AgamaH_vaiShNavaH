+++
title = "३२३"

+++
    
श्रीलक्ष्मीरुवाच-  
    
नारायण हरे स्वामिन् परमात्मन् परात्पर ।  
कृष्णनारायण विष्णोऽन्तर्यामिन् परमेश्वर ॥१ ॥
पुरुषोत्तम चात्मेश प्राणेश प्रिय मानद ।  
यदुक्ता भवता धर्मपत्न्यः सन्ति त्रयोदश ॥२ ॥
कास्ताः कस्मात् कदा कुत्र समुत्पन्नाश्च हेतुना ।  
केन कार्यं च किं तासां वद वक्तव्यमेव चेत् ॥३ ॥
तारिता पाविता कीर्तिं गमिताऽहं कृपालुना ।  
श्रावयित्वा कथां देव्यां पुरुषोत्तमयोगिनीम् ॥४ ॥
धर्मपत्नीस्मरणार्थं विस्तराद् वद नाथ मे ।  
स्वर्गमोक्षप्रदा दिव्यां कथां वै धर्मयोषिताम् ॥५ ॥
श्रीनारायण उवाच---  
शृणु लक्ष्मि! धर्मपत्नीनां कथां मोक्षदां शुभाम् ।  
सृष्ट्यादौ खलु सञ्जातां कथयामि निबोध मे ॥६ ॥
अक्षरे तु परे धाम्नि वर्तते पुरुषोत्तमः ।  
तस्मिन् दिव्या शक्तयश्च सन्ति शतसहस्रशः ॥७ ॥
तदैकोऽहं बहु प्रजायेयेति कल्पना व्यधात् ।  
नित्यो दिव्यगुणाः शक्त्यात्मका मूर्तास्तदाऽभवन् ॥८ ॥
श्रद्धा मैत्री दया शान्तिस्तुष्टिः पुष्टिः समुन्नतिः ।  
क्रिया बुद्धिश्च मेधा च तितिक्षा ह्रीश्च द्वादश ॥९ ॥
मूर्तिश्चेत्यधिका भक्तिनाम्ना तत्र सदोच्यते ।  
एता हरेः स्वरूपाद्वै जज्ञिरे शक्तयः स्त्रियः ॥१० ॥
नित्या हरावपि छाया भवन्ति लोकमुक्तये ।  
द्वितीयरूपमाधाय वसन्ति जीवजातिषु ॥११ ॥
यदा ता रूपयुक्ताश्च सम्भूता ब्रह्मरूपतः ।  
तदा ताः प्रार्थयत् कृष्णनारायणं पुमुत्तमम् ॥१ २ ॥
वयं भवतः सङ्कल्पाद् यतो हुताः स्म केशव ।  
समूर्ताश्च भवन्मूर्तिमय्य स्मो नान्यगा यतः ॥१३ ॥
आज्ञापय यथायोग्यं कार्यमस्मादृश प्रभो ।  
इति चाभ्यर्थितः कृष्णनारायणः परेश्वरः ॥१४॥
विचार्य प्राह ताः सर्वाः छायारूपा भवन्तु वै ।  
छायात्मकानि यान्यत्र रूपाणि वो भवन्ति वै ॥१५ ॥
तानि सर्वाणि सृष्टौ तु देहिषु विचरन्त्विति ।  
इत्याशां श्रीहरेः प्राप्य सृष्टौ जाता गुणात्मिका ॥१६ ॥
व्यापिकाः शक्तयस्तास्तु श्रोहरेरिच्छयाऽभवन् ।  
किन्त्वसुरेषु दैत्येषु दानवेषु च सर्वथा ॥१७॥
सुखं तासामभवन्न तामसानां गृहेषु च ।  
ततः सर्वा मिलित्वैव ययुः श्रीबदरीवनम् ॥१८ ॥
तपस्तेपुरतिरौद्रं परमेश्वरवाञ्च्छया ।  
गङ्गातीरं समासाद्य निर्जलाहारतः स्थिताः ॥१९ ॥
सहस्रवर्षपर्यन्तं पुरुषोत्तममानसाः ।  
आविरासीत्तदा कृष्णनारायणः स्वः प्रभुः ॥२० ॥
प्राह ताः किं कथं चेदृक् तप्यते दारुणं तपः ।  
भवतीनां तपश्चर्याप्रभावेणाऽस्मि वर्धितः ॥२१ ॥
मद्गुणाः शक्तयो मे च मम वृद्धिपरायणाः ।  
मत्पुष्टिदाः सुखदाश्च भवत्यः सन्ति सर्वथा ॥२२॥
साहाय्यार्थं भवतीनां समायातोऽस्मि वै यतः ।  
निवेदयन्त्वभिमतं तपोभिश्च किमिष्यते ॥२ ३ ॥
इत्यावेद्य हरिस्तत्र क्षणं मौनं स्थितस्ततः ।  
ऊचुस्ताः शक्तयः सर्वाः प्रभो! दानवदैत्यके ॥२४॥
आसुरेषु सुखं नैव भवत्यस्माकमीश्वर! ।  
अधर्मस्य निवासेन वयं तत्र हि दुःखिताः ॥२५॥
तत आकृष्य भगवन् कुरु नः सुखिता सदा ।  
हरिः प्राह तदा तास्तु विचिन्त्य क्षणमात्रतः ॥२ ६ ॥
पुरुषोत्तममासान्तदिवसस्य व्रतं महत् ।  
कुरुताऽत्र देवनदीतीरे स्वेष्टं भविष्यति ॥२७॥
इत्युक्त्वाऽन्तर्हितो देवः तापस्यश्च यदा पुनः ।  
समयोऽधिकमासस्य ह्यायातस्तास्तदन्तिमे ॥२८ ॥
दिवसे पूजनं कृष्णनारायणस्य वस्तुभिः ।  
भावैश्च विविधैः सर्वाश्चक्रुः पुष्पाक्षतादिभिः ॥२९ ॥
सायं प्राविर्बभूवात्र भगवान् पुरुषोत्तमः ।  
वरं वृणुत वो देव्यो यथेष्टं दातुमागतः ॥३० ॥
चकिताश्च तदा ताश्च वव्रिरे धर्मरक्षणम् ।  
धर्माश्रिता वयं कृष्ण रक्षिताः स्याम सर्वथा ॥३१ ॥
त्वया रक्षा प्रकर्तव्या सदा श्रीपुरुषोत्तम ।  
इति श्रुत्वा हरिः प्राह तथास्त्विति पुनस्ततः ॥३ २॥
प्राह ताः शक्तयः सर्वा यान्तु दक्षगृहं शुभाः ।  
असिक्नी पुत्रिकाः सन्तु भवतीनां ततः पिता ॥३३ ॥
दक्षो दास्यति धर्माय पत्न्यर्थं वै त्रयोदश ।  
तैरेव नामभिः ख्याता भविष्यथ यथायथम् ॥३४॥
ततोऽहं मूर्तितो ब्रह्मचर्यधर्मो हरिः स्वयम् ।  
नारायणो नरसखा चोत्पत्स्ये बदरीवने ॥३५ ॥
भवतीनां अधर्माणां करिष्ये रक्षणं सदा ।  
इत्युक्त्वा प्रययौ कृष्णनारायणो विलीनताम् ॥३६ ॥
ताश्च तपः परित्यज्याऽसिक्न्यां प्रविविशुस्तदा ।  
दक्षसङ्कल्पमात्रात् ताः कन्यका अभवँस्तदा ॥३७॥
जातमात्रा युवत्यश्च सुन्दर्यो वरणाऽर्हणाः ।  
जातिस्मराः सुरूपाश्च धर्मार्थं कृतविग्रहाः ॥३८ ॥
धर्मकाङ्क्षावतीर्दृष्ट्वा धर्मार्थं कृतनिश्चयः ।  
दक्षः प्रतीक्षते धर्मयोगस्य समयं शुभम् ॥३९ ॥
तावत् तीर्थनिमित्तेन बदर्याश्रममार्गगम् ।  
दक्षगृहं समालोक्य धर्मो विश्रान्तये क्षणम् ॥४० ॥
ययौ दक्षगृहं ज्ञात्वाऽतिथिसत्कारशोभितम् ।  
ब्रह्मपुत्रं भ्रातरं च ज्ञात्वा स्मृत्वा विशेषतः ॥४ १ ॥
दक्षो दृष्ट्वाऽतिसन्तुष्टश्चातिथ्यं विदधे बहु ।  
ददौ सम्पूज्य ताः सर्वा धर्माय तु त्रयोदश ॥४२ ॥
पुत्र्यो विवाहविधिना कृतकृत्योऽभवत्तदा ।  
धर्मोऽपि ताः समादाय ययौ बदरिकाश्रमम् ॥४३ ॥
गङ्गा पीत्वा जले स्नात्वा धर्मारण्यं जगाम ह ।  
नारायणो नरसखा धर्मे सम्प्रविवेश ह ॥४४॥
पत्नीभिः सहितो धर्मो जगाम वत्सरान्तरे ।  
तीर्थानि संविधायैव सर्वाणि बदरीवनम् ॥४५॥
तत्र कृष्णेच्छया साक्षात् नरनारायणावुभौ ।  
मूर्तेस्तु तपसा जातौ पुरुषोत्तमसद्व्रतात् ॥४६ ॥
धर्मपुत्रौ मूर्तिपुत्रौ जातमात्रौ महत्तमौ ।  
युवानौ भगवन्तौ तौ ब्रह्मचर्यपरौ सदा ॥४७॥
तापसौ लोककल्याणकरौ प्राविर्बभूवतुः ।  
श्रद्धायामथ धर्मस्य कामः पुत्रो बभूव ह ॥४८ ॥
कामः सङ्कल्प इत्युक्तो धर्मपुण्यप्रभाववान् ।  
सङ्कल्पस्य सुतो जातो व्यवसायाऽभिधानकः ॥४९ ॥
मैत्री स्नेहं विजज्ञे चोपकारं सुषुवे दया ।  
शान्तिः क्षेमं सुतं जज्ञे सन्तोषस्तुष्टिजः सुतः ॥५० ॥
पुष्ट्या लाभः सुतो ह्युन्नतेस्तु चाभ्युदयः सुतः ।  
क्रियायां तु नयः पुत्रो दण्डः समय इत्यपि ॥५ १ ॥
बुद्धेर्बोधः सुतश्चापि ह्यप्रमादश्च तावुभौ ।  
मेधापुत्रौ शुभश्रुतौ तितिक्षाया विरामकः ॥५२॥
ह्रियाः पुत्रो नियमश्च मूर्तेर्नरनरायणौ ।  
कृष्णहरीति चत्वारो धर्मवंशो हि बद्रिके ॥५३ ॥
वर्तते स्म सुखं लक्ष्मि! सेवानुसेवने रतम् ।  
अथ वै वेधसो लोके सत्ये ब्रह्मसभास्थले ॥५४॥
पुरुषोत्तममासान्ते पुरुषोत्तमपूजनम् ।  
उत्सवेन च महता सम्भारैर्बहुकोटिभिः ॥५५ ॥
कृतं देवर्षिमुनिभिर्मानवैश्चान्यजातिभिः ।  
बहुभक्त्याऽति भावैश्च सर्वस्वार्पणपूर्वकम् ॥५६॥
तेन धर्मश्च तत्पत्न्यः पुत्राश्च पुरुषोत्तमः ।  
प्रसन्नाः सम्बभूवुश्चासीम तोषमुपागताः ॥५७॥
निशीथेऽमादिवसान्ते पूजा नीरोजनोत्तरम् ।  
तद्भक्तेभ्यो व्रतिभ्यश्च दर्शनं दातुमिच्छवः ॥५८॥
समाजग्मुरदृश्यास्ते व्योम्नि गीत्युपलक्षिताः ।  
पुरुषोत्तमभक्तानां मध्ये त्वाविर्बभूव ह ॥५९॥
सहसा तेजसां पुञ्जः स च द्राग्व्याप चाम्बरे ।  
कोटिकोटीन्दुसदृशं घनीभूतं च तन्महः ॥६०॥
प्रादुर्भूतमथ स्थैर्यं प्राप विद्योतयद् दिशः ।  
स्वरा ग्रामा मूर्छनाश्च नादाश्चासन्मनोहराः ॥६१॥
तदा तत्र च पश्यत्सु सुराद्येषु मनोहरा ।  
युवत्यदृश्यतैका स्त्री दिव्यरूपा मनःप्रिया ॥६२॥
दिव्यकौसुम्भवसना दिव्यालङ्कारशोभिता ।  
रूपानुरूपसौन्दर्या प्रसन्ना स्वर्णसूज्ज्वला ॥६३॥
सर्वशृङ्गारशोभाढ्या सर्वाऽऽभरणभूषिता ।  
केशभारधृतपुष्पा सुस्मितभ्रूविलासिनी ॥६४॥
निर्मलाऽम्बरसंवीता काञ्चीनूपुरभूषिता ।  
मनांसि मोहयमाना लावण्येनापि योषिताम् ॥६५॥
विपञ्चीं वादयमाना सख्याऽनुपूरितस्वरा ।  
गीत्यैव मानहन्त्री च गन्धर्वाप्सरसामपि ॥६६॥
अन्याश्च द्वादश नार्यो गानं नारायणस्य ह ।  
चक्रुः सतालमानं वै हरन्त्यो मानसान्यपि ॥६७॥
तासां पुत्राश्च सुदिव्याः प्रसन्नाः कृतगायनाः ।  
सवादित्राश्च तन्मध्ये कृष्णनारायणो हरिः ॥६८॥
अधिमासस्तथा राधालक्ष्म्याद्या दिव्ययोषितः ।  
सर्वेऽदृश्यन्त तत्रैव सभायां वेधसो गृहे ॥६९॥
अक्षराधिपतिः कृष्णोऽनादिः श्रीपुरुषोत्तमः ।  
आशीर्वादान् वदन् देवोऽदृश्यत पद्मलोचनः ॥७०॥
चतुर्हस्तो धर्मदेवोऽदृश्यत श्वेतभास्वरः ।  
वेदवाक्यैर्वदन् भक्तान् दर्शयँश्च प्रसन्नताम् ॥७१॥
ब्रह्मादयश्च तान् दृष्ट्वा चात्यद्भुतं तदा विदुः ।  
मुग्धास्तु क्षणमात्रं ते हृष्टाश्चातिमुदा च तान् ॥७२॥
नेमुः कृष्णं विदित्वैव तथा श्रीपुरुषोत्तमम् ।  
राधालक्ष्म्यादिकाश्चापि धर्मं मूर्तिं सुताँस्तथा ॥७३॥
श्रद्धादिकास्तथा नत्वा तुष्टुवुः परमादरात् ।  
नारायण! नमस्तुभ्यं नारायण्यै नमोनमः ॥७४॥
धर्मदेव नमस्तुभ्यं धार्मिकेभ्यो नमोनमः ।  
श्रद्धादिभ्यो नमश्चास्तु नमोऽस्तु भक्तिमूर्तये ॥७५॥
राधारमादिशक्तिभ्यो नमः पुमुत्तमाय च ।  
उद्धरणाय लोकानामस्माकं तु विशेषतः ॥७६॥
दर्शनं दत्तवन्तः स्थ यूयं वै परमेश्वराः ।  
कृतार्थाः स्म कृता देवा अथ युष्माभिरत्र वै ॥७७॥
कृपां कृत्वा निदेशश्चेज्ज्ञातव्यश्चोपदिश्यताम् ।  
श्रुत्वोवाच तदा देवान् ब्रह्मादीन् पुरुषोत्तमः ॥७८॥
पुरुषोत्तममासेऽत्र भवद्भिर्लोकनायकैः ।  
प्रजाभिश्च मम भक्तिः कृताऽस्मिन्पुरुषोत्तमे ॥७९॥
धर्मः कृतस्तथाऽत्यर्थे श्रद्धाद्याः पोषितास्तथा ।  
सकुटुम्बः पोषितोऽहं भूत्वा दातुं स्वदर्शनम् ॥८० ॥
समागतोऽस्मि कृपया भद्रं वोऽस्तु महत्तमम् ।  
नान्यथा दर्शनं मे स्यात्प्रत्यक्षं योगिनामपि ॥८ १ ॥
वरं वृणुत तुष्टोऽस्मि यूयं मत्स्वाभिवाञ्च्छितम् ।  
इति कृपावचः श्रुत्वा प्रणेमुश्चक्रुरर्चनम् ॥८२॥
वव्रुश्चास्मद्धृदयेषु वसन्तु सर्वदा तथा ।  
रक्षन्त्वस्मान् निदेशस्थान् पाहि कार्ये गुरो सदा ॥८३ ॥
भक्तान् स्वधामं दिव्यं त्वं निष्कामान्नय माधव ।  
सकामान् पूरय स्वेष्टं कृपां वर्षय वर्षय ॥८४॥
इति स्तुत्वा विरेमुस्ते तथास्त्वित्याह केशवः ।  
सकुटुम्बो वरं दत्वा ब्रह्मादिभ्यः पुमुत्तमः ॥८५॥
तिरोबभूव सहसा त्वाश्चर्यं जनयद्धरिः ।  
एवं भगवता तेन स्वभक्तानां मनोरथाः ॥८६॥
पूर्यन्ते सकला लक्ष्मि! रक्ष्यन्ते तु क्षणे क्षणे ।  
पुरुषोत्तमभक्तानां नानवाप्यं हि विद्यते ॥८७॥
यः पठेच्छृणुयाच्चैतत्पुरुषोत्तमतोषणम् ।  
तस्य सर्वमनःकामान् पूरयिष्यति वै हरिः ॥८८॥
इति श्रीलक्ष्मीनारायणीयसंहितायां प्रथमे कृतयुगसन्ताने पुरुषोत्तममासमाहात्म्ये धर्मदेवस्य तत्पत्नीनां तत्पुत्राणां च प्राविर्भावस्ततो ब्रह्मादिकृतपुरुषोत्तममासव्रतेन प्रसन्नश्रीहरिणा सकुटुम्बेन ब्रह्मादिभ्यो दर्शनं वरदानं च दत्तमित्यादिनिरूपणनामा त्रयो-विंशत्यधिकत्रिशततमोऽध्यायः ॥३२३॥
    
