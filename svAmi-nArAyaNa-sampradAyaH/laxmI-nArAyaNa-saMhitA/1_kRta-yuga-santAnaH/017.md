+++
title = "०१७"

+++
श्रीनारायण उवाच-  
निबोध लक्ष्मि! वक्ष्यामि बहूपासनतत्पराः ।  
रुद्रस्याऽसङ्ख्यदासीश्च गणाँश्चाऽऽयुधरूपिणः ॥१ ॥
रम्याः सौम्याः सुरूपाः सुदृढबन्धनगात्रिकाः ।  
समसक्थिकटिजङ्घाः समसूक्ष्मसुमध्यमाः ॥२ ॥
काश्चित् कुब्जा वामनिका वरगात्राः शुभाननाः ।  
पुण्ड्राश्च विकटाश्चैव करालाश्चिपिटाननाः ॥३ ॥
लग्बोदरा ह्रस्वभुजास्त्रिनेत्राश्च हयानना ।  
मृगेन्द्रवदना ह्रस्वपादिकाश्च गजाननाः ॥४ ॥
गजवक्त्रोदराश्चान्याः सिंहव्याघ्राननास्तथा ।  
लोहिताक्षा महास्तन्यः सुभगाश्चारुलोचनाः ॥५ ॥
ह्रस्वकुञ्चितकेशाश्च सुन्दर्यश्चारुगण्डकाः ।  
सर्वास्ताः कामरूपिण्यो दृढमध्या वराः स्त्रियः ॥६ ॥
पूर्णप्रियसुसद्भाषा हावभावान्विताः सदा ।  
रमते भगवाँस्ताभिर्दशबाहुर्महेश्वरः ॥७ ॥
नन्दिना च गणैः सार्धं विश्वरूपैर्महात्मभिः ।  
तथा रुद्रगणैश्चापि तुल्यौदार्यपराक्रमैः ॥८ ॥
पावकात्मजसङ्काशैर्यूपदंष्ट्रोत्कटाननैः ।  
वन्द्यमानो विमानस्थैःपूज्यमानश्च तत्परैः ॥९ ॥
सर्वर्तुकुसुमां मालां प्रसञ्जिघ्रन्नुरस्थिताम् ।  
नीलोत्पलदलश्यामं पृथुताम्रायतेक्षणम् ॥1.17.१० ॥
इषत्कराललम्बोष्ठं तीक्ष्णदंष्ट्रगणाश्रितम् ।  
षडूर्ध्वनेत्रं दुष्प्रेक्ष्यं रुचिरं दिव्यवाससम् ॥११ ॥
आहवेष्वपरिक्लिष्टं सर्वेषामरिनाशनम् ।  
बाहुना बाहुमावेश्य पार्श्वे सव्येऽन्तरे स्थितम् ॥१२ ॥
राजते पट्टिशं तस्य वामाग्रकरगोचरम् ।  
महाभैरव निर्घोषं बलेनाऽप्रतिमौजसम् ॥१३ ॥
दशवर्णधनुश्चैव विचित्रं शोभतेऽधिकम् ।  
त्रिशूलं विद्युताभासममोघं शत्रुनाशनम् ॥१४॥
जाज्वल्यमानो वपुषा परशुस्तत्त्विषायुतः ।  
असिश्चैवौजसां श्रेष्ठः शीतरश्मिः शशी तथा ॥१५॥
तेजसा वपुषा कान्त्या देवेशस्य महात्मनः ।  
स्थितः पुरस्ताद् देवस्य शातकुम्भमयो महान् ।  
शोभते रुचिरः श्रीमान् सर्वारिसुकमण्डलुः ॥१ ६॥
असिमावेश्य कोशे च पाण्डुराम्बरधारिणी ।  
वक्षःस्थितेन महता मौक्तिकेन विराजिता ॥
चतुर्भुजा महाभागा विजया लोकसम्मता ॥१७॥
देव्या आद्यप्रतीहारी श्रीरिवाऽप्रतिमा परा ।  
भ्राजमाना स्थिता चैव कृत्वा देवस्य चाञ्जलिम् ॥१८॥
तस्या पृष्ठाऽनुगाश्चान्याः स्त्रियोऽप्सरोगणान्विताः ।  
ताः खल्वभिनवैः कान्तैरुपतिष्ठन्ति शङ्करम् ॥१९॥
सर्वलक्षणसम्पन्ना वादित्रैरुपबृंहिताः ।  
उपगायन्ति देवेशं गणा गन्धर्वयोनयः ॥1.17.२०॥
अभ्युन्नतो महोरस्कः शरन्मेघसमद्युतिः ।  
शोभते नदमानश्च गोपतिस्तस्य वेश्मनि ॥२१ ॥
परिवारयुतः स्कन्दः पुत्रोऽस्याऽमितवीर्यवान् ।  
रक्ताम्बरधरः श्रीमान् वराऽम्बुजदलेक्षणः ॥२२॥
तस्य शाखो विशाखश्च नैगमेयश्च चाष्टवान् ।  
व्यपेतव्यसनाः शिष्याः प्रजानां पालने रताः ॥२३॥
तैः सार्धं स महावीर्यः शोभते शिखिवाहनः ।  
बालक्रीडनकैः सङ्क्रीडति वै विश्वतोमुखः ॥२४॥
व्याघ्राश्चैवानुगास्तत्र काञ्चनाभास्तरस्विनः ।  
स्वच्छन्दचारिणः सर्वे स्वयं देवेन निर्मिताः ॥२५॥
मृत्योर्मृत्युसमास्ते तु यमदर्पाऽपहारिणः ।  
सिंहा रुद्रगणाः सन्ति रुद्रेच्छावशवर्तिनः ॥२६॥
मन्दराद्रिप्रकाशानां बलेनाऽप्रतिमौजसाम् ।  
हारकुन्देन्दुवर्णानां विद्युद्घननिनादिनाम् ॥२७॥
चूडामणिधराणां वै मेघसन्निभवाससाम् ।  
श्रीवत्साङ्कितवज्राणामङ्गुलीशूलपाणिनाम् ॥२८॥
एवंविधसुरूपाणां देवानां दैवशालिनाम् ।  
सिंहानां तस्य प्रासादमुख्यस्तम्भेष्ववस्थितिः ॥२९॥
यद्वै सहस्र सिंहानामीश्वरेण महात्मना ।  
निज क्रोधात्कृतं क्रोधास्ते सर्वे सिंहविग्रहाः ॥1.17.३० ॥
अथ रुद्रमहेशस्य भक्तिर्यैरनुकल्पिता ।  
ह्रीमन्तः सूर्जिता दान्ताः शौर्ययुक्ता ह्यलोलुपाः ॥३ १॥
कर्मणा मनसा वाचा विशुद्धेनान्तरात्मना ।  
अनन्यमनसो भूत्वा प्रपन्ना ये महेश्वरम् ॥३२॥
तैर्लब्धं रुद्रसालोक्यं शाश्वतं पदमव्ययम् ।  
भवस्य रूपसादृश्यं नीताश्चैव ह्यनुत्तमम् ॥३३॥
सर्वे वैश्वानरमुख्या विश्वरूपाः कपर्दिनः ।  
नीलकण्ठाः सितग्रीवास्तीक्ष्णदंष्ट्रास्त्रिलोचनाः ॥३४॥
अर्धचन्द्रकृतोष्णीषा जटामुकुटधारिणः ।  
सर्वे दशभुजा वीराः पद्मान्तरसुगन्धिनः ॥३५॥
तरुणादित्यसङ्काशाः सर्वे ते पीतवाससः ।  
पिनाकपाणयः सर्वे श्वेतगोवृषवाहनाः ॥३६॥
श्रियान्विताः कुण्डलिनो मुक्ताहारविभूषिताः ।  
तेजसोऽप्यधिका दैवात्सर्वज्ञाः सर्वदर्शिनः ॥३७।  
विभज्य बहुधाऽऽत्मानं जरामृत्युविवर्जिताः ।  
क्रीडन्ति विविधैर्भावैर्भोगान्प्राप्य सुदुर्लभान् ॥३८।  
स्वच्छन्दगतयः सिद्धाः सिद्धैश्चान्यैर्विबोधिताः ।  
एकादशानां रुद्राणां कोट्योऽनेकास्ततः कृताः ॥३९॥
एभिः सह महात्मा स देवदेवो महेश्वरः ।  
भक्तानुकम्पी भगवान् मोदते भक्तसत्पतिः ॥1.17.४० ॥
आभूतसम्प्लवे घोरे सर्वप्राणभृतां क्षये ।  
महाभूतविनाशान्ते प्रलये समुपस्थिते ॥४१ ॥
अनेकरुद्रकोट्यश्चाऽनेकदासीगणास्तथा ।  
अनेकगणव्याघ्राद्या नैकसिद्धादयश्च ये ॥४२॥
रुद्रलोकगताः सर्वे महात्मानो महेश्वरे ।  
रुद्रे यान्ति लयं सर्वे रुद्रो ब्रह्मणि लीयते ॥४३ ॥
प्रपद्य परया भक्त्या ज्ञानयुक्तेन चेतसा ।  
प्राप्नोति रुद्रसालोक्यं शाश्वतं पदमव्ययम् ॥४४॥
अजपुत्रस्य रुद्रस्य सृष्टी रुद्रात्मिकी त्वियम् ।  
दासदासीगणव्याघ्रयानवाहनरूपिणी ॥४५॥
आयुधसिद्धगन्धर्वाऽप्सरोमागधसेविका-  
गृहोद्यानमहासौधनदीपद्मादिमण्डना ॥४६ ॥
सर्वा सत्त्वमयाकारा सत्त्वरूपा सुसौख्यदा ।  
रुद्रस्य रौद्रभावो यः स न वै वर्ततेऽत्र यत् ॥४७॥
तस्मात्तु ब्रह्मणा चेयं सत्यलोकनिवासिनी ।  
रौद्री तु सात्त्विकी सृष्टिः सर्वदा वै स्थिरीकृता ॥४८॥
दृष्ट्वेमां सुखदां सृष्टिं ब्रह्मा तुष्टिं जगाम ह ।  
किन्तु सात्त्विकदेवास्ते रुद्रास्तद्दासदासिकाः ॥४९॥
सुखं सात्त्विकमासाद्य प्राप्यैश्वर्याणि कृत्स्नशः ।  
ऐश्वर्येषु सुखेष्वासन् लीना वै वोधदुर्बलाः ॥1.17.५०॥
अतस्ते वञ्चिता यत्स्युर्ज्ञानेन पारमार्थिना ।  
तथासति कदाचिद्वा मोक्षमार्गस्य रोधनम् ॥५१ ॥
आपत्तेश्चाऽनर्थप्राप्तिरित्येवं मा भवेदिति ।  
विचार्य्यैव स्वयं ब्रह्मा सृष्टिं ज्ञानभरां शुभाम् ॥५२॥
मोक्षदां ब्रह्मसंलग्नां मानसीं ब्रह्मरूपिणीम् ।  
कर्तुं मनो दधे पश्चात् ध्यातुं चक्राम सिद्धये ॥५३॥
इति श्रीलक्ष्मीनारायणीयसंहितायां प्रथमे कृतयुगसन्ताने सात्त्विकरुद्रदासदासीगणादिसृष्टिकथननामा सप्तदशोऽध्यायः ॥१७ ॥
    
