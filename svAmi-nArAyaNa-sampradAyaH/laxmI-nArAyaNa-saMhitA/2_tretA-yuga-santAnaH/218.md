+++
title = "२१८"

+++
श्रीकृष्ण उवाच-  
राधिके प्रतिपत्प्रातश्चाश्वीनकृष्णपक्षके ।  
पेयिस्थायाः सन्निधौ वै महोद्याने हि कोटिशः ॥१ ॥
नृपः सैन्येन कृष्णस्य स्वागतं स्वं व्यधारयत् ।  
विमानं बालकृष्णस्य दिव्यसूर्यनिभप्रभम् ॥२ ॥
जना दृष्ट्वा जयशब्दान् चक्रुर्हर्षसमन्विताः ।  
राजदर्शितमार्गेणाऽवातारयद् विमानकम् ॥३ ॥
पेयिस्थाया नगर्या उद्याने ध्वजादिशोभिते ।  
विमानं चाऽवर्धयँश्च प्रजा अक्षतचन्दनैः ॥४ ॥
पुष्पाञ्जलिभिश्चात्यर्थं गीतिभिः स्वागतं व्यधुः ।  
अनादिश्रीकृष्णनारायणो विमानतो बहिः ॥५ ॥
आययौ च तदा सूर्याननं विलोक्य मानवाः ।  
क्षणं तेजोधर्षिताश्चाऽभवैंस्ततः कृपानिधिः ॥६ ॥
चन्द्राननोऽभवच्छीघ्रं शान्तसुधाप्रवर्षणः ।  
ददृशुश्च जनाः सर्वे तदा श्रीकृष्णवल्लभम् ॥७ ॥
कोटीश्वरो नृपः कृष्णकण्ठे हारं ददौ शुभम् ।  
पपौ पादामृतं चापि ततोऽन्येऽपूजयन् प्रभुम् ॥८ ॥
गजे निषाद्य सर्वेशं पेयिस्थायां महापथे ।  
महासैन्येन राजा सोऽभ्रामयन्मानपूर्वकम् ॥९ ॥
प्रधानैश्च तथाऽमात्यैः श्रेष्ठिभिश्च प्रजाजनैः ।  
धनाम्बरैर्हीरकैश्च मौक्तिकै रत्नहारकैः ॥2.218.१० ॥
फलैः पुष्पैर्दलैर्मिष्टैः सुवर्णाद्यैश्च पूजितः ।  
नीराजितो वन्दितश्च योषिद्भिः सन्निरीक्षितः ॥११ ॥
मनोहरस्वरूपः श्रीकाम्भरेयो नरायणः ।  
दत्वैवं दर्शनं चायान्नृपावासं मनोहरम् ॥१२ ॥
राजा स्वमन्दिरे दिव्ये सिंहासने जनार्दनम् ।  
निषाद्य चरणौ नत्वा पुरः स्वर्णायुतं न्यधात्॥१३ ॥
राज्ञी पुपूज भक्त्याढ्या चन्दनाक्षतपुष्पकैः ।  
कन्ये द्वे च तदा कृष्णकण्ठे मात्राज्ञया शुभे ॥१ ४॥
वरमाले न्यधातां ते जाते पूर्णमनोरथे ।  
परेश्वरं पतिं प्राप्यानन्दमग्ने बभूवतुः ॥१ ५॥
राजा भाग्यं निजं मेने सर्वश्रेष्ठं नृपाङ्गना ।  
नीराजनं चकाराऽथ हरिश्चोपादिदेश ह ॥१ ६॥
क्रोधो लोभो रसास्वादो मानः स्तैन्यं च पैशुनम् ।  
एते प्रमत्ताः सततं तुदन्ति पुरुषं स्त्रियम् ॥१ ७॥
एभ्यः प्रवर्तते दुःखमेभ्यः पापं प्रवर्तते ।  
लोभात् क्रोधः प्रभवति मानाच्च जायते भृशम् ॥१८ ॥
परदोषैस्तथा क्रोधो भवेदिच्छाविघातकः ।  
अवमानाद् भवेत् क्रोधो वाक्काठिन्यश्रवात्तथा ॥१ ९॥
क्षमया क्रोधनं साधौ द्रागेव विनिवर्तते ।  
क्रोधमूलं क्वचित् कामो भवत्येव वियोजितः ॥2.218.२० ॥
काममूलं तु सङ्कल्पो हेतुवृद्धौ विवर्धते ।  
सेव्यमानस्तु सुतरां त्यज्यमानस्तु नश्यति ॥२१ ॥
असूया जायते मानाद् यशःखण्डनतस्तथा ।  
दारिद्र्यात् स्वापकर्षाच्चाऽवनतेर्निम्नसंस्थितेः ॥२२॥
अज्ञानप्रभवो मोहः पापाभ्यासात् प्रवर्तते ।  
ज्ञानमार्गेण विहतो मोहो मूलान्निवर्तते ॥२३ ॥
विधित्सा कर्मफलिका मय्यर्पणान्न बन्धदा ।  
प्रीत्या शोकः प्रभवति चेष्टावियोजनात्तथा ॥२४॥
यदा नैरर्थ्यमानं स्याच्छोकः सर्वो निवर्तते ।  
पारवश्यं तृष्णया वा लोभात् कामात् सुखेहया ॥२५॥
जायते तत्तु वैराग्यान्निवर्तते समूलकम् ।  
असत्याश्रयिणो नित्यं मात्सर्यं प्रविवर्धते ॥२६ ॥
साधूनां सेवनात् सत्योद्बोधात्तत्तु निवर्तते ।  
अवस्थागुणसम्पत्तिकुलख्यातिकलादिभिः ॥२७॥
ऐश्वर्याद् विद्यया चापि जायते तु मदोद्भवः ।  
तेषामंशं सुखदं च प्राप्याऽन्यांऽशं विवर्जयेत् ॥२८॥
एवं वै वर्तमानस्य मददुःख न जायते ।  
ईर्ष्या परोन्नतिश्रैष्ठ्याऽसहिष्णुना वितन्यते ॥२९॥
उपेक्षया नाशयेद् वै संहर्षाद् वा विचारतः ।  
कुत्सा सञ्जायते श्रैष्ठ्यगर्वेणाऽन्यत्र वस्तुनि ॥2.218.३ ०॥
अवस्थाभेदसाम्यज्ञः कुत्सां जयति नान्यथा ।  
इति कर्तुं न शक्ता ये बलस्थाय महात्मने ॥३ १॥
असूया जायते तेषां भाग्यतुष्ट्या निवर्तते ।  
कृपा सञ्जायते लोके ह्युपकारविवेकतः ॥३२॥
कृपणेषु तथाऽन्येषु दौर्गुण्येन निवर्तते ।  
अज्ञानप्रभवो लोभो यत्र यत्र प्रजायते ॥३३ ॥
तत्र तत्र भावयेच्चाऽस्थिरत्वं दुःखदायिताम् ।  
अनपेक्षस्वभावेन लोभोऽप्यत्र निवर्तते ॥३४ ॥
नृशंसं वर्जयेन्नित्यं विज्ञाय च यथातथम् ।  
सस्पृहो गर्वितश्चाप्याक्रोष्टा च वञ्चकस्तथा ॥३५॥
शठः क्षुद्रो नैकृतिको विषमश्च विकत्थनः ।  
सङ्गी मान्यसंविभागी सर्वशङ्की च निर्दयः ॥३६ ॥
कृपणो द्वेषवान् हिंसाविहारो बह्वलीककः ।  
लुब्धः पाषण्डवान् निन्दाकर्ता त्वेते नृशंसकाः ॥३७॥
धर्मशीलं गुणोपेतं पापमित्यवगच्छति ।  
श्रेष्ठान् पूज्यान् सतः साध्वीः स्वार्थार्थमुपहन्ति यः ॥३८॥
स्वपैशुन्यप्रमाणेन न विश्वसिति कस्यचित् ।  
गुणिनां स्वल्पदोषं वा बहुत्वेन च वक्ति यः ॥३९॥
यश्चोपकारिणं मित्रं मन्यते वञ्चकं परम् ।  
हितकृतेऽपि च मुहुस्तपत्येव निरर्थकम् ॥2.218.४०॥
भोजनं साधु नीत्वैव भुङ्क्ते प्रेक्षकपङ्क्तिषु ।  
नारीं प्रतापयेद् यश्च पितरौ तापयेच्च यः ॥४१ ॥
एते नृशंसा ज्ञातव्यास्तेषां सङ्गं न चाचरेत् ।  
सद्भ्यो दत्वा भुञ्जते ये सुहृद्भिर्बान्धवैः सह ॥४२॥
प्रेत्य लभन्ते स्वर्गं ते स्वर्गात् स्वर्गं तथोत्तरम् ।  
नृशंसान् वर्धयेद् ज्ञात्वाऽऽश्रयेत् साधून् हरिं तथा ॥४३॥
निःस्वेभ्यो देयमेवेति विद्याऽन्नाऽम्बरमुत्तमम् ।  
यक्ष्यमाणो दानपात्रं सर्वविद्याधरस्तथा ॥४४॥
आचार्यपितृकार्यश्च धर्मार्थदत्तजीवनः ।  
एते वै साधवः प्रोक्ताः परमेशपरायणाः ॥४५॥
तेषामाश्रयणान्मोक्षो महास्वर्गादिकार्जनम् ।  
सर्वैश्वर्यप्रलाभश्चेश्वरभावस्तदाश्रयात् ॥०६॥
मद्रूपः साधवस्ते वै येषु मे सद्गुणाः शुभाः ।  
मद्गुणो वै मदंशोऽस्ति नरो नारायणाह्वयः ॥४७॥
त्यक्तव्याँश्च जनान् वच्मि येषां सङ्गो भयावहः ।  
लुब्धं क्रूरं धर्महीनं मम भक्तिविवर्जितम् ॥४८॥
निकृतिं च शठं क्षुद्रं पापाचारं विवर्जयेत्॥
अलसं सर्वशङ्कं च दीर्घसूत्रं विवर्जयेत् ॥४९॥
अनृजुं च सदा क्रुष्टं गुरुदारप्रधर्षकम् ।  
व्यसनेयं दुरात्मानं पितृहं निरपत्रपम् ॥2.218.५० ॥
सर्वतः पापचक्षुष्कं नास्तिकं निन्दकं खलम् ।  
असंयमेन्द्रियं कामासक्तं प्रमत्तमुत्सृजेत्॥५१ ॥
असद्वृत्तं च विद्विष्टं समये चाऽनवस्थितम् ।  
पिशुनं चाऽकृतप्रज्ञं मत्सरिणं च पापिनम् ॥५२॥
दुःशीलं चाऽकृतात्मानं कितवं च नृशंसकम् ।  
मित्राऽपकृतिकं चान्यद्रव्यार्थलालसान्वितम् ॥५३॥
दानद्वेषिणमेवापि चासन्तुष्टं परित्यजेत् ।  
अधीरं बलखण्डं चाऽस्थानक्रोधपरायणम् ॥५४॥
अयुक्तं चाऽविवेकं चाऽकस्माद् विरोधिनं त्यजेत् ।  
अकल्याणकरं दुष्टं व्यसनाढ्यं विवर्जयेत् ॥५५॥
अपकारपरं मूढं पुण्यप्रध्वंसकारकम् ।  
शत्रुर्मित्रमुखो यश्च मित्रद्वेषी सुहृत् त्वपि ॥५६॥
जिह्मप्रेक्षी स्वार्थमात्रमेलनो यशसां क्षयी ।  
प्रत्यक्षे शंसको यश्च परोक्षे निन्दको नरः ॥५७॥
स्वार्थे मृदुः कृते स्वार्थे स्तब्धो यस्तान् परित्यजेत् ।  
पानपं द्वेषिणं ऋद्धं निर्घृणं परुषं त्यजेत् ॥५८॥
परतापकरं प्राणिवधे रक्तं कृतघ्नकम् ।  
अधमं छिद्रपश्यं च दूरतो वर्जयेत् सुधीः ॥५९॥
तेन हानिर्न वै लोके नात्मविक्षेपणं क्वचित् ।  
बुद्धिनाशो न चैवापि नाभ्युदयेऽस्य विघ्नता ॥2.218.६०॥
एवं परीक्ष्य मतिमान् साधून् हितान् समाश्रयेत् ।  
कुलीनान् ज्ञानसम्पन्नान् कोविदान् सुबहुश्रुतान् ॥६ १ ॥
गुणोपेतानलुब्धाँश्चाऽजितान् जितश्रमाँस्तथा ।  
सन्मित्राणि कृतज्ञाँश्च सर्वज्ञान् लोभवर्जितान् ॥६२॥
माधुर्यगुणसम्पन्नान् सत्यसन्धान् जितेन्द्रियान् ।  
व्यायामशीलान्निर्दोषान् सदाचारान् समाश्रयेत् ॥६३॥
नाऽस्थाने क्रोधिनश्चाप्यकस्मान्नैव विरागिणः ।  
विरक्ताँश्चार्थवेतॄँश्च सुहृत्कार्यपरायणान् ॥६४॥
विश्वस्तान् घातहीनाँश्च रक्षकान् धर्मवत्सलान् ।  
लोष्टकाञ्चनतुल्यार्थान् सुहृदो दृढबुद्धिकान् ॥६५॥
स्वाम्यर्थं कृतसर्वस्वान् श्रयेद् विचार्य सज्जनान् ।  
ईदृशैर्भगवद्भक्तैर्यः सन्धिं कुरुते जनः ॥६६॥
तस्य नित्यं भवेच्छ्रेयः कल्याणं मोक्षणं तथा ।  
शास्त्रनित्या जितदोषाः सन्तोषिणो हरिस्थिताः ॥६७॥
शीलशान्तिगुणोपेताः सन्धेयाः पुरुषोत्तमाः ।  
नृशंसाश्च तथा दुष्टा ये चोक्ताश्च ततोऽधमाः ॥६८॥
कृतघ्ना मित्रघाताश्च त्यक्तव्या धर्मवर्जिताः ।  
कुतः कृतघ्नस्य यशः कुतः स्थानं कुतः सुखम् ॥६९॥
अश्रद्धेयः कृतघ्नो हि कृतघ्ने नास्ति निष्कृतिः ।  
मित्रद्रोहो न कर्तव्यः पुरुषेण विशेषतः ॥2.218.७०॥
मित्रध्रुङ् नरकं घोरं दुःखं याति विपत्तिदम् ।  
कृतज्ञेन सदा भाव्यं मित्रकामेन चैव ह ॥७१ ॥
मित्राच्च लभते सर्वं मित्रात् पूजां प्रपद्यते ।  
मित्राद्भोगानवाप्नोति गित्रादापद् विनश्यति ॥७२॥
मित्राणि साधवो लोके जीवानां पापनाशकाः ।  
वासनाक्षालकाश्चापि स्वर्गमोक्षप्रदास्तथा ॥७३ ॥
भवमृत्युहरास्ते च शरणागतरक्षकाः ।  
सर्वथा दुःखहर्तारो दयालवोऽतिसात्त्विकाः ॥७४॥
नरैश्चाबालवृद्धैश्च नारीभिः शीलशोभनाः ।  
सेवनीयाः सदा सन्तः सर्वदोषविवर्जिताः ॥७५॥
दिव्या दिव्यगुणोपेता आश्रितदिव्यताप्रदाः ।  
अनादिश्रीकृष्णनारायणस्य मेऽनुसेवकाः ॥७६॥
यत्प्रसादोऽपि दिव्योऽस्ति दर्शनं दिव्यमेव च ।  
स्पर्शनं दिव्यमेवाऽपि सेवनं दिव्यमित्यपि ॥७७॥
वन्दनं वर्तनं चाज्ञापालनं चरणामृतम् ।  
सर्वं दिव्यं दिब्ययोगात्ते सेव्याः सततं जनैः ॥७८॥
नैतादृशं परं पुण्यं परो धर्मोऽपि नेदृशः ।  
पराभक्तिश्च मे साधौ साधवो भवतारकाः ॥७९॥
इत्युपादिश्य भगवान् ददौ मन्त्रान् सुवैष्णवान् ।  
भोजनं कारयामास राजा कोटीश्वरो हरिम् ॥2.218.८० ॥
महीमानाँस्तथा सर्वान् ताम्बूलानि ततो ददौ ।  
दक्षिणाः स्वर्णमुद्राद्या ददौ चौर्णाम्बराण्यपि ॥८ १॥
मध्याह्नोत्तरवेलायां कुष्ठकर्षिस्तदा हरिम् ।  
आर्थयन्निजराष्ट्रं त्वागन्तुं पारूपनामकम् ॥८२॥
श्रीसतीशो नृपः पूर्वं गतोऽभूत् स्वागताय च ।  
हरिस्तथाऽस्त्विति प्राह सज्जोऽभवद् द्रुतं तदा ॥८३॥
कोटीश्वरो नृपः प्रादाद् यौतकं च धनं बहु ।  
विदायं स्वर्णरत्ननादि हरिः प्राप्य निजान्वितः ॥८४॥
आरुरोह विमानं च प्रससार पुरोदिशम् ।  
तदा विदायवाद्यानि ह्यवाद्यन्त नृपाज्ञया ॥८५॥
जयशब्दाः प्रजाभिश्च कृताः कृष्णो नतो जनैः ।  
वर्धितो भावनाभिश्च ययावम्बरमार्गतः ॥८६॥
पारूपराष्ट्रमायाच्च सञ्चालानगरीं प्रति ।  
महोद्याने राजसौधे राजा सैन्यसमन्वितः ॥८७॥
स्वस्थोऽभूत् स्वागतार्थं वै विमानं त्वागतं द्रुतम् ।  
सूर्यतुल्यं विलोक्यैव प्रजाः सैन्यानि चाभितः ॥८८॥
जयशब्दान् प्रचक्रुश्च दर्शयामासुरानतिम् ।  
ध्वजान् पताकिकाँश्चापि दर्शयामासुरुत्सुकाः ॥८९॥
चन्द्रतुल्या गृहचित्रा वावटिकाश्च वावटान् ।  
दर्शयामासुराकाशे यशोश्लोकसमन्वितान् ॥2.218.९० ॥
राजदर्शितमार्गेण विमानं श्रीहरिस्तदा ।  
उद्याने मन्दिराग्रेऽवातारयच्छनकैः स्थले ॥९१ ॥
प्रजाभिस्तु विमानं तत् पुष्पपत्रादिभिः शुभम् ।  
वर्धितं पूजितं चापि नतं प्राञ्जलिभिस्तदा ॥९२॥
श्रीहरिस्त्वाययौ चाग्रे विमाने कृपया द्रुतम् ।  
दातुं स्वदर्शनं सर्वलोकेभ्यः परमेश्वरः ॥९३ ॥
सूर्यनिभोऽतितेजस्वी चन्द्रशीतलमानसः ।  
पद्माक्षः प्रेमभृन्नेत्रो मन्दहास्याननो हरिः ॥९४॥
तेजःपरिधिसंव्याप्तविग्रहः कानकीप्रभः ।  
कोटिकन्दर्पसौन्दर्यो वात्सल्यवारिधिः प्रभुः ॥९५॥
जनेभ्यो दर्शनं प्रादाज्जग्राह नमनादिकम् ।  
भावनां हृदयैर्दत्तां स्वीचकार हृदा तदा ॥९६॥
अथ राजा पुष्पहारान् स्वर्णहारान् गले ददौ ।  
शीतसुगन्धसाराँश्च सिषेच मस्तकादिषु ॥९७॥
करे ददौ पुष्पगुच्छान् तिलकं कैसरं व्यधात् ।  
पादप्रक्षालनं चक्रे प्रसादामृतमापपौ ॥९८॥
राज्ञी तस्याऽपूजयच्च श्रीपतिं पार्वतीपतिम् ।  
आरार्त्रिकं व्यधात् तत्र विमाने बहुवर्तिकम् ॥९९॥
पूजाश्चक्रुः पूजनं च हारावल्यादिभिस्तदा ।  
अथ कृष्णः पपौ वारि शीतलं मधुरं तदा ॥2.218.१०० ॥
राधिकेऽथ तदा सैन्यं सञ्चालानगरीं प्रति ।  
सज्जं ह्यभूत् हरिं भ्रामयितुं राजा समुत्सुकः ॥१० १॥
भगवान् श्रीबालकृष्णो विमानादवरुह्य च ।  
शृङ्गारिते गजे श्वेते स्वर्णासने ह्युपाविशत् ॥१०२॥
इति श्रीलक्ष्मीनारायणीयसंहितायां द्वितीये त्रेतासन्ताने पेयिस्थानगर्यां भ्रमणं पूजनं चोपदेशनं भोजनं विदायं ततः सायं पारूपराष्ट्रागमनं पूजनं चेत्यादिनिरूपणनामाऽष्टा-  
दशाधिकद्विशततमोऽध्यायः ॥२१८ ॥
    
