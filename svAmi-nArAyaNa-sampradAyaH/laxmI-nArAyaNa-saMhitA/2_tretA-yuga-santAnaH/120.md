+++
title = "१२०"

+++
श्रीकृष्ण उवाच-  
शृणु त्वं राधिके! पश्चाद् याम्यलोकैः प्रपूजितः ।  
देवायतनभक्तस्तु पूजां प्राप्य यमार्पिताम् ॥१ ॥
विमानेन ययौ तस्मान्नैर्ऋतां दिशमेकलः ।  
ददर्श नगरीं रम्यां स्वर्गतुल्यां सुवर्णजाम् ॥२ ॥
निर्ऋतानां राक्षसानां प्रासादैरभिशोभिताम् ।  
लक्षयोजनविस्तीर्णप्राकारपरिवेष्टिताम् ॥३ ॥
मृषामायेन्द्रजालानां शालाभिः ऋद्धिसम्भृताम् ।  
अर्बुदार्बुदपद्मानां राक्षसानां कुटुम्बकैः ॥४ ॥
निषेवितां महास्वर्गोपमां चाऽम्बरसंस्थिताम् ।  
सूर्यवद् भ्राजमानां तां विलोक्य भक्तराट् तदा ॥५ ॥
दीर्घस्वरेण तालाद्यैः सहितं कीर्तनं हरेः ।  
हरेकृष्ण हरेस्वामिन् हरेनारायण प्रभो ॥६ ॥
बालकृष्ण हरेकृष्ण परब्रह्म रमापते ।  
लक्ष्मीपते माणिकीश पारवतीप्रभापते ॥७ ॥
श्रीगोपाल सताम्पाल राधेश कम्भरात्मज ।  
अक्षरेश च गोपेश मुक्तेश कुङ्कुमाधिप ॥८ ॥
कृष्णनारायण विष्णो परमेश जनार्दन ।  
मुक्तिनाथ महाविष्णो श्रीपते पुरुषोत्तम ॥९ ॥
एवं नैर्ऋतपुर्यां स विचरन्नम्बरे गृणन् ।  
नामानि श्रावयामास नैर्ऋतेभ्यो मनुं तथा ॥2.120.१ ०॥
नैर्ऋताश्च प्रजालोकाः श्रुत्वा श्रुत्वा शुभां गिरम् ।  
निष्पापा अभवन् रक्षोगणाश्च दिव्यविग्रहाः ॥११ ॥
रक्षोभावविहीनाश्च दिव्यपार्षददेहिनः ।  
सम्भूय मुक्तरूपाश्च विहाय नगरीं निजाम् ॥१ २॥
ययुर्भक्तबलेनैव कल्पलतोत्थवाहनैः ।  
गजयानैर्विमानैश्च देवायनार्पितैस्तदा ॥१३॥
अक्षरं ब्रह्मलोकं ते तथा वैकुण्ठमित्यपि ।  
तथा गोलोकमेवाऽन्येऽमृतं वाऽव्याकृतं परे ॥१४॥
यथेष्टं पार्षदा भूत्वा तत्तद्धामसु ते गताः ।  
अनादिश्रीकृष्णनारायणनामश्रवेण ते ॥१५॥
महापुण्याब्धयो भूत्वा ययुर्वै ब्रह्म शाश्वतम् ।  
अथ तस्मात्प्रदेशात् स व्योम्ना वै वारुणीं पुरीम् ॥१६॥
पश्चिमायां ययौ कुर्वन् नामसङ्कीर्तनं हरेः ।  
लक्षयोजनविस्तीर्णप्राकारान्तःकृताश्रयाम् ॥१७॥
ददर्श तां भ्रमन् व्योम्ना विमानेन समन्ततः ।  
श्रावयामास जनताः प्राचेतसीर्मुहुर्मुहुः ॥१८॥
ताः सर्वाश्च प्रजा दिव्या भूत्वा श्रुत्वाऽभिधां मनुम् ।  
कल्पवल्लीकृतैर्यानैर्ययुस्ते धाम चैश्वरम् ॥१९॥
नरा नार्यो दिव्यदेहाः सर्वथा दिव्यरूपिणः ।  
भिन्नधामानि च ययुर्देवायनसमागमात् ॥2.120.२०॥
अथ तस्मात्प्रदेशाच्च व्योम्ना वै वायवीं पुरीम् ।  
ययौ देवायनो भक्तो गृणन्नाम हरेर्मुहुः ॥२१ ॥
वायूनां देवताः सर्वा मरुतां सृष्टयस्तथा ।  
वायवीयशरीरास्ते श्रुत्वाऽभिधां मनुं हरेः ॥२२॥
लक्षयोजनमध्यस्थास्तदा पुरीप्रजाजनाः ।  
दिव्यदेहधरा भूत्वा ययुर्धाम हरेः खलु ॥२३॥
विमानं तु भ्रमद् व्योम्ना सर्वां प्राचेतसीं पुरीम् ।  
प्रजास्तत्र स्थिताः संश्रावयामास हरे हरे ॥२४॥
देवायनोऽपि ताः सम्प्रेषयामास हरेर्गृहम् ।  
तथाऽन्यान्यपि धामानि कल्पवल्लीविमानकैः ॥२५॥
अथोत्तरां दिशं देवायनर्षिः प्रययौ ततः ।  
कौबेरीं सुपुरीं लक्षयोजनायतदुर्गिकाम् ॥२६ ॥
ददर्शाऽम्बरमार्गेण गृणन् नाम मनुं हरेः ।  
तां भ्रमन् सविमानेन तद्गतां यक्षकप्रजाम् ॥२७॥
श्रावयामास नामानि कृष्णनारायणप्रभो ।  
हरेब्रह्म परब्रह्म यक्षान् मुक्तान् चकार सः ॥२८॥
क्षयं यातानि पापानि यक्षाणां पुण्यशालिनाम् ।  
पुण्यान्येषां वर्धितानि नारायणश्रुतेर्बलात् ॥२९॥
दिव्यदेहास्ततो भूत्वा मुक्तदेहाः समन्ततः ।  
कल्पवल्लीसमुत्पन्नविमानैरक्षराभिगैः ॥2.120.३० ॥
ययुस्ते तां पुरीं त्यक्त्वा वैकुण्ठं च गवां स्थलीम् ।  
अक्षरं ब्रह्म परमं प्रापुस्ते श्रीहरेर्बलात् ॥३१ ॥
अथ देवायनो भक्तो ययौ चेशानपालिताम् ।  
दिशं विलोकयामास पुरीं तत्रेशपालिताम् ॥३२॥
लक्षयोजनदुर्गान्तर्वर्तिनीं रुद्रशोभिताम् ।  
शतरुद्राः कोटिरुद्राः शङ्करा ईशमूर्तयः ॥३३ ॥
ईशान्यो रुद्रपत्न्यश्च यत्राऽर्बुदाऽब्जकोटयः ।  
भूताः प्रेताः पिशाचाश्च कूष्माण्डाश्च विनायकाः ॥३४॥
वेतालाश्च कुमाराश्च भैरवा गणकोटयः ।  
वीराश्च भद्रदेवाश्च डाकिन्यः शाकिनीगणाः ॥३५॥
योगिन्यो योगिनश्चापि यतयश्च विरागिणः ।  
वेतालन्यश्च कूष्माण्ड्यः कृत्याश्च पूतनागणाः ॥३६॥
दुर्गाश्च नन्दिनश्चापि चण्डाश्चण्ड्यः सतीगणाः ।  
एते यत्राऽसङ्ख्यदासदासीगणावसन्ति हि ॥३७॥
ईशानस्य हरस्यैव दृष्टा देवायनेन हि ।  
ततो विमानं व्योम्नि तद् भ्रामयामास भक्तराट् ॥३८॥
जगादोच्चैर्हरेर्नामाऽनादिकृष्णनरायण ।  
कम्भरानन्दन विष्णो गोपालबाल माधव ॥३९॥
बालकृष्ण हरेकृष्ण पुरुषोत्तम केशव ।  
अन्तरात्मन् प्रभाकान्त श्रीकान्त परमेश्वर ॥2.120.४० ॥
हरेकृष्ण हरेस्वामिन् हरेनारायण प्रभो ।  
स्वामिन्नारायण नारायणेश्वर रमेश्वर ॥४१ ॥
माणिक्येश्वर मायेश पार्वतीश्वर भूपते ।  
लीलापते विभूतीश राधापते सताम्पते ॥४२॥
श्रीवल्लभ श्रीपद्मेश श्रीकृष्ण श्रीनरायण ।  
श्रीराम श्रीकमलेश मङ्गलायतन प्रभो ॥४३॥
इत्येवं स गृणन् कृष्णनामानि च मनुं हरेः ।  
श्रावयामास सर्वांश्च मोक्षयामास कर्मतः ॥४४॥
दिव्यदेहमयान् कृत्वा धामयोग्यान् गणान् शुभान् ।  
विष्णुतुल्यान् शम्भुदासान् दासीः रमासमास्तथा ॥४२॥
प्रेषयामास वैकुण्ठं गोलोकं चाक्षरं तथा ।  
अमृताख्यं दिव्यधामाऽव्याकृतं च किलासकम् ॥४६॥
साकेतं चापि ये यस्य योग्यास्ताँस्तत्र चैरयत् ।  
मुक्तिं कृत्वा तु वै तेषां नामकीर्तनतो हरेः ॥४७॥
विमानैः प्रेषयित्वैव ततः पूर्वां दिशं ययौ ।  
उज्ज्वलां कोटिसूर्याभां ददर्शेन्द्रपुरीं शुभाम् ॥४८॥
लक्षयोजनप्राकारवर्तिनीं स्मृद्धिसम्भृताम् ।  
राजधानीं दिवो रम्यां लोकपालालयां पराम् ॥४९॥
सर्वसुवर्णप्रासादां दिक्पालाद्यधिवासिताम् ।  
ग्रहनक्षत्रताराणां प्रासादैरभिशोभिताम् ॥2.120.५०॥
केतूनां सुरवर्गाणामालयैरभितः कृताम् ।  
मन्दिरैः सर्वसिद्धीनां वसूनां च सुमन्दिरैः ॥५१ ॥
निधीनां मन्दिरैश्चापि सप्तर्षीणां निवासनैः ।  
कृत्तिकानां महासौधैर्दिशां प्रासादकैर्युताम् ।५२॥
रुद्राणां चापि सूर्याणां कामानां चालयैर्युताम् ।  
मनूनां च कलानां च तिथीनां मन्दिरैर्युताम् ॥५३॥
मरुतां वालखिल्यानां चारुणानां निवासनैः ।  
देवीनामप्सरसां ब्रह्मसरसां तथालयैः ॥५४॥
तत्त्वानां सुसमुद्यानैः कल्पद्रुमैः समन्ततः ।  
अमृतानां च कुल्याभिर्ब्रह्मवाट्यभिशोभिताम् ॥५५॥
सूतैर्मागधलोकैश्च बन्दीजनैः प्रसेविताम् ।  
भाटचारणगन्धर्वैः किम्पुरुषैश्च किन्नरैः ॥५६॥
साध्यदेवैर्विश्वदेवैः सिद्धैश्च राजभिर्युताम् ।  
सर्वश्रेष्ठां राजधानीं विलोक्य चातिसम्भृताम् ॥५७॥
विविधैर्देहिभिः रम्यां भिन्नजातीयवासिभिः ।  
हर्षं प्राप्याऽतिवेगेन देवायनर्षिरुत्सुकः ॥५८॥
कीर्तयामास नामानि बालकृष्णस्य वै मनुम् ।  
हरेकृष्ण हरेस्वामिन् हरेनारायण प्रभो ॥५९॥
बालकृष्ण हरेकृष्ण रामकृष्ण जनार्दन ।  
श्रीगोपाल सताम्पाल कम्भरानन्दन प्रभो ॥2.120.६०॥
ब्रह्मप्रियापते राधापते रमापते विभो ।  
आत्मपते प्राणपते परब्रह्म परेश्वर ॥६१ ॥
सर्वलोकपते कृष्णनारायण प्रभापते ।  
माणिक्येश्वर मायेश सुरेश्वरेश्वरेश्वर ॥६२॥
श्रीभूपारवतीकान्त स्वामिन्नारायण प्रभो ।  
अक्षरेश्वर मुक्तेश मोक्षप्रद महाप्रभो ॥६३॥
बालकृष्ण हरेकृष्ण लक्ष्मीकान्त दिवस्पते ।  
अनादिश्रीकृष्णनारायण श्रीपुरुषोत्तम ॥६४॥
नारायणेश कृष्णेश कृष्णवल्लभसत्पते ।  
विद्याव्यासाऽवतारेश नरनारायण प्रभो ॥६५॥
एवं नामानि बहुधा गृणन् ताली प्रवादयन् ।  
भ्रामयन् स्वं विमानं चाभितश्चैन्द्रीं पुरीं तदा ॥६६॥
राधिके! भक्तराट् देवायतनः सात्त्वताग्रणीः ।  
मोक्षयामास देवांश्च महेन्द्रपुरवासिनः ॥६७॥
दिव्यदेहान् मुक्तदेहान् धामयोग्यान् विधाय सः ।  
प्रेषयामास कल्पद्रुलतोत्थैश्च विमानकैः ॥६८॥
वैकुण्ठं चामृतं चाव्याकृतं गोलोकमक्षरम् ।  
परमं धाम मुक्तानां वासार्हं कार्ष्णवाल्लभम् ॥६९॥
धर्मभक्तियुतं सर्वस्वामिना परमात्मना ।  
अधिष्ठितं परन्धाम परमेशनिषेवितम् ॥2.120.७०॥
देवा नैकविधा देव्यो दिव्यदेहाश्चतुर्भुजाः ।  
द्विभुजाश्चाऽष्टहस्ताश्च तथा षोडशबाहवः ॥७ १ ॥
भूत्वा भूत्वा च नामानि श्रुत्वा धाम ययुर्हरेः ।  
एवं स्वर्गस्थितान् कृत्वा मुक्तान् नाम्नां प्रकीर्तनैः ॥७२॥
देवायतनभक्तश्च ययावग्निपुरीं ततः ।  
यत्राऽग्नयो विभिन्नाश्च वसन्ति कोट्यसङ्ख्यकाः ॥७३ ॥
गर्भाग्नयश्च पाकानामग्नयो जाठराग्नयः ।  
ऊष्माग्नयस्तथा होमाग्नयः क्ष्वेडाग्नयस्तथा ॥७४॥
चिन्ताग्नयस्तथा देवाग्नयश्चिताग्नयस्तथा ।  
दावाग्नयः शीतवह्निगणाश्चामाग्नयस्तथा ॥७५॥
प्रेताग्नयश्च देवानां मुखरूपाग्नयस्तथा ।  
पावकः पवमानश्च पविः श्मशानजास्तथा ॥७६॥
घटाग्नयः सर्वभक्षा हव्यभक्षाग्नयस्तथा ।  
वडवानलरूपाश्च तथा मेघानलादयः ॥७७॥
आर्तवा अग्नयश्चापि क्रूराः सौम्या गणास्तथा ।  
खन्यग्नयश्च भूतानामग्नयो भिन्नजातयः ॥७८॥
श्वेता रक्तास्तथा कृष्णा नीला पीता हरिद्गुणाः ।  
कपीशाः सप्तजिह्वाश्च बहुजिह्वाः प्रदाहकाः ॥७९॥
तान् सर्वान् वीक्ष्य भक्तेशोऽम्बरे विमानसंस्थितः ।  
कीर्तयामास बहुधोच्चकैर्नामानि वै हरेः ॥2.120.८०॥
मनुं संश्रावयामास हरे कृष्ण हरे हरे ।  
बालकृष्ण परब्रह्म माणिकीराधिकापते ॥८१ ॥
यज्ञनारायण कृष्णवल्लभ श्रीसतीपते ।  
परमेश्वर देवेश मुक्तधामपते हरे ॥८२॥
प्रभाकान्त रमाकान्त कमलाकान्त माधव ।  
श्रीभूलीलापते कृष्णनारायण सतीपते ॥८३ ॥
लक्ष्मीनाथ च दीनानां पते ब्रह्मप्रियापते ।  
पार्वतीललितास्वामिन् वृन्दाविभूतिपालक ॥८४॥
सर्ववह्निपते विष्णो महाविष्णो नरायण ।  
सर्वावतारहेतो श्रीपते गोपालनन्दन ॥८५॥
इत्येवं भक्तराट् देवायतनो नाम वै हरेः ।  
गृणन् संश्रावयामास तालवादनकैः सह ॥८६ ॥
भ्रमित्वा परितो वह्नेः पुरीं लक्षायतां शुभाम् ।  
वह्नीन् वह्निप्रजाः सर्वा दिव्या भक्तश्चकार ह ॥८७॥
द्विभुजान् सुचतुर्बाहून् बहुबाहून् परान् शुभान् ।  
नामकीर्तनसामर्थ्यात् कृत्वा दत्वा मनुं हरेः ॥८८॥
'ओं नमः श्रीकृष्णनारायणाय स्वामिने स्वाहा' ।  
'शरणं श्रीकृष्णनारायणोऽस्तु मम सर्वदा' ॥८९ ॥
'कालमायापापकर्मशत्रुयाम्यकुहृद्भयात् ।  
शूलमीनध्वजधनुश्चक्रस्वस्तिकवानव' ॥2.120.९०॥
'ब्रह्माऽहं श्रीकृष्णनारायणभक्तोऽस्मि शाश्वतः ।  
अनादिश्रीकृष्णनारायणः स्वामी पतिश्च मे' ॥९१ ॥
'कृष्णवल्लभभक्तोहं श्रीहरिः शरणं मम' ।  
इत्येवं तु मनून् तेभ्यो दत्वा मुक्तान् विधाप्य च ॥९२॥
वैष्णवान् धामयोग्याँश्च विमानेषु निषाद्य च ।  
प्रेषयामास तान् धाम वैकुण्ठं चामृतं तथा ॥९ ३ ॥
अव्याकृतं च गोलोकं परमाऽक्षरधाम च ।  
जयशब्दान् प्रकुर्वन्तो ययुस्ते धाम वै हरेः ॥९४॥
इत्येवं राधिके! भक्तो देवायतनसञ्ज्ञकः ।  
श्रीहरेश्चात्मवेदी वै मोक्षकर्ताऽभवत्पुरा ॥९५ ॥
अष्टानां दिक्प्रपालानां धामभ्यस्ताः प्रजाः स हि ।  
मोक्षयामास सर्वाश्च प्रेषयामास मोक्षणम् ॥९६ ॥
नामकीर्तनभक्त्यैव बलेन श्रीहरेस्तथा ।  
मनून् दत्वा स सर्वेभ्यो विधाय वैष्णवान् शुभान् ॥९७॥
रिक्तान् वै तत्प्रदेशाँश्च कारयामास नामतः ।  
न भूतो वा न च भावी देवायनसमो मुनिः ॥९८॥
आद्यसृष्टौ हि भक्तोऽयं सञ्जातः कृष्णविग्रहः ।  
अथ तस्या दिशश्चायं भक्तो विमानमास्थितः ॥९९॥
आययौ कुङ्कुमवापीक्षेत्रे हर्षसमन्वितः ।  
अनादिश्रीकृष्णनारायणं नत्वा पुरः स्थितः ॥2.120.१० ०॥
बालकृष्णः समुत्थाय तं भक्तं परिषस्वजे ।  
ददौ हृदये चरणौ हस्तौ च मस्तके तथा ॥१०१ ॥
प्रसादं भोजयामास गले हारं ददौ हरिः ।  
ऊर्जे धवलप्रतिपद्दिने तस्मै हरिः प्रभुः ॥१ ०२॥
ददौ पारितोषिकं च तथाऽऽवासं निजालये ।  
स विश्रान्तिं ततश्चक्रे कार्तिके पूर्णिमाऽवधिम् ॥१०३ ॥
राधिके! पठनादस्या मद्भक्तस्य चमत्कृतेः ।  
पाठनाच्छ्रावणाद्वापि श्रवणान्मुक्तिभाग्भवेत् ॥१ ०४॥
इति श्रीलक्ष्मीनारायणीयसंहितायां द्वितीये त्रेतासन्ताने देवायतनर्षेर्भक्त्या प्रसन्नो बालकृष्णस्तद्वशीभूतो जलात्तं ररक्ष, अष्टदिक्पालप्रजाभ्यः श्रीहरेर्नाम श्रावयित्वा  
तद्द्वारा तासां मुक्तिं चकारेत्यादिनिरूपणनामा विंशत्यधिकशततमोऽध्यायः ॥१२० ॥
    
