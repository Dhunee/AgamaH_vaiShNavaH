+++
title = "२०९"

+++
श्रीकृष्ण उवाच-  
शृणु त्वं राधिके प्रातः कृतस्नानविधिः प्रभुः ।  
पूजां कर्तुं निषसादाऽऽसने सौवर्णशोभने ॥१ ॥
यज्ञनारायणं तत्र पूजयामास वस्तुभिः ।  
षोडशादिभिरुत्कृष्टैस्तावत्तत्र समाययौ ॥१ ॥
लोमशर्षिः पूजनार्थं पुपूज परमेश्वरम् ।  
ब्रह्मप्रियाश्च राजानः समाययुस्तथाऽऽर्चयन् ॥३ ॥
तावद् वाद्यान्यवाद्यन्त यज्ञकार्यमहोत्सवे ।  
गमनार्थं च राजानः प्रजा महर्षयस्तथा ॥४ ॥
ब्रह्माद्या ईश्वराः सर्वे यज्ञभूमिं द्रुतं ययुः ।  
सम्भारान् भूभृतोऽपीष्टान् चक्रुरेकत्रितान् मखे ॥५ ॥
दुग्धं समिधः काष्ठादि कणाः फलानि शालयः ।  
सर्वं चोपस्थितं तत्र कृतं देवादिभिः क्षणात् ॥६ ॥
आचार्यो देवताः सर्वे ऋत्विजो जापकास्तथा ।  
कर्मठा यजमानाश्च सहायाश्चोपतस्थिरे ॥७ ॥
स्वस्तिवाचोऽभवँस्तत्र ब्राह्मणानां शुभप्रदाः ।  
पुण्याहवाचनं चापि वेदघोषास्तदाऽभवन् ॥८ ॥
यथास्थानस्थितेष्वेव सर्वेषु याज्ञिकेषु च ।  
देहशुद्धिर्दशस्नानं गुरुपादाभिवन्दनम् ॥९ ॥
सङ्कल्पो दिग्रक्षणं च कलशाराधनं तथा ।  
गणेशपूजनं चापि मातृकापूजनं तथा ॥2.209.१ ०॥
नान्दीश्राद्धं तथार्घं च मधुपर्कं ततोऽभवत्॥
अभिषेको वर्धिनीपूजनं वास्तुप्रपूजनम् ॥११ ॥
मण्डपार्चनमेवाऽथ सर्वतोभद्रपूजनम् ।  
देवतापूजनं यन्त्रदेवानामर्हणं तथा ॥१२॥
अग्नेरुत्तारणं पीठदेवानां पूजनं ततः ।  
कुण्डपूजा देवपूजा ततोऽग्निपूजनं शुभम् ॥१ ३॥
ग्रहाणां योगिनीनां च पूजनं क्षेत्रपाऽर्चनम् ।  
मुक्तानामवताराणामीश्वराणां प्रपूजनम् ॥१४॥
ईश्वरीणां ब्रह्मयोषित्पूजनं ब्रह्मचारिणाम् ।  
साङ्ख्ययोगिन्यर्हणं च सतीनां पूजनं सताम् ॥१५॥
पितॄणां च ऋषीणां च दिक्पालानां प्रपूजनम् ।  
लोकपालार्हणं चापि स्वर्गस्थानां प्रपूजनम् ॥१६॥
त्रयस्त्रिंशत्सुराणां च पञ्चदेवार्हणं तथा ।  
भुवर्लोकनिवासानां पूजनं रक्षसां तथा ॥१७॥
भूतप्रेतपिशाचानां मानवानां समर्हणम् ।  
चतुःखनिस्थजीवानां पूजनं दासवर्गिणाम् ॥१८॥
जडानां चेतनानां च तीर्थानां पूजनादिकम् ।  
रसप्रदानां सर्वेषां स्थावराणां प्रपूजनम् ॥१९॥
जन्तूनां चापि तत्त्वानामतलादिनिवासिनाम् ।  
पूजनं श्रीमहाविष्णोर्विष्णोश्च पूजनं तथा ॥2.209.२० ॥
शङ्खघण्टार्हणं प्राणपूजनं च निवेदनम् ।  
हवनं बहुमिष्टान्नैराज्यैर्घृतादिभिस्तथा ॥२१ ॥
नीराजनं च वै बलिदानं पुष्पाञ्जलिस्तथा ।  
दक्षिणा च नमस्कारः स्तुतिश्चाशीःप्रदानकम् ॥२२॥
परिहारो भोजनानि क्रमात् सर्वं मखे ह्यभूत् ।  
कोटिशो लक्षशो देवा तृप्तिं प्राप्ता महामखे ॥२३॥
अष्टम्यामेव मध्याह्ने तथा सर्वं विधानकम् ।  
कृत्वा श्रीमद्बालकृष्णो बुभुजे सकुटुम्बकः ॥२४॥
जग्राह ताम्बूलकं च क्षणं विश्रान्तिमाप ह ।  
तावत्तत्र नृपश्चायात् प्रार्थनार्थं समुत्सुकः ॥२५॥
चारुलाषर्षिसहितो रायवाकक्षको नृपः ।  
निजराष्ट्रं जलस्थं वै द्वीपं विषतुरीयकम् ॥२६॥
तूर्यपदां पुरीं चापि पावयितुं तदाऽऽर्थयत् ।  
हरिः प्राह तथाऽस्त्वेवं शीघ्रं सज्जोभवत्तदा ॥२७॥
अनादिश्रीकृष्णनारायणः श्रीकम्भरासुतः ।  
पितरौ भ्रातरश्चापि सन्तुष्टा भगिनी तथा ॥२८॥
अमृता भ्रातृजाया च ब्रह्मप्रियाश्च वै सती ।  
शङ्करो लोमशश्चापि चारुलाषऋषिस्तथा ॥२९॥
रायवाकक्षको राजा विमानयोस्तदा द्रुतम् ।  
आरुरुहुर्ययुः सर्वे परिमेयपदानुगाः ॥2.209.३० ॥
समुद्रखाडिकां समुल्लङ्घ्य द्वीपमुपाययुः ।  
विषतुरीयसञ्ज्ञं ते राजा चाग्रे गतोऽभवत् ॥३ १ ॥
तुर्यपदानगर्यां स हर्यर्थं स्वागतं व्यधात् ।  
राज्ञ्या सैन्येन सहितो राजा सम्मानमाचरत् ॥३ १ ॥
विमानं निकटे राजसौधस्योद्यानमण्डले ।  
उत्तार्य श्रीहरिस्तस्माद् विमानाद्बहिराययौ ॥३३ ॥
राजा पुष्पादिभिः पूजां चक्रे श्रीमाधवस्य ह ।  
कुङ्कुमाद्यैस्तथाऽमर्यः पुपूजुः परमेश्वरम् ॥३४॥
जयशब्दा वाद्यशब्दास्तदाऽभवन् समन्ततः ।  
वर्धयामासुरीशेशं पुष्पलाजाऽक्षतादिभिः ॥३५॥
प्रजाश्च वर्धयामासुर्हर्षनादैः परेश्वरम् ।  
ततो राजा हरिं स्वल्पे विमाने चाध्यरोहयत् ॥३६॥
कुटुम्बं च विमानेषु तथैव चाध्यरोहयत् ।  
नगर्या प्रतिभवनं विमानैरभिगम्य च ॥३७॥
पावनानि जनानां वै गृहाणि प्रचकार ह ।  
पूजां महोपचाराँश्च धनं द्रव्यं सुरत्नकम् ॥३८॥
प्राप्य कृत्वा पावनानि गृहाणि पुनरेव ह ।  
भ्रमित्वा नगरीं दिव्यां दत्वा नैजं च दर्शनम् ॥३९॥
आजगाम नृपावासं दिव्यं सौधं हरिस्ततः ।  
विशश्राम क्षणं दुग्धं पपौ सर्वे ततः पपुः ॥2.209.४ ० ॥
राजा राज्ञी कुमाराश्च कन्यकात्रयमित्यपि ।  
पुपूजुः श्रीकृष्णनारायणश्रीकृष्णवल्लभम् ॥४१॥
उपदाभिर्विविधाभिश्चन्दनाक्षतकुङ्कुमैः ।  
अन्यहारैर्महारत्नैस्ततो नीराजनं व्यधुः ॥४२॥
कन्यात्रयं हरौ मुग्धं वरमाला ददुर्गले ।  
हरिर्जग्राह हस्ताँश्च तासां राज्ञीमतेन वै ॥४३ ॥
कन्या जाताः कृतकृत्याः प्राप्य कान्तं सुरूपिणम् ।  
राजा मुमोद बहुधा राज्ञी चाति मुमोद ह ॥४४॥
हरिस्तेभ्यो ददौ सम्यगुपदेशं सुखप्रदम् ।  
राजसौधे महासिंहासने निषद्य चोत्सवे ॥४५॥
सदा भक्तिर्हरेः कार्याऽक्षरेशस्य ममाश्रिता ।  
सतां सेवा सदा कार्या पुण्यदा मोक्षदा शुभा ॥४६॥
रक्षणं सर्वभूतानां कर्तव्यं दययाऽन्वहम् ।  
यस्मिन्नर्थे हितं यत् स्यात्तद् ग्राह्यं नेतरत् क्वचित् ॥४७॥
आत्मसंयमनं बुद्ध्या ग्राह्यबुद्ध्या तु वर्तनम् ।  
परामर्शेन मोक्षश्च प्राप्तव्यो देहिना त्विह ॥४८॥
अनुयुञ्जीत कृत्यानि धर्मज्ञानमयानि च ।  
आगमैरुपदिष्टानि गुरूदितानि यानि च ॥४९॥
धर्माणामविरोधेन सर्वेषां प्रियमाचरेत् ।  
धर्ममेवाभिरक्षेद्वै निजार्थं साधयेत् कृती ॥2.209.५० ॥
शास्त्रं धर्मो ब्राह्मणस्य दण्डः क्षत्रस्य वै वृषः ।  
कृष्टिर्वैश्यस्य धर्मोऽस्ति सेवकस्य च सेवनम् ॥५१ ॥
सत्यं धर्मो हि सर्वस्य धर्माढ्या देवताः स्मृताः ।  
मानवा देवतुल्यास्ते सर्वेषां प्राणरूपिणः ॥५२॥
शास्त्रं शासनकर्तृ स्याद् भर्तृप्रत्ययलक्षणम् ।  
ब्रह्मणा लोकरक्षार्थं मन्निदेशात् पुरा कृतम् ॥५१३॥
व्यवहारसुखार्थं च भर्तृप्रत्ययलक्षणः ।  
दण्डो विनिर्मितश्चापि क्षात्रधर्मात्मकः शुभः ॥५४॥
व्यवहारोऽपरश्चाप्युद्यमरूपो विनिर्मितः ।  
बिभर्ति जनताः सर्वा नीतिलब्धान्ननाणकैः ॥५५॥
आयोत्पादनरूपः स भर्तृप्रत्ययलक्षणः ।  
तृतीयः पुरुषश्चापि निर्मितः सुखसाधनः ॥५६ ॥
आज्ञाऽऽदेशात्मकश्चान्यः पुरुषोऽपि विनिर्मितः ।  
सर्वेषां दीनवर्णानां भर्तृप्रत्ययलक्षणः ॥५७॥
आदेशे संस्थिताश्चाप्नुवन्ति भरणसाधनम् ।  
लोकानामेव सर्वेषां ससुराऽसुररक्षसाम् ॥५८॥
समनुष्योरगवतां स्थावराणां तथैव च ।  
चतुर्धाऽयं व्यवहारो भर्तृप्रत्ययलक्षणः ॥५९॥
सुखसम्पत्प्रवाहार्थं कृतोऽस्ति पूर्वतो मया ।  
धर्मयुक्तो मम भक्त्या युतो यो मत्परायणः ॥2.209.६ ०॥
भूत्वा वर्तेत सततं तद्भर्ताऽहं भवामि वै ।  
कर्मणां च स्वभावानां पुण्यानां व्यवसायिनाम् ॥६ १ ॥
प्रयत्नानामहं भर्ता भर्तॄणां चापि भर्तृकः ।  
शास्ता नियामकश्चाहं लोकयात्राकरोऽप्यहम् ॥६२॥
एवं ज्ञात्वा च मां लोका भजेरन् वै तरन्ति ते ।  
धर्ममूलः सदैवार्थस्तथाऽर्थफलनं रतिः ॥६३ ॥
धर्मार्थकामनाः सर्वा मनोमूलोत्थितास्त्विह ।  
प्रवृत्तिरूपिणः सर्वे धर्माद्या भवयोगिनः ॥६४॥
समूलेभ्यश्च वै तेभ्यो निवृत्तिर्मोक्ष उच्यते ।  
धर्माच्छरीरयोगश्च शारीरोऽर्थः सहायकृत् ॥६५॥
कामः फलं महाबन्धः सर्वे त्वेते रजस्वलाः ।  
तान् विहाय विशेषांश्चाऽरजस्को भक्तिमान् मयि ॥६६॥
वर्तते योगयुक्तात्मा ब्रह्मभूयाय कल्पते ।  
धर्मो न चेन्मम प्राप्तिप्रदोऽर्थोऽपि न चेत्तथा ॥६७॥
कामो न चेन्मम प्राप्तिप्रदस्तेऽनर्थका मताः ।  
अर्थाननर्थरूपाँस्तान् युञ्जीत मयि वा त्यजेत् ॥६८॥
अन्यथा विषये बुद्धिर्यास्यत्येव विहारिणः ।  
मोक्षार्थे संहृता बुद्धिर्विनाशं वै व्रजेत्ततः ॥६९॥
बुद्धिनाशो महान्मोहस्तामसोऽपि विवर्धते ।  
तस्मान्नास्तिकता स्याच्च दुराचारस्ततो भवेत् ॥2.209.७०॥
दुराचारात्प्रजा नष्टा भवत्येव हि साङ्करी ।  
साधवो न गृहं यान्ति दुराचारगतस्य वै ॥७१॥
पापान्यस्य तु वर्धन्ते दुःखं जीवितमृच्छति ।  
जीवतोऽपि निरयोऽयं चासुखं जीवनं यतः ॥७२॥
तस्मात्तद्दोषनाशार्थं सुखार्थं सत्त्वभावतः ।  
ब्रह्मनिष्ठान् प्रसेवेत भक्तियुक्तान् हरेर्जनान् ॥७३॥
जपेन्नाम सदा मेऽत्राऽर्पयेत् सर्वं तथा मयि ।  
धर्मं चार्थं च कामं च मोक्षाय कल्पते हि सः ॥७४॥
साधून् प्रसादयेन्नित्यं कर्मणा मनसा गिरा ।  
तवाऽस्मीति वदेन्नित्यं प्रणमेत् सेवनं चरेत् ॥७५॥
सतामाशीर्वचोभिश्च प्रसादेन च सेवया ।  
समागमेन योगेन पावनो जायते जनः ॥७६॥
अपापोऽयं सतां सङ्गः सर्वदोषनिकृन्तनः ।  
पापान्यपि च कृच्छ्राणि शमयेन्नात्र संशयः ॥७७॥
गुरवः साधवो लोके श्रेष्ठा मोक्षप्रदा मम ।  
सुवर्णं सर्वथा श्रेष्ठं सर्वांशे साधवस्तथा ॥७८॥
आपादकेशपर्यन्ताः पावनाः कृष्णमूर्तयः ।  
यथाकथञ्चित्प्राप्तास्ते दास्यन्ति मम योजनम् ॥७९॥
कारयिष्यन्ति मे भक्तिं यापयिष्यन्ति धाम मे ।  
तस्मात् सेव्या मम भक्तिमन्त्रयुक्ता हि साधवः ॥2.209.८० ॥
गुरवस्ते परं धर्मं महाभागवतं मम ।  
ब्रूयुस्तं ये त्वाचरयेयुस्ते यास्यन्ति पराऽक्षरम् ॥८ १ ॥
गुरूणां तु प्रसादाद्वै परं श्रेय अवाप्नुयुः ।  
सर्वधर्मोत्तमं शीलं शीलधर्मा हि साधवः ॥८२॥
शीलेन हि त्रयो लोकाः शक्या जेतुं न संशयः ।  
नहि किञ्चिदसाध्यं वै लोके शीलवतां भवेत् ॥८३॥
एतत्पृथिव्याममृतं शीलं सर्वोत्तमोत्तमम् ।  
एतावच्छ्रेय एवास्ति शीलं यत्र प्रतिष्ठितम् ॥८४॥
साधूनां चावताराणां सतीनां परिशीलनम् ।  
सेवा शीलं परं प्रोक्तं ब्रह्मशीलं व्रतं परम् ॥८५॥
यथावद् गुरुवृत्त्या वै समं नान्यद्धि विद्यते ।  
पूर्वकल्पेऽभवद्राजा प्रह्लादः शीलवान् सदा ॥८६॥
साधुशीलनमेवाऽस्य व्रतं श्रेष्ठं तदाऽभवत् ।  
तमेनं तु समागत्य वृहस्पतिः पुरा शुभम् ॥८७॥
प्रह्लादाय ददौ ज्ञानं भक्तिरूपं सनातनम् ।  
प्रस्थिते तु गुरौ राजा दक्षिणार्थं तदाऽवदत् ॥८८॥
बृहस्पतिर्ययाचे वै दक्षिणां शीलरूपिणीम् ।  
प्रह्लादश्च ददौ शीलं यावत् तावच्च देहतः ॥८९॥
शीलं दिव्यं विनिर्यातं श्रीश्चापि निर्ययौ सह ।  
प्रह्लादश्चाभवत्तत्र निस्तेजो धर्मवर्जितः ॥2.209.९०॥
शीलहीनः श्रियाहीनः पप्रच्छ पुरुषं च तम् ।  
कस्त्वं कस्मात् प्रयास्येवं वद मे तु यथायथम् ॥९ १ ॥
शीलं प्राह व्रतं चास्मि दाने दत्तः प्रयाम्यहम् ।  
मयि याते च धर्मोऽयं पुरुषोऽपि प्रयाति च ॥९२॥
धर्मवंश्या इमे चान्ये प्रयान्ति पश्य पार्थिव ।  
मयि याते धर्मपत्नी भक्तिर्याति तथा रमा ॥९३॥
लक्ष्मीः श्रीर्भूः समग्राश्च प्रयान्त्येव हरिप्रियाः ।  
तच्छ्रुत्वा भयमापन्नः प्रह्लादः शीलवर्जनात् ॥९४॥
यत्र नास्ति सतां सेवा शीलं चेन्द्रियनिग्रहः ।  
अद्रोहः सर्वभूतानां तत्र नारायणो न च ॥९५॥
यत्र नारायणो नाऽस्मि यत्र नास्ति रमा मम ।  
तत्र मोक्षो न वै चास्ते तस्माद् भवन्तु शीलिनः ॥९६॥
सतां मे च समर्हां वै सेवां कुर्वन्तु नित्यदा ।  
सर्वभूतानुग्रहं च शीलं समासतो हि तत् ॥९७॥
सम्पदं भुञ्जते शीलाः शाश्वतीं मदनुग्रहात् ।  
अशीलाश्चेदाप्नुवन्ति भुञ्जते न चिरं हि ते ॥९८॥
यज्ञदानादिकार्यार्थं दत्ता समत्तु निर्गुणा ।  
एतद्देशीयलोका वै भवन्तु यज्ञवृत्तयः ॥९९॥
सुखिनो दानशीलाश्च तथा शीलवृषान्विताः ।  
इत्युक्त्वा विररामैव भगवान् राधिके ततः ॥2.209.१०० ॥
प्रजाभिः पूजितः कृष्णो राज्ञा राज्ञ्या समर्हितः ।  
मन्त्रान् ददौ प्रजाभ्यश्च दुग्धपानं चकार ह ॥१०१ ॥
राजसौधे चरणौ स्वौ दत्वा कृत्वा च पावनम् ।  
सायं स्वागतमानेन वाद्यघोषादिभिर्हरिः ॥१ ०२॥
विमानं स्वं समारुह्य सर्वसार्थसमन्वितः ।  
द्विनस्कं पार्श्वराज्यं च मिल्विलं द्वीपमित्यपि ॥१ ०३॥
विलासद्वीपमेवापि बुलन्दद्वीपमित्यपि ।  
विमानेन तदा गत्वा विहृत्य गगने तदा ॥१ ०४॥
विलोक्य श्रीहरिस्तूर्णं रात्रौ वैहायसा द्रुतम् ।  
अष्टम्यामाययौ यज्ञभूमिं निजालये शुभम् ॥१ ०५॥
स्नानं सन्ध्यां चकाराऽपि भोजनं जगृहे हरिः ।  
तथाऽन्ये भोजनं चक्रुर्द्रव्यं यज्ञे हरिर्ददौ ॥१ ०६॥
विशश्राम सुखं रात्रौ कन्यात्रयेण सेवितः ।  
योगनिद्रावशः कृष्णः प्रातर्बुबोध मङ्गलैः ॥१ ०७॥
गीतिभिर्वेदघोषैश्च तूर्यस्वनैश्च कीर्तनैः ।  
सूतमागधबन्द्याद्यैर्बोधितः परमेश्वरः ॥१ ०८॥
राधिके स्वस्वरूपं स दध्यौ क्षणं परात्परम् ।  
अक्षरातीतरूपं यत् पूर्णब्रह्मपरात्मकम् ॥१ ०९॥
इति श्रीलक्ष्मीनारायणीयसंहितायां द्वितीये त्रेतासन्ताने भाद्रशुक्लाऽष्टम्यां यज्ञे सर्वकर्मणामन्तिमाहुतिपर्यन्तानां करणं भोजनं ततो रायवाकक्षकनृपार्थितो हरिस्तद्राज्यं विषतुरीयद्वीपं द्विनस्कं मिल्विलां च गत्वा पावयित्वोपदिश्य रात्रौ् पुनर्मखभूमिमाजगाम विशश्रामेत्यादिनिरूपणनामा नवाधिकद्विशततमोऽध्यायः ॥२०९ ॥
    
