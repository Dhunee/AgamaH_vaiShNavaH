+++
title = "२६९"

+++
श्रीकृष्ण उवाच-  
शृणु त्वं राधिके तत्र तीर्थे गत्वाऽश्वपाटलः ।  
पुनः पप्रच्छ तीर्थस्य किन्नामादि च लोमशम् ॥१ ॥
अश्वपाटल उवाच-  
गुरो तीर्थमिदं ख्यातं किन्नाम्ना च कदाऽभवत् ।  
तत्सर्वं मे तु सङ्क्षेपाद् ब्रूहि किं फलमस्य च ॥२ ॥
श्रीलोमश उवाच-  
शृणु राजन् प्रवक्ष्यामि तीर्थं परमपावनम् ।  
लक्ष्मीतीर्थं तथा नारायणतीर्थमिदं नृप ॥३ ॥
पुरा राजा ह्यभयाक्षोऽभवत् पाञ्चालभूपतिः ।  
धर्मकर्मसमाचारो दानभक्तियुतो हरौ ॥४ ॥
यस्य गेहेऽतिथयश्च साधवो दीनदेहिनः ।  
भुञ्जते शतशो नित्यं तृप्तिमायान्ति शाश्वतीम् ॥५ ॥
यत्र नारायणः साक्षात् साधुरूपेण राजते ।  
अज्ञेयः सर्वलोकानां विप्रसंसेवितः प्रभुः ॥६ ॥
लक्ष्मीः राधा तथा साध्वीरूपेण च विराजते ।  
देवा देव्यो विजानन्ति न च जानन्ति मानवाः ॥७ ॥
दिव्याक्षा ये मुनयश्च ते जानन्ति न चेतरे ।  
राजा नित्यं सेवते श्रीप्रभुं श्रीपुरुषोत्तमम् ॥८ ॥
नारायणं भजते च चतुर्भुजं श्रियः पतिम् ।  
कथां शृणोति सततं साधुविप्राननात् स च ॥९ ॥
कुटुम्बसहितो राजा त्वात्मज्ञानपरोऽभवत् ।  
साधुसेवापरश्चापि प्रजारक्षापरायणः ॥2.269.१० ॥
नाऽस्य प्रजायां चाऽधर्मो न स्तैन्यं नापि हिंसनम् ।  
शौचं प्रजाः पालयन्ति सन्तुष्टा निजवस्तुषु ॥११ ॥
विप्रास्तु तापसास्तस्य भुञ्जते भोजनानि वै ।  
वेदघोषपरा नित्यं षट्कर्मादिपरायणाः ॥१ २॥
यज्ञयागपराश्चापि नारायणपरायणाः ।  
ब्रह्मशीलपरा लोकाः कामं न बहु मन्वते ॥१ ३॥
अर्थं चापेक्षितं ह्येवार्जयन्ति नाधिकं ततः ।  
शेषं तु समयं सर्वे मोक्षार्थं कल्पयन्ति वै ॥१४॥
नाऽस्य राज्येऽस्ति विधवा ह्यपुत्रा चाऽप्यपत्यकः ।  
अपत्नीको गृहस्थो न धनधान्ययुताः प्रजाः ॥१५॥
प्रातः सर्वत्र नगरे कृष्णकृष्णस्वनाः शुभाः ।  
माङ्गलिकाश्च जायन्ते श्रूयन्ते कीर्तनानि च ॥१६॥
नाऽस्नातो विद्यते कश्चिन् नाऽपूजो विद्यते तथा ।  
मानवानां ललाटेषु तिलकं चन्द्रकान्वितम् ॥१७॥
दृश्यते चान्दनं चोर्ध्वे स्मारकं श्रीहरेः शुभम् ।  
कण्ठे सर्वप्रजानां वै दृश्यन्ते तौलसीस्रजः ॥१८॥
करेऽपि तौलसीमाला जपकार्यप्रबोधिनी ।  
जिह्वायां श्रीहरेर्नाम नमस्कारेऽपि वै हरिः ॥१ ९॥
दाने परोपकारेऽपि श्रीहरिं स्मर्यते जनैः ।  
कन्यकाश्च कुमाराश्च विद्याभ्यासपराश्च ये ॥2.269.२० ॥
शालायां प्रथमं कृत्वा कीर्तनं श्रीहरेस्ततः ।  
अभ्यस्यन्ति पाठयन्ति चोपाध्याया हरिश्रिताः ॥२१ ॥
न्यायालयेऽपि सततं श्रूयतेऽग्रेऽवसानके ।  
हरेराम हरेकृष्ण नारायण नमोऽस्त्विति ॥२२॥
नदीतीरे गृहे क्षेत्रे वाटिकासु वनेऽपि च ।  
कर्षुकाः शिल्पिनः काष्ठहारास्तृणादिनिन्दकाः ॥२३॥
सर्वे कृष्णपराः कृष्णं स्मृत्वा कुर्वन्ति वै श्रमम् ।  
आन्धसिका हरेर्भक्ताः स्थाले कृत्वा तु पाचितम् ॥२४॥
अन्नं सर्वविधं चापि फलमूलजलादिकम् ।  
समर्प्य हरये पश्चाद् भोजयन्ति गृहेश्वरान् ॥२५॥
देवार्पणं प्रकृत्वैव भुञ्जते च पिबन्ति च ।  
आपणस्थाः श्रेष्ठिवर्या गणेशार्चनमित्यपि ॥२६ ॥
कृत्वा घृतप्रदीपं च ततः श्रीकृष्णपूजनम् ।  
व्यापारयन्ति दिवसे रात्रौ भजन्ति माधवम् ॥२७॥
पशुपाला हरिं नत्वा गां सम्पूज्य च मन्दिरम् ।  
श्रीकृष्णस्य वीक्ष्य पश्चात् कृत्वा कृष्णस्य दर्शनम् ॥२८॥
यान्त्यरण्यभूभागान् हरिस्मृतिपरायणाः ।  
काष्ठहाराः कृष्णकृष्ण भजन्तो यान्ति वै पथि ॥२९॥
रजका वस्त्रसम्पुटक्षालने रामनाम वै ।  
कृष्णनारायणेत्युक्त्वा क्षालयन्ति जलाशये ॥2.269.३ ०॥
शुकाद्याः पक्षिणश्चापि वक्षन्ति श्रीनरायण ।  
रम्भन्ते पशवश्चाप्योङ्कारमिश्रं हि वैष्णवाः ॥३१ ॥
तौर्यत्रिका वादयन्ति कृष्णकीर्तनगीतिकाः ।  
कवयश्चारणाद्याश्च कृष्णप्रबन्धकारिणः ॥३२॥
अभयाक्षं स्वकं नाम विवृत्त्य भूभुजा स्वयम् ।  
अधोक्षजं हरेर्नाम ख्यापितं चोपनाम तत् ॥३३ ॥
प्रजानां चापि नामानि परेशार्थयुतानि च ।  
कारितामीति राष्ट्रं सद् वैष्णवं संव्यजायत ॥३४॥
एवंविधोऽभयभक्तो विचार्य नश्वरं गृहम् ।  
धनं राज्यं च सम्पच्च गत्वरं च वपुर्निजम् ॥३५॥
वैराग्यावेशतश्चायमश्वपट्टसरो ययौ ।  
प्रजा विप्रास्तथा वृद्धास्तं राजानं समन्वयुः ॥३६॥
मार्गे कीर्तनभक्त्यैव समायातान् विलोक्य तान् ।  
मार्गग्रामागता लोकाः कौतूहलसमन्विताः ॥३७॥
सह चाश्वसरस्तीर्थं प्रत्याययुः समुत्सुकाः ।  
उत्तरे सरसस्तीरे वासं चक्रुर्द्रुमालये ॥३८॥
कृत्वा तीर्थानि सर्वाणि लोमशस्याश्रमं ययुः ।  
ततोऽनादिकृष्णनारायणप्रासादमाययुः ॥३९॥
पुपूजुः परया प्रीत्या श्रीमत्कृष्णनरायणम् ।  
मातरं पितरं नत्वा दृष्ट्वा कुङ्कुमवापिकाम् ॥2.269.४०॥
कुङ्कुमवापिकावारि पीत्वा श्रीपूजनं तथा ।  
विधाय दत्वा दानानि ययुः सरस्तटे पुनः ॥४१ ॥
अधोक्षजः स राजाऽत्र स्थले चेयेष वै क्रतुम् ।  
कर्तुं नारायणं सम्प्रसादयितुं महेज्यया ॥४२॥
लोमशं सम्प्रार्थयच्च यज्ञार्थं स ह्यधोक्षजः ।  
लक्षसौवर्णमुद्राभिर्यज्ञं चकार वैष्णवम् ॥४३ ॥
देवानतर्पयद्धव्यैः पितॄन् श्राद्धैः सतोऽन्नकैः ।  
जनान् दानैस्तथा चात्मार्पणैः साधून् सुरेश्वरान् ॥४४॥
पूर्णाहुतौ स्वयं कृष्णो नारायणश्चतुर्भुजः ।  
शङ्खचक्रगदापद्मधरो वह्नावदृश्यत ॥४५॥
भुञ्जन् हव्यानि सर्वाणि लक्ष्म्या समन्वितः प्रभुः ।  
रमानन्दसुनन्दादिसेवितो गरुडान्वितः ॥४६॥
प्रसन्नवदनः श्यामो युवा कोट्यर्कभास्वरः ।  
विप्राश्चान्ये जनाः सर्वेऽभवन्नाश्चर्यसम्भृताः ॥४७॥
अहो राज्ञः सुभक्तिश्च स्नेहो नारायणस्य च ।  
लक्ष्मीनारायणः साक्षाद् भुङ्क्ते हव्यं नृपाऽर्पितम् ॥४८॥
राजानं भगवानाह मन्दिरं चात्र कारय ।  
लक्ष्म्या साकं निवत्स्येऽहं प्रतिष्ठापय मां नृप ॥४९॥
साधुदीक्षां गृहीत्वैव त्वं मे पूजां विधेहि च ।  
स्थास्ये वशे च ते राजन् साधोऽधोक्षज मां भज ॥2.269.५०॥
इत्युक्त्वा च प्रभुक्त्वा च हव्यानि भगवाँस्ततः ।  
तिरोभवत् ततो राजाऽधोक्षजो भूसुरादिके ॥५१ ॥
दक्षिणा वितरय्यैव भोजयित्वा समस्तकान् ।  
स्वतःप्रकाशऋषितस्त्यागिदीक्षां समग्रहीत्॥५२॥
उपवासं चकाराऽसौ देहशुद्धिं चकार च ।  
मुण्डनं कारयामास स्नात्वा चक्रेऽनले हवम् ॥५३ ॥
नारायणं पुपूजाऽपि सर्वतोभद्रमण्डले ।  
गोदानं पृथिवीदानं स्वर्णदानादिकं ददौ ॥५४॥
लक्ष्मीनारायणस्याऽपि मन्दिरस्य निमित्तकम् ।  
लक्षं सुवर्णमुद्राणां दानं च गुरवे ददौ ॥५५॥
'ओं नमः श्रीकृष्णनारायणाय स्वामिने स्वाहा' ।  
'शरणं श्रीकृष्णनारायणोऽस्तु मम सर्वदा' ॥५६॥
'कालमायापापकर्मशत्रुयाम्यकुहृद्भयात् ।  
शूलमीनध्वजधनुश्चक्रस्वस्तिकवानव' ॥५७ ॥
'ब्रह्माऽहं श्रीकृष्णनारायणभक्तोऽस्मि शाश्वत ।  
अनादिश्रीकृष्णनारायणः स्वामी पतिश्च मे' ॥५८॥
'बालकृष्णः परब्रह्म मम वै शाश्वतः पतिः ।  
पिता बन्धुः सुहृन् मित्रं रक्षकः पालकोऽस्तु सः' ॥५९॥
'श्रीकृष्णवल्लभोनाथः श्रीस्वामी शरणं मम ।  
कृष्णवल्लभभक्तोऽहं श्रीहरिः शरणं मम' ॥2.269.६०॥
'श्रीकृष्णवल्लभस्वामी श्रीहरिः शरणं मम' ।  
इतिमन्त्रान् स जग्राह स्वतःप्राकाशसद्गुरोः ॥६ १ ॥
ततः काषायाम्बराणि धारयामास सद्व्रती ।  
यज्ञोपवीतकं कण्ठीं तौलसीं च स्रजं करे ।  
तिलकं चान्दनं चोर्ध्वपुण्ड्रं चक्रादिमुद्रिकाः ॥६२॥
पूजार्थं कानकीं कार्ष्णनारायणीं रमायुताम् ।  
प्रतिमां चापि जग्राह गुरुपूजां चकार च ॥६३ ॥
अधोऽक्षजप्रकाशेति नाम नैजं ररक्ष वै ।  
दीक्षाङ्गं विधिवद्वैधं समाप्य सरसस्तटे ॥६४॥
पर्णकुट्यां सदावासं चक्रे त्वत्र मखस्थले ।  
जजाप परया भक्त्या श्रीशं कृष्णनरायणम् ॥६५॥
कारयामास सुभगं लक्ष्मीनारायणालयम् ।  
लक्ष्मीं नारायणं प्रतिष्ठापयामास मन्दिरे ॥६६॥
तदिदं मन्दिरं राजन् राजते श्रीहरिश्रितम् ।  
कुरु वै दर्शनं तत्र श्रियो हरेश्च वै ततः ॥६७॥
दानानि देहि राजेन्द्र स्नानं चात्र समाचार ।  
एतत्तीर्थं महातीर्थं सर्वयज्ञफलप्रदम् ॥६८॥
यज्ञतीर्थं साधुतीर्थं लक्ष्मीतीर्थं तथा मतम् ।  
अधोक्षजाख्यतीर्थं च नारायणाख्यतीर्थकम् ॥६९॥
दीक्षातीर्थं तथा ख्यातं पावनं त्वेतदेव यत् ।  
मार्गशीर्षे केशवं च प्रपूज्य विधिनाऽत्र वै ॥2.269.७०॥
मार्गशीर्षे स्नानदानादश्वमेधफलं लभेत् ।  
पौषे स्नानाच्च दानाच्च श्रिया युक्तं नरायणम् ॥७१॥
प्रपूज्य लभते पुण्यं वाजपेयमखोत्थितम् ।  
माघमासे स्नानदानान्माधवं सम्प्रपूज्य च ॥७२॥
तीर्थकृल्लभते चात्र राजसूयफलं परम् ।  
फाल्गुने स्नानदानाच्च गोविन्दं सम्प्रपूज्य च ॥७३॥
अतिरात्राख्ययज्ञोत्थं फलं लभेद्धि तीर्थकृत् ।  
चैत्रे स्नानात्तथा दानादत्र विष्णुं प्रपूज्य च ॥७४॥
पुण्डरीकफलं तीर्थकर्ता प्रयाति पावनम् ।  
वैशाखे स्नानदानाच्च प्रपूज्य मधूसूदनम् ॥७५॥
अग्निष्टोमफलं राजन् लभतेऽत्र स तीर्थकृत् ।  
ज्येष्ठे स्नानात्तथा दानात् त्रिविक्रमं प्रपूज्य च ॥७६॥
लभते तीर्थकृच्चात्र गवायनक्रतोः फलम् ।  
आषाढे स्नानदानाच्च वामनं सम्प्रपूज्य च ॥७७॥
लभते तीर्थकृच्चात्र फलं वै सोमयागजम् ।  
श्रावणे स्नानदानाच्च श्रीधरं सम्प्रपूज्य च ॥७८॥
लभते तीर्थकृच्चात्र विश्वजित्क्रतुजं फलम् ।  
भाद्रे स्नानात्तथा दानात् हृषीकेशं प्रपूज्य च ॥७९॥
लभते तीर्थकृच्चात्र फलं सौत्रामणिक्रतोः ।  
आश्विने स्नानदानाभ्यां पद्मनाभं प्रपूज्य च ॥2.269.८०॥
तीर्थकृल्लभते पुण्यं विविधं सोमयोगजम् ।  
कार्तिके स्नानदानाभ्यां दामोदरं प्रपूज्य च ॥८१॥
लभतेऽत्र तीर्थशायी विष्णुयागोद्भवं फलम् ।  
अधिमासे स्नानदानात् प्रपूज्य पुरुषोत्तमम् ॥८२॥
तीर्थकृल्लभते सर्वमेधयज्ञफलं परम् ।  
यत्र क्वचिद्दिने त्वत्र स्नानाद् दानाजपादिभिः ॥८३ ॥
तीर्थकृल्लभते राजन् सर्वयज्ञफलानि वै ।  
शिवरात्र्यां स्नानदानान्महारुद्रफलं भवेत् ॥८४॥
इत्येतत्पावनं क्षेत्रं लक्ष्मीनारायणोदितम् ।  
कुरु स्नानं तथा पूजां लक्ष्मीनारायणस्य वै ॥८५॥
सर्वान् भगवतो ध्यात्वा सर्वपुण्यान्यवाप्नुहि ।  
इत्युक्तो राधिके! राजा त्वश्वपाटल एव ह ॥८६॥
सकुटुम्बो जले सस्नौ पुपूज मन्दिरे हरिम् ।  
श्रिया युक्तं षोडशोपचारैर्नीराजनादिभिः ॥८७॥
तावत्तस्य श्रीहरौ वै प्रतिमायां चतुर्दश ।  
केशवाद्या भगवन्तो ह्यदृश्यन्त यथोदिताः ॥८८॥
क्षणं स्वदर्शनं दत्वाऽनादिकृष्णनरायणे ।  
लीनाः सर्वेऽवतारास्ते स चाऽप्यन्तरधीयत ॥८९॥
अश्वपाटलनृपतिर्महाश्चर्यं जगाम ह ।  
कृतकृत्यं निजं मेनेऽधोक्षजे तीर्थके तदा ॥2.269.९०॥
अश्वपाटल उवाच-  
लोमशाऽत्र मम जातं दर्शनं केशवादिजम् ।  
कृतकृत्यो भवाम्येव किं तीर्थैर्दानविस्तरैः ॥९ १ ॥
श्रीलोमश उवाच-  
राजँस्तीर्थबलेनैतज्जातं सर्वं विभावय ।  
अतीर्थस्य बलं नास्ति नास्ति पुण्यं पवित्रता ॥९२॥
नास्ति नैर्मल्यभावश्च नास्ति कृष्णप्रसन्नता ।  
नास्ति भक्तिरतीर्थस्य नास्ति मोक्षो दिवं च वा ॥९३॥
जङ्गमं वा स्थावरं वा तीर्थं कल्मषनाशनम् ।  
कल्मषाणां विनाशोर्ध्वे तीर्थी प्राप्नोति योग्यताम् ॥९४॥
योग्यतायां सुसत्यां वै हृदि ब्रह्म प्रकाशते ।  
ब्रह्मरूपस्य भक्तस्य स्नेहस्तत्र प्रजायते ॥९५॥
परब्रह्मनिकटत्वं जायतेऽस्य निसर्गजम् ।  
ततो भवति दुर्लभ्यं दर्शनं सुलभं हरेः ॥९६॥
एवं दर्शनमाप्तस्य लोकसङ्ग्रहहेतवे ।  
कर्तव्यतया तीर्थानि विहितान्येव सर्वदा ॥९७॥
तस्मात् तीर्थानि दानानि कर्तव्यानि कृपाजुषा ।  
मुक्तः सिद्धश्च वा देवो दिव्यो वा ब्रह्मरूपधृक् ॥९८॥
यद्यदाचरते मोक्षप्रदं स्वर्गप्रदं च वा ।  
पुण्यकृत् तत्समालम्ब्याऽऽचरते त्वपरो जनः ॥९९॥
तेन मुक्तिर्भवेदेवाऽभयदानं भवेदपि ।  
कर्मणा मनसा वाचा भावेन तीर्थमाचरेत् ॥2.269.१० ०॥
इत्युक्त्वा लोमशस्तं वै चाश्वपाटलभूपतिम् ।  
अग्रे तीर्थान्तरं निन्ये विष्णुमन्दिरमुत्तमम् ॥१०१ ॥
राधिके यत्र वै विष्णोः श्वेता मूर्तिः सनातनी ।  
राजते कमलायुक्ता गरुडेन प्रशोभिता ॥१ ०२॥
इति श्रीलक्ष्मीनारायणीयसंहितायां द्वितीये त्रेतासन्तानेऽभयाक्षनृपतेर्भक्तिर्वैराग्यं मखश्चाश्वपट्टसरस्तीरे त्यागिदीक्षाग्रहणं लक्ष्मीनारायणादिदर्शनं मन्दिरनिर्माणं लक्ष्मीतीर्थं नारायणतीर्थं चेत्यादिनिरूपणनामा नवषष्ट्यधिकद्विशततमोऽध्यायः ॥२६९ ॥
    
