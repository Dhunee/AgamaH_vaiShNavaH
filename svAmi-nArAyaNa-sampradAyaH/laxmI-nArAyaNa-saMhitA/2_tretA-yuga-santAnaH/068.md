+++
title = "०६८"

+++
श्रीकृष्ण उवाच-  
कुबेरो वसवः कल्पपादपा मेदिनी रमा ।  
निधयश्चिन्तामणयः कृष्णनारायणाग्रतः ॥१ ॥
तस्थुस्तु राधिके दातुं सम्पारितोषिकाणि वै ।  
मुक्तेभ्यो मालिका दिव्या ददुर्दिव्यविभूतिजाः ॥२ ॥
अवतारेभ्य एवैते दुदुर्मुकुटकुण्डले ।  
दिव्यहारानीश्वरेभ्यो ददुः कृष्णाज्ञया तदा ॥३ ॥
ब्रह्मादिभ्यो ददुः सिंहासनानि कानकानि हि ।  
पितृभ्यश्चाऽक्षयाण्येव पात्राणि प्रददुस्तदा ॥४ ॥
ऋषिभ्यो यज्ञपात्राणि प्रददुश्चासनानि च ।  
सुरेभ्यो रत्नहाराँश्च ददुर्योग्यान् यथायथम् ॥५ ॥
दानवेभ्योऽसुरेभ्यश्च दैत्येभ्योऽपि ददुस्तदा ।  
यानवाहनभूषाश्च मानवेभ्यो धनं ददुः ॥६ ॥
नागेभ्यो मणयश्चापि पशुभ्यो भोजनामृतम् ।  
पक्षिभ्यो फलपुष्पादिरसद्रव्याणि ते ददुः ॥७ ॥
मूर्ताऽमूर्तचिदचिद्भ्यो यथायोग्यं धनानि च ।  
विप्रेभ्यः स्वर्णरूप्यादि राजभ्यो हीरकादिकम् ॥८ ॥
साधुभ्यो वस्त्रकन्थादि सतीभ्यो भाग्यवर्धनम् ।  
भूषाम्बरादि शृङ्गारं दक्षिणायां तदा ददुः ॥९ ॥
आतृप्ति सन्ददुस्तत्र देहीति नोच्यते पुनः ।  
ददुर्यथा च ते वोढुं शेकुर्नैव यथेष्टकम् ॥१ ०॥
यद् येषां वाञ्छितं तत्तत्तत्र द्रागेव चार्पितम् ।  
नशब्दो युज्यते नैव गृह्णशब्दः प्रयुज्यते ॥११ ॥
एवं वै दक्षिणाश्चाथ पारितोषिकमित्यपि ।  
ददुस्तेभ्यश्च योग्येभ्यो विप्रादिभ्यो धनं बहु ॥१२॥
सूदेभ्यश्चान्धसिकेभ्यो ददुर्धनं विपूलकम् ।  
कर्मचारेभ्य एवापि हारहीरकमित्यपि ॥१३ ॥
भाटेभ्यश्चारणेभ्यश्च शिल्पिभ्यश्च ददुर्धनम् ।  
मल्लेभ्यो नर्तकेभ्यश्च नाटिकाभ्यो धनं ददुः ॥१४॥
गायिकाभ्यो दासिकाभ्यो हारभूषाम्बरादिकम् ।  
दासेभ्योऽनाथदीनेभ्यो वस्त्रभूषादिकं ददुः ॥१६॥
सृष्टित्रयस्य कन्याभ्यो भूषाम्बरधनानि च ।  
स्वर्णरूप्यकपात्राणि ददुः कृष्णाज्ञया तदा ॥१६॥
यासां येषां यथा येन परितोषोऽभिजायते ।  
तत्तत् तदा प्रदत्तं च सङ्कोचो नैव विद्यते ॥१७॥
साध्वीभ्यश्च सतीभ्यश्च पतिव्रताभ्य इत्यपि ।  
अधवाभ्यश्च वृद्धाभ्यो मातृभ्यश्चापि सर्वथा ॥१८॥
स्वसृदुहितृकन्याभ्यो देवीभ्यश्च यथायथम् ।  
भूषाम्बरधनान्येव ददुः कृष्णाज्ञया ततः ॥१९॥
महीमानेभ्य इत्येव कृष्णनारायणः स्वयम् ।  
दापयामास च पारितोषिकान्युत्तमानि च ॥२० ॥
कुबेरवसुकल्पाऽऽदिद्वाराऽनर्घ्याणि सर्वथा ।  
कम्भराश्रीर्ददौ सर्वयोषिद्भ्यो भूषणानि वै ॥२१ ॥
कानकानि रत्नहीरमणिहारान् ददौ तथा ।  
गोपालश्च ददौ सर्वजनेभ्यो हाटकात्मकम् ॥२२॥
धनं सद्रत्नहारादि यथापेक्षं तथोर्जितम् ॥
एवं सर्वमहर्षिभ्यस्तदा श्रीलोमशो ददौ ॥२३॥
कल्पात्मगूटिका यस्या जायेतेष्टं क्षणे क्षणे ।  
सन्तोषा भगिनी कृष्णनारायणस्य चाग्रजा ॥२४॥
ददौ सौभाग्यसूत्रादिद्रव्यरञ्जनकङ्कतीः ।  
कानकीश्च विभूषाश्च कञ्चुकी शाटिकास्तथा ॥२५॥
घर्घरीश्चोलिकाद्याश्च ददौ नत्थीश्च बङ्गिडीः ।  
रशना वलयाँश्चाप्यूर्मिकाः सन्तोषदायिकाः ॥२६॥
एवं दानानि च पारितोषिकाणि प्रदाय च ।  
अनुग्रहं महे समागतानां प्राह वै पिता ॥२७ ॥
श्रीगोपालकृष्ण उवाच-  
मम पुत्रस्य कृष्णस्य यज्ञसूत्रमहोत्सवे ।  
समागतानां भवतां शोभावृद्धिजुषां सदा ॥२८॥
ऋण्यहं स्वागतं कुर्वे धन्यवादान् ददामि च ।  
विनयेन वदाम्यत्र न्यूनसेवा मया कृता ॥२९॥
भवेत् क्षन्तव्यविषयां मत्वा क्षम्योऽहमीश्वरः ।  
मुक्तानां चावताराणां ब्राह्मीनां ब्रह्मचारिणाम् ॥३ ०॥
ईशानामीश्वरीणां देवानां च देवयोषिताम् ।  
मानवानां मानवीनां दैत्यानां दैत्ययोषिताम् ॥३ १ ॥
नागानां नागपत्नीनां जडचेतनदेहिनाम् ।  
दिक्पालानां नृपाणां चर्षीणाम् आर्षीप्रयोषिताम् ॥३६॥
सान्निध्येनाऽभवत्कार्यं चोत्सवीयं सुबृंहितम् ।  
सर्वेषां यशसां पात्रं कृतोऽहं भवदागमैः ॥३३॥
पुत्रो मे वर्धितश्चापि तेजोभिर्निजगोचरैः ।  
पुनरेवाऽवगन्तव्यं क्षन्तव्या च क्षतिर्मम ॥३४॥
इत्युक्त्वा कार्यकर्तृभ्यो धन्यवादान् ददौ मुहुः ।  
आशीर्वादान् समिच्छामि सकुटुम्बः समार्थयत् ॥३५॥
तदानीं जयकारश्च सभाजनकृतोऽभवत् ।  
अथ राधाकृष्ण आदौ बालकृष्णस्य वै तदा ॥३६ ॥
पूजार्थं त्वाययौ दिव्योपचारैः समपूजयत् ।  
मुकुटं गोपवेषादि वंशीं चिन्तामणीन् ददौ ॥३७॥
कामधेनूर्ददौ चापि चन्दनाद्यैरपूजयत् ।  
लक्ष्मीनारायणश्चाऽथाऽपूजयच्छ्रीहरिं तदा ॥३८ ॥
मुकुटं कुण्डले शङ्खं चक्रं गदां तथाऽब्जकम् ।  
गरुडं च विमानं च दिव्यकौस्तुभमालिकाः ॥३९ ॥
ददौ श्रीबालकृष्णाय केसराद्यैरपूजयत् ।  
वासुदेवस्तथा चान्येऽवताराः प्रकृतीश्वरः ॥४०॥
प्रधानेशस्तथा भूमा महाविष्णुर्विराट्पुमान् ।  
सदाशिवस्तथा तेषां शक्तयश्चाययुर्मुदा ॥४१ ॥
तिलकं कज्जलं बिन्दुं दत्वा च मुकुटानि वै ।  
कर्णभूषाः कण्ठहारान् मुक्तामौक्तिकनिर्मितान् ॥४२॥
उर्मिका रशना यष्टीन् ददुस्ते ता धनान्यपि ।  
स्वस्वधामकृतान् दिव्यान् हंससिंहगजात्मकान् ॥४३॥
आसनोत्तमभौमाँश्च ददुर्बालाय देहिने ।  
अष्टावरणसंस्थाश्चेश्वराः सप्तर्षयस्तथा ॥४४॥
ब्रह्मविष्णुमहेशाद्या मुनयो ब्रह्मचारिणः ।  
स्वर्णहारान् पुष्पहारान् स्वर्णपात्राणि पादुके ॥४५॥
कमण्डलून् कलशाँश्च प्रावरणान्यनेकशः ।  
ददुः श्रीबालकृष्णाय धनं दिव्यं नवं नवम् ॥४६॥
पितरो मुनयो देवाश्छत्रं च चामरे तथा ।  
विमानानि च यानानि हंसान् दासाँश्च दासिकाः ॥४७॥
यष्टिं सौवर्णविकृतिं दर्पणं शुकमेनकाः ।  
वादित्राणि विचित्राणि चामृतानां घटाँस्तथा ॥४८॥
कामकल्पलतादींश्च सूर्यचन्द्रमणीँस्तथा ।  
दिगीश्वरादिवेषाँश्च विभूषा रत्नमालिकाः ॥४९॥
ददुः श्रीबालकृष्णाय दिव्यान्यपि धनानि च ।  
दैत्याश्च दानवाश्चापि असुरा वैभवान् ददुः ॥2.68.५० ॥
नागाः सर्पा भोगिनश्च मणीन् माणिक्यमौक्तिकान् ।  
हारान् विभूतिवैशेष्यं ददुर्द्रव्याणि वै तदा ॥५ १ ॥
रत्नाकरास्तु रत्नानि मौक्तिकानि ददुस्तदा ।  
नद्यो नदा वरुणाद्या ददुर्द्रव्यरसानपि ॥५२॥
पर्वताः खनयश्चापि ददुर्मणिविशेषकान् ।  
रत्नानि वज्रमणिकान् मुक्ताश्च पद्मरागकान् ॥५३ ॥
मारकतानिन्द्रनीलान् वैदूर्यान् पुष्परागकान् ।  
कर्केतनान् भीष्मकाँश्च पुलकान् रुधिराख्यकान् ॥५४॥
स्फटिकान् विद्रुमान् पुङ्खराजान् ददुर्विशेषतः ।  
मानवास्तु ददुस्तस्मै स्वम्बराणि शुभानि वै ॥५५॥
द्युमतः कम्बलाँश्चापि पात्रभूषोपवार्तिकाः ।  
गजाश्ववृषभाँश्चापि धेनूश्च महिषीस्तथा ॥५६॥
द्रव्याणि स्वर्णरूप्याणि ददुर्बालाय भावतः ।  
वृक्षवल्ल्यो मधुरसान् ददुर्माल्यादिपूजनम् ॥५७॥
पर्यङ्कान् सुबृसीश्चापि कटान् चतुष्किकादिकाः ।  
खट्वा यन्त्रीस्तथा गन्त्रीर्ददुः पेषणिकास्तथा ॥५८॥
चुल्लिकाः कण्डनिकाश्च जलकुम्भीर्ददुस्तथा ।  
मार्जनिका गुप्तदोरधानीश्च प्रददुर्मुदा ॥५९५॥
मुशलं तन्तुचक्रं चानर्घ्यपेटिमञ्जुषाः।  
वारिधानीश्चाथ पयोधानीस्तक्रप्रमन्थनीः ॥2.68.६०॥
द्रोणश्च दधिधानीश्च कुसुलानि कर्णार्दिनीः ।  
पिष्टिकां च शिलां घण्टीं रसयन्त्रीं ददुर्मुदा ॥६१ ॥
दोलां प्रेङ्खां घोटिकां च चतुष्पादां च खट्विकाम् ।  
कौशेयान्यम्बराण्येव और्णान्यप्यम्बराणि च ॥६२॥
बुट्टाढ्यवेषवर्याणि ददुश्च शर्करादिकाः ।  
फलानि फलहाराँश्च शुष्कैलादिस्रजस्तथा ॥६३ ॥
चन्दनानि विचित्राणि शीतलानि ददुस्तदा ।  
पत्त्राणानि वर्ष्मत्राणान् शिरस्त्राणानि वै ददुः ॥६४॥
पात्राणि युगहाण्डीश्च स्थालीश्च कलशादिकान् ।  
भङ्गारकाणि पात्राणि पुटपात्राणि यानि च ॥६५॥
जलसेचनपात्राणि स्थालानि भोज्यवाटिकाः ।  
पट्टिशं पाठिकाश्चापि शस्त्राऽस्त्राण्यपि सन्ददुः ॥६६॥
धनानि स्वर्णरूप्याणि चासङ्ख्यानि ददुस्तदा ।  
चन्दनाऽबीरकुङ्कुमाऽक्षतगुलालकैर्द्रवैः ॥६७॥
पुष्पैश्च केसरैर्गन्धैः कस्तूरिकाभिरित्यपि ।  
कर्पूरैर्विविधैः रङ्गैः रञ्जनैर्हारपत्रकैः ॥६८॥
तुलस्या मञ्जरीभिश्च दलैश्च कुन्दकेतकैः ।  
चम्पकैर्मृद्यतैलैश्चाऽर्चयामासुः प्रभुं पतिम् ॥६९॥
एकोत्तरशतश्रेष्ठोपचारैर्देवतादिकाः ।  
अवतारा ईश्वराश्च चक्रुरारार्त्रिकं हरेः ॥2.68.७०॥
आशीर्भिर्योजयामासुः प्रदक्षिणं प्रचक्रिरे ।  
तुष्टवुश्च प्रणेमुश्च निषेदुश्चाऽऽसनेषु च ॥७१ ॥
ततोऽनादिकृष्णनारायणोऽनुग्रहवान् क्षणात् ।  
दर्शनं नैजमूलात्मस्वरूपस्य ददौ तदा ॥७२॥
प्रथमं परमं धाम ददृशुश्च सभाजनाः ।  
तन्मुक्ताँश्चापि मुक्तानीस्तत्रैव ददृशुश्च ते ॥७३॥
ब्रह्मधामाऽक्षरं तस्य मुक्तान् मुक्तानीरित्यपि ।  
बालकृष्णस्य वै मूर्तौ मस्तके ददृशुश्च ते ॥७४॥
अवतारान् हरेर्भाले सहस्रशश्च ददृशुः ।  
गोलोकं दक्षिणे नेत्रे वैकुण्ठं वामचक्षुषि ॥७५॥
अमृतं नित्यकैलासं कर्णयोश्चापि ददृशुः ।  
महाविष्णुं नासिकायां भाले कालं च ददृशुः ॥७६॥
भालस्य प्रान्तयोः प्रधानेशं च प्रकृतीश्वरम् ।  
वासुदेवादिकान् व्यूहान् नासामूले प्रददृशुः ॥७७॥
वैराजं मुखमध्ये च ददृशुस्ते सभाजनाः ।  
दंष्ट्रास्वस्य ददृशुश्च शताननादिवेधसः ॥७८॥
शतनेत्रादिरुद्राँश्च दन्तेष्वस्य प्रददृशुः ।  
श्मश्रुरेखास्थितान् सहस्रादिहस्तकविष्णुकान् ॥७९॥
ओष्ठे चोर्ध्वे महामायां प्रधानं चाधरे तथा ।  
श्रीं लक्ष्मीं चिबुके त्वस्य ददृशुस्ते सभाजनाः ॥2.68.८०॥
हनूरोमसु ददृशुर्मायाऽष्टावरणेश्वरान् ।  
कपोलयोश्चेश्वराणीर्ददृशुः कोटिशः सतीः ॥८ १ ॥
केशमूलेषु वै सत्यं लोकं ब्रह्माद्यधिष्ठितम् ।  
केशमध्येषु च स्वर्गान् केशान्ते चातलादिकान् ॥८२॥
शिरःपृष्ठे मानवाँश्च ददृशुस्ते सभाजनाः ।  
एवं सर्वां ब्रह्मरूपां सृष्टिं वै कारणात्मिकाम् ॥८३ ॥
सूक्ष्मां च शाश्वतीं नित्यां बीजरूपां हि ददृशुः ।  
अथ कारणसृष्टेश्च समुद्भूतां च वैकृताम् ॥८४॥
स्थूलां सृष्टिं कण्ठभागादधः पुनश्च ददृशुः ।  
कण्ठेऽस्य परमं ब्रह्म हृदये ब्रह्म चाऽक्षरम् ॥८५॥
स्तनयोश्चाऽपि गोलोकं वैकुण्ठं दक्षवामयोः ।  
अमृतं नित्यकैलासं स्कन्धयोश्च प्रददृशुः ॥८६॥
महाविष्णुं च हृदये कण्ठे कालं प्रददृशुः ।  
कक्षयोश्च प्रधानेशं प्रकृतीशं प्रददृशुः ॥८७॥
वासुदेवादिकान् व्यूहान् हृदयोर्ध्वे प्रददृशुः ।  
वैराजं हृदयाऽधस्तात् पार्श्वास्थिषु च वेधसः ॥८८॥
अग्रसन्धिषु विष्णूँश्च रुद्राँश्च पृष्ठसन्धिषु ।  
उदरे च महामायां नाभौ प्रधानमेव च ॥८९॥
श्रीं लक्ष्मीं पार्श्वयोर्नाभेर्जघनेष्टाऽऽवृतानि च ।  
जघनाऽधश्चेश्वराणीर्लिङ्गमूले सतीस्तथा ॥2.68.९०॥
रोमसु सत्यलोकादीन् गुप्ताऽधोऽतलप्रभृतीन् ।  
तत्तत्स्थानेषु चाब्धींश्च पर्वतान् ददृशुश्च ते ॥९ १ ॥
अथापि च ततः कट्यां शेषं च कच्छपं तथा ।  
ददृशुः सीवनीनाड्यां महाजलं च धातुषु ॥९२॥
लिङ्गाग्रे कामदेवं च सक्थ्नोर्दैत्याँश्च दानवान् ।  
रोमसु च ऋषीन् पितॄन् देवान् ददृशुरेव च ॥९३॥
जान्वोश्च मानवान् जङ्घाद्वयेऽसुरान् प्रददृशुः ।  
पादयोर्नागसर्पादीन् ददृशुः पुनरेव च ॥९४॥
सृष्टित्रयात्मिकां मूर्तिं बालकृष्णात्मिकां पुनः ।  
विलोक्यैतन्महाश्चर्यं ज्ञातवन्तः स्वकारणम् ॥९५॥
सर्वेऽवतारा यस्मात् सम्भवन्त्येषः पुमान् परः ।  
मत्वा चक्रुस्ततो ध्यानं बालकृष्णस्य ते क्षणम् ॥९६ ॥
अथ सभासमाप्तेश्च घण्टानादोऽभवत्तदा ।  
जयशब्दैः सह सभ्या उत्तस्थुः स्वालयं ययुः ॥९७॥
मिष्टपानादिभिस्ताम्बूलकैर्मधुरभाषणैः ।  
सत्कृताश्च विमानाद्यैर्महीमानास्तु सर्वशः ॥९८॥
ययुर्नैजान् गृहान् देशान् परदेशान् सुखान्विताः ।  
तत्त्वानि देहिनश्चैत्या जडा गुणा रसादयः ॥९९॥
अन्येऽपि दासवर्गाद्या ययुः सम्मानिता गृहम् ।  
ऋषयः पितरश्चैते स्वर्गादिकं ययुस्ततः ॥2.68.१०० ॥
परमेशा ब्रह्मलोकान् ईशा ईशनिवासकान् ।  
दैत्याश्च दानवा नैजान् पातालादीन् ययुस्ततः ॥१०१ ॥
पर्वता वृक्षवल्ल्यश्च नदास्तीर्थानि चापगाः ।  
सरांस्यपि च क्षेत्राणि वनान्युपवनानि च ॥१ ०२॥
ययुः प्रणम्य च कृष्णनारायणं पुनः पुनः ।  
मण्डपस्य महाप्रासादस्य कल्पकृतस्य च ॥१ ०३॥
उपसंहारमकरोत् कृष्णनारायणः प्रभुः ।  
सनत्कुमारो भगवान्नारदोऽपि प्रणम्य च ॥१ ०४॥
बदरीं ययतुश्चाथ कन्यका लोमशाश्रमम् ।  
एवं च राधिके ब्रह्मसूत्रोत्सवो महत्तमः ॥१ ०५॥
सम्पन्नश्चाष्टमे वर्षे वैशाखे परमात्मनः ।  
पठनाच्छ्रवणादस्य स्मरणान्मुक्तिभाग्भवेत् ॥१ ०६॥
इतिश्रीलक्ष्मीनारायणीयसंहितायां द्वितीये त्रेतासन्ताने महिमानेभ्यः पारितोषिकदानं, प्रभोः पूजनम्, उपदार्पणम्, दिव्यदर्शनं, परिहारश्चेत्यादिनिरूपण-  
नामाऽष्टषष्टितमोऽध्यायः ॥६८ ॥
    
