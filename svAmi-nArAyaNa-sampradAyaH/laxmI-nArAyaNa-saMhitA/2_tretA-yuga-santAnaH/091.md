+++
title = "०९१"

+++
श्रीकृष्ण उवाच-  
राधिके संशृणु साध्वि! गत्वा श्रीबदरीं द्विजाः ।  
सत्यः साध्व्यस्तथा सन्तो व्योम्ना सस्नुः सरिज्जले ॥१ ॥
गङ्गायां च कृतस्नाना नामसङ्कीर्तनं हरेः ।  
चक्रुः सह मिलित्वैव ययुर्यत्र नरायणः ॥२ ॥
नरं नारायणं नत्वा नत्वा महर्षिमण्डलम् ।  
तत्रत्यकृतसत्कारा लब्धस्वागतपूजनाः ॥३ ॥
स्वीकृतमधुपर्काश्च कृष्णनारायणस्य ते ।  
पर्णकुटीं ययुः पृष्ट्वा यत्रास्ते लोमशोऽपि च ॥४ ॥
लोमशो वीक्ष्य भक्ताँश्चागतान् शोकितमानसान्।  
पप्रच्छ कुशलं शीघ्रं चागमेऽपि प्रयोजनम् ॥५ ॥
दत्तासनास्तु ते सर्वे जगदुर्लोमशं मुनिम् ।  
दर्शनं श्रीहरेः कृत्वा कृत्वा प्रपूजनं तथा ॥६ ॥
ततो वक्ष्याम एवाऽस्मद्गमने त्वत्र कारणम् ।  
इत्युक्त्वा श्रीहरिं पर्णकुट्यां स्थितं च लोमशः ॥७ ॥
द्रागेवाऽन्तर्गृहं गत्वा चावेद्य स्वजनागमम् ।  
स्नेहभृतं हरिं नीत्वा सहैव स बहिर्ययौ ॥८ ॥
आगतं श्रीहरिं शालांऽगणे श्रीबदरीतले ।  
दण्डवच्च नमस्कारान् चक्रुस्ते यात्रिकास्तदा ॥९ ॥
प्रेम्णा हरिस्तु पप्रच्छ कुशलं स्वागतं सुखम् ।  
तदा चाश्रूणि मुक्त्वैव जगदुः श्रीहरिं च ते ॥2.91.१ ०॥
महामारी भैरवी या सीमरक्षणकारिणी ।  
तया सिंहलद्वीपस्य राक्षस्योऽसङ्ख्यका हताः ॥१ १॥
याऽश्वपट्टसरःक्षेत्रे युद्धार्थं समुपागताः ।  
अधर्मजीवदैत्यस्य वैरनिर्यापनकृते ॥१२।  
कन्यका रक्षिताश्चापि रक्षितं चाश्रमं तथा ।  
महामार्या तथा रात्रौ तस्यै शम्भुः स्वयं तदा ॥१ ३॥
प्रसन्नो वरदानार्थं प्राह साऽपि तदाऽऽर्थयत् ।  
महामार्यो मदुत्पन्ना युद्धकर्त्र्यः क्षुधार्दिताः ॥१४॥
तामस्यश्च समिच्छामो नरमांसाशनं शिव! ।  
शम्भुनोक्तं न तद् योग्यं ततः प्राह तु भैरवी ॥१५॥
भक्तान्नैव ग्रहीष्यामः श्रीहरेः शरणागतान् ।  
शिवभक्तान् हरेर्भक्तान् त्यक्त्वा ये पापिनश्च तान् ॥१६॥
नास्तिकान् धर्महीनाँश्च देवद्रोहिण एव तान् ।  
शठान् विनिन्दकान् तीर्थद्रोहिणः कपटान्वितान् ॥१७॥
स्नानपूजाजपभक्तिहीनान्नराँश्च योषितः ।  
भक्षयिष्याम एवाऽत्र बहिर्वै दशयोजनात् ॥१८॥
तथाऽस्त्विति हरः प्राह महामार्योऽयुताऽयुताः ।  
भक्षयामासुरत्यर्थं बालान् वृद्धान् जनान् द्रुतम् ॥१ ९॥
सगर्भा जरठा नारीर्युवतीर्यून इत्यपि ।  
एवं वै विप्लवो जातो ग्रामा मानववर्जिताः ॥2.91.२०॥
विद्यन्ते काकवासाश्च जनाः कुटुम्बवर्जिताः ।  
अर्धा वसतयो जाता निर्वंशाश्चापि केचन ॥२१ ॥
अयं तूपद्रवो नाथ बलमासाद्य वर्तते ।  
महाकालस्य वेगेन म्रियन्ते मानवाः प्रभो ॥२२॥
सङ्ख्या नास्ति मृतानां वै वाहका न मिलन्त्यपि ।  
अरण्यं पत्तनं जातं जाता ग्रामा वनानि च ॥२३॥
शीघ्रमागत्य रक्षां नः कुरु तत्प्रलयात्प्रभो।  
इत्युक्त्वा रुरुदुः सर्वे दयालुस्तु दयावशः ॥२४॥
भूत्वोत्थाय ततः शीघ्रं सुसस्मार नरायणम् ।  
नरनारायणौ पर्णकुट्यां त्वाययतुस्तदा ॥२५॥
अग्रे निषेदतुर्नत्वा परमेशं परात्परम् ।  
पप्रच्छतुस्तदाज्ञां च किमेवं व्यग्रता प्रभो ॥२६॥
हरिः प्राहाऽऽजनाभे तु खण्डे पृथ्व्यां व्यजायत ।  
मनुष्याणां महामार्या विनाशो पापिनां बहुः ॥२७॥
म्रियन्ते तत्र भक्ताश्च स्वल्पदोषा अपि श्रिताः ।  
संहारोऽयं समजनि चाधर्मजीवरक्षसः ॥२८॥
विनाशेन पुलस्त्यस्य वंशे खरसुतस्य वै ।  
खरस्य या भगिन्यस्तु राक्षस्यस्ताभिरेव तु ॥२९॥
उपद्रवः कृतो नश्च क्षेत्रे तत्प्रतिकारिका ।  
भैरवी च महामारी शम्भोर्दूती च तामसी ॥2.91.३०॥
पारितोषिकरूपेण भक्षयत्येव पापिनः ।  
पापिनां सङ्गमे स्वल्पपापाः सुपुण्यशालिनः ॥३ १॥
भक्ताश्चापि प्रभक्ष्यन्ते तद्रक्षार्थं मया द्रुतम् ।  
गन्तव्यं तत्र भक्तैश्च साकमेभिः सुराष्ट्रके ॥३२॥
इत्युक्तः श्रीनरनारायणः प्राह कृपानिधे ।  
स्वतन्त्रस्य परेशस्य यथेच्छा तद्भवेत् खलु ॥३३॥
मया नित्यं पूजनार्थं कार्तिके भगवान् स्मृतः ।  
पञ्चवारं प्रत्यहं सम्पूजितः कार्तिके मया ॥३४॥
वन्दितः सेवितो नित्यं पादसंवाहनादिभिः ।  
फलैः सम्भोजितश्चापि भक्तिधर्मादिभिस्तथा ॥३५॥
तोषितश्चापि ऋषिभिः पावितं बदरीवनम् ।  
पाविताः ऋषयः सर्वे पावितश्च हिमालयः ॥३६॥
पाविता देवगङ्गा च पाविता पर्णशालिका ।  
सदा तीर्थस्वरूपेयं स्थास्यत्येवेयमाश्रमे ॥३७॥
सङ्कल्पाः पूरिताः सर्वे दर्शिता तापसी स्थितिः ।  
रीतिश्च संयमलभ्या त्वत्तो नाथ समर्जिता ॥३८॥
सर्वं पूर्णं मम जातं स्वेष्टो मखो व्यजायत ।  
क्रतुः स वैष्णवः पूर्णो विधिवत् परिवर्तते ॥३९॥
परमेशास्तथेशाश्च सुरा महर्षयस्तथा ।  
पितरस्तोषिता नाथ त्वया यज्ञे प्रतिष्ठता ॥2.91.४०॥
गृह्णता च हविः साक्षाद् वह्निमुखेन भास्वता ।  
किन्न्यूनं मे वर्ततेऽद्य मुक्ताः सन्तोषितास्तथा ॥४१॥
सर्वं प्रपूरितं नाथ मानसं भवता मम ।  
सार्धमासोत्तरं चात्रोषित्वा बदरी पाविता ॥४२॥
इत्युक्त्वा श्रीनरनारायणौ भक्तिर्महर्षयः ।  
घर्मस्तथाऽन्यदेवाश्च पुपूजुः परमेश्वरम् ॥४३॥
आरार्त्रिकं प्रचक्रुश्च प्रदक्षिणं सुमाञ्जलिम् ।  
क्षमामप्यर्थयामासुस्ततः कृष्णनरायणः ॥४४॥
आशीर्वादान् ददौ तेभ्यश्चाह नरं नरायणम् ।  
भक्तिं धर्मं महर्षींश्च समागच्छन्तु मद्गृहम् ॥४५॥
कुङ्कुमवापिकाक्षेत्रं चाऽश्वपट्टसरोवरम् ।  
लोमशस्य गुरोश्चाप्याश्रमं पश्यन्तु पावनम् ॥४६॥
अक्षरं परमं क्षेत्रं कुर्वन्तु पावनं मम ।  
हैमस्थानां भवतां तु दर्शनं दुर्लभं क्षितौ ॥४७॥
इत्युक्तवान्, नरनारायणाद्या हृष्टमानसाः ।  
मार्गशीर्षस्य पूर्णायां स्नात्वा यात्रां प्रचक्रिरे ॥४८॥
ऋषयो व्योममार्गस्थाः कुम्भकेन ययुस्तदा ।  
नरनारायणौ सन्तो धर्मो भक्तिश्च लोमशः ॥४९॥
साध्व्यो हरिस्तथा मुक्ता विमानेनाऽऽययुर्गृहम् ।  
सायं प्रापुश्च सौराष्ट्रं कालशोकितमानवम् ॥2.91.५० ॥
नष्टभ्रष्टगृहाचारं नष्टार्धमानवोज्झितम् ।  
सतेजस्को यथापूर्वं चासीन्नासीच्च तादृशः ॥५ १॥
सौराष्ट्रश्च यथा तद्वन्मार्गे देशा विलोकिताः ।  
कुरवः शूरसेनाश्च मरवो गौर्जरास्तथा ॥५२॥
नष्टप्रजाधनाः शुष्का निस्तेजस्का गृहा इव ।  
महामारीभक्षिताश्च कालवेगेन नाशिताः ॥५३ ॥
मानवा वनवासाश्च गृहवासाः पिशाचकाः ।  
शवा मृत्युनिवासाश्च तिर्यग्वासं च जीवनम् ॥५४॥
आगाराणि श्मशानानि मृत्युदूताश्च मूषकाः ।  
विलोक्यन्ते नगरेषु ह्यतर्क्यः प्रलयो यथा ॥५५॥
एतत्सर्वं विदित्वैव भगवान् पुरुषोत्तमः ।  
क्षणं विचार्य यानाच्च तदा सस्मार शङ्करम् ॥५६॥
क्षेत्रपः शङ्करस्तत्र चाश्वपट्टसरस्तटे ।  
उपस्थितोऽभवत्तूर्णं ननाम परमेश्वरम् ॥५७॥
शङ्करं श्रीहरिः प्राह महामारीभिरेव यत् ।  
विनाश्यते जगत्सर्वं महामारीं निवारय ॥५८॥
द्रागेव शङ्करो नैजं गलनादं चकार ह ।  
कम्पितं सर्वमण्डं च भुवनानि चतुर्दश ॥५९॥
कम्पितान्यभवत्तूर्णं महामारी समाह्वयत् ।  
दिग्भ्यः सर्वाभ्य एवैताः कोटिरूपधराः स्त्रियः ॥2.91.६०॥
भक्षिका मद्यमांसानामाययुर्हरसन्निधौ ।  
शङ्करस्तास्ततः प्राह नारायणः परेश्वरः ॥६ १ ॥
दयालुर्भगवानत्र लोकरक्षणकारकः ।  
निषेधति स्वयं श्रीमान् पापिपापविनाशकः ॥६२॥
मा भक्षयन्तु पापीश्च भक्ष्यन्ते पापिसङ्गतः ।  
भक्ताश्चापि च भक्तानां कुटुम्बान्यपि सर्वशः ॥६३॥
तेषां रक्षा मया कार्या त्यजन्तु तद्विनाशनम् ।  
इत्युक्तास्ता महामार्यां निवृत्ता भयतो हरेः ॥६४ ॥
ययाचिरे क्षमां चापि हरेश्चरणसेवनम् ।  
हरिस्ताः प्राह वै सर्वा यान्तु सर्वत्र भूतले ॥६५॥
तिलकं चन्द्रको मे स्याद् भाले कण्ठे च मालिका ।  
येषां तान् सम्प्रदायैव प्राणान् शक्तिं च चेतनाम् ॥६६॥
जीवय देवजीवान् भक्तिमार्गप्रवर्तकान् ।  
ततस्ताः प्राह भगवन् न शक्ता हि वयं तथा ॥६७॥
चेतनं जीवनं दातुं किं कुर्मोऽत्र तवाऽऽज्ञया ।  
हरिर्ददौ तदा ताभ्यः कल्पलता सुजीवनीः ॥६८॥
ता गृहीत्वा ययुः सर्वा जीवयामासुरीष्टकान् ।  
भक्तान् सर्वानर्धपापान श्रीहरेस्तु निदेशतः ॥६९॥
तदाऽऽनन्दः पुनर्जातः पृथिव्यां मानवेषु वै ।  
येषां वै तिलकं कण्ठी ते भवन्ति सजीवनाः ॥2.91.७०॥
इत्युद्घोषे प्रवृत्ते च मृतानामपि तज्जनाः ।  
कण्ठ्या युक्तं शवं कृत्वा विलोकयन्ति जीवनम् ॥७१ ॥
केचित् कुर्वन्ति तिलकं भाले शवस्य वै तदा ।  
कण्ठेऽर्पयन्ति कण्ठीं च तौलसीं जीवनाय वै ॥७२॥
एवं देशेषु सर्वत्र शवास्तिलकस्रग्धराः ।  
सजीवा उत्थिता भूमौ साश्चर्यं चाऽवलोकयन् ॥७३॥
वैष्णवास्ते तदा जाता मानवाश्चाजनाभके ।  
कृष्णनारायणस्वामिविष्णो मृत्योर्निवारक ॥७४॥
रक्ष रक्ष सदा चैवं त्वार्थयच्छ्रीहरिं प्रति ।  
तदा श्रीशङ्करः प्राह सर्वास्ता भैरवी सतीः ॥७५॥
'ओ नमः श्रीकृप्णकरायणाय स्वामिने स्वाहा' ।  
मन्त्रमिमं भवप्यश्च गृह्णन्तु मत्त एव च ॥७६॥
जीवितान् मानवान् कर्णे श्रावयन्त्वपि सर्वशः ।  
एवमुक्ताः क्षणात् सर्वा मनोवेगाः सुगृह्य तम् ॥७७॥
मन्त्रं भूत्वा च वैष्णस्-यो ददुर्मन्त्रान् तु सर्वशः ।  
कल्पवल्लोसमुत्थेभ्यः कारयित्वा तु वैष्णवान् ॥७८॥
जगदुज्जीवयामासुर्भक्तशोकान् प्रजह्रिरे ।  
चक्रुश्चैतादृशं लोके न भूतं न भविष्यति ॥७९॥
परब्रह्म विना तादृक् कर्तुमर्हसि कोऽपरः ।  
नाडीप्राणा यस्य हस्ते तेन कर्तुं हि शक्यते ॥2.91.८०॥
ब्रह्माण्डे चोत्सवा जाता ग्रामे ग्रामे गृहे गृहे ।  
मृताश्चोज्जीविताः श्रीमत्कृष्णनारायणेन वै ॥८ १ ॥
तीर्थार्थं त्वाययुः सर्वे प्राप्तनूतनजीवनाः ।  
क्षेत्रं कुङ्कुमवापीं तु तथा कृष्णनरायणम् ॥८२॥
महामारीसमूहाँश्च दृष्ट्वाऽऽश्चर्यं प्रपेदिरे ।  
पौषे माघे फाल्गुने च चैत्रेऽपि त्वाययुर्जनाः ॥८३॥
भूत्वा सर्वे कृतकृत्या यान्ति स्म निजमन्दिरम् ।  
नरा नार्यः कोटिसङ्ख्या जीविता हरिणा तदा ॥८४॥
अथ ता राधिके देव्यो महामार्योऽपि माधवात् ।  
वव्रुः श्रीबालकृष्णाद्वै सेवनं निजपादयोः ॥८५॥
हरिस्ताभ्यो ददौ वासं ततः सौराष्ट्रके वने ।  
भवत्यो बदरीवृक्षा भवन्तु दिव्यरूपिणः ॥८६॥
क्षेत्रेषु चाप्यरण्येषु स्वल्पा वै चिरजीविनः ।  
कण्टकद्वययुक्ताश्च तामसैः कण्टकैर्युताः ॥८७॥
सौराष्ट्रे मच्चरणयोः रजोभिः सम्परिप्लुताः ।  
पादसेवातुल्यलाभा भवन्त्वाकल्पसंस्थिताः ॥८८॥
अहं रामस्वरूपेण भक्षयिष्ये फलानि वः ।  
शबरीजातिका मेऽत्र दास्यन्त्यपि फलानि वः ॥८९॥
इत्येवं ताः कृता भक्ताः स्तम्बरूपा भुवस्तले ।  
क्षुद्रिकास्ता बदर्यश्च द्राग्जाताश्चिरजीवनाः ॥2.91.९०॥
नरनारायणादीनामृषीणां भक्तिधर्मयोः ।  
स्वागतं श्रीहरिश्चक्रे माता पिता च लोमशः ॥९१॥
वासं नैजे चालयेऽपि कानके प्रददौ हरिः ।  
भोजनं तापसेभ्यश्च हव्यादि प्रददौ प्रभुः ॥९२॥
विशश्रमुस्ततः सर्वे प्रातस्त्वश्वसरोवरे ।  
सस्नुस्ततो ययुः सर्वे द्रष्टुं श्रीलोमशाश्रमम् ॥९३॥
विस्तीर्णं दिव्यरूपं च ब्रह्मप्रियाभिरुज्ज्वलम् ।  
यत्र माया न चैवास्ति दिव्याऽक्षरसमं शुभम् ॥९४॥
ततस्तीर्थविधिं कृत्वा गृहीत्वा पूजनं ततः ।  
तीर्थदेवान् मिलित्वा च धृत्वा रूपद्वयं च ते ॥९५॥
तीर्थे तीर्थस्वरूपेण स्थित्वाऽपरेण ते ततः ।  
आज्ञां लब्ध्वा हरेः सर्वे ययुः श्रीबदरीवनम् ॥९६॥
धर्मतीर्थम्ं भक्तितीर्थं नरतीर्थं तथोत्तमम् ।  
नारायणस्य तीर्थं च ऋषितीर्थं शुभं तथा ॥९७॥
बदरीतीर्थमित्येतज्जातं चाश्वसरोवरे ।  
एवं वै राधिके तत्र चमत्कारो महानभूत् ॥९८॥
भुक्तिमुक्तिप्रदश्चापि स्मरणान्मृत्युहारकः ।  
कन्यारक्षानिमित्तेन जगद्वै वैष्णवं कृतम् ॥९९॥
इति श्रीलक्ष्मीनारायणीयसंहितायां द्वितीये त्रेतासन्ताने महामारीभिर्बहुमानवनाशे साध्वीसाधुविप्रर्षिगणो बदरीं गत्वा प्रभवे निवेदयित्वा हरिमानयामास, हरि-  
मृतान् जगज्जीवान् जीवयामासेत्यादिनिरूपणनामैकनवतितमोऽध्यायः ॥९१ ॥
    
