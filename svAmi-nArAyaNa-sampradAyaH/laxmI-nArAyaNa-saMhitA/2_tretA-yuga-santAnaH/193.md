+++
title = "१९३"

+++
श्रीकृष्ण उवाच-  
शृणु राधे ततो राजाऽवतरन्तं विमानतः ।  
भगवन्तं बालकृष्णं पुष्पहारं गले ददौ ॥१ ॥
रत्नहारं ददौ कण्ठे करे गुच्छं तु पुष्पजम् ।  
राज्ञी साक्षतचन्द्रं च कौङ्कुमं प्रचकार ह ॥२ ॥
कुमारिकाः कृष्णपादौ प्रक्षाल्याऽमृतमापपुः ।  
राज्ञः कुटुम्बं चामात्याः प्रधानाद्याः प्रजास्तथा ॥३ ॥
श्रीहरेः स्वागतं चक्रुः पूजाभिस्तत्र सादरम् ।  
जलपानं च हरये राजा ददौ सुगन्धिमत् ॥४ ॥
अन्यानपि जनान् सर्वान् जलपानमकारयत् ।  
हरिं राजा गजयाने सौवर्णे सन्न्यषादयत् ॥५ ॥
कुटुम्बं गजयानेषु महर्षीन् वृषवाजिभिः ।  
वाहितेषु रम्यपट्टीगन्त्रीषु स न्यषादयत् ॥६ ॥
ब्रह्मप्रियास्तु दिव्यासु पट्टगन्त्रीषु भूपतिः ।  
न्यषादयत्ततो राजा हस्तियाने त्वरूरुहत् ॥७ ॥
वालीनायां नगर्यां ससैन्यो राजा हरिं प्रभुम् ।  
अभ्रामयद् राजमार्गेणान्यरथ्यादिचत्वरे ॥८ ॥
अग्रे डङ्ककनादो वै याति चोष्ट्रस्य पृष्ठके ।  
ततो वाजिवरो याति सध्वजो वाहकान्वितः ॥९ ॥
ततो हस्ती महान् याति दुन्दुभिध्वानबोधनः ।  
शृङ्गारितास्तु ते वाहाः शोभन्ते देवता यथा ॥2.193.१ ०॥
ततो याति रथो दिव्यः पुत्तलीचक्रशोभितः ।  
पुष्पहारादिदानार्थं प्रजायै कृष्णपूजने ॥११ ॥
ततः स्वर्णमयी गन्त्री विशाला यन्त्रवाहिता ।  
यत्र झाञ्झपखाजादिमण्डली कीर्तनार्थिनी ॥१ २॥
यत्र ध्वानकराश्चाश्ववाराः सकुन्तसद्ध्वजाः ।  
ततो याति महान् हस्ती यत्र राजकुमारकाः ॥१ ३॥
ततो यान्ति चोष्ट्रगन्त्र्यो यत्र प्रधानजाः प्रजाः ।  
ततो यान्ति सिंहवेषा वादित्रनादिनो जनाः ॥१४॥
ततो व्याघ्रप्रवेशाश्च विगुलादिनिनादिनः ।  
अथ सप्तगजा यान्ति ब्रह्मर्षिवाहनास्तदा ॥१५॥
ततोऽश्ववारयुगलाः स्वर्णवेषाश्च शस्त्रिणः ।  
वाद्ययुक्तगणा यान्ति दुन्दुभ्यानकधारिणः ॥१६॥
पटहध्रास्ततो यान्ति पट्टघाश्च ततः परम् ।  
ततो गणा यथा शम्भोः शतशो भृत्यपार्षदाः ॥१७॥
ततो भृत्या राजगन्त्रीवर्यासु वै सहस्रशः ।  
ततो वाद्यानि चान्यानि मिष्टमधुरसद्रवैः ॥१८॥
बोधयन्ति जनान् पश्चाद् यान्ति ब्रह्मप्रिया इमाः ।  
ततो गन्त्रीषु सर्वासु गौर्यः शृङ्गारिता ययुः ॥१ ९॥
ततः कुटुम्बं कृष्णस्य गजेषु याति शोभितम् ।  
तत ईषानदेवश्च गजपृष्ठे विराजते ॥2.193.२० ॥
ततो राज्ञी राजमाता स्वर्णगन्त्र्यां विराजते ।  
ततः कुमारकाः सर्वे कुमारिकास्ततः परम् ॥२ १ ॥
गजयन्त्रीषु राजन्ते ततो राजा सुशोभितः ।  
बललीनो महाराजः श्रीकृष्णेन तु सत्कृतः ॥२२॥
हस्तियाने बालकृष्णसन्निधौ राजते पुरः ।  
धृतछत्रः पार्श्वभागे चामरध्रौ प्रतिष्ठतः ॥२३ ॥
पृष्ठे महाश्ववाराश्च गजवाराः प्रयान्ति च ।  
ततो गौर्यः स्वर्णवेषाः प्रयान्ति मङ्गलस्वराः ॥२४॥
मस्तके कृतकलशाः फलपत्रजलान्विताः ।  
यान्ति गीतिपराः सर्वा रक्षकाश्च ततः परम् ॥२५ ॥
यन्त्रध्वानकराश्चापि चान्ते प्रयान्ति वै तदा ।  
गौर्यः प्रजाप्रियाश्चापि प्रयान्ति सङ्घशस्तदा ॥२६॥
राजमार्गाः सङ्कुलितास्तदाऽऽसन् मानवैरति ।  
चत्वराश्चन्द्रशालाश्चालयाः सौधाः प्रतर्दिकाः ॥२७॥
वितर्द्यः सङ्गमा रथ्यायोगाः पार्श्वपदसृतिः ।  
वल्लभ्यश्चाङ्गणान्यगाराणि गोपुरभूमिकाः ॥२८॥
वृक्षशाखा दुर्गभागा भित्तिका गृहवेषकाः ।  
कोणाः कफोणाश्चोत्ताना मध्यभारा नलाजलाः ॥२९॥
उच्छ्रया जीर्णभागाश्च गण्डोर्ध्वा गृहभूमयः ।  
उद्याना मार्गभागाश्च पार्श्वप्राकारवृत्तिकाः ॥2.193.३० ॥
सर्वं सङ्कुलितं चासीन्मानवैर्दर्शनार्थिभिः ।  
नगरी कोटिमानुष्यैर्मर्दिता दर्शनार्थकैः ॥३१ ॥
स्वर्गस्येन्द्रावतीनाम्नी यथाऽशोभत सा पुरी ।  
चत्वराः पुष्पस्तबकैः कृत्रिमोद्यानकीकृताः ॥३ २॥
रथ्याद्वाराणि च शृङ्गारितानि गोपुरादिभिः ।  
हट्टाङ्गणानि सर्वाणि शोभितानि च तोरणैः ॥३ ३॥
मार्गपार्श्वप्रभागाश्च शोभिताः कदलीवनैः ।  
अगाराणि रङ्गवल्लीस्वस्तिकाद्यैः कृतानि च ॥३४॥
मार्गोपर्यन्तरीक्षं शोभितं पताकिकाध्वजैः ।  
वावटाभिस्तोरणैश्च संशोभिताः सुभूमिकाः ॥३९॥
कलशैः श्रीफलैश्चापि द्वारशाखाः सुशोभिताः ।  
कन्याभिर्गौरवर्णाभिः शोभिता वल्लभीभुवः ॥३६॥
शोभितानि गवाक्षाणि मृगाक्षीणां मुखाब्जकैः ।  
सौधा धवलवर्णाश्च वावटाभिः सुशोभिताः ॥२७॥
शिखराणि घूम्मटानि स्तूपानि वेधकानि च ।  
घटीशृङ्गाणि सर्वाणि शोभितानि शुभध्वजैः ॥३८॥
जयशब्दैर्वाद्यशब्दैर्यन्त्रीध्वानैः सुगीतिभिः ।  
गर्जिता दशदिक्ष्वेषा पुरी वाल्गनिकाऽभवत् ॥३९॥
गोपुरे रक्षिभिः कृष्णः पूजितश्च प्रधानकैः ।  
अग्रे सैन्यैः पूजितश्च राजकीयैर्जनैस्ततः ॥2.193.४० ॥
श्रेष्ठिभिः सत्कुलैश्चाप्यापणिभिः स्थानिभिस्तथा ।  
पूजितः सर्ववर्गैश्च योषिद्भिश्च नरैस्तथा ॥४१॥
उपदाभिः फलाद्यैश्च कणाद्यैर्भूषणादिभिः ।  
अम्बरैः कम्बलाद्यैश्च हारैः स्रग्भिः सुवर्णजैः ॥४२॥
अक्षतैः कुङ्कुमैश्चापि रत्नहीरकहारकैः ।  
पुष्पैश्च वर्धितः कृष्णनारायणोऽतिभावतः ॥४३॥
एवं भ्रमित्वा नगरीं राजसौधं समाययौ ।  
राजा सम्पूजयामास कोटिरत्नार्पणैर्हरिम् ॥४४॥
रात्रौ पूजां व्रतस्यैवैकादश्यां प्रचकार ह ।  
जागरणं सभायां च धर्मादेशयुतं हरिः ॥४५॥
प्रचकारोत्सवयुक्तं कृष्णकीर्तनसंयुतम् ।  
राधिके च महीमानाश्चक्रुर्विश्रान्तिमादरात् ॥४६ ॥
हरिश्चोपादिदेशैव सर्वान् जागरणस्थितान् ।  
जाग्रत्येव नरे व्रतस्थिते निद्रोत्थदूषणम् ॥४७॥
व्रतघ्नं नोपसंयाति चैतज्जागरणे फलम् ।  
व्रतं पूर्णं भवेच्चापि तमोभावो निरुद्ध्यते ॥४८॥
प्रसह्यापि भवेद् भक्तिर्हरौ सन्तोषकारिणी ।  
श्रीहरौ तोषिते सर्वं सफलं मानवं जनु ॥४९॥
तदर्थं वै व्रतं लोके कर्तव्यं सावधानिना ।  
उदये या तिथिस्त्वास्ते सैकादशी व्रतर्थिनी ॥2.193.५०॥
सूर्यस्योदयनं मत्वा कार्या त्वेकादशी सदा ।  
मम जन्माष्टमी प्रातर्जन्मन्यष्टमिकोदये ॥५१!।  
ऊर्जे कृष्णे सदा ग्राह्या शरत्पूर्णोत्तराऽऽगता ।  
एवं चान्याश्च तिथयो ग्राह्या सूर्योदये स्थिताः ॥५२॥
नक्षत्रं वासरं वाप्यालम्ब्य सेत्स्यन्ति मानवाः ।  
तन्न मुख्यं मतं मे वै तिथिर्मे ह्युदये मतम् ॥५३॥
व्रतं तत्रैव कर्तव्यं यद्व्रते यत्र या तिथिः ।  
तिथेः क्वापि क्षयो नास्ति क्षीणा चन्द्रोदये मता ॥५४॥
चन्द्रोदये च वा सूर्योदयेऽस्तित्वं तिथेर्ध्रुवम् ।  
रात्रावुत्सवकार्ये तु तिथिश्चन्द्रोदया मता ॥५५॥
दिने तूत्सवकार्ये तु सूर्योदया मता तिथिः ।  
एवं व्रतानि कार्याणि मद्बलात्तानि सर्वथा ॥५६॥
पुण्यदानि पूर्णकानि भवन्ति नात्र संशयः ।  
मोहिनी ब्रह्मजा वेधा मत्सम्बन्धे न हानिदा ॥५७॥
इति ममाज्ञां ज्ञात्वैव व्रतानि चोत्तमानि वै ।  
कर्तव्यानि सदा भक्तैर्मदाज्ञा फलदायिनी ॥५८॥
यत्काले यस्य देवादेरुत्सवो जन्म वा लयः ।  
तत्क्षणे या तिथिश्चास्ते सा व्रते शोभना सदा ॥५९॥
सूर्योदयस्तथा चन्द्रोदयो वा तारकोदयः ।  
गौणस्तत्रैव मन्तव्यः क्षणं मुख्यं दिवानिशम् ॥2.193.६० ॥
एतद् विहाय मनुजाः करिष्यन्ति व्रतानि चेत् ।  
भिन्नमतानि तत्रैव भविष्यन्ति न संशयः ॥६ १ ॥
व्रतच्छेदकराण्येव भविष्यन्ति तु तानि वै ।  
तस्मात् क्षणः सदा ग्राह्यो व्रते सर्वविधोत्सवे ॥६२॥
तेन धर्मो वर्धते वै नान्यथा तु कदाचन ।  
श्रद्धया वर्धते पुण्यं कालयुक्तं विशेषतः ॥६३ ॥
पात्रयुक्तं ततोऽप्यति वर्धते पात्रसद्बलात् ।  
पात्रं चाहं परब्रह्म सेवनीयो व्रतं महत् ॥६४॥
मातापित्रोर्गुरोश्चापि शुश्रूषा व्रतमुत्तमम् ।  
आचार्यसाधुशुश्रूषा व्रतं पुण्यप्रदं महत् ॥६५॥
जनसेवाः प्रपाः कूपाः शयनानि शुभानि च ।  
दानानि कारयेद् भक्त्या व्रतं पुण्यप्रदं हि तत् ॥६६॥
अहिंसा सत्यमक्रोधो वृत्तिदानं प्रपालनम् ।  
वृद्धानां सेवनं पुत्रदाराणां भरणं व्रतम् ॥६७॥
दक्षिणा यज्ञकार्येषु दातव्या भूतिमिच्छता ।  
पाकयज्ञाः प्रकर्तव्याः कणयज्ञाश्च भूतिदाः ॥६८॥
अर्हान् पूजयतो नित्यं संविभागेन सर्वथा ।  
व्रतं तस्य भवेत्तद्वै स्वर्गदं नात्र संशयः ॥६९॥
ज्ञातिसम्बन्धिमित्राणामापदुद्धर्तुरत्र तु ।  
पुण्यं स्वर्गप्रद्ं स्याद्वै व्रतमेतत्परं सदा ॥2.193.७०॥
सर्वसत्कारकर्तुस्तु स्वर्गं ध्रुवं न संशयः ।  
पितृयज्ञं भूतयज्ञं चातिथेः पूजनादिकम् ॥७१ ॥
देवयज्ञं कुर्वतस्तु स्वर्गं ध्रुवं न संशयः ।  
दीक्षाया ग्रहणं चापि शिष्टानां पूजनं सदा ॥७२॥
देवानां स्मरणं चापि शरणागतरक्षणम् ।  
अकौटिल्येन वृत्तिश्च व्रतं ब्रह्म दिवः प्रदम् ॥७३॥
सर्वभूतेषु दयया प्रवृत्तस्य तु देहिनः ।  
परित्राणपरस्याऽत्र व्रतं स्वर्गप्रदं भवेत् ॥७४॥
आगतानां स्वागतादिकर्तुर्योग्यक्रियावताम् ।  
पूजयितुर्विनम्रस्य व्रतं स्वर्गप्रदं भवेत् ॥७५॥
कुटुम्बस्य वशे स्थातुः साधूनां वचनेऽपि च ।  
शास्त्राणां वचने स्थातुर्व्रतं मोक्षप्रदं भवेत् ॥७६॥
आश्रमे यत्र कुत्रापि तद्वृषेऽवस्थितस्य तु ।  
व्रतं धर्ममयं स्वर्ग्यं भवत्येव न संशयः ॥७७॥
स्थानमानं कुलमानं वयोमानं गुणार्हणम् ।  
कुर्वन् वर्तेत लोके यस्तस्य नाकं सुनिश्चितम् ॥७८॥
देशधर्मान् ज्ञातिधर्मान् प्रजाधर्मान् विलोक्य च ।  
तत्तथा वर्तते यश्च व्रतं तस्येदमुत्तमम् ॥७९॥
गृहस्थोऽपि न वै लुब्धः स्मृद्धौ च विषये धने ।  
देहे वा दैहिके वाऽपि व्रतं साधुसमं भवेत् ॥2.193.८० ॥
धर्मारामा धर्मपरा धर्मसाहाय्यदा जनाः ।  
धर्मावासा भवन्त्येव गार्हस्थ्येऽपि हि साधवः ॥८ १ ॥
आत्मोपमश्च यो लोके भूतेषु वर्तते सदा ।  
परदुःखहरो देही प्रत्येह लभते सुखम् ॥८२॥
धर्मोदया धर्मवीर्या धर्मपालाध्वरक्षकाः ।  
त्यागधर्माश्रिताः शीघ्रं तरन्त्येव भवाम्बुधिम् ॥८३॥
यदा दुत्स्थोऽस्य सङ्कल्पो निवृत्तो मूलतो भवेत् ।  
देही सत्त्वगतिं प्राप्तस्ततो ब्रह्म समश्नुते ॥८४॥
तस्मात् सर्वेऽपि सङ्कल्पा न्यसनीया मयि प्रभौ ।  
आत्मा निवेदनीयश्च दास्ये मोक्षं तु धाम मे ॥८५॥
इत्युक्त्वा विररामाऽसौ बालकृष्णः परेश्वरः ।  
राजा पुपूज देवं च लक्ष्मीनारायणं तथा ॥८६॥
सतीशानं महेशं सपुपूज परमादरात्॥
प्रातः स्नानादिकं कृत्वा पूजनादि विधाय च ॥८७॥
राजा प्रकारयामास मिष्टान्नाद्यैश्च पारणाम् ।  
श्रीहरिः पारणां कृत्वा विश्रान्तिं चाप यावता ॥८८॥
तावद् राज्ञी श्रीरतीशा पूजोपकरणान्विता ।  
चत्वारिंशत्कन्यकाभिर्गौरीभिः सह चाययौ ॥८९॥
पुपूज परमात्मानं पादामृतं पपौ ततः ।  
चत्वारिंशत्कन्यकाश्च हरेः पाणिं प्रजगृहुः ॥2.193.९०॥
तदा वाद्यान्यवाद्यन्त राजाज्ञया च गीतयः ।  
अगायन्त च गौरीभिरुत्सवो नृत्यसंयुतः ॥९ १ ॥
अजायत नृपश्च स्वं कृतकृत्यममन्यत ।  
उपदा यौतकं चापि राजा ददौ तु शार्ङ्गिणे ॥९२॥
रत्नहारान् स्वर्णभूषाः कम्बलाम्बरभूतिकाः ।  
हरिः प्राप्य च तत्सर्वं नृपाज्ञया द्रुतं तदा ॥९३ ॥
गन्तुं सज्जोऽभवच्छीघ्रं राजाऽभोजयदच्युतम् ।  
महीमानान् समग्राँश्चाऽभोजयत्पायसादिकम् ॥९४॥
सैन्यं ततोऽभवत्सज्जं प्रस्थाने मानदं तदा ।  
अवादयच्च तूर्याणि चक्रे जयनिनादनम् ॥९५ ॥
विमानानि तदा सर्वाण्येवाऽभवन् विहायसि ।  
आरुरोह महाराजः पूजितः प्रजयाऽभितः ॥९६ ॥
आरुरुहुस्तथा सर्वे पालनादर्षिबोधिताः ।  
वरसिंहनृपेणापि निमन्त्रिताश्च ते तदा ॥९७॥
गतिमन्तोऽभवन् व्योम्नि शृण्वन्तो वै जयध्वनीन् ।  
हरेर्विमानमगमद् वरसिंहस्य राष्ट्रकम् ॥९८॥
राजा पूर्वं वरसिंहोऽवाततारर्षिसंयुतः ।  
स्वागतार्थं हरेः सैन्यं सज्जं चास्थापयत्पुरः ॥९९॥
विष्णुतुल्यानदीतीरे वाशीलानगरीतटे ।  
हरेर्विमानमालोक्य सैन्यं स्वागतमाचरत् ॥2.193.१०० ॥
विचित्रवाद्यध्वनिभिर्यन्त्रगर्जनया तथा ।  
गीतिकाभिश्च गौरीणां व्योम नादमयं ह्यभूत् ॥१०१ ॥
राजदर्शितमार्गेण विमानं भुवमागतम् ।  
हरेश्चान्यानि च विमानानि चाप्यागतानि वै ॥१०२॥
विमानोपरि पुष्पाणां वृष्टिः प्रजाकृताऽभवत् ।  
राधिके जनता चाभूद् विह्वला दर्शनाय च ॥१ ०३॥
इति श्रीलक्ष्मीनारायणीयसंहितायां द्वितीये त्रेतासन्ताने वालीनानगर्यां श्रीहरेर्धमणं पूजनं जागरणं व्रतोपदेशनं द्वादश्यां पारणं ततो वाशीलानगरीं प्रति गमनमित्यादिनिरूपणनामा त्रिनवत्यधिकशततमोऽध्यायः ॥१९३ ॥
    
