+++
title = "१४०"

+++
श्रीकृष्ण उवाच-  
शृणु त्वं राधिके! देवायतनायाऽऽह यद्धरिः ।  
मेरुजातीयसुभगप्रासादं तद्विभागकान् ॥१ ॥
प्रासादेषु शतैकानि चाण्डानि कानकानि वै ।  
सहस्रैकान्यपि दैवे प्रासादे सम्भवन्ति हि ॥२ ॥
प्रासादराजो मेरुर्वै सर्वदेवाश्रयो मतः ।  
प्रासादस्त्वक्षराख्यश्च गोलोकाख्यश्च कीर्तितः ॥३ ॥
वैकुण्ठाख्योऽव्याकृताख्योऽमृताऽख्यश्च हिरण्मयः ।  
वाह्नेयश्चापि वैराजो भूमा च वैष्णवोऽपि च ॥४ ॥
कैलासश्चापि वैशालः श्वेतद्वीपोऽपि मन्दरः ।  
सर्वतोभद्रनामा च श्रीवत्सः स्वस्तिकस्तथा ॥५ ॥
हैमो हंसो गारुडश्च गजो वृषभ इत्यपि ।  
मन्दिरो ब्राह्मसञ्ज्ञश्च पञ्चविंशतिजातिकाः ॥६ ॥
वर्तुलोऽनन्तशिखरो मेरुराजः प्रकीर्तितः ।  
सहास्रास्रश्चाक्षरश्चाऽनन्तभवनसङ्कुलः ॥७ ॥
नवशतनवतिस्तम्भाढ्यो गोलोक इष्यते ।  
सर्वथा शिखराढ्यश्च वैकुण्ठाख्यः प्रकीर्तितः ॥८ ॥
सर्वथा घूम्मटाढ्यश्चाऽव्याकृताख्यः प्रकीर्त्यते ।  
सर्वथा गृहमात्राढ्यश्चामृतः परिकीर्त्यते ॥९ ॥
सर्वथा कम्मानिकाढ्यो हिरण्मयः प्रकीर्त्यते ।  
सर्वथा पाटकाधारो वाह्नेयः परिकीर्त्यते ॥2.140.१० ॥
सर्वथा गजशोभाढ्यो वैराजः सम्प्रकीर्त्यते ।  
सर्वथाऽश्चादिशोभाढ्यो भूमासौधः प्रकीर्त्यते ॥११ ॥
दासीभिर्वैष्णवदूतैर्व्याप्तो वैष्णव उच्यते ।  
सर्वथा तु गणैर्व्याप्तः कैलासः स प्रकीर्त्यते ॥१२॥
सर्वथा ऋषिभिर्व्याप्तो वैशालः सप्रकीर्त्यते ।  
तापसैः सर्वथा व्याप्तः श्वेतद्वीपाख्य उच्यते ॥१३ ॥
चतुष्कोणः सर्वभद्रः श्रीयन्त्रवच्छ्रीवत्सकः ।  
स्वस्तिकेन समः स्वस्तिर्बहुखण्डस्तु हैमकः ॥१४॥
बहुहंसो हांसकश्च गारुडाढ्यश्च गारुडः ।  
पञ्चपादो गजाख्यश्च चतुष्पादो वृषाभिधः ॥१५॥
शतपादो मन्दिरं च दशपादस्तु ब्राह्मकः ।  
इति मुख्या भवन्त्येव त्वङ्गभेदैर्विभिन्नकाः ॥१६॥
शिल्पभेदैः रूपभेदैर्दृश्यभेदैर्विभिन्नकाः ।  
यथाबुद्धि यथाशक्ति यथालोकं यथासुखम् ॥१७॥
शिल्पबुद्धिसमुत्पन्ना मानवेधविवर्जिताः ।  
वैमानिकास्तु प्रासादा बहुधा सम्भवन्ति हि ॥१८॥
यावन्तो देहिनः सन्ति तावन्तस्तादृशालयाः ।  
भविष्यन्त्यपरे चापि प्रासादा बहुरूपिणः ॥१ ९॥
तलभागाष्टकश्चाण्डपञ्चकस्तु स केसरी ।  
नवाण्डः सर्वतोभद्रस्तलतिलाष्टको हि सः ॥2.140.२०॥
प्रासादो नन्दनाख्यस्तु त्रयोदशाण्डसंयुतः ।  
नन्दिशालिकसौधस्तु सप्तदशाण्डकः स्मृतः ॥२१ ॥
तलभागा दश तत्र तिलकानां चतुष्टयम् ।  
तलभागा दश चैकविंशत्यण्डस्तु नन्दिशः ॥२२॥
द्वादश तलभागाश्च पञ्चविंशतिकाण्डकः ।  
अष्टतिलकसंशोभो मन्दिराख्यः स उच्यते ॥२३ ॥
चतुर्दशतलभागो नवविंशतिकाण्डकः ।  
चतुर्विंशतितिलकः श्रीवत्साख्यः स उच्यते ॥२४॥
चतुर्दशतलभागस्त्रयस्त्रिंशच्छुभाण्डकः ।  
षोडशोत्तमतिलकश्चाऽमृतोद्भव उच्यते ॥२५।  
चतुर्दशतलभागः सप्तत्रिंशच्छुभाण्डकः ।  
द्वादशतिलकाढ्यश्च हिमवान् स तु कीर्तितः ॥२६॥
चतुर्दशतलभागश्चाष्टतिलकवाँस्तथा ।  
एकचत्वारिंशदण्डो हेमकूटः स उच्यते ॥२७॥
षोडशतलभागाश्च तिलकानां चतुष्टयम् ।  
पञ्चचत्वारिंशदण्डः कैलासः स तु कीर्तितः ॥२८॥
नवचत्वारिंशदण्डस्तलभागाश्च षोडश ।  
पृथ्वीविजयसञ्ज्ञः स प्रासादः परिकीर्तितः ॥२९॥
षोडशतलभागाश्च तिलकानां तथाऽष्टकम् ।  
त्रिपञ्चाशदण्डकश्च प्रासादश्चेन्द्रनीलकः ॥2.140.३०॥
षोडशतलभागाश्च तिलकानां तथाऽष्टकम् ।  
सप्तपञ्चशदण्डश्च महानीलः स उच्यते ॥३ १॥
षोडशतलभागाश्चैकषष्ट्यण्डः स भूधरः ।  
अष्टादशतलभागाः पञ्चषष्ट्यण्डकस्तथा ॥३२॥
चतुश्चत्वारिंशत्तिलः रत्नकूट स उच्यते ।  
अष्टादश तलभागाश्चत्वारिंशत्तिलस्तथा ॥३३ ॥
नवषष्ट्यण्डकः प्रोक्तो वैदूर्याख्यः शुभो महान् ।  
अष्टादशतलभागाः षट्त्रिंशत्तिलकान्वितः ॥३४॥
त्रिसप्तत्यण्डकः प्रोक्तः पद्मरागः शुभो महान् ।  
अष्टादश तलभागा द्वात्रिंशत्तिलकस्तथा ॥३५॥
सप्तसप्तत्यण्डकश्च प्रासादो वज्रको हि सः ।  
अष्टादशतलभागा अष्टाविंशतिसत्तिलः ॥३६ ॥
एकाशीत्यण्डकश्चेति मुकुटोज्ज्वल उच्यते ।  
अष्टादश तिलभागाश्चतुर्विंशतिसत्तिलः ॥३७॥
पञ्चाशीत्यण्डकश्चायमैरावताख्य उच्यते ।  
द्वाविंशतितलभागाश्चत्वारस्तिलकास्तथा ॥३८॥
नवाशीत्यण्डकः प्रोक्तो राजहंसेतिनामवान् ।  
द्वाविंशतितलभागास्तिलकाष्टकवाँस्तथा ॥३९॥
त्रिनवत्यण्डकः प्रोक्तो गरुडाख्यः शुभो हि सः ।  
द्वाविंशतितलभागास्तिलकानां चतुष्टयम् ॥2.140.४०॥
सप्तनवत्यण्डकश्च वृषभोऽयं समुच्यते ।  
द्वाविंशततिलभागाः शतैकाण्डकवाँस्तथा ॥४१॥
मेरुप्रासाद उक्तोऽयं सर्वशोभास्पदो हि सः ।  
चतुरस्रतलं चैकाण्डकस्तिलकनामकः ॥४२॥
गौरीतिलक एकाण्डाष्टतिलश्चतुरस्रकः ।  
तलभागाष्टकस्तिलचतुष्ट्याण्डकैकवान् ॥४३॥
रुद्रतिलकप्रासादः श्रेष्ठो बोध्यः सुखावहः ।  
तलभागाष्टकश्चतुस्तिलकोऽण्डकपञ्चकः ॥४४॥
श्रीतिलकसञ्ज्ञः स प्रासादोऽपि शुभावहः ।  
तलभागाष्टकं तिलकानां तथा चतुष्टयम् ॥४५॥
नवाण्डं हरितिलकाभिधं वै शिखरं मतम् ।  
तदेव तु त्रयोदशाण्डकं लक्ष्मीतिलाख्यकम् ॥४६॥
दशभागतलं तथा द्वादशतिलकाश्रितम् ।  
नवविंशत्यण्डकं च भूतिलकं तदुच्यते ॥४७॥
तदेव च त्रयस्त्रिंशदण्डं रम्भातिलाख्यकम् ।  
चतुर्विंशतितिलकं तलं द्वादशभागकम् ॥४८॥
सप्तत्रिंशदण्डकं च मन्दिरतिलकं मतम् ।  
द्वादशतलभागाश्च विंशतिस्तिलकानि च ॥४९॥
पञ्चचत्वारिंशदण्डं हेमवत्तिलकं मतम् ।  
चतुर्विंशतितिलकं तलद्वादशभागकम् ॥2.140.५०॥
नवचत्वारिंशदण्डं कैलासतिलकं मतम् ।  
द्वादश तलभागाश्च विंशतितिलकान्वितम् ॥५१॥
सप्तपञ्चाशदण्डं च पृथिवीतिलकं मतम् ।  
षट्त्रिंशत्तिलकं चाष्टाविंशतितलभागकम् ॥५२॥
पञ्चषष्ट्यण्डकं प्रोक्तं त्रिभुवनाख्यमेव तत् ।  
तदेव नवषष्ट्यण्डं चेन्द्रनीलतिलात्मकम् ॥५३॥
अष्टाविंशतितिलकं द्वात्रिंशत्तलभागकम् ।  
त्रिसप्तत्यण्डकं प्रोक्तं सर्वाङ्गतिलकं मतम् ॥५४॥
चतुर्विंशतितिलकं द्वात्रिंशत्तलभागकम् ।  
सप्तसप्तत्यण्डकं च सुरवल्लभकाभिधम् ॥५५॥
पञ्चविंशत्यण्डमष्टभागतलं चतुस्तिलम् ।  
सिंहतिलकमेवैतत् कल्पितं शिल्पिभिः शुभम् ॥५६॥
द्वादशतिलकं सप्तसप्तत्यण्डं तला दश ।  
मकरध्वजसञ्ज्ञं तत् तिलकं शोभनं मतम् ॥५७॥
पञ्चचत्वारिंशदधिकशताण्डसुशोभितम् ।  
दशभागतलं चाष्टतिलं मङ्गलनामकम् ॥५८॥
सप्तदशाधिकशताण्डकं चतुस्तिलात्मकम् ।  
तलभागदशकं च तिलकाक्षाभिधं हि तत् ॥५९॥
तदेवैकोनपञ्चाशदण्डं पद्मतिलाभिधम् ।  
पञ्चषष्ट्यधिकशताण्डकं तलांशद्वादशम् ॥2.140.६०॥
चतुर्विंशतितिलकं सोमतिलकमुच्यते ।  
नवाशीत्यधिकशताण्डकं द्वादश वै तलम् ॥६१ ॥
विंशतितिलकं नाम विजयाख्यं मतं शुभम् ।  
पञ्चविंशत्यधिकचतुःशताण्डकं शुभम् ॥६२॥
तले द्वादशतिलके चतुर्विंशे त्रलोकनम् ।  
द्वात्रिंशत्तलभागाश्च चतुस्तिलक एव च ॥६३॥
त्रयस्त्रिंशत्सप्तशताण्डकः ऋषभसञ्ज्ञकः ।  
द्वे शते नवषष्टिश्चाण्डकानि यस्य सन्ति च ॥६४॥
द्वादशतलभागाश्चाजितप्रासाद उच्यते ।  
त्रयोदशाधिकशताण्डकोऽष्टादशसत्तलः ॥६५॥
स्वयम्भूनामकः प्रोक्तः प्रासादः सुखदायकः ।  
सप्तसप्तत्यधिकाढ्यशताण्डकः शुभाकृतिः ॥६६ ॥
अष्टादशतलभागश्चाभिनन्दननामकः ।  
चतुर्दशतलभागः सप्तपञ्चाशदण्डकः ॥६७॥
सुमत्याख्यः स वै बोध्यः सर्वशान्तिप्रदायकः ।  
विंशतिस्तलभागाश्च अण्डानि द्वे शते नव ॥६८॥
पद्मवल्लभसञ्ज्ञः स प्रासादो नामतो मतः ।  
दशभागतलश्चापि सप्तपञ्चाशदण्डकः ॥६९॥
सुपार्श्ववल्लभः सोऽयं प्रासादः परिकीर्तितः ।  
अण्डकानि भवेयुश्च द्वे शते नवविंशति ॥2.140.७०॥
द्वात्रिंशत्तलभागश्च प्रासादः शीतलाभिधः ।  
चतुर्विंशतितलभाग् द्वादशतिलकान्वितः ॥७१ ॥
नवचत्वारिंशदण्डः श्रियोंऽशकः स उच्यते ।  
चतुर्विशतितिलभाक चतुर्विंशतिसत्तिलः ॥७२॥
त्रयस्त्रिंशदण्डकश्च शीतलाख्यः स उच्यते ।  
अष्टादशतलभागो द्वादशतिलकान्वितः ॥७३॥
सप्तदशाण्डकः सोऽयं स्वकुलाभिध उच्यते ।  
द्वाविंशतितलभागः षोडशतिलकान्वितः ॥७४॥
द्वे शते सप्तपञ्चाशदण्डानि वसुपूज्यकः ।  
चतुर्विंशतितलभाक् सप्तसप्ततिकाण्डकः ॥७५॥
विमलाख्यो भवेत् सोऽयं प्रासादः शुभलक्षणः ।  
विंशतितलभागश्च त्रिपञ्चाशच्चतुःशतम् ॥७६॥
अण्डानां यस्य सोऽनन्तमाया प्रासाद उच्यते ।  
अष्टाविंशतितलभाग् द्वादशतिलकान्वितः ॥७७॥
पञ्चविंशतिर्द्वे शतेऽण्डान्ययं धर्म उच्यते ।  
द्वादशतलभागश्च नवाशीतिः शतं तथा ॥७८॥
अण्डान्ययं शान्तनामा प्रासादः शोभनो मतः ।  
तलभागाष्टकश्चापि विंशतितिलकान्वितः ॥७९॥
नवषष्ट्यण्डकः सोऽयं कन्थाधरः समुच्यते ।  
अष्टभागतलवाँश्चैकविंशत्यण्डकश्च यः ॥2.140.८०॥
कमलकन्दनामा स प्रासादः शोभनो भवेत् ।  
द्वादशतलभागश्च तथाऽष्टतिलकश्च यः ॥८१॥
एकाशीतिः शतं चाण्डान्ययं महेन्द्रसञ्ज्ञकः ।  
चतुर्दशतलभागास्तिलकान्यष्ट यत्र च ॥८२॥
पञ्चाशीत्यण्डकश्चायं मानसतुष्टिनामकः ।  
पड्विंशत्तलभागाश्च षोडशतिलकान्वितः ॥८३॥
त्रिसप्ततिश्चतुःशतान्यण्डानि सुमतिर्हि सः ।  
द्वाविंशतिस्तलभागाश्चत्वारिंशत्तिलात्मकः ॥८४॥
शतं त्रिनवतिश्चाण्डकान्ययं नेमिनामकः ।  
षड्विंशतिस्तलभागास्तथा च तिलकाष्टकम् ॥८५॥
त्रयोदशाधिकशताण्डकः पार्श्वाभिधो हि सः ।  
चतुर्विंशतितलभाग् द्वे शते चैकविंशतिः ॥८६॥
अण्डानि यस्य स बोध्यो वीरनामा शुभावहः ।  
एकाङ्गश्चैकप्रासादश्चतुरस्रोऽण्डकैकवान् ॥८७॥
त्रयाङ्गास्त्रिप्रासादकाः पञ्चागाः पञ्च इत्यपि ।  
सप्ताङ्गाः सप्तप्रसादा नवाङ्गा नव इत्यपि ॥८८॥
विचित्रशिखराकाराः शिल्पिबुद्ध्युदयान्विताः ।  
एकाण्डकश्चतुरस्रो वैराजाख्यो हि कथ्यते ॥८९॥
चतुर्भागतलस्त्रयोदशाण्डो नन्दनाभिधः ।  
एकोनत्रिंशदण्डश्च श्रीनन्दनः स उच्यते ॥2.140.९०॥
षट्तलांशः पञ्चविंशत्यण्डो मन्दिरनामकः ।  
एकोनत्रिंशदण्डश्च मलयाख्यः स उच्यते ॥९१॥
त्रयस्त्रिंशदण्डकश्च विमानाख्यः स उच्यते ।  
सप्तत्रिंशदण्डश्चाष्टतिलकस्तु विशालकः ॥९२॥
एकचत्वारिंशदण्डस्त्रैलोक्यभूषणो मतः ।  
तलाष्टांशः पञ्चचत्वारिंशदण्डक एव च ॥९३॥
चतुस्तिलकसंयुक्तो महेन्द्रनामको मतः ।  
अण्डानां वर्धनात् सप्तभेदाश्चास्य भवन्ति हि ॥९४॥
तलभागदशकश्चैकचत्वारिंशदण्डकः ।  
षोडशतिलकैर्युक्तो महीधरः स उच्यते ॥९५॥
तिलकाण्डप्रभेदेन बहुधाऽयं भवत्यपि ।  
इत्येवं राधिके भेदान् शिखराणां तदाह तम् ॥९६ ॥
इति श्रीलक्ष्मीनारायणीयसंहितायां द्वितीये त्रेतासन्ताने प्रासादरूपे मेर्वादिजातीयाऽक्षरादिजातीयतदन्यजातीयप्रासादानां स्वरूपनिरूपणनामा चत्वारिंशदधिक-  
शततमोऽध्यायः ॥१४० ॥
    
