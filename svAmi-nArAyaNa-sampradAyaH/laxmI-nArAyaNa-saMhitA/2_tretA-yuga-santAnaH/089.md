+++
title = "०८९"

+++
श्रीकृष्ण उवाच-  
क्षेत्रे कुङ्कुमवाप्याख्ये प्राग्भागे राधिके शुभम् ।  
अमराणां निवासार्हं वनं वै पारिजातकम् ॥१ ॥
विशालं योजनायामं ततश्चेशानदिग्भवम् ।  
वनं कादम्बमुत्कृष्टं योजनत्रयविस्तृतम् ॥२ ॥
ततश्चोत्तरतो भद्रानदी दिव्या विराजते ।  
यस्यां स्थले स्थले सस्नौ स्वामिकृष्णनरायणः ॥३ ॥
तस्यास्तीरे सुविश्रम्य स्नात्वा सम्भक्ष्य पायसम् ।  
ततो यात्रासमाजो वै ससाराऽग्रे गृणन् हरिम् ॥४ ॥
भूमावर्त्तगजश्चाग्रे स्वर्णचित्रादिरञ्जितः ।  
गैरिकाशैलतुल्यः स भेरीं जीमूतसदृशीम् ॥५ ॥
उद्वहन् याति चाग्रे वै सशब्दा गर्जनावतीम् ।  
तत्पश्चाच्छरभो याति वैराजावर्त्तनामकः ॥६ ॥
पटहद्वयमुच्छब्दं पृष्ठे वहन् समुच्छ्रयः ।  
तत्पश्चान्माणिकीपृष्ठे ध्वजं शतकरायतम् ॥७ ॥
कौशेयं स्वर्णतारादिपञ्चदेवविराजितम् ।  
उद्वहन् याति विन्ध्याद्रिरब्भ्राणि कर्षयन् ध्वजे ॥८ ॥
तत्पश्चाच्छङ्खनादश्च दशदिक्षु निनादवान् ।  
मरुद्देवकृतो भाति भूयते स्वर्गवासिभिः ॥९ ॥
तत्पश्चाद् रोदसी चापि निनादयत् सुधातुजम् ।  
विगलं भगवान् धृत्वा वामनो याति हासयन् ॥2.89.१०॥
तत्पश्चाच्छ्रीनृसिंहश्च स्वयं वै गर्जयन् दिशः ।  
दिव्यसिंहच्छटाशोभः प्रयाति पिङ्गनेत्रकः ॥११ ॥
तत्पश्चादश्विनीदेवौ सूर्यचन्द्रसमावुभौ ।  
सुरूपौ तुरगारूढौ कुर्वाते जयघोषणाम् ॥१ २॥
तत्पश्चाच्छ्वेतवाराहो धुन्वन् दिगन्तकान् बली ।  
गर्जयन् याति तीर्थार्थं श्वेतवर्णोऽतिरूपवान् ॥१३॥
ततो यान्ति च गन्धर्वा वादका वाद्यवेदिनः ।  
वादयन्ति च झङ्कारान् करतालान् मृदङ्गकान् ॥१४॥
वीणां मयूरकांश्चापि तन्त्रीं जलनिनादकान् ।  
प्राणपाशान् गालशब्दान् तालिकातालपट्टकान् ॥१५॥
वृत्तभेरीः पटहाँश्च वेणुनालान् सृजिह्विकाः ।  
त्राटकान् चित्रघोषाँश्च शलाकान् रागिणीस्तथा ॥१६ ॥
एवंविधानि वाद्यानि ह्यवाद्यन्त ततः परम् ।  
ततो वै कीर्तनकाराः पुन्तीर्थाः सम्प्रयान्ति हि ॥१७॥
दिव्याः सिद्धास्ततो यान्ति सत्यः साध्व्यश्च साधवः ।  
कीर्तयन्ति हरेर्नाम सवाद्यं कृष्णमानसाः ॥१८॥
ततो यान्ति पितरश्च जयशब्दैश्च कीर्तनैः ।  
ततो वै देवता यान्ति सुराः सर्वे द्युवासिनः ॥१ ९॥
ततो यान्ति च ऋषयः सत्यस्था भूगतास्तथा ।  
कीर्तयन्तश्च वेदानां मन्त्रान् सामस्तवाँस्तथा ॥2.89.२०॥
ततोऽपि चारणा भाटा गन्धर्वा गायकास्तथा ।  
प्रयान्ति वाद्यघोषैश्च नामकीर्तनकारिणः ॥२१ ॥
तत्पश्चाच्च सुरराजाः प्रयान्ति लोकपालकाः ।  
तत्पश्चात् सरितः सर्वा नद्यः प्रस्रवणानि च ॥२२॥
सरांसि च तडागाश्च प्रयान्ति कीर्तयन्ति च ।  
ततो यान्ति ऋषिपत्न्यो देव्यस्ततः सुरस्त्रियः ॥२३॥
कीर्तयन्त्यो बालकृष्णपद्यानि प्रेमपूरिताः ।  
ततो यान्ति वनारण्यशैलभूतीर्थमण्डलम् ॥२४॥
ततो दासास्तथा दास्यस्ततो यान्ति च मानवाः ।  
एवं यात्राप्रवाहश्च समाजो योजनावधिम् ॥२५॥
दीर्घांऽभवत्तदा दिव्यः पुष्पवृष्टिरभूत्तदा ।  
महीमानानि तीर्थानि त्वागच्छन्तीति वीक्ष्य च ॥२६॥
अनादिश्रीकृष्णनारायणः स्वागतवाञ्च्छया ।  
अग्रगोभूच्चातिहर्षात् तथा गोपालकृष्णकः ॥२७॥
कपिलाद्याः साधवश्च लोमशाद्या महर्षयः ।  
राधारमाद्याः सत्यश्च शङ्कराद्याश्च वैष्णवाः ॥२८॥
विप्रा वेदविदश्चापि कन्याः कोट्यर्बुदार्बुदम् ।  
ब्रह्मप्रियाः कम्भराश्रीस्तथा सर्वाश्च वल्लिका ॥२५॥
तीर्थं कुङ्कुमवापी च तथाऽन्या दीर्घिकाः शुभाः ।  
क्षेत्रं चाश्वपट्टसरस्तथाऽऽश्रमस्य पादपाः ॥2.89.३०॥
क्षेत्रपालाश्च तीर्थानि सर्वाण्यश्वसरस्तटे ।  
यानि वसन्ति ये देवा नद्यो नदाश्च पर्वताः ॥३ १॥
सर्वे ते धृतमालाश्च मधुपर्कादिसंयुताः ।  
गीतवादित्रयुक्ताश्च तैर्थिकानभिसंययुः ॥३२॥
ब्रह्महृदोऽश्वतटाकस्तथा कुङ्कुमवापिका ।  
अग्रे ययुर्हरेः पार्श्वे विरजाद्यास्ततो ययुः ॥३३॥
आगतास्ते महीमाना विलोक्य हरिमन्दिरम् ।  
प्रासादं साप्तभौमं च शातकौम्भं तथाऽपरम् ॥३४॥
नमश्चक्रुर्दण्डवच्च धूलिं न्यधुश्च मूर्द्धसु ।  
जयशब्दान् जगदुश्च पूर्णोत्साहपरिप्लुताः ॥३५॥
विविशुः क्षेत्रपीठं ते दूरं तु योजनं यदा ।  
मिमिलुश्चक्रुरालोकं जयध्वनीन् पुनः पुनः ॥३६॥
परस्परं सुखवादान् पप्रच्छुः स्वागतं तथा ।  
चक्रुस्तीर्थात्मनां नारायणः श्री भगवान् स्वयम् ॥३७॥
अहो भाग्यमहो भाग्यं तीर्थानामागमो मम ।  
इत्युक्त्वा श्रीहरिस्तेभ्यो मधुपर्कादिकं ददौ ॥३८॥
पुष्पहारान् चन्दनानि पुष्पमाला ददुः परे ।  
मिलित्वा कुशलं पृष्ट्वा समाश्लिष्य यथोचितम् ॥३९॥
तैर्थिकास्तीर्थकामाश्च कृष्णकीर्तनतत्पराः ।  
आययुः कुङ्कुमवापीसन्निधावाश्वसारसम् ॥2.89.४०॥
लुलुठुः क्षेत्रमार्गस्य धूल्यां तीर्थानि वै मुहुः ।  
महद्भाग्यं मन्यमाना देवा देव्यस्तथर्षयः ॥४१॥
केचिन्नृत्यन्ति गायन्ति वादयन्त्यपरे तदा ।  
धारयन्ति रजो मूर्ध्नि देहे सम्मर्दयन्ति च ॥४२॥
नमन्ति मस्तकैः केचित् केचिदञ्जलिना हरिम् ।  
केचिद् वक्षःसु च रजो योजयन्ति परे मुखे ॥४३॥
स्वयङ्कुमारो भगवान् लुलोठ कृष्णपादयोः ।  
केचिद् विज्ञाय माहात्म्यं भक्तानां पद्रजांसि च ॥४४॥
ऋषीणां सर्वतीर्थानां धारयन्ति च मूर्धसु ।  
केचित् पत्राणि पुष्पाणि शलाकाश्च तृणान्यपि ॥४५॥
गृह्णन्ति तु मुखे धृत्वा मन्वते कृतकृत्यताम् ।  
जलं प्रस्रवणोत्थं च मत्वा पापप्रणाशकम् ॥४६॥
घटुकं घटुकं पीत्वा मन्वते कृतकृत्यताम् ।  
केचित् त्वश्वसरोवारिस्पृष्टं वायुं समागतम् ॥४७॥
मुखे पीत्वा मुहुर्यान्ति निर्वृत्तिं परमां तदा ।  
केचित् स्मरन्ति धामानि केचित्तदवतारकान् ॥४८॥
केचिन्मुक्तान् तदैश्वर्यसिद्धीः स्मरन्ति तद्धृदः ।  
आयुधाश्चक्रशङ्खाद्याः पार्षदाः सेविकास्तथा ॥४९॥
महीमानान् यदिष्टं तद् दापयन्ति पथि द्रुतम् ।  
एवं वाद्यैः कीर्तनैश्च वाहनैः प्रेमपूरकैः ॥2.89.५० ॥
जयनादैः सह सर्वे प्रापुः सरोऽश्वसञ्ज्ञकम् ।  
येषां वज्रसमान्यासन् पापानि देहिनां तदा ॥५१ ॥
तीर्थे त्यक्तानि सर्वाणि तान्यप्यसङ्ख्यकानि वै ।  
अश्वपट्टसरसस्तु दर्शनात् हरिदर्शनात् ॥५२॥
दग्धान्येव द्रुतं तत्र शेषमात्रं न विद्यते ।  
अन्यतीर्थे कृते स्नाने यानि प्रयान्ति दूरतः ॥५३ ॥
तानि दग्धानि सर्वाणि चाश्वसरो विलोकनात् ।  
अहो कृष्णस्य माहात्म्यं प्रत्यक्षं दृश्यते महत् ॥५४॥
यद्रजो यज्जलं यस्य क्षेत्रस्य पत्रमित्यपि ।  
दाहयन्ति च पापानि किं वक्तव्यं हरौ तदा ॥५५॥
एवं प्रशंसमानास्ते महीमानाः सरस्तटे ।  
उत्तरेऽतिविशाले च शाङ्करे सुप्रदेशके ॥५६॥
विशश्रमुस्तथा सस्नुः पपुर्जलं ववन्दिरे ।  
तीर्थविधिं प्रचक्रुश्चाक्षालयन् पापमात्रकम् ॥५७॥
अथाऽनादिकृष्णनारायणं संस्नाप्य तज्जलैः ।  
चक्रुः स्नानानि तीर्थाद्याः पपुर्वारि प्रसादजम् ॥५८॥
दिव्यवार्भिर्दिव्यरूपा मुक्तरूपाश्च तेऽभवन् ।  
एवं चाश्वसरस्तीर्थम्ं कृत्वा विधानतस्ततः ॥५९॥
ययुः श्रीकुङ्कुमवापीं विशालां धामरूपिणीम् ।  
तज्जलं वै पपुः सर्वे सस्नुर्जलैर्मुहुर्मुहुः ॥2.89.६० ॥
तदा सार्ष्टि तु ते प्राप्तास्तीर्थाद्या हरिवाञ्च्छया ।  
ततो ब्रह्मह्रदं गत्वा सस्नुः पपुश्च तज्जलम् ॥६ १॥
ततः सारूप्यभावं च प्राप्तास्ते महीमानकाः ।  
वालकृष्णसमाः सर्वे गुणरूपसमृद्धिभिः ॥६२॥
सञ्जाता मुक्तियोग्यास्ते पुनर्जन्मविवर्जिताः ।  
अथोत्तरं ययुः सर्वे लोमशस्याश्रमं शुभम् ॥६३॥
लोमशः स्वागतं चक्रे मिष्टान्नफलवारिभिः ।  
भोजयामास तीर्थाद्यान् सर्वान् वै महीमानकान् ॥६४॥
ब्रह्मधामानीतदुग्धसारैर्भोज्यैश्च तर्पणैः ।  
तृप्तिं प्रकारयामास मुखवासान् समार्पयत् ॥६५॥
ययुस्तीर्थानि सर्वाणि देवर्षिपितृमानवाः ।  
नदा नद्यः पर्वताश्च वनारण्यानि यान्यपि ॥६६॥
महीमानाश्च ते सर्वे बालकृष्णालयं शुभम् ।  
दिव्यं दिव्यविभूत्याढ्यं दिव्यमुक्तनिषेवितम् ॥६७॥
अप्रतर्क्यानन्तशक्तिसेवितं चेश्वराश्रयम् ।  
अवतारैः सदा जुष्टं सायुज्यमुक्तिदं शुभम् ॥६८॥
तत्रानादिकृष्णनारायणस्नातजलह्रदे ।  
दिव्ये ब्रह्मह्रदश्रेष्ठे प्रसस्नुर्महीमानकाः ॥६९॥
दिव्यदेहा दिव्यदृष्टियुक्ता दिव्ये परेऽक्षरात् ।  
धाम्नि स्थितान् निजान् सर्वे ह्यपश्यन्त हि शाश्वतान् ॥2.89.७० ॥
तदा पूर्णं महिमानं विविदुर्महीमानकाः ।  
सालोक्यं सार्ष्टि सारूप्यं सायुज्यं चात्र सन्ति वै ॥७१॥
पापमुक्तिश्चान्यतीर्थे त्वश्वसरोऽघदाहकम् ।  
सार्ष्टिदा कुङ्कुमवापी ब्रह्मह्रदः स्वरूपदः ॥७२॥
सालोक्यदं लोमशस्याश्रमं दिव्यं हि वर्तते ।  
बालकृष्णालयश्चायं सायुज्यमुक्तिदोऽस्ति हि ॥७३ ॥
अहो कृष्णप्रतापेन सर्वे त्वेकैकतः खलु ।  
वर्धन्ते चातिसामर्थ्ये मोक्षदाः सर्वथाऽप्यहो ॥७४॥
अत्र वासः प्रकर्तव्योऽथवा गन्तव्यमक्षरे ।  
परब्रह्मणि सम्प्राप्ते कोऽन्यत्र संवसेदघी ॥७५॥
एवं वै कथयन्तस्ते व्यधुर्महोत्सवं निशि ।  
चान्द्रे तु कुमुदे मासे सप्तम्याः कृष्णके दले ॥७६॥
गायनैः कीर्तनैर्नृत्यैर्भजनैः स्तवनैस्तथा ।  
ध्यानैः कथाश्रवैश्चापि निन्युर्निशां सुखं तु ते ॥७७॥
प्रातः स्नात्वाऽश्वसरसि कृष्णार्चनार्थमाययुः ।  
सर्वे त्वेकादशे जन्मदिनेऽष्टम्यां महोत्सवे ॥७८॥
निर्मिते मण्डपे रात्रौ विशाले विश्वकर्मणा ।  
मध्ये गजासने तत्र व्यराजत हरिः स्वयम् ॥७९॥
अन्यान्यप्यासनान्यत्र सिंहासनानि सर्वशः ।  
स्थापितानि च तेष्वत्रेश्वरेश्वराः परेश्वराः ॥2.89.८० ॥
अवतारास्तथा मुक्ता मुक्तान्यः साध्व्य इत्यपि ।  
साधवो ब्रह्मशीलाश्च देवा देव्यो महर्षयः ॥८१॥
ब्रह्माद्याः ऋषयश्चापि पितरो देवकोटयः ।  
व्यराजन्त च तीर्थानि नदा नद्यः सरांसि च ॥८२॥
लोकपाला राज्यपालाः शैला वनानि भूमयः ।  
अरण्याश्च द्रुमा वल्ल्यस्तृणानि दीर्घिकास्तथा ॥८३॥
जडचेतनतत्त्वानि व्यराजन्ताऽऽसनेषु च ।  
देववाद्यान्यवाद्यन्त माङ्गल्यान्यभवँस्तदा ॥८४॥
वेदघोषाह्यजायन्ताऽभवत्कुसुमवर्षणम् ।  
लोमशो मुनिराट् मायावर्जितोऽपूजयद्धरिम् ॥८५॥
तिलकं चन्द्रकं भालेऽकारयत्परमात्मनः ।  
मुकुटं निदधे तस्य मस्तके मालिकां शुभाम् ॥८६॥
कानकीं तौलसीं चापि पौष्पीं रात्नीं ददौ गले ।  
पुष्पाञ्जलिं ददौ चापि दुर्वाङ्कुराणि कर्णयोः ॥८७॥
हस्ते श्रीफलमग्र्यं च ददौ फलानि चाग्रतः ।  
चन्दनं पादयोश्चाप्यवर्धयच्चाक्षतैस्ततः ॥८८॥
आरार्त्रिकं हरेश्चक्रे आशीर्वादान् ददौ शुभान् ।  
अथ श्रीकम्भरादेवी पुपूज बालकृष्णकम् ॥८९॥
श्रीमद्गोपालकृष्णश्च हारं कृष्णगले न्यधात् ।  
भगवान् शुकदेवश्च वल्लभाद्या ददुः स्रजः ॥2.89.९० ॥
हेमन्तो भगवाश्चापि हैम्युपदाः समुत्तमाः ।  
सन्तोषा चामृता दुग्धा जीवन्त्याद्या ददुः स्रजः ।  
तिलकं कौङ्कुमं चक्रुर्भाले बिन्दुं हरेस्ततः ॥९१ ॥
अथेश्वरा अवतारा मुक्ता मुक्तान्य ईशिकाः ।  
पूजयित्वाऽऽरार्त्रिकं च प्रचक्रुः श्रीहरेस्तदा ॥९२॥
ब्रह्मव्रताः ऋषयश्च पितरः सुरमानवाः ।  
देवा देव्यो नदा नद्यः सरांस्युपजलान्यपि ॥९३॥
शैलाश्च भूमयोऽखातास्तीर्थानि च वनानि च ।  
अरण्यानि च तत्त्वानि पुपूजुः परमेश्वरम् ॥९४॥
आरार्त्रिकं तथा पुष्पाञ्जलीन् तथोपदा ददुः ।  
आभूषणानि वस्त्राणि तथोपकरणान्यपि ॥९५॥
ऊर्मिकाः फलपुष्पाणि रत्नानि हीरकाणि च ।  
यानानि कल्पवृक्षाँश्च ददुर्दिव्यानि पूजने ॥९६॥
एवं पूजोत्तरं सभापरिहारोत्तरं हरिः ।  
भोजयामास सर्वान् वै महीमानान् गृहीयकान् ॥९७॥
आगन्तुकानतिथींश्च सर्वान् देहिन इत्यपि ।  
ददौ तु दक्षिणास्तेभ्यः प्रासादिकानि भावतः ॥९८॥
तदा तीर्थैः कृता तत्राऽभ्यर्थना श्रीहरेः पुरः ।  
लब्ध्वा मोक्षप्रदं लाभं चान्यं लाभं क इच्छति ॥९९॥
तस्मान्मोक्षं कृपासिन्धो देहि नः शाश्वतं सुखम् ।  
हरिः कृपया तेषां वै व्यधाद् रूपत्रयं तदा ॥2.89.१ ००॥
मूलं दिव्यं तथा छायां मूलरूपाणि धामसु ।  
विमानैः सोऽप्रेषयच्च पार्षदैः सह केशवः ॥१०१ ॥
दिव्यान्यथ स्वरूपाणि स्वसन्निधावरक्षयत् ।  
अश्वपट्टसरःक्षेत्रे यथेष्टं न्यवसँश्च ते ॥१ ०२॥
तीर्थात्मकाः समूर्ताश्च विश्वकर्मकृतेषु च ।  
योग्यालयेषु सन्तुष्टा हरेः सेवाभिलाषुकाः ॥१०३ ॥
छायारूपाणि तीर्थानां यानि तत्राऽभवँस्तदा ।  
तेभ्यः प्राह प्रभुर्लोकपावनार्थं शुभं वचः ॥१ ०४॥
मदिच्छयैव तीर्थेशा युष्मज्जन्माऽस्ति भूतले ।  
लोकानां पावनार्थं वै तस्माद्गन्तव्यमीश्वराः! ॥१ ०५॥
कार्यरूपेण तत्रैव स्थातव्यं यत्र संस्थितिः ।  
मया कृताऽस्ति लोकेऽत्र नदीनदसरांसि च ॥१०६ ॥
तत्तथैव हि वस्तव्यं पापिपापदहाय वै ।  
आगन्तव्यं प्रतिवर्षं जन्माहे मम सर्वशः ॥१ ०७॥
पर्वण्येकादशीकाले कुम्भे माघे च कार्तिके ।  
सङ्क्रान्तौ श्रावणे चापि वैशाखे पुरुषोत्तमे ॥१ ०८॥
इत्युक्तास्ते समूर्ताश्च तीर्थेश्वराः प्रणम्य च ।  
ययुर्नैजान् प्रदेशांश्च महीमाना ययुस्तथा ॥१ ०९॥
ब्रह्मप्रिया हरिं कान्तं प्रपूज्य लोमशाश्रमम् ।  
ययुश्च राधिके सर्वे स्वस्वस्थानानि मानवाः ॥2.89.११ ०॥
रात्रावप्युत्सवः श्रेष्ठः कृतो नर्तनगायनैः ।  
पठनाच्छ्रवणाच्चापि भुक्तिमुक्तिप्रदो भवेत् ॥११ १॥
इति श्रीलक्ष्मीनारायणीयसंहितायां द्वितीये त्रेतासन्ताने सर्वतीर्थदेवादीनां कुङ्कुमवापीयात्रागमनं, श्रीहरेर्जन्मदिनोत्सवश्चेत्यादिनिरूपणनामा नवाऽधिकाऽशीति-  
तमोऽध्यायः ॥८९ ॥
    
