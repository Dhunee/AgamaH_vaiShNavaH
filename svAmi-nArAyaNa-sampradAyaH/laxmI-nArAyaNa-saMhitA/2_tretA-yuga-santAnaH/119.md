+++
title = "११९"

+++
श्रीकृष्ण उवाच-  
शृणु चान्यं चमत्कारं राधे! भक्तस्य वै हरेः ।  
नाम्ना देवायतनस्य सौराष्ट्रवासिनः प्रिये ॥१ ॥
ग्रामे समाधियानाख्ये भक्तोऽभवच्छुभाश्रयः ।  
आभीरजातिमूर्धन्यो देवायतनसञ्ज्ञकः ॥२ ॥
नित्यस्नानपरोऽनादिकृष्णनारायणाश्रितः।  
हरे कृष्ण हरे स्वामिन् हरे नारायण प्रभो ॥३ ॥
श्रीगोपाल हरे कृष्ण कम्भराश्रि रमे सति! ।  
अनादिश्रीकृष्णनारायण श्रीपुरुषोत्तम ॥४ ॥
अक्षरेश प्रभाराधामाणिकीपार्वतीपते ।  
सत्पते मुक्तधामेश बालकृष्ण हरे हरे ॥५ ॥
एवं नित्यं कीर्तनं स करोति सरितस्तटे ।  
वालुकासु जले चापि वृक्षाश्रये च भूतले ॥६ ॥
गृहे क्षेत्रे वाटिकासूद्यानेऽरण्ये वनेऽपि च ।  
सर्वकर्मसु कृष्णं तं परमेशं स्मरत्यथ ॥७ ॥
भोजने शयने याने गमने चासने सदा ।  
म्रोडे क्षुतौ चाप्लवने शौचे चालस्यमन्दिरे ॥८ ॥
चत्वरे च सभायां च जातिकुटुम्बकोत्सवे ।  
सूतके शोकविषये हर्षस्थानेऽपि सर्वदा ॥९ ॥
हरे कृष्ण हरे स्वामिन् तालीवादनपूर्वकम् ।  
नामसङ्कीर्तनं कृष्णनारायणस्य सर्वदा ॥2.119.१ ०॥
श्रद्धया स करोत्येव स्नानोत्तरं च पूजनम् ।  
अनादिश्रीकृष्णनारायणमूर्तेः करोति च ॥१ १॥
आरार्त्रिकं च नैवेद्यं फलान्नजलशोभितम् ।  
ददात्येव भगवते भावप्रेमप्रपूरितः ॥१२॥
ग्रामे देशे जनास्तं तु देवायतर्षिसञ्ज्ञया ।  
प्राहुर्देवायतर्षिश्चैकदा वृक्षतले स्थितः ॥१ ३॥
टिम्बुरुफलमादाय पक्वं मिष्टं सुखप्रदम् ।  
सस्मार श्रीकृष्णनारायणं निवेदनाय वै ॥१४॥
अनादिश्रीकृष्णनारायणो भक्त्या वशङ्गतः ।  
आययौ तुम्बुरुवृक्षस्थले यत्र स भक्तराट् ॥१५॥
बालगोपालवेषो वै समागत्य हसँस्तदा ।  
देवायतनहस्ताभ्यां तुम्बुरुद्रुफलानि तु ॥१६॥
पक्वमिष्टानि सङ्गृह्य बुभुजे मिष्टतद्रसम् ।  
भक्तो देवायतनर्षिश्चारुफलानि सन्ददौ ॥१७॥
प्रसादं कृष्णदत्तं च भुङ्क्ते नृत्यति शंसति ।  
तल्लीनो मूर्तिसम्मग्नो दिव्यदृग् दिव्यदेहवान् ॥१८॥
अभवद् बन्धनशून्यो व्योमाक्रमणशक्तिमान् ।  
बालकृष्णः फलान्यत्त्वा नदीं यातो जलाय तु ॥१९॥
देवायनोऽपि तत्पृष्ठे नदीं यातो जलाय वै ।  
कृष्णाकृष्टेन्द्रियप्राणवर्ष्मा वाटं ययावनु ॥2.119.२०॥
पर्वतान् वनवृक्षादीन् समुल्लङ्घ्य हरिं त्वनु ।  
जगाम व्योममार्गेण निरावरणदेहवान् ॥२१ ॥
आययौ कुङ्कुमवापीक्षेत्रं चाश्वसरोवरम् ।  
श्रीहरिं ध्यानवृत्त्या वै लक्ष्यीकृत्य सरोवरे ॥२२॥
सस्नौ श्रीकृष्णयोगेन सोपानैश्च जलान्तरे ।  
देहं विस्मृत्य सलिले मग्नोऽभूल्लीलया क्षणात् ॥२३॥
देहो वै जलमध्ये सन्तिष्ठन्नेव जलाविलः ।  
जलं पीत्वाऽऽत्मना दिव्यो भूत्वा वै स जलोपरि ॥२४॥
हरे कृष्ण हरे रवामिन्नेवं रटन् बहिस्तटे ।  
निर्गत्य दिव्यदेहेन क्षणं तस्थौ च यावता ॥२५॥
तावत् तस्य समायातो विचारो जीवतारकः ।  
यद्यहं दिव्यदेहेन कारयामि प्रजासु तु ॥२६॥
भजनं कीर्तनं विष्णोर्जीवा यास्यन्ति मोक्षणम् ।  
इत्येवं संविचार्यैव भजनं श्रीहरे हरे ॥२७॥
कुर्वन् त्वारण्यकं व्याघ्रं सिंहारण्यं ततः परम् ।  
ततः संयमनीं याम्यां पुरीं गत्वाऽप्यकीर्तयत् ॥२८॥
हरे कृष्ण हरे स्वामिन् हरे नारायण प्रभो ।  
श्रीगोपाल हरे कृष्ण कम्भराश्रि हरे विभो ॥१९॥
बालकृष्ण रमाराधालक्ष्मीपारवतीपते ।  
कमलेश प्रभामाणिकीश नारायण प्रभो ॥2.119.३ ०॥
इत्येवं भजनं चक्रे नामकीर्तनघोषणाम् ।  
श्रुत्वा याम्यनिगडस्था विपाशा बन्धनच्युताः ॥३ १ ॥
बभूवुः सहसा शुद्धाः पापतापविवर्जिताः ।  
मुक्तियोग्या दिव्यदेहा वैकुण्ठयोग्यदेहिनः ॥३ २॥
पुण्यदेहाश्च ते भूत्वा श्रुत्वा नाम हरेर्मुहुः ।  
धर्मराजं नमस्कृत्य ययुर्ब्रह्म सनातनम् ॥३३॥
देवायनोऽपि याम्याना भ्रमित्वा सर्वभूमिषु ।  
बालकृष्णस्य च हरेः श्रावयित्वाऽभिधां मुहुः ॥३४॥
प्रज्वाल्य पापिपापानि प्रेषयामास धाम च ।  
यमदूता विलोक्यैतन्महाश्चर्यं यमं प्रति ॥३५॥
त्वरिताः प्रययुर्विज्ञापयामासुरनिष्टकम् ।  
यमराज महाबाहो कारागाराणि पापिनाम् ॥३६॥
केनचित्तु समागत्य संश्राव्य नाम वै हरेः ।  
विधाप्यन्ते तु रिक्तानि प्रयान्ति ब्रह्म पापिनः ॥३७॥
पुण्यदेहाः पुण्यरूपाः पुण्यात्मानो विहायसा ।  
दिव्ययानेन वै गन्तुं समर्थास्ते प्रयान्ति हि ॥३८॥
नाऽस्माँस्ते गणयत्यत्र योजितान् दण्डदायिनः ।  
तिरस्कृत्य च नः सर्वान् प्रदर्श्याङ्गुष्ठदन्तकान् ॥३ ९॥
विहस्याऽस्मान् प्रयान्त्येते पश्य रिक्तं पुरं तव ।  
इत्युक्तो यमराजोऽसौ यावत् पश्यति पत्तनम् ॥2.119.४०॥
याम्यं सर्वं दण्डलोकं रिक्तं सन्दृष्टवाँस्ततः ।  
तं ददर्श दिव्यदेहं भक्तं देवायनं हरेः ॥४१ ।  
नाम गृणन्तं तानेन श्रावयन्तं च नारकान् ।  
प्रक्षालयन्तं पापानि कुर्वन्तं दिव्यमुक्तताम् ॥४२॥
प्रेषयन्तं हरेर्धाम बलिष्ठं सात्त्वतं स्थितम् ।  
यमराजो विलोक्यैनं भक्तं ननाम भावतः ॥४३ ॥
प्राह स्वागतमर्घ्यं च मधुपर्कं ददौ तथा ।  
आसनं प्रददौ तस्मै उपाविवेश भक्तराट् ॥४४॥
पप्रच्छ कुशलं सर्वं निरामयं च नाम च ।  
आगमं चेति भक्तस्य भक्तो जगाद वै शुभम् ॥४५॥
यमः प्राह हरेर्नाम पापिनां पापनाशकम् ।  
भवान् गृह्णाति भक्ताग्र्य तद्योग्यं वै विधीयते ॥४६ ॥
संसारोऽयं तु पापिष्ठो दुःखदः कर्मभिर्वृतः ।  
कर्मणा जायते जन्तुः कर्मणैव विलीयते ॥४७॥
कर्मणा भुज्यते दुःखं कर्मणा सुखमाप्यते ।  
साधुकर्मप्रकर्ता वै स्वर्गं प्राप्नोति चैश्वरम् ॥४८॥
असाधुकर्मकर्ता वै नारकं दुःखमृच्छति ।  
अधर्मकृतकार्याणां पापिनां दण्डहेतवे ॥४९॥
विष्णुना दण्डशालाऽत्र निर्मिता विद्यते सदा ।  
तत्राऽहं सूर्यपुत्रोऽस्मि नियुक्तो धर्मदेहवान् ॥2.119.५०॥
धर्मरूपस्य मे पुत्रो हरिर्नारायणः स्वयम् ।  
कृष्णो नरश्च ते पुत्राश्चत्वारो मम वै पुरा ॥५ १ ॥
विशालायां बदर्यां वै मानसा ह्यभवैंश्च मे ।  
तन्नाम्ना सर्वदा पापिपापानि प्रज्वलन्ति हि ॥५२॥
मुक्तिं प्रयान्ति जीवाश्च कर्मभूमेर्बलात् खलु ।  
यमस्य नगरं त्वेतद् द्ण्डशाला हि केवला ॥५३॥
नैषा कर्मक्षितिश्चास्ते नाऽत्र भक्तप्रवेशनम् ।  
अन्तरेण फलभुक्तिं नाऽस्मात् स्थानान्निवर्तनम् ॥५४॥
इत्येवं श्रीहरेराज्ञा मनोराज्ञा विधेस्तथा ।  
तामनुसृत्य चैवाऽत्र फलं ददामि देहिने ॥५५॥
तन्मध्ये न क्षतिः कार्या येन केनापि वै क्वचित् ।  
इत्येवं नियमस्त्वद्य भक्त त्वया प्रधर्षितः ॥५६॥
अविगणय्य कृष्णस्य नियमं यद् भवानिह ।  
समागतोऽस्ति पापानां विनाशको विमुक्तिदः ॥५७॥
तद् योग्यं न कृतं भक्त मा हरेः कीर्तनं कुरु ।  
इत्येवं चानुनीतोऽपि न मेने श्रीहरेर्बलात् ॥५८॥
प्राह भक्तो यमं तत्र मुञ्चेदं व्याधपत्तनम् ।  
हरेर्नाम्ना तु ते धर्म मुक्तिं करोमि तेऽपि च ॥५९॥
हरे कृष्ण हरे स्वामिन् वद नारायणेति च ।  
भजैनं श्रीबालकृष्णं वाचमन्यां विमुञ्च वै ॥2.119.६ ०॥
तं विदित्वा चातिमृत्युमुपैति नेतरा सृतिः ।  
मोक्षार्थं खलु जीवानां मुक्तिदानं परं मतम् ॥६ १ ॥
दीनाऽनाथदरिद्राणामशक्तानां प्रमोक्षणम् ।  
अज्ञानां चाऽप्यसुराणां रक्षसां मोक्षणं सदा ॥६२ ॥
कार्यं विजानता नित्यं संसारे पापसङ्कुले ।  
मया त्वत्र समागत्य पापिनां पापवार्धयः ॥६ ३ ॥
प्रदह्यन्ते हरेर्नाम्ना तद् योग्यं क्रियते यम ।  
एकोऽपि मानवस्त्वत्र नाम्ना चेदुद्धरेदितः ॥६४॥
तस्य पुण्यस्य वै पारं नैव पश्यामि सूर्यज ।  
यमदूताः कथं न्वेते रक्षिता राक्षसा इव ॥६५॥
दीयतां वै त्वया तेभ्यश्चाद्यदिनादभृत्यताम् ॥
श्रवणाद्याश्चित्रगुप्ताः प्रगच्छन्तु च मोक्षणम् ॥६६॥
श्रावयामि हरेर्नाम कुर्वन्तु निर्जनां पुरीम् ।  
वसन्तु भगवद्भक्ताः सर्वे दुःखविवर्जिताः ॥६७॥
प्रक्षालयन्तु यन्त्राणि पापिनां मोक्षणं कुरु ।  
वैष्णवाश्च भवन्त्येव सर्वे दयालुसात्त्वताः ॥६८॥
हरेर्नामबलात् सर्वान् मोक्षयिष्ये न संशयः ।  
याम्यापुरी भवत्वेषा स्वर्गपुरी सुखान्विता ॥६ ९॥
पापिरिक्तां करोम्येषो भजनेन हरेरिह ।  
यथेष्टं कुरु याम्येश भज नारायणं हरिम् ॥2.119.७०॥
इत्युक्त्वा च यमं नत्वा भजन्नारायणं हरिम् ।  
बालकृष्णं हृदि धृत्वा ययौ कुण्डेषु पापिनाम् ॥७ १ ॥
हरेकृष्ण हरेस्वामिन् हरेनारायण प्रभो ।  
बालकृष्ण हरेकृष्ण श्रीपते पार्वतीपते ॥७२॥
परब्रह्माऽक्षरातीत माणिकीश रमापते ।  
राधालक्ष्मीपते कृष्ण प्रभापतेऽव पापिनः ॥७३॥
इत्येवं करतालाभ्यां शब्दयन् कण्ठतस्तथा ।  
पुरीं याम्यां सुखयंश्च पापिनः परितो ययौ ॥७४॥
असङ्ख्यान् पापिनस्त्वेवं संश्राव्य कीर्तनं मनुम् ।  
पापानि सम्प्रदाह्यैव प्रेषयामास चाक्षरम् ॥७५॥
यमराजो विह्वलः सन् ययौ कुङ्कुमवापिकाम् ।  
अक्षरं परमं क्षेत्रं दिव्यं चाश्वसरोवरम् ॥७६॥
अकस्माच्छ्रीहरेश्चाग्रे त्वागत्य दण्डवत् भुवि ।  
पतितः साश्रुनेत्रश्च मौनमास्थाय संस्थितः ॥७७॥
अनादिश्रीकृष्णनारायणः श्रीपुरुषोत्तमः ।  
जानन्नपि नृनाट्येन पप्रच्छैनं हि कारणम् ॥७८॥
जगाद यमराजोऽपि भक्तं याम्ये समागतम् ।  
अर्पयन्तं प्रमुक्तिं च पापिभ्यो नामकीर्तनात् ॥७२॥
हरिः प्राह तु तच्छ्रुत्वा भक्ताऽधीनोऽस्म्यहं यम ।  
भक्तेच्छापूरकश्चाऽस्मि भक्तवश्यः करोमि किम् ॥2.119.८०॥
न निरोद्धुमहं शक्तस्त्वेनं ब्रह्मादयोऽपि च ।  
तस्माच्छृणु ममाज्ञां त्वं मा शुचश्चात्र सम्भवे ॥८ १ ॥
एकवारं याम्यलोकं रिक्तं कारयितुं हि ते ।  
मद्भक्ताय तु समयं देहि पश्चात् गमिष्यति ॥८२॥
रिक्तायां यमपुर्यां स नाऽवलोक्य तु पापिनः ।  
कृतकार्यं तु मत्वा स्वं स्वयं गतो भविष्यति ॥८३॥
अद्य मे जनिदिवसश्चतुर्दशसमाकृतः ।  
पापिनां निगडानां वै मोक्षणं भवताद् यम ॥८४॥
इत्युक्तो यमराजोऽपि कृष्णाज्ञां प्राप्य पूजनम् ।  
हरेश्चकार विधिना मुमुदे सुखतः स्थितः ॥८५॥
भोजयामास भगवान् यमराजं ततः परम् ।  
ददौ च मुकुटं तस्मै सौवर्णं मस्तके हरिः ॥८६॥
कण्ठे हारं च सौवर्णं रत्नहीरकशोभितम् ।  
'ओन्नमः श्रीकृष्णनारायणाय स्वामिने स्वाहा' ॥८७॥
मन्त्रं ददौ च तुलसीमालां यमेश्वराय वै ।  
पारितोष्यं ददौ मूर्तिं प्रतिमां स्वां सुवर्णजाम् ॥८८॥
ततश्च भगवान् बालकृष्णो जगाद सूर्यजम् ।  
भक्तं देवायनं ब्रूहि जय कृष्णनरायण ॥८ ९॥
विमानं सर्वगाम्येतद् देहि तस्मै सुखास्पदम् ।  
यात्रार्थं सर्वलोकानां कल्पवल्ल्यादि संश्रितम् ॥2.119.९०॥
अधिरुह्य प्रयाहि त्वं यमराज विमानकम् ।  
प्रसादं तु मम नीत्वा देहि सर्वेभ्य एव च ॥९ १॥
त्वत्पुरं पावनं चास्तु चाद्याऽपराधिवर्जितम् ।  
देवायने प्रयाते तु पुनः पूर्णं भविष्यति ॥९२॥
इत्युक्तो यमराजः स राधिके श्रीहरिं तदा ।  
नत्वा कृत्वा दण्डवच्च भूत्वा वै वैष्णवो महान् ॥९३ ॥
ययौ विमानवर्येण याम्यं नैजं पुरं पुनः ।  
श्रावयामास सर्वेभ्यो यद्वृत्तं हरिसन्निधौ ॥९४॥
देवायनोऽपि यच्छ्रुत्वा मुमुदेऽति ननर्त च ।  
नामसङ्कीर्तनं चक्रे भ्रमित्वा परितः पुरम् ॥९५॥
रिक्तं यमपुरं चक्रे संश्राव्य नाम वै हरेः ।  
यमराजो ददौ तस्मै प्रसादं च विमानकम् ॥९६॥
यमदूताः पापिनां च पीडनं प्रजहुस्ततः ।  
मोचिता निगडेभ्यश्च बन्धनेभ्यस्तथा तदा ॥९७॥
गताः सर्वे हरेर्नाम्ना स्वर्गं सत्यं सुखाश्रयम् ।  
वैकुण्ठं चापि गोलोकं चाव्याकृतं तथाऽमृतम् ॥९८॥
अक्षरं धाम परमं निवर्तन्ते न यद्गताः ।  
इत्येवं सुचमत्कारो दृष्टो जातो जनैस्तदा ॥९९॥
चतुर्दशस्थलोकैर्वै तथा धामनिवासिभिः ।  
भुक्तिमुक्तिप्रदः कृष्णः समर्थो न करोति किम् ॥2.119.१० ०॥
यस्य सर्वं यत्र सर्वं यद्वशे सर्वमेव च ।  
यस्मात् सर्वं स वै शास्ता किं न करोति राधिके॥१०१ ॥
इति श्रीलक्ष्मीनारायणीयसंहितायां द्वितीये त्रेतासन्ताने देवायतनर्षिभक्तो यमपुर्यां श्रीहरेर्नामसङ्कीर्तनं कृत्वा याम्यान् सर्वान् मोचयामासेत्यादिनिरूपणनामा  
नवदशाधिकशततमोऽध्यायः ॥११९ ॥
    
