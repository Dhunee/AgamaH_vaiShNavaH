+++
title = "०२१"

+++
श्रीकृष्ण उवाच-  
शृणु त्वं राधिके धाम्नि परे यथा विराजते ।  
परमात्माऽवतारी स तथारूपोऽभवद्धरिः ॥१ ॥
अनादिश्रीकृष्णनारायणः कृष्णाऽर्बुदाऽधिकः ।  
रूपानुरूपरूपाढ्यः सर्वोपरिस्वरूपवान् ॥२ ॥
सर्वेषां प्राणिनां चक्षुर्विषयश्चैक एव सः ।  
मनोऽहम्बुद्धिविषयश्चात्मविषय एकलः ॥३ ॥
दिव्यरूपधरो न्यूनषोडशाब्दो युवा यथा ।  
भ्राजमानोऽतितेजस्वी भ्राजद्वह्निसमाम्बरः ॥४ ॥
कच्छनी स्वर्णवर्णाऽस्य मञ्जुलं कटिकञ्चुकम् ।  
स्वर्णबुट्टाभरताढ्यं तथा धौत्रं च कैसरम् ॥५ ॥
स्वर्णतारावलिव्याप्तं काटेयं पटमुत्तमम् ।  
स्थितं कट्यां तथा स्कन्धे चोत्तरीयं सुतैजसम् ॥६ ॥
मुकुटो मस्तके त्वस्य स्थितः श्रीपरमात्मनः ।  
सर्वसौगन्ध्यसंव्याप्तो दिव्यामोदसमन्वितः ॥७ ॥
मण्डपे निजयोग्ये स निषसादोच्छ्रये शुभे ।  
महावेदीस्थितास्तत्र चन्दनानां सुपट्टिकाः ॥८ ॥
चतस्रो दृढपादाढ्याः स्वर्णकुम्भीपदाः शुभाः ।  
सहस्रमल्लसन्तोल्या ह्येकैका पट्टिका हि सा ॥९ ॥
गारुडी नारसिंही च शारभी काच्छपी तथा ।  
पादेषु शक्तयस्तासां राजन्ते बलमण्डिताः ॥2.21.१ ०॥
चतुष्पट्ट्यश्चतुर्हस्त्यधिष्ठिताः षष्टिहायनाः ।  
करिणस्तत्र शोभन्ते चोत्थिताश्चाम्बरस्पृशः ॥११ ॥
सर्वभूषाम्बरधरा द्योतन्ते स्वर्णवर्णिजः ।  
श्वेतोदराः श्वेतशुण्ढाः श्वेतदन्ताः पयोनिभाः ॥१ २॥
हस्तिपृष्ठे स्थिताः सिंहाः कानका भूषिताः शुभाः ।  
चत्वारः केसरिणस्ते सशुण्ढा गगनस्पृशः ॥१३ ॥
चतुःकेसरिणां पृष्ठदेशेषु कच्छपो महान् ।  
राजते च हरिद्वर्णां लम्बवर्तुलमण्डलः ॥१४॥
तत्पृष्ठे माणिकी शक्तिरश्विनी दिव्यविग्रहा ।  
सर्वोपस्करशोभाढ्या निषण्णा समपृष्ठिका ॥१५॥
तस्याः पृष्ठे स्वर्णवर्णं मृदु चास्तरणं शुभम् ।  
तुलिका राजत तत्र कौशेयी चित्रवर्णिनी ॥१६ ॥
पार्श्वपृष्ठस्थितदिव्यकशिपूत्तमसुन्दरी ।  
मखमल्लास्तरणैः शोभिता साप्तपदी शुभा ॥१७॥
उपरि वर्तते छत्रं शेषभोगिफणात्मकम् ।  
टिव्यहीरकचक्षुर्भिर्दिव्यतेजःप्रदं शुभम् ॥१८॥
तुलिकायां हरिस्तत्र पादौ पीठे निधाय च ।  
निषसाद महाराजो राजराजाधिराजकः ॥१ ९॥
श्रीकृष्णोऽहं तथा नारायणः पार्श्वे स्थितावुभौ ।  
चामराभ्यां च सहितौ पादाग्रे चाक्षरः स्थितः ॥2.21.२० ॥
लोमशः पादपार्श्वे च पूजास्थालीकरः स्थितः ।  
माता पिता निषण्णौ च कृष्णनारायणान्तिकम् ॥२१ ॥
एवं स्थिते तदा व्योम्नि विमानानां तु कोटयः ।  
द्रष्टुं देवभृता दिव्या वर्तन्ते युगलाश्रिताः ॥२२॥
पूजार्थं भूमितलतश्चारोढुं शोभनोच्छ्रिता ।  
निःश्रेणिका कृता सोपानानां परम्परायुता ॥२३ ॥
भूमिभागे तु पट्टीनां कृतं सोपानसप्तकम् ।  
ततो हस्तिलम्बशुण्ढाद्वयं पट्टीस्पृशं च यत् ॥२४॥
सोपानाधारताप्राप्तं निःश्रेणीदण्डवत् स्थितम् ।  
शुण्ढयोः कुम्भपर्यन्तं क्लृप्तान्यारुणकानि च ॥२५॥
सोपानानि शृङ्खलाभिर्बद्धानि सुदृढानि च ।  
कुम्भस्थलयोस्तत्रैव क्लृप्ता विश्रामशालिका ॥२६ ॥
तत ऊर्ध्वं केसरिणोः शुण्ढयोर्दण्डभान्तयोः ।  
सोपानानि सुरम्याणि क्लृप्तानि चापराण्यपि ॥२७॥
केसरिमस्तकं यावत् सा निःश्रेणी कृता ततः ।  
चतुष्की सिंहशिरसोर्धृता कच्छपलग्निका ॥२८॥
कच्छपस्य गलपार्श्वे स्थितं हंसद्वयं शुभम् ।  
तयोरन्तर्भुजयोश्च क्लृप्ता निःश्रेणिका परा ॥२९॥
माणिकीमुखसंस्पर्शा पार्श्वयोर्गरुडद्वयम् ।  
पक्षाभ्यां विवृताभ्यां च हंसपृष्ठे तु पिच्छिकाः ॥2.21.३ ०॥
स्पृष्टाः क्रमाद् यथा सोपानानि पक्षात्मकानि वै ।  
माणिकीपार्श्वयोर्लग्नान्येव चोपरि पिच्छके ॥३ १ ॥
स्थित्वा पूजा हरेर्यत्र निर्वर्त्यते सुरादिभिः ।  
एवं दिव्ये चायते चोच्छ्रिते रम्यासने प्रभुः ॥३२॥
अनादिश्रीकृष्णानारायणः सर्वैः प्रपूज्यते ।  
न श्रुतं नापि सन्दृष्टं चासनं श्रीप्रभोः पुरा ॥३३॥
तत्र तं राजमानं श्रीराजाधिराजशोभया ।  
पूजयितुं कम्भराश्रीः प्रथमं समुपस्थिता ॥३४॥
धृत्वा हस्ते स्वर्णपात्रं कुङ्कुमाऽक्षतचन्दनैः ।  
कस्तूरिकाऽबिरद्रव्यैस्तुलसीमञ्जरीयुतैः ॥३५॥
गुलालांऽकुरलाजाभिः पुष्पमालाविभूषणैः ।  
फलैर्जलैः शर्कराद्यैर्गन्धसारैः प्रपूरितम् ॥३६॥
लोमशः प्राह वै चाशीर्वचनानि तदा क्षणे ।  
ओं स्वस्ति बालकृष्णस्य मुक्ताः स्वस्ति चरन्तु च ॥३७॥
करोतु चाक्षरं ब्रह्म स्वस्ति दीर्घायुरेव च ।  
ओं स्वस्ति तं वितन्वन्तु श्रीश्रीकृष्णनरायणाः ॥३८॥
वासुदेवादयः स्वस्ति स्वस्ति कुर्वन्तु चेश्वरा ।  
स्वस्ति कुर्वन्त्ववतारा देवेशाः शङ्करादयः ॥३९॥.  
ऋषयः पितरः सिद्धाः साधवः साङ्ख्ययोगिकाः ।  
स्वस्ति कुर्वन्तु बालस्य हरेर्देवाश्च मानवाः ॥2.21.४०॥
सर्वतीर्थानि चादित्या रुद्राः स्वस्ति भवन्तु च ।  
वसवो निधयो वैद्यो स्वस्ति कुर्वन्तु वै हरेः ॥४१ ॥
सत्यः साध्व्यः कुमार्यश्च पतिव्रताश्च योषितः ।  
देवता वनवासिन्यः स्वस्ति कुर्वन्तु वै हरेः ॥४२  
वृक्षा वल्ल्यश्चारणाश्च किन्नराद्याश्च सूतकाः ।  
भृत्या दासा नदा नद्यः स्वस्ति कुर्वन्तु वै हरेः ॥४३॥
यक्षाः ऋक्षाश्च गन्धर्वा मागधाः किम्पुमंशकाः ।  
विद्याधरास्तथा साध्याः स्वस्ति कुर्वन्तु वै हरेः ॥४४॥
पर्वताः खनयो यूपाः खाता रणा वनानि च ।  
पातालाः सर्पदैत्याश्च दानवा आसुरास्तथा ॥४५॥
राक्षसा भूतकूष्माण्डाः प्रेताः पिशाचकास्तथा ।  
मातरः कृत्यकाश्चापि जलेशयाः स्थलेशयाः ॥४६ ॥
वनेशया विशयाश्च स्वस्ति कुर्वन्तु वै हरेः ।  
चैत्या मन्त्रा दिव्यदेहाः शस्त्राऽस्त्राद्या विभूतयः ॥४७॥
बालाश्च बालिकावर्गा वृद्धा विप्रा जरायुजाः ।  
अण्डजाः स्वेदजाश्चाङ्कुरजाः स्वस्तिधराश्च ये ॥४८॥
विनायका गणेशाद्या हनुमान् गरुडस्तथा ।  
पार्षदा नन्दमुख्याश्च स्वस्ति भवन्तु वै हरेः ॥४९॥
राधा रमा च ललिता पद्मा जया सरस्वती ।  
माणिकी श्रीः कमला च पार्वती च प्रभा रतिः ॥2.21.५० ॥
शारदा विरजा गङ्गा लक्ष्मीः सती च नर्मदा ।  
सावित्री मञ्जुला हंसाऽमृता दुर्गा च मङ्गला ॥५१ ॥
सगुणा द्वादश स्वस्ति शतं कुर्वन्तु सुप्रियाः ।  
अन्याः षोडशसाहस्राः कोट्यर्बुदाब्जशक्तयः ॥५२॥
सूर्यचन्द्रग्रहाद्याश्च स्वस्ति भवन्तु वै हरेः ।  
तत्त्वानि भूतजा भावा माया मायापरे स्थिताः ॥५३॥
योगिनो ब्रह्मचर्यस्था वैराजा गुणमूर्तयः ।  
आभूषणानि दिव्यानि स्वस्ति भवन्तु वै हरेः ॥५४॥
शृङ्गारा विविधाकाराः स्वराश्च गीतयस्तथा ।  
दिव्यवाद्यानि वै स्वस्ति कुर्वन्तु श्रीहरेः सदा ॥५५॥
सङ्कर्षणोऽनिरुद्धश्च प्रद्युम्नो धर्मराजकः ।  
धर्मदेवो भक्तियुक्तः स्वस्ति कुर्वन्तु ते हरेः ॥५६॥
जनकः कम्भरास्वामी स्वस्ति करोतु वै हरेः ।  
अन्तरात्मा परमात्मा स्वस्ति स्वस्य करोतु सः ॥५७॥
मुक्ता चम्पा जया हैमी रमा शान्ता व्रजा दया ।  
भानुर्दीपावली चोर्जा स्वस्ति कुर्वन्तु वै हरेः ॥५८॥
ओं सुशान्तिः सदा चास्तु दीर्घायुश्चान्तवर्जितम् ।  
आरोग्यं नित्यसौख्यं च शाश्वतं चास्तु वै हरेः *॥५९॥
* इत्येवं लोमशः स्वस्तिवाग्भिः प्रोक्ष्य जलादिना ।  
यवाङ्कुरैश्च कुसुमैस्तिलकं चन्द्रकं शुभम् ॥2.21.६०॥
मात्रा सङ्कारयामास पूजन साङ्गकर्मभिः ।  
मिष्टं मुखे ददौ माता दुःखहा चाञ्जलिं मुहुः ।  
शिरस्यावातारयच्चाशीर्वचो जननी ददौ ॥६ १ ॥
शाश्वतायुर्युतस्त्वं वै भव सर्वेश्वरः प्रभुः ।  
इत्युक्त्वा दिव्यपुष्पाणां कल्पमालां गले ददौ ॥६२॥
विकीर्य मस्तके तस्याऽक्षतान् नीराजनं व्यधात् ।  
पुष्पाञ्जलिं ददौ माता नत्वा स्वासनमागता ॥६३ ॥
पिता पूजां चकारैवं स्वस्तिमान् भव पुत्रक ।  
सन्तानतन्तुसन्धाता शाश्वतायुर्युतो भव ॥६४॥
अथ श्रीलोमशो देवेश्वरं समर्चयन्मुदा ।  
सर्वोपचारकैर्मन्त्रैराशीर्वाद्ं ददौ शुभम् ॥६५॥
बुद्ध्या गुणैर्विचारैश्चात्मना भक्त्या च विद्यया ।  
धर्मैर्योगैश्वर्यवर्यैः शाश्वताऽभ्युदयो भव ॥६६॥
आयुषाऽचरणैर्दिव्यैस्तेजसा च बलेन च ।  
कारुण्येन विरागेण शाश्वताऽभ्युदयो भव ॥६७॥
मातापित्रोः सेवया श्रीगुरोः शुश्रूषया तथा ।  
शरणागतरक्षाकृत् शाश्वताभ्युदयो भव ॥६८॥
ब्रह्ममार्गपरो नित्यं मानसेष्टप्रपूरकः ।  
समदृष्टिर्महाश्रेष्ठी दानधर्मपरायणः ।  
सर्वसन्तोषदाता च शाश्वताभ्युदयो भव ॥६ ९॥
इत्याशीर्भिर्लोमशेन वर्धितो बालनन्दनः ।  
अनादिश्रीकृष्णनारायणो लाजाविकीरितः ॥2.21.७०॥
अथाऽन्येभ्यस्ततः पूजाऽवसरः सम्प्रदापितः ।  
परधामगताः पत्न्यः पूजार्थं श्रीहरिप्रियाः ॥७१ ॥
दिव्यसाधनसम्पद्भिर्गन्धचन्दनवारिभिः ।  
रत्नहारसुमालाभिः पुष्पैः संहृदयैस्तथा ॥७२॥
पूजां चक्रुस्तत आरार्त्रिकं चक्रुश्च दुःखहाम् ।  
अञ्जलिं शिरसो नीत्वा चरणोदकमित्यपि ॥७३ ॥
पीत्वोपदाः समर्प्यैव धृत्वा प्रसादकुङ्कुमम् ।  
गाले स्पृष्ट्वा मुहुः प्रेम्णा निरीक्ष्य प्राणवल्लभम् ॥७४॥
ययुर्नैजविमानानि ततस्तत्राऽक्षरादयः ।  
अक्षरस्थास्तथा मुक्ता मुक्तान्योऽप्यर्चयन् पतिम् ॥७५॥
श्रीकृष्णो राधिकायुक्तः श्रीयुक्तश्च नरायणः ।  
गोलोकवासिनः सर्वे तथा वैकुण्ठवासिनः ॥७६॥
चतुर्वैकुण्ठवासाश्चाऽमृताऽव्याकृतवासिनः ।  
अन्यधामनिवासाश्च मुक्ता व्यूहास्तथा परे ॥७७॥
अवतारा ईश्वराश्च सदाशिवप्रभूत्तमाः ।  
महाविष्णुसमकक्षा मायाप्रधानपूरुषाः ॥७८॥
वैराजा ब्रह्मदेवेशा मुनयः ऋषयस्तथा ।  
पितरः सुरकोट्यश्च भुवर्लोकनिवासिनः ॥७९॥
बृहस्पतिपुरोगाश्च शुक्राचार्यपुरोगमाः ।  
नदा नद्यो मानवाश्च पर्वता द्रुलतादयः ॥2.21.८०॥
स्तम्बास्तीर्थानि चैत्याश्च मानवाः सूतबन्दिनः ।  
तृणानि रणवासाश्च पशवः पक्षिणस्तथा ॥८ १ ॥
नागा गन्धर्ववर्याश्च सौराष्ट्रा भूनिवासिनः ।  
सामुद्रा व्योमयानाश्च कोट्यर्बुदाश्च कन्यकाः ॥८२॥
लोकपालास्तथा सर्वे दिशामग्रेसरेश्वराः ।  
राजानो दिव्यराजाश्च ब्रह्मक्षत्रा दिवौकसाम् ॥८३ ॥
सर्वे पुपूजुरत्यर्थं बालकृष्णं पुमुत्तमम् ।  
तिलकं चन्द्रकं चक्रुर्ददुश्चोपायनानि च ॥८४॥
भव शाश्वतजीवश्चेत्याशीर्वादान् ददुर्मुहुः ।  
सर्वब्रह्माण्डदेव्यश्च मिलित्वा कोटिवर्तिकम् ॥८५॥
आरार्त्रिकं हरेश्चक्रुः शतैकवारभ्रामितम् ।  
पुष्पाञ्जलिं ददुश्चाथ पादवारि पपुस्ततः ॥८६॥
दुःखहां चाऽञ्जलिं प्राप्य ययुर्नैजविमानकम् ।  
एवं वै पूजने चाशीर्वचने विनिवर्तिते ॥८७॥
लोमशः सर्वसत्कारं भाषणं विदधे ततः ।  
स्वागतं श्रीहरिकृष्णः स्वयं करोति वः शुभम् ॥८८॥
भवतां श्रीमतां सर्वपूज्यानां चाशिषाऽप्यहम् ।  
शाश्वताऽभ्युदयश्चास्मीप्येवं चार्थयते हरिः ॥८९॥
कृतकृत्योऽस्मि सञ्जातो बालकृष्णो भवत्सुतः ।  
पुनश्चापि निभाल्योऽहं प्रत्यब्दं च प्रतिव्रतम् ॥2.21.९०॥
प्रत्युत्सवं प्रकर्षेण योजनीयः शुभाशिषा ।  
एषोऽहं वालपुत्रो वै नमस्करोमि सादरम् ॥९ १॥
क्षतिः त्वागतकर्मादौ क्षन्तव्या मम वै पितुः ।  
लोमशस्य महर्षेश्च मातुर्मेऽपि तथेश्वराः ॥९२॥
इत्युक्त्वा लोमशः प्राह भोजनस्य क्षणः शुभः ।  
वर्तते भोजनं युष्मन्निवासेष्वागमिष्यति ॥९३॥
सदसः परिहारश्च जायते विजयोऽस्तु वः ।  
इत्युक्ते प्रोत्थितः कृष्णः समाजोऽपि तदोत्थितः ॥९४॥
ययुर्नैजान्निवासाँस्ते भोजनं तत्तदर्हकम् ।  
नैकरूपं तथा पानं कन्याः परार्धसङ्ख्यकाः ॥९५॥
नैकरूपधरा दास्यो भूत्वा निन्युस्तदालयान् ।  
तर्पयित्वा समाजाँश्च विश्रान्तिशयनानि च ॥९६॥
ददुः सेवां तथा चक्रुर्मध्याह्नोत्तरमुत्तमाम् ।  
विदायं प्राप्य च ययुर्नैजधामानि सोत्सुकाः ॥९७॥
पिता ददौ तदा विश्वकर्मणे पारितोषिकम् ।  
कल्पहारं कल्पसूत्रं कल्पवल्लीं त्रयं त्विदम् ॥९८॥
अन्येभ्यः कर्मचारेभ्यो ददावुपायनानि च ।  
लोमशाय ददौ कल्पकन्यां शाश्वतसूत्रजाम् ॥९९॥
हरेः प्रसादं सर्वेभ्यो ददौ यास्यद्भ्य उत्तमम् ।  
मण्डपस्योपसंहारं कारयामास वै ततः ॥2.21.१०० ॥
वस्तूनि यानि सर्वाणि त्ववशिष्टानि तत्र तु ।  
तानि दत्तान्यनाथेभ्यो भिक्षुकेभ्यः समन्ततः ॥१०१ ॥
नृत्यन्तीभ्यश्चाप्सरोभ्यो ददौ शृङ्गारकोत्तमम् ।  
हारान् भूषाः कल्पवृक्षादीन्यमूल्यानि यानि च ॥१ ०२॥
श्रीमद्गोपालकृष्णश्च संहृत्य सायमुत्सवम् ।  
रात्रौ शान्तिं परां लेभे भगवान् बालरूपधृक् ॥१ ०३॥
आस्ते दोलासमारूढो लोकरीत्यनुसारतः ।  
लोमशः कन्यकाश्चापि लोमशस्याऽऽश्रमं ययुः ॥१ ०४॥
इत्येवं राधिकेऽनादिकृष्णनारायणस्य वै ।  
कृतो महोत्सवो दिव्यो द्वितीयवत्सराद्यके ॥१ ०५॥
दिवसे सर्वसौभाग्यवर्धनो मोक्षदस्तथा ।  
स्मर्तॄणां पाठकानां च श्रोतॄणां चास्य भावतः ॥१ ०६॥
इति श्रीलक्ष्मीनारायणीयसंहितायां द्वितीये त्रेतासन्ताने श्रीबालकृष्णस्य प्रभोर्द्वितीयवर्षारम्भे महोत्सवे मण्डपे महदासनवर्णनं सर्वकृतपूजाशीर्वादाश्चेत्यादिनिरूपणनामैकविंशतितमोऽध्यायः ॥२१ ॥
    
