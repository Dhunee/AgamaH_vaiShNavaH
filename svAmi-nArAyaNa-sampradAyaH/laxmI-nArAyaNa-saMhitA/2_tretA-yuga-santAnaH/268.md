+++
title = "२६८"

+++
श्रीकृष्ण उवाच-  
शृणु ततश्च वै तीर्थं गत्वा साधुसमाश्रितम् ।  
पप्रच्छ लोमशं राधे चाश्वपाटलभूपतिः ॥१ ॥
अश्वपाटल उवाच-  
किमिदं साधुभिर्व्याप्तं तीर्थं परमपावनम् ।  
स्थावरं जङ्गमं चापि गुरो तीर्थद्वयं वद ॥२ ॥
श्रीलोमश उवाच-  
अमोहाक्षोऽभवद् राजा हिमाचलस्य सन्निधौ ।  
प्रबोधाख्यं गुरुं प्राप्य तोषयामास सेवया ॥३ ॥
गुरुस्तस्मै ददौ नैजे रूपे श्रीहरिदर्शनम् ।  
चतुर्भुजं शङ्खचक्रगदापद्मादिराजितम् ॥४ ॥
पुनर्गुरुस्वरूपश्चाऽभवत् तत्र क्षणान्तरे ।  
अमोहाख्यो विस्मितश्च संशिश्ये श्रीपतिं प्रति ॥५ ॥
गुरुश्चायं मानवोऽस्ति दृश्यते च चतुर्भुजः ।  
मन्ये नारायणं त्वेनं मिलितं मम भाग्यतः ॥६ ॥
तस्मादेनं भजाम्येव सेवे त्वेनं समस्ततः ।  
ध्यात्वा सम्पूज्य वै भक्त्या परं श्रेयो व्रजामि च ॥७ ॥
इत्येवं हृदये कृत्वा निश्चयं च प्रबोधकम् ।  
सेवते परया भक्त्या राजा गुरुं जनार्दनम् ॥८ ॥
राज्ञी पुत्राः प्रजाः पुत्र्यः सेवन्ते स्म गुरुं हरिम् ।  
अन्नजलप्रदानेन पादसंवाहनादिभिः ॥९ ॥
वचसां पालनेनापि वस्त्रक्षालनकादिभिः ।  
शयनासनदानैश्च पत्रफलदलार्पणैः ॥2.268.१ ०॥
चन्दनाऽक्षततैलैश्च सुगन्धिहारभूषणैः ।  
राजभोगैः सदा राजकुटुम्बं वै समस्तकम् ॥११ ॥
सेवते स्म प्रभुं मत्वा गुरुं हरिमतन्द्रितम् ।  
भजते स्म प्रबोधेति नाम्नां सङ्कीर्तनेन च ॥१२॥
गुरुर्विचारयामास बन्धनं समुपस्थितम् ।  
राजभोगा बन्धनानि जायन्ते निरयाय वै ॥१३॥
तस्माद्भोगाः परिहार्या दूरतो मुक्तिरोधिनः ।  
प्रबोधं मायिकं पराभावयितुं न चार्हति ॥१४॥
इत्येवं निश्चयं कृत्वा प्रबोधो वै शनैः शनैः ।  
उपदेशैर्नियमैश्च भोगत्यागं चकार ह ॥१५॥
अमोहाक्षाय च प्राह धर्मवार्तां शुभावहाम् ।  
राजन् राज्ञां पृथग्धर्मो धर्मश्चान्यस्तपस्विनाम् ॥१६॥
अहं साधुः प्रबोधोऽस्मि न भोगो मम युज्यते ।  
गृहस्थानां भूषणानि साधूनां दूषणानि वै ॥१७॥
गृहस्थानां दूषणानि साधूनां भूषणानि वै ।  
साधुधर्मः क्षमा प्रोक्ता राजधर्मो हि शासनम् ॥१८॥
साधुधर्मस्त्रिषवणं राजधर्मो ह्यवभृथम् ।  
साधुधर्मः शीलरक्षा गृहिधर्मः स्त्रीयोगिता ॥१ ९॥
साधुधर्मश्चावमानं गृहिधर्मो हि माननम् ।  
साधुर्भिक्षाजीवनश्च गृही भुजार्जितादनः ॥2.268.२०॥
साधुर्जीर्णाम्बरश्चापि गृही स्वर्णाम्बरादिमान् ।  
साधुर्विहारशीलश्च गृही चैकत्र सौधवान् ॥२१ ॥
साधुः स्नेहविहीनश्च गृही कुटुम्बवासनः ।  
साधुश्चात्मपरो नित्यं गृही गृह्यपरस्तथा ॥२२॥
साधुश्चाप्यनिकेतश्च गृही सम्बन्धिकेतनः ।  
मिताहारः सदा साधुर्गृही पुष्ट्यदनः सदा ॥२३॥
द्वन्द्वहीनः सदा साधुर्गृही द्वन्द्वसमन्वितः ।  
निराशश्च सदा साधुर्गृही त्वाशाभिरावृतः ॥२४॥
मोक्षदः साधुधर्मश्च गृहधर्मो हि नाकदः ।  
इत्येवं धर्ममार्गेषु पार्थक्यं विद्यते हि नौ ॥२५॥
अथ ज्ञानेऽपि वै राजन् शृणु पार्थक्यमत्र नौ ।  
मम पुत्रो मम पत्नी मम द्रव्यं गजादिकम् ॥२६॥
मम क्षेत्रं मम राज्यं गृहस्थस्य विभाति हि ।  
न मे पुत्रो न मे पत्नी न मे द्रव्यं गजादिकम् ॥२७॥
न मे क्षेत्रं कुतो राज्यं साधुलोकस्य भाति ह ।  
मम सम्बन्धिनश्चेमे कुटुम्बिनस्तथा मम ॥२८॥
मम भृत्या मे प्रजाश्च गृहस्थस्य विभाति ह ।  
न मे सम्बन्धिनश्चापि न मे कुटुम्बिनस्तथा ॥२९॥
न मे भृत्याः कुतः प्रजाः साधुलोकस्य भाति ह ।  
मम देहो मम रूपं ममाऽऽज्ञा च बलं मम ॥2.268.३ ०॥
मम सत्ता मम सर्वं गृहस्थस्य विभाति ह ।  
न मे देहो न मे रूपं न चाऽऽज्ञा मे बलं न मे ॥३ १ ॥
न मे सत्ता कुतः सर्वं साधुलोकस्य भाति ह ।  
मम पुष्टिर्मम रोगो मे मिष्टं मम शीतलम् ॥३२॥
मम दुःखं मम गर्वो गृहस्थस्य विभाति ह ।  
न मे पुष्टिर्न मे रोगो मिष्टं शैत्यं न मे न मे ॥३३॥
न मे दुःखं न मे गर्वः साधुलोकस्य भाति ह ।  
अहं वृक्णो ह्यहं स्थूलः कुष्ठ्यहं खञ्जकोऽस्म्यहम् ॥३४॥
अहं बुद्धो जडश्चाऽहं गृहस्थस्य विभाति ह ।  
नाऽहं वृक्णो न च स्थूलो न कुष्ठी न च खञ्जकः ॥३५॥
न वा बुद्धो जडो नैव साधुलोकस्य भाति ह ।  
मम जन्म मम मृत्युर्मम स्वर्गं भवेदिति ॥३६॥
मम पूजा मम कीर्तिर्गृहस्थस्य विभाति वै ।  
न मे जन्म न मे मृत्युर्न मे स्वर्गं न बन्धनम् ॥३७॥
न मे पूजा न मे कीर्तिः साधुलोकस्य भाति ह ।  
तव ग्रामस्तव वाटी तवोद्यानं तव क्षितिः ॥३८ ॥
तवेदं च ममेदं च गृहस्थस्य विभाति ह ।  
न ते ग्रामो न ते वाटी ते नोद्यानं न ते क्षितिः ॥३९॥
तवेदं न ममेदं न साधुलोकस्य भाति हि ।  
एवं ज्ञानेऽपि पार्थक्यं वैराग्ये शृणु पार्थिव ॥2.268.४० ॥
कमनीया मम भार्या कमनीयं गृहं मम ।  
कमनीयश्च मे देहो गृहस्थस्य हि रक्तता ॥४१ ॥
न मे भार्या गृहं देहः कुतश्च कमनीयता ।  
प्रत्युत क्लेदमिश्रास्ते कल्मषाश्च जुगुप्सिताः ॥४२॥
इत्येवं साधुलोकस्य स्वभावाद् रागहीनता ।  
अहो द्रव्यमहो भोगा अहो तत्साधनानि च ॥४३ ॥
अहोऽहं च मदर्थं यद् गृहस्थस्य तु विस्मयः ।  
किंस्विद् द्रव्यं च के भोगाः कानिस्वित् साधनानि च ॥४४॥
कोऽहङ्कारो ममकारः साधोर्नैवाऽस्ति विस्मयः ।  
उत्सवोऽद्य विवाहोऽद्य नृत्यमद्य च गायनम् ॥४५॥
रङ्गोऽद्य नाटकं चाऽद्य गृहस्थस्य तु विभ्रमः ।  
आत्मोत्सवो मोक्षवाहो नृत्यगीती हरौ सदा ॥४६॥
रङ्गनाट्ये परेशार्थं साधोः कृष्णे समर्पणम् ।  
इदं द्यूतमिदं लब्धं जितं ग्रस्तं निजीकृतम् ॥४७॥
दत्तं चापि गृहीतं च गृहस्थस्य सरागता ।  
आत्मद्युतं ब्रह्मलब्धं जितं मनः स्थिरीकृतम् ॥४८॥
अदत्तमगृहीतं च साधोः रागविहीनता ।  
सुखानुशयिता नित्यं तृष्णातन्त्वनुपातिता ॥४९॥
गृध्नभावानुयायित्वं गृहस्थस्य सरागता ।  
आत्मानुशयिता नित्यं ब्रह्मसूत्रानुपातिता ॥2.268.५० ॥
साधुभावानुयायित्वं साधोर्विरागता सदा ।  
एवं वैराग्यपार्थक्यं भक्तौ चापि निशामय ॥५१ ॥
गृहस्थस्य गृहे भक्तिः साधोर्भक्तिस्तु माधवे ।  
गृहस्थस्य रतौ भक्तिः साधोस्तु विरतौ हि सा ॥५२॥
स्वार्थे च गृहिणो भक्तिः साधोर्भक्तिः परार्थके ।  
गृहस्थस्यैहिके भक्तिः साधोः सा परमार्थिका ॥५३ ॥
गृहस्थस्य स्थितौ भक्तिः साधोर्भक्तिः परस्थितौ ।  
गृहस्थस्य रसे भक्तिः साधोः सर्वरसात्मनि ॥५४॥
गृहस्थस्य भ्रमे भक्तिः साधोर्भक्तिर्भ्रमातिगे ।  
गृहस्थस्य ऋतौ भक्तिः साधोर्भक्तिः ऋते हरौ ॥५५॥
भक्तिः साधोरनावर्त्ते ह्यावर्ते गृहिणस्तु सा ।  
भक्तिर्गर्भे गृहस्थस्य साधोर्भक्तिर्हिरण्मये ॥५६॥
गृहभक्ता गृहस्थाश्च साधवो ग्रहसेविनः ।  
भक्तभक्ता गृहस्था वै साधवो नक्तभक्तकाः ॥५७॥
बहुभक्ता गृहस्थाश्च साधवश्चैकभक्तकाः ।  
सभक्ता वै गृहस्थाश्च निर्भक्ताः साधवः सदा ॥५८॥
सर्वभक्ता गृहस्थाश्च ह्यभक्ताः साधवः खलु ।  
एवं राजन् भक्तिमार्गे पार्थक्यं गृहिणां सताम् ॥५ ९॥
गतौ चापि साहचर्यं भवत्येव नहि क्वचित् ।  
गृहस्थस्य गतिर्निम्ना साधोर्गतिः सदोर्ध्विका ॥2.268.६ ० ॥
गृही त्वारामगतिकः साधुः रामगतिः सदा ।  
गृहस्थो रक्तगतिमान् साधुः शुक्लगतिः सदा ॥६ १ ॥
गृहस्थो द्वन्द्वगतिकः साधुर्द्वन्द्वाऽगतिस्तथा ।  
गृहगतिर्गृहस्थश्च साधुर्ग्रहगतिः सदा ॥६२॥
कर्मगतिर्गृहस्थस्य साधोर्ब्रह्मगतिस्तथा ।  
आत्मगतिर्गृहस्थस्य साधोश्चात्माऽऽत्मसद्गतिः ॥६३ ॥
साधोर्गतिर्भगवति गृहस्थस्य भगे गतिः ।  
एवं राजन् गतेश्चापि पार्थक्यं गृहिणां सताम् ॥६४॥
वद् त्वया समं मेऽत्र कथं स्यात् सहयोजनम् ।  
रागाऽरागौ सहनस्तस्तेजस्तमसी नैव च ॥६५॥
बन्धमोक्षौ सहयोगौ न स्तो न स्तः कदाचन ।  
तस्माद् वासं वने साधुसम्मतं समरोचये ॥६६॥
पश्य राजन् शरीरं वै कललं कललोद्भवम् ।  
अपानस्य प्रदेशेन धातुद्वारा प्रजायते ॥६७॥
अपानस्य स्थले गर्भे पच्यते कललैः सदा ।  
पुष्टिमेति बहिर्याति पयसा रन्धितान्नकैः ॥६८॥
सर्वं कललसंव्याप्तं निधानं कललस्य वै ।  
कललं च मलं वापि सलिलं तत्र वर्तते ॥६९॥
भौतिकं चापि दुर्गन्धं त्वापादनखमस्ति यत् ।  
मलात्मकं निधानं च मलस्यैव विलोक्यते ॥2.268.७०॥
सुगन्धाढ्यं प्रभुक्तं च पीतं गलादधोगतम् ।  
दुर्गन्धं जायते शीघ्रं मलं कृत्वा प्ररक्षति ॥७१ ॥
सुगन्धो गन्धसारश्च घ्राणेन यः प्रपूरितः ।  
कोष्ठले स तु दुर्गन्धो भूत्वा बहिः प्रयाति च ॥७२॥
नवद्वारेषु सर्वत्र दुर्गन्धानि मलानि वै ।  
क्षरन्त्येव हि सर्वेषां नारकं कुण्डमेव यत् ॥७३॥
पश्य स्वाङ्गजुगुप्सां च मा संसर्गं परैः कुरु ।  
जलान्नग्रहणे योग्यं कललक्लेदविकृतौ ॥७४॥
मलमूत्रसर्जने च का तत्र शुभवासना ।  
अशुभं शुभमाविद्य रमते निगडे यथा ॥७५॥
भुक्तविकाररूपाद् वै लालात्मसलिलात् खलु ।  
भूतेजोवायुसम्मिश्राज्जायते कललोद्भवः ॥७६॥
तस्माद् देहस्ततस्तत्रेन्द्रियाणि गोलकादयः ।  
तन्मात्राद्यास्तथा तेषां सञ्चालिका प्रशक्तयः ॥७७॥
ग्राह्यग्राहकभावाश्च तस्मादेव भवन्ति वै ।  
तत्र को नाम संविद्वान् प्रमोदं लभतेऽवशः ॥७८॥
क्षणे क्षणेऽन्यरूपाणि दृश्यन्तेऽतर्कितानि वै ।  
कुत्रक्षणेऽयं सङ्घातो विघातं सम्प्रयास्यति ॥७९॥
अब्भ्रवद् धूम्रवद्वा च धूलीपटलवत्तथा ।  
ज्ञात्वैवं देहपटलं ज्ञो न विश्वासमाप्नुयात् ॥2.268.८०॥
शून्यं क्षणान्तरे त्वेतत्प्राणस्य विगमे भवेत् ।  
दुःखं चालोक्यते साक्षाद् यतः स्वलक्षणं हि तत् ॥८१ ॥
शरीरं चेदृशं तस्य सम्बन्धिषु तु का कथा ।  
तस्माद् राजन्निवत्स्येऽहं त्वात्मन्यरण्यसञ्ज्ञके ॥८२॥
अनरण्ये परमेशे वासं लप्स्ये ततः परम् ।  
मदुक्तं यदि मिष्टं ते तं सुमार्गं प्रसाधय ॥८३ ॥
एष यामि वियोगस्य मा शोकं वर विज्ञक ।  
गुरौ देहो यथोक्तश्च सदा चेत्तादृशोऽस्ति वै ॥८४॥
अरण्येऽपि तथैवास्ते तत्सङ्गस्तु भयावहः ।  
तत्सङ्गे चेदरण्येऽपि वासस्ते सम्भविष्यति ॥८५ ॥
समद्रष्टुश्च तेऽरण्यं गृहं मेऽपि समं यतः ।  
वासं त्वत्रैव सततं विधेहि याहि मा प्रभो ॥८६ ॥
प्रबुद्ध उवाच-  
सत्यं राजन् त्वदुक्तं वै मयोक्तं चापि तत्तथा ।  
अविघ्ने भवने गत्वा मोक्षं यास्यामि दुर्लभम् ॥८७॥
बहुविघ्नमयं राजन् भवनं ते विलोक्यते ।  
स्वल्पविघ्नमरण्यं वै यतिष्ये च यथाबलम् ॥८८॥
आत्मवित्तिं प्राप्य प्रवेक्ष्यामि वै ब्रह्मवित्तिके ।  
ब्रह्मवित्त्या परब्रह्म साधयिष्यामि शाश्वतम् ॥८९॥
अमोहाक्ष उवाच-  
पूर्णब्रह्मस्वरूपस्य दर्शनं मे कथं भवेत् ।  
गुरो त्वं मे प्रदेह्यत्र पूर्णब्रह्मप्रदर्शनम् ॥2.268.९०॥
प्रबुद्ध उवाच--  
कर्मकषायदाहेन पूर्णं ब्रह्म प्रकाशते ।  
राजन्नाऽहं तथा युक्तः कर्मजालसमावृतः ॥९ १॥
अमोहाक्ष उवाच-  
देहस्याऽस्य न विश्वासः क्षणान्तेऽयं विनश्यति ।  
गुरोः सकाशाल्लाभो न परब्रह्मप्रगोचरः ॥९२॥
तदा शिष्येण तु कदा क्व स लाभो ह्यवाप्स्यते ।  
त्वं प्रदेहि गुरो ज्ञानं चाऽपरोक्षं परात्मनः ॥९३ ॥
प्रबुद्ध उवाच-  
नाहं तादृक् समर्थोऽस्मि सामर्थ्यं भजनाश्रयम् ।  
मादृशा अवतारास्तु बुद्धा जाताः सहस्रशः ॥९४॥
भक्त्योपासनया यस्य परब्रह्मण एव ह ।  
तदुपास्त्या भवान् राजन् तरिष्यति न संशयः ॥९५॥
यास्याम्यहं वने राजन् त्वं चेदिच्छसि सत्वरम् ।  
ब्रह्मदर्शनमत्रैव विना साधनसम्पदम् ॥९६॥
कृपयाऽहं कथयामि देशे सुराष्ट्रसञ्ज्ञके ।  
अश्वपट्टसरःक्षेत्रेऽक्षरक्षेत्रे शुभावहे ॥९७॥
कुङ्कुमवापिकातीर्थे प्रत्यक्षो भगवान् स्वयम् ।  
अनादिश्रीकृष्णनारायणः श्रीपुरुषोत्तमः ॥९८॥
विराजते परब्रह्म धृतमानुषविग्रहः ।  
याहि शीघ्रं च तं देशं परब्रह्म मिलिष्यति ॥९९॥
प्रासादे मां गुरुं तत्र स्थापयित्वा ततः परम् ।  
यास्यसि ब्रह्मलोकं च याहि शीघ्रं हि मा चिरम् ॥2.268.१० ०॥
एष यास्यामि राजँस्ते स्वस्ति भवतु सर्वदा ।  
इत्युक्त्वा नृपते बुद्धो निर्ययौ वनविस्तरम् ॥१० १॥
अमोहाक्षो द्रुतं सज्जो भूत्वा समाजगाम ह ।  
क्षेत्रमेतत्समागत्याऽनादिकृष्णनरायणम् ॥१०२।  
प्रत्यक्षं सन्ददर्शापि तीर्थेऽत्र न्यवसत्तथा ।  
प्रबुद्धं स्थापयित्वाऽत्र ययौ मोक्षं परात्परम् ॥१ ०३॥
दिव्यविमानमारुह्याऽक्षरं धाम सनातनम् ।  
तदिदं बुद्धतीर्थं वै तथा तीर्थममोहकम् ॥१ ०४॥
मोहनाशकरं पूर्णब्रह्मप्राप्तिकरं सदा ।  
स्नाहि राजन् गुरुं ध्यात्वा दानान्यपि प्रदेहि च ॥१ ०५॥
इत्युक्तो राधिके राजा चाश्वपाटलकस्तदा ।  
लोमशोक्तदिशा स्नानं दानं चकार शोभनम् ॥१ ०६॥
ययौ ततोऽयं सहसा तीर्थं चाऽपरमेव सः ।  
पठनाच्छ्रवणाच्चास्य परब्रह्मगतिर्भवेत् ॥१ ०७॥
विवेको जायते चापि तथा ब्रह्मस्थितिर्भवेत् ।  
भुक्तिर्मुक्तिर्भवेच्चापि स्वर्गं च शाश्वतं भवेत् ॥१ ०८॥
अत्र दानेन तपसा भजनेनाऽऽप्लवेन च ।  
जलपानेन यज्ञस्याऽश्वमेधस्य फलं भवेत् ॥१ ०९॥
अपि पापिजनश्चात्राऽऽगत्य प्राणान् जहाति चेत् ।  
प्रबुद्धश्चात्र सम्भूत्वा मोक्षपदं प्रयास्यति ॥2.268.११ ०॥
इति श्रीलक्ष्मीनारायणीयसंहितायां द्वितीये त्रेतासन्ताने अमोहाक्षनृपतेः प्रबुद्धगुरोरुपदेशेन कुङ्कुमवापीक्षेत्राऽऽगमे साक्षात्परब्रह्मप्राप्तिः, बुद्धतीर्थं, मोक्षश्चेत्यादिनिरूपण-  
नामाऽष्टषष्ट्यधिकद्विशततमोऽध्यायः ॥२६८ ॥
    
