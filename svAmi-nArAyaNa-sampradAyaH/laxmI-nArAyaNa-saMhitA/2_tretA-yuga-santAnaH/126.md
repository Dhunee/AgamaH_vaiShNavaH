+++
title = "१२६"

+++
श्रीकृष्ण उवाच-  
शृणु त्वं राधिके तत्र चमत्कारोऽभवन्महान् ।  
सभायाः सन्निधौ तत्र कृशाङ्गाश्च सहस्रशः ॥१  
रुक्षवर्णा नरा नार्यः कृष्णास्तेजोविहीनकाः ।  
दुःखिनश्चाश्रयहीना दीना इव समाययुः ॥२ ॥
प्रार्थयन्तः स्वमोक्षं वै दुःखसागरबन्धनात् ।  
दृष्ट्वा ताँस्तु प्रजानां च तदाऽऽश्चर्यमभून्महत् ॥३ ॥
क इमे कुत आयाता जिज्ञासां चक्रिरे प्रजाः ।  
ज्ञात्वा च हरिणा हार्दं पृष्टास्ते यूयमत्र के ॥४ ॥
ते रुदन्तस्तदा प्राहुः शृण्वतां नरयोषिताम् ।  
वयं प्रेता मृताः पूर्वे पूर्वजाः प्रेतयोनयः ॥५ ॥
असद्गतिं गताः सर्वे सहस्रशः सरस्तटे ।  
वसामोऽत्र महारण्ये क्षुधिता दुःखितास्तथा ॥६ ॥
प्रजानां पितरः स्मोऽत्र मन्यन्ते न इमे तु नः ।  
उद्धारं त्वं भगवन्नः कुर्वत्र जलदानतः ॥७ ॥
ईत्युक्तवद्भ्यस्तेभ्यः श्रीकृष्णनारायणो जलम् ।  
प्रासादिकं निजं कृत्वा ददौ पानार्थमेव च ॥८ ॥
मिष्टं प्रसाद दत्वा च तृप्तान् कृत्वा पुनः पुनः ।  
ददौ मुक्तिं ब्रह्मलोकगामिनीं परमोत्तमाम् ॥९ ॥
सर्वे ते दिव्यदेहा वै मुक्तास्तत्राऽभवन् शुभाः ।  
मुक्ततुल्या विमानैश्च ययुस्ते ब्रह्म शाश्वतम् ॥2.126.१० ॥
इत्येवं सरसस्तीरे मुक्तिं तेभ्यो ददौ हरिः ।  
आश्चर्यं परम दृष्ट्वा प्रजाः श्राद्धानि चाचरन् ॥११ ॥
पितॄणां तेन मुक्तिश्च तृप्तिश्चापि व्यजायत ।  
इत्येवं राधिके! पितृतीर्थं तत् समवर्तत ॥१२ ॥
शिबिदेवेन चोद्याने भूपवेषे प्रपूजितः ।  
अनादिश्रीबालकृष्णः सैन्यादिपरिवारितः ॥१३ ॥
भूपवेषसुशोभाढ्यश्चाम्बालिकासमन्विते ।  
चतुर्दन्तगजे शुक्ले निषादितः परेश्वरः ॥१४॥
स्वामिपालाशनाम्न्यां वै गत्वा विमानकेन तु ।  
राजधान्यां निजायां च चतुर्दन्तगजोपरि ॥१५ ॥
पुनश्च भ्रामितः कृष्णो राजमार्गादिभिस्ततः ।  
प्रजाभिर्वर्धितः पुष्पाक्षतलाजाभिरच्युतः ॥१६ ॥
पूजितो वन्दितः कृष्णो बहुभावेन चार्थितः ।  
राज्ञ्या भूप्रभया साकं राज्ञा भूपालये चिरम् ॥१७ ॥
ततस्ताम्रकशायां च गत्वा विमानमार्गतः ।  
दत्वा स्वदर्शनं राज्ञ्याः पितृभ्यां पूजितः प्रभुः ॥१ ८॥
विमानेन ययौ राज्ञा शिबिना सह माधवः ।  
थर्कूटस्थनृपराज्ये द्विकलाख्यसरस्तटे ॥१९ ॥
पश्चिमे भूतले बीनानदीपर्यन्तमेव ह ।  
कृताँश्च मण्डपान् दृष्ट्वा शिबिराणि नवानि च ॥2.126.२ ० ॥
सरोवरं भ्रामयित्वाऽवाऽतारयद् विमानकम् ।  
पश्चिमे सरसस्तीरे मण्डपस्य समीपतः ॥२ १ ॥
अवाद्यन्त सुवाद्यानि तदा माङ्गलिकानि हि ।  
जयघोषा ह्यभवँश्च साधुवादास्तथाऽभवन् ॥२२॥
पुष्पचन्दनलाजाभिश्चाऽक्षतैः कुङ्कुमादिभिः ।  
वर्धयन्ति स्म जनताः श्रीकृष्णस्वामिनं हरिम् ॥२३॥
कोटिशो मानवास्तत्र द्विकलस्य तटेऽभवन् ।  
अनादिश्रीकृष्णनारायणस्य दर्शनोत्सुकाः ॥२४॥
पावित्र्याऽऽकाङ्क्षया यज्ञं द्रष्टुं चापि समागताः ।  
नरा नार्यः कोटिशस्ते आबालवृद्धमानवाः ॥२५॥
सूर्यवत् काशमानं तं बालकृष्णं प्रभुं तथा ।  
मातरं पितरं चापि भ्रातरौ भगिनीं स्नुषाम् ॥२६ ॥
शिबिदेवं च भक्ताऽग्र्यं दृष्ट्वा जहृषुरुत्सुकाः ।  
देवतायतनश्चापि लोमशः पत्निकाव्रतः ॥२७॥
वशिष्ठाद्याः ऋषयश्च हारान् श्रीहरये ददुः ।  
थर्कूटस्थो नृपतिश्च राज्ञ्यश्चतस्र इत्यपि ॥२८॥
ददुर्हारान् गले विष्णोर्मेषाद्याः ऋषयोऽपि च ।  
पञ्चाशद्योजने तत्र मण्डपो विद्यते महान् ॥२९॥
तन्मध्ये श्रीबालकृष्णो ययौ स्नात्वा सरोवरे ।  
मध्यपीठे तु सौवर्णे न्यषीदच्च व्यराजत ॥2.126.३ ०॥
पञ्चम्यां मार्गशुक्लस्य प्रातरेव हरिः स्वयम् ।  
न्ययुङ्क्त यज्ञकार्यार्थं यथायोग्यर्षिमण्डलम् ॥३ १ ॥
देवान् देवेश्वरान् मुक्तानवतारान् द्विजादिकान् ।  
सतीः साध्वीर्दासदासीर्यथा वै प्रथमे मखे ॥३ २॥
थर्कूटस्थो महाराजो यजमानः प्रियायुतः ।  
वव्रे प्रकोष्ठबन्धेन ब्रह्मादीन् याज्ञिकाँस्ततः ॥३३॥
लोमशश्च नृपं बालकृष्णं च यजमानकम् ।  
प्रकोष्ठेऽबन्धयत् कृष्णो लोमशं चाऽप्यबन्धयत् ॥३४॥
आचार्यं गौणमेवाऽपि पत्नीव्रतं हरिद्विजम् ।  
अन्यान् पारेसहस्रं च पारेलक्षं ह्यबन्धयत् ॥३५॥
शुद्धिश्च स्वस्तिवाचश्च देवानां स्थापनादिकम् ।  
पूजनं हवनं दानं पूर्वक्रतौ यथाऽभवत् ॥३६ ॥
अर्चनं भोजनं दानं दक्षिणाः स्वागतादिकम् ।  
यथा पूर्वक्रतौ तद्वत् सर्वं पूर्णं त्वपद्यत ॥३७॥
सप्ताहो यज्ञ एवाऽयं वैष्णवः पूर्णतां गतः ।  
दक्षिणाश्चान्नवस्त्रादिस्वर्णरूप्यकदानकम् ॥३८॥
सर्वं पूर्ववदेवात्र कृतं थर्कूटकेन वै ।  
अवभृथं च मार्गस्य सितैकादशिकादिने ॥३९॥
द्विकले सरसि तत्र पश्चिमे चक्रुरुत्सुकाः ।  
मुक्ता ईशा अवतारा देवाश्च पितृमानवाः ॥2.126.४० ॥
पातालस्थास्तथा चान्ये जडचेतनदेहिनः ।  
बीनामूले तथा सस्नुः कृष्णयुक्ता जनाः पुनः ॥४१ ॥
एवं च द्विकले कृष्णो बीनानद्या जलेऽपि च ।  
स्नात्वा तीर्थानि वै कृत्वा महीमानानभोजयत् ॥४२॥
दीनाऽनाथदरिद्रादीनभोजयच्च तत्परः ।  
प्रजाः सर्वास्ततश्चाभोजयन्मिष्टान्नजातिभिः ॥४३ ॥
अभोजयद्धरिः पश्चात् परिवेषणकारकान् ।  
जडचेतनवर्गाश्चातर्पयाच्चन्नवारिभिः ॥४४॥
मन्त्रान् तत्रागतसर्वमुमुक्षेभ्यो ददौ ऋषिः ।  
लोमशः .श्रीहरिश्चापि निजान् मनून् स्वयं ददौ ॥४५ ॥
एवं निर्वर्तितो यज्ञः थर्कूटस्थेन भूभृता ।  
तस्मै राज्ञे हरिर्नैजे पादाब्जे प्रददौ हृदि ॥४६ ॥
राज्यं चाऽविचलं त्वस्तु प्रजा ते चास्तु मोदिनी ।  
सर्वसम्पद्भरा चास्तु भवान् वंशधरोऽस्तु च ॥४७॥
बालकृष्णसरस्तोये यथा तीर्थानि सन्ति च ।  
तथा तीर्थानि सर्वाणि सरस्यत्र वसन्त्वपि ॥४८॥
मुक्ता ईशा अवतारा राधालक्ष्मीरमादिकाः ।  
ब्रह्मविष्णुमहेशाद्याः पितरो मुनयस्तथा ॥४९॥
देवा देव्यो मानवाश्च यत्र सस्नुस्तदन्तरे ।  
ते सर्वे दिव्यरूपेण वसन्तु दिव्यरूपिणः ॥2.126.५० ॥
इत्येवं हरिणाऽऽज्ञप्ता ऊषुस्तत्र निरन्तरम् ।  
तानि तीर्थानि सर्वाणि कृतानि परमात्मना ॥५ १॥
स्नानदानजपयज्ञहोमोपकारकाणि च ।  
कोट्यनन्तफलदानि भविष्यन्तीत्युवाच सः ॥५२॥
श्राद्धं कार्यं त्वत्र तीर्थे यज्ञसप्ताहके शुभे ।  
सर्वतीर्थनिवासेऽत्र मोक्षदं चेष्टदं भवेत् ॥५ ३ ॥
मार्गशीर्षे सिते पक्षे पञ्चम्येकादशीक्षणे ।  
समाजस्तत्र कर्तव्यः सरसो वै तटे शुभे ॥५४॥
मन्दिरं चात्र कर्तव्यं मूर्तिर्मे कानकी शुभा ।  
अभयदानदात्री च मालिकासहिता तथा ॥५५ ॥
स्थापनीया मन्दिरेऽत्र षड्दासीसहिता वरा ।  
राधालक्ष्मीब्रह्मविद्यारमाश्रीमाणिकीयुता ॥५६॥
यज्ञास्त्वत्रैव कर्तव्याः सर्वमेधादिवैष्णवाः ।  
यथाऽयं वैष्णवो यज्ञः कृतः सर्वसुरार्चनः ॥५७॥
तथा भक्तैः प्रकर्तव्या यज्ञा यथाधनं शुभाः ।  
असद्गतीनां मोक्षोऽत्र भविता तर्पणात् खलु ॥५८॥
श्राद्धदानादि कर्तव्यं तीर्थेऽत्र पितृनामतः ।  
पापानां प्रविनाशार्थं स्नातव्यं त्वत्र सर्वथा ॥५९॥
अत्राऽऽसन्नमृत्युभिस्तु वासः कार्यः सरस्तटे ।  
अहं नारायणस्वामी मन्त्रं दास्यामि मोक्षणम् ॥2.126.६ ० ॥
कथा दिव्या वाचनीया मम सामर्थ्यबोधिकाः ।  
लक्ष्मीनारायणसंहिताकथा तत्त्ववेदिभिः ॥६ १ ॥
मोक्षदा वाचनीयाऽत्र सर्वादिबोधदायिनी ।  
मम शास्त्रं वेद एव लक्ष्म्या श्रुतं च राधया ॥६ २॥
माणिक्यया च रमया विद्यया च श्रुतं तथा ।  
मञ्जुलया हंसया च श्रुतं सद्गुणया तथा ॥६३॥
जयाललिताभूलीलाद्याभिर्मुक्तैस्तथा श्रुतम् ।  
ऋषिपितृसुरनारायणभूवासिभिः श्रुतम् ॥६४॥
अतलादिस्थितैरन्यैः श्रुतं यस्माद् बहिर्न वै ।  
चरित्राणि पूर्वपूर्वङ्कृतानि तनुभिर्मया ॥६५॥
तच्छ्रव्यं श्रावणीयं च श्रोतव्यं च पुनः पुनः ।  
बालकृष्णः परब्रह्माऽहमस्मि पुरुषोत्तमः ॥६६॥
भजनीयः स एवाहं चान्तरात्मा परात्परः ।  
एवं मे निश्चयः कार्यो विकल्पवर्जितो ध्रुवः ॥६७॥
मम भक्तिः सदा कार्या सर्वस्वार्पणपूर्विका ।  
मम भक्ताः सदा दिव्यतया मान्या यथा न्वहम् ॥६८॥
भक्तद्रोहो न कर्तव्यो द्रोहः स्वरूपखण्डनम् ।  
कर्तव्यस्तु तथा नित्यो मम भक्तसमागमः ॥६९॥
दर्शनं मे सदा कार्यं प्रातः स्नात्वा च मन्दिरे ।  
दासभक्तिर्भृत्यभक्तिस्तथा कार्या सतां मम ॥2.126.७०॥
मम वासे प्रवस्तव्यं दुःखदोषनिवृत्तये ।  
हिंसा कार्या न कस्यापि भोक्तव्या न परस्त्रियः ॥७ १ ॥
मांसादनं न कर्तव्यं पातव्यं मदिरादि न ।  
शीलभङ्गो न कर्तव्यो ह्ययोग्ये देहिनि क्वचित् ॥७२॥
आत्मघातोऽपि कार्यो न चौर्यं कार्यं न वै क्वचित् ।  
मिथ्यारोपकलङ्कादि देयं नैव पराय च ॥७३ ॥
निन्दनीया न वै देवा देव्यो वा देहिनोऽपि वा ।  
पापस्योत्पादिका निन्दा ततः पुण्यविनाशिनी ॥७४॥
अभक्ष्यं नैव भक्ष्यं चाऽपेयं पातव्यमेव न ।  
देवप्रसादहीनं चाऽभक्ष्याऽपेयं यतो मतम् ॥७५॥
नास्तिकानां प्रसङ्गो न कर्तव्यो मोक्षरोधकः ।  
सतां सेवा सदा कार्या सन्तो वै मम मूर्तयः ॥७६॥
नरो वा यदि वा नारी सेवया मुच्यते ह्यघात् ।  
मम ये साधवः सन्ति ते सन्ति मोक्षदायकाः ॥७७॥
तद्देहः सर्वथा पुण्यः पुण्यदः पावनः परः ।  
भागत्यागो न तत्राऽस्ति यथा मयि तथा सति ॥७८॥
मातापितृसेवनं तु कर्तव्यं सर्वथा भुवि ।  
ममाऽऽज्ञां पालयिष्यन्ति ध्रुवास्तेषां हि सिद्धयः ॥७९ ॥
कल्पविद्युत्प्रवाहाश्च कल्पतत्त्वाणवस्तथा ।  
कल्पवल्लीरसास्तेषां भविष्यन्ति गृहे सदा ॥2.126.८०॥
कामावसायिताशालाः सङ्कल्पवंशविस्तराः ।  
सर्वे कामदुघास्तत्त्वसमूहाः सार्वभौमिकाः ॥८ १ ॥
भविष्यन्ति गृहे तेषां ये मदाज्ञाप्रवर्तिनः ।  
तेषामहं सदा दाता यथेष्टस्याक्षरे यथा ॥८२॥
भोगाः कार्या न चाऽत्यर्थं भक्तिः कार्याऽतिशायिनी ।  
निद्रा कार्या न चात्यर्थं सेवा कार्याऽतिशायिनी ॥८३ ॥
मनः कार्यं नाऽपकृष्टं कार्या माया विमूलिनी ।  
तृष्णा कार्या न चात्यर्थं वाञ्च्छा कार्या ममाऽतिगा ॥८४॥
आग्रहो नेह कर्तव्यः कर्तव्योऽमुत्र मोक्षदः ।  
उद्वेगः सर्वथा त्याज्यः शान्तिः प्राप्या तु शाश्वती ॥८५॥
नाऽऽयासो बहुधा कार्यो विज्ञाने कार्य उत्तमः ।  
पराधीनेन नो भाव्यं भाव्यं तु सत्तयाऽऽत्मनः ॥८६ ॥
देहात्मना न वै वृत्त्यं वर्तितव्यं निजात्मना ।  
लग्नता न गृहे कार्या कार्या सुस्वामिनि ध्रुवा ॥८७॥
स्वामी चाहं हि भक्तानां सर्वेषामपि सर्वथा ।  
भवाम्येव परः स्वामी परमेश्वरसञ्ज्ञकः ॥८८॥
जलं तीर्थं स्थलं तीर्थं चात्मतीर्थं सदोत्तमम् ।  
साधुजनः सदा तीर्थं स्वामी तीर्थमहं हरिः ॥८९॥
यत्राऽहं मम मूर्तिश्च तत्तीर्थं दिव्यमोक्षदम् ।  
इत्येवं सर्वथा यूयं थर्कूटस्थप्रजाजनाः ॥2.126.९ ०॥
वित्तं कुरुत भक्तिं मे भजताऽन्वहमादरात् ।  
आदत्त मम मन्त्रांश्च मत्त एव सुमुक्तिदान् ॥९१ ॥
इत्युपदिष्टा भक्तास्ते कोटिशो मनुलब्धये ।  
आययुः श्रीहरेः पार्श्वं ददौ तेभ्यो मनून् हरिः ॥१२॥
'ओं नमः श्रीकृष्णनारायणाय स्वामिने स्वाहा' ।  
'शरणं श्रीकृष्णनारायणोऽस्तु मम सर्वदा' ॥९३॥
'कालमायापापकर्मशत्रुयाम्यकुहृद्भयात् ।  
शूलमीनध्वजधनुश्चक्रस्वस्तिकवानव ॥९४॥
'ब्रह्माऽहं श्रीकृष्णनारायणभक्तोऽस्मि शाश्वतः ।  
अनादिश्रीकृष्णनारायणः स्वामी पतिश्च मे' ॥९५॥
'बालकृष्णः परब्रह्म मम वै शाश्वतः पतिः ।  
पिता बन्धुः सुहृन्मित्रं रक्षकः पालकोऽस्तु सः' ॥९६॥
'श्रीकृष्णवल्लभस्वामी श्रीहरिः शरणं मम' ।  
इत्येवं प्रददौ कृष्णस्तेभ्यो मनून् हि राधिके ॥९७॥
परिहारं ततश्चक्रे विश्रान्त्यर्थं ययौ गृहम् ।  
थर्कूटस्थमहाराजस्तथा राज्ञ्यः सुताः सुताः ॥९८॥
पादसंवाहनं चक्रुर्बालकृष्णस्य वै तदा ।  
राज्ञा सर्वे पूजिताश्च भोजिताश्च विशश्रमुः ॥९९॥
राजधान्यां द्वितीये च दिने त्वभ्रामयन्मुदा ।  
हस्तिस्थं बालकृष्णं वै प्रजा ददृशुरुत्सुकाः ॥2.126.१०० ॥
वर्धयामासुरत्यर्थं पुपूजुरुत्सुकास्तथा ।  
आगत्य राजभवने सभायामाह केशवः ॥१०१ ॥
श्वः प्रयान्तु प्रभुक्त्वैव ओबीरात्रीशसङ्गमम् ।  
वीरजारमहाराजराज्ये यज्ञस्तृतीयकः ॥१ ०२॥
पौषकृष्णतृतीयातो यज्ञारम्भो भविष्यति ।  
सप्ताहः कारणीयोऽस्ति यावन्नवमिकातिथिम् ॥१०३ ॥
अहं तत्राऽऽगमिष्यामि द्वितीयाप्रातरेव ह ।  
इत्युक्ता व्योमयानैर्वै सर्वे देवेश्वरर्षयः ॥१ ०४॥
सर्वसृष्टिमहीमाना ययुश्चौबीनदीतटम् ।  
श्रीहरिं स्वास्थ्यमापन्नश्चोवास थर्कुटस्थकम् ॥१ ०५॥
सुखयन् तद्गृहे तावद् राधिके! मोक्षकृद्धरिः ।  
सर्वकामनिधिः स्वामी सर्वसङ्कल्पपूरकः ॥१ ०६॥
पठनाच्छ्रवणाच्चास्य श्रावणान्मननादपि ।  
द्विकलस्नानपुण्यं च यशपुण्यं लभेज्जनः ॥१ ०७॥
इति श्रीलक्ष्मीनारायणीयसंहितायां द्वितीये त्रेतासन्ताने थर्कूटस्थमहाराजराज्ये द्विकलसरोवरे द्वितीयविष्णुयागकरणं प्रजाभ्यो मन्त्रोपदेशदानादि चेत्यादिनिरूपणनामा षड्विंशत्यधिकशततमोऽध्यायः ॥१२६ ॥
    
