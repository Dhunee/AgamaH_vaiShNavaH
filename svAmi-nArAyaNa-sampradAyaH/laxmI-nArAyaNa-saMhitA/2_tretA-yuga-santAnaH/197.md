+++
title = "१९७"

+++
श्रीकृष्ण उवाच-  
राधिके स्वादनर्षिश्च स्तोकहोमो नृपोऽपि च ।  
अम्बरादवतीर्यैव महोद्याने विशालके ॥१ ॥
उमापुर्याः सन्निधौ स्वागतार्थं ययतुर्द्रुतम् ।  
सैन्यमादाय तूद्याने तिष्ठतः सम्प्रतीक्षतः ॥२ ॥
राजदर्शितमार्गेणाऽवातारयद् विमानकम् ।  
हरिश्चान्ये विमानानि तदुद्यानेऽवतारयन् ॥३ ॥
तदा वाद्यान्यवाद्यन्त जयनादास्तथाऽभवन् ।  
प्रजानां हर्षनादाश्च कीर्तनानि तदाऽभवन् ।  
विमानं फलपुष्पाद्यैः प्रजाभिः सम्प्रवर्धितम् ॥४ ॥
हरिर्लाजाऽक्षताद्यैश्च वर्धितः स्वागतीकृतः ।  
श्रीहरिर्मध्यभागाच्च विमानाद् बहिराययौ ॥५ ॥
राजा पुपूज वै भक्त्या स्वर्णकौसुमशेखरैः ।  
हारै रत्नमयैः पौष्पैर्गुच्छैश्चन्दनवारिभिः ॥६ ॥
सुगन्धसारैर्विविधैः पादप्रक्षालनेन च ।  
पपौ पादजलं चापि कुटुम्बेन समन्वितः ॥७ ॥
प्रधानाद्यैश्च सहितः प्रजाभिः सहितस्तथा ।  
अथ राजा तु पितरौ हरेः पुपूज वै ततः ॥८ ॥
राज्ञी ब्रह्मप्रियाः सर्वाः पुपूज परमेश्वरीः ।  
राजाऽऽनर्चेशानदेवं कन्या गौरीं पुपूज च ॥९ ॥
ऋषिर्महर्षीनानर्च भूभृत्तदा हरिं प्रभुम् ।  
न्यषादयन्नरयाने शेषवत्स्वर्णमण्डिते ॥2.197.१ ०॥
फणासहस्रशोभाढ्ये षष्टिमानववाहिते ।  
अन्यान् न्यषादयद् राजा शकटीषु नवासु च ॥११ ॥
ततस्तूर्यनिनादैर्हि यशोगानैः सुगीतिभिः ।  
निनादितासु त्वाशासु हरिः स्वागतशोभितः ॥१ २॥
उमापुर्यां विचचार पावयितुं प्रतिस्थलम् ।  
गोपुरे राजपुरुषैर्वर्धितो रत्नमण्डनैः ॥१३ ॥
पुरीमध्ये भृत्यवर्यैः श्रेष्ठिभिश्च महापथे ।  
गृहिभिश्चाङ्गणेष्वेव सर्वत्र प्रजया तदा ॥१४॥
वर्धितः पूजितः कृष्णो ययौ ददन् स्वदर्शनम् ।  
पूजां प्राप्य ततः सैन्यसहितः स्वनिवासनम् ॥१५॥
आययौ जलपानादि चकार नृपनोदितः ।  
कुटुम्बं जलपानादि चक्रे तथाऽपरेऽपि च ॥१६॥
जलपानादिकं चक्रुरथ कृष्णः सभास्थले ।  
राजसिंहासने स्थित्वा निषद्योपादिदेश ह ॥१७॥
प्रजाभिः सर्वथा भाव्यं परमेश्वरहेतवे ।  
राजभिः सर्वथा भाव्यं प्रजान्तर्यामिहेतवे ॥१८॥'  
उभाभ्यां सर्वथा भाव्यं मिथोऽन्तर्यामिहेतवे ।  
उभयत्र विराजेऽहं मां यजन्तु समाहिताः ॥१ ९॥
तेन युष्मद्विजयश्च भुक्तौ मुक्तौ भविष्यति ।  
साधून् सम्पूजयेन्नित्यं स्पर्धां तत्र परित्यजेत् ॥2.197.२०॥
न च कामाद् भयाल्लोभाक्रोधाद्वा धर्ममुत्सृजेत् ।  
अमानिना सत्यवाचा भाव्यं जितात्मना तथा ॥२१॥
तस्यैवं वर्तमानस्य भूतिर्भवति शाश्वती ।  
तेजो धैर्यं क्षमा शौचमनुरागः स्थितिर्धृतिः ॥२२॥
एतान् गुणान् समाश्रित्य वर्तितव्यं हि मुक्तये ।  
कृतप्रज्ञश्च मेधावी बुधः सर्वात्मदर्शकः ॥२३॥
सर्वसत्कर्मशुद्धश्च विज्ञश्चात्मपरात्मनोः ।  
सुहृदात्मा विरागश्च मल्लोके गन्तुमर्हति ॥२४॥
सत्यवाक् शीलसम्पन्नः सत्रपो ब्रह्मसंस्मरः ।  
सन्तुष्टः सत्यव्रतवान् मल्लोके गन्तुमर्हति ॥२५॥
सान्त्वनं वचनं चैकपदं गुणैर्विभूषितम् ।  
आचरन् पुरुषः सौख्यं लभेत् सर्वत्र सृष्टिषु ॥२६॥
साम मे स्तवनं प्रोक्तं सान्त्वनं च तदेव तत् ।  
जनानां सान्त्वनं चापि हृदिस्थस्य ममैव तत् ॥२७॥
तेन तुष्यामि सततं सान्त्वकीर्तनसेवनैः ।  
सान्त्वं चैकपदं सर्वभूतानां सुखदं सदा ॥२८॥
सुकृतस्य हि सान्त्वस्य श्लक्ष्णस्य मधुरस्य च ।  
सम्यगासेव्यमानस्य जिह्वायां संवसाम्यहम् ॥२९॥
व्यवहारेण शुद्धेन हृदये संवसाम्यहम् ।  
उभाभ्यां सन्निधौ तस्य चागत्य गोचरो यथा ॥2.197.३ ०॥
भवाम्येव तथा नित्यं करोम्यस्य शुभं न्वहम् ।  
एवं तिष्ठामि सततं धार्मिकेषु जनेष्वहम् ॥३ १ ॥
धार्मिकैश्च जनैर्यत्र स्वकीया वसतिः कृता ।  
तत्र गूढो वसाम्येव तेषां रक्षणहेतवे ॥३२॥
यष्टव्यं क्रतुभिस्तैश्च दातव्यं दानयोगिने ।  
अनाथरक्षणं कार्यं न कार्यं धर्मबाधकम् ॥३३॥
कृपणाऽनाथवृद्धानां योषितां सेविनां तथा ।  
योगः क्षेमस्तथा वृत्तिः कल्पनीया हि धार्मिकैः ॥३४॥
आश्रमेषु यथाकालं चैलभाजनभोजनम् ।  
दातव्यं तैः प्रजाजनैर्नृपेण श्रेष्ठिनाऽपि च ॥३५॥
सर्वार्थत्यागिनं सन्तं मोक्षदं शास्त्रसंवृतम् ।  
पूजयेच्छ्रेय इच्छन् वै शयनासनभोजनैः ॥३६॥
दस्यवोऽपि घातकाश्च विश्वसन्ति तथाविधे ।  
पापनाशकरे शुद्धे साधौ मोक्षप्रदे गुरौ ॥३७॥
सर्वश्रेयस्करे साधौ विश्वसन्ति वनस्थिताः ।  
आरण्यकाश्च पशवः सिंहाः क्रूरादयोऽपि च ॥३८॥
शान्ति लभन्ते तत्रैव यत्र साधुनिवासनम् ।  
ऋतवोऽपि सत्त्ववृत्ता भवन्ति साधुसङ्गमे ॥३९॥
भूतानि सत्त्वयुक्तानि जायन्ते साधुसन्निधौ ।  
अहं यस्माद् वसाम्येव साधूनां हृदयेऽन्वहम् ॥2.197.४० ॥
तेषां सेवनतः सेवा मम सञ्जायते शुभा ।  
फलं यत्सेवनस्यैव जायते साघुसेवनात् ॥४१॥
यथादेशं यथाकालं यथाबुद्धिं यथाबलम् ।  
साधून् सेवेत सततं धर्मार्थी मोक्षलालसः ॥४२॥
यथा श्रेयो भवेन्नैजं तथा सेवेत क्षेमवत् ।  
तथा कर्माणि कुर्वीत साधुस्तुष्टो भवेद् यथा ॥४३ ॥
ये भूतान्यनुगृह्णन्ति शिक्षयन्ति वृषादिकम् ।  
ते साधवः सदा रक्ष्या राष्ट्रे राज्ञा विपश्चिता ॥४४॥
धनी सम्पूजयेन्नित्यं पानाच्छादनभोजनैः ।  
साधुं प्रजानियन्तारं धर्मस्य शासकं शुभम् ॥४५॥
प्रायो धनी धार्मिकश्च तपोयुक्तान् प्रपूजयेत् ।  
बुद्धिमान् साधुपुरुषं रक्षेत् स्वनगरे सदा ॥४६॥
सत्यमार्जवमक्रोधं भक्तिं धर्मं विरागिताम् ।  
पालयन्तः साधवस्ते राष्ट्रक्षेमकरा मताः ॥४७॥
किं छिद्रं कस्य सङ्गो मे किं वा करोमि साधनम् ।  
कुतो मां नाश्रयेद् दोषः इति विद्वान् विचिन्तयेत् ॥४८॥
राजा साधून् रक्षयेद्वै सर्वदोषहरा हि ते ।  
धर्माय राजा भवति लोकरक्षणहेतवे ॥४९॥
राजा चरति चेद्धर्मं देवत्वायैव कल्पते ।  
राजा चरत्यधर्मं चेन्नरकायैव कल्पते ॥2.197.५०॥
धर्मे तिष्ठन्ति भूतानि धर्मौ राजसु तिष्ठति ।  
तं राजा साधु यः शास्ति स राजा रक्षको मतः ॥५१॥
राजा परमधर्मात्मा साधुर्धर्मः स उच्यते ।  
स्वधर्मे वर्तमानानामर्थसिद्धिः प्रदृश्यते ॥५२॥
तमेव मङ्गलं धर्मं लोकः समनुवर्तते ।  
ममेदमिति नैवाऽस्ति साधूनां धर्मशालिनाम् ॥५३॥
ऋषयः साधवो वीक्ष्य लोकक्षेमं समन्ततः ।  
असृजत्स महद्भूतं ह्ययं धर्मो भविष्यति ॥५४॥
यस्मिन् धर्मो विराजेत स राजा रक्षको मतः ।  
धर्मे वर्धति वर्धन्ते सर्वभूतानि सौख्यतः ॥५५॥
तस्मिन् ह्रसति हीयन्ते तस्माद्धर्मं प्ररक्षयेत् ।  
प्रभवार्थं हि भूतानां धर्मः सृष्टः स्वयम्भुवा ॥५६॥
साधौ धर्मः प्रभवति रक्ष्यास्तस्माद्धि साधवः ।  
धर्मस्य साधवो योनिस्तस्मात्तान् पूजयेत् सदा ॥५७॥
मत्तात्प्रमत्तात् पौगण्डादुन्मत्ताद्व्यसनाश्रयात् ।  
मायिकाच्च शठाद्धूर्ताल्लम्पटात्कितवात्मकात् ॥५८॥
दूरे भवन्ति सततं साधवो निर्मला यतः ।  
तारयन्ति निमग्नाँश्च प्रापयन्ति च मामपि ॥५९॥
तस्माद् रक्ष्याः पूजनीयाः सेवनीयाः हि साधवः ।  
अत्यागं चाभिमानं च दम्भं क्रोधं च वर्जयेत् ॥2.197.६० ॥
कृतं त्रेता द्वापरं च कलिश्च युगतुर्यता ।  
राजाधिनानि सर्वाणि राजैव युगमुच्यते ॥६ १ ॥
सुधर्मात्मा नृपः श्रेष्ठः कृतं युगं स तूच्यते ।  
अधर्मात्मा भवेद् राजा साधवस्त्वपयान्ति वै ॥६२॥
विपदोऽपि भवेयुर्वै राष्ट्रे तत्र समन्ततः ।  
अधर्मभूते नृपतौ सर्वे सीदन्ति जन्तवः ॥६३॥
यस्य नास्ति गुरुर्धर्मे न च साधून् सुपृच्छति ।  
स्वयं चापारदर्शी च न चिरं सुखमश्नुते ॥६४॥
गुरुप्रधानो धर्मेषु साधुधर्मे स्वयं स्थितः ।  
धर्मप्रधानो नृपतिः सुखमक्षयमश्नुते ॥६५॥
तस्माद् प्रजाभिः सततं राज्ञा च धर्मवर्मणि ।  
वर्तितव्यं साधुसङ्गे येन भुक्तिश्च मोक्षणम् ॥६६॥
इत्युक्त्वा श्रीहरिं कृष्णो विररामाऽथ वै ततः ।  
भूपतिः पूजयामास प्रजाः पुपूजुरादरात् ॥६७॥
अथ श्रीबालकृष्णं तं स्तोकहोमस्य कन्यका ।  
मातृवाक्यं परिपाल्य कृष्णहस्तमुपाददे ॥६८॥
कृतकृप्याऽभवद् गौरी राजोत्सवं चकार ह ।  
हरिं सम्भोजयामास कुटुम्बं महीमानकान् ॥६९॥
विशश्रमुस्ततः सर्वे प्रजाः स्वस्वालयान् ययुः ।  
रात्रौ नृत्यादि च राजाऽकारयन्महदुत्सवे ॥2.197.७०॥
भोजनं चाथ विश्रान्तिं जगृहुश्च ततः परम् ।  
प्रातरुत्थाय भगवान् कृताह्निकः सुपूजितः ॥७ १ ॥
कृतदुग्धादिपानश्च सज्जोऽभूद् गन्तुमच्युतः।  
राजा ददावुपदाश्च सैन्येन सह शोभनः ॥७२॥
विदायं प्रददौ चापि तूर्यनादास्तदाऽभवन् ।  
हरिर्विमानमारुह्य शृण्वन् जयध्वनीन् शुभान् ॥७३ ॥
गौरीणां गीतिकाश्चापि सर्वैर्विमानवासिभिः ।  
प्रययौ चाम्बरात्तूर्णं काष्ठयाननृपस्य वै ॥७४॥
राष्ट्रं नाररवर्षिध्रं सागरान्तं महायतम् ।  
तुन्नयामानगर्याः सन्निधौ वृक्षाधिवासिते ॥७५॥
उद्याने काष्ठयानश्च राजा पुरो ययौ तथा ।  
नाररवमुनिश्चापि स्वागतार्थं हरेर्ययौ ॥७६॥
इत्येवं राधिके राजा सैन्ययुक्तोऽभवत्पुरः ।  
सर्वाः प्रजास्तथा कृष्णसन्मानार्थ समाययुः ॥७७॥
इति श्रीलक्ष्मीनारायणीयसंहितायां द्वितीये त्रेतासन्ताने स्तोकहोमस्य उमापुर्यां हरेरवतरणं भ्रमणं पूजनम् उपदेशनं भोजनं रात्रौ विश्रमणं भाद्रशुक्लप्रतिपदि प्रातस्ततः काष्ठयाननृपतिराष्ट्रागमनमित्यादिनिरूपणनामा सप्तनवत्यधिकशततमोऽध्यायः ॥१९७ ॥
    
