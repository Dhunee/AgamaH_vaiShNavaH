+++
title = "१५०"

+++
श्रीकृष्ण उवाच-  
शृणु त्वं राधिके पश्चाद् यत् कर्तव्यं तदाह च ।  
अनादिश्रीहरिर्भक्ताय त्वा सर्व वदामि तत् ॥१ ॥
शुद्धिमान् यजमानश्च दक्षिणद्वारसन्निधौ ।  
पश्चिमांशे उदङ्मुखश्चोपविश्य द्विजोस्ततः ॥२ ॥
कुरुध्वं तु क्रतोः कर्म यथाविहितमादरात् ।  
इत्यर्थयेत् ततः पूर्वकुण्डे ऋग्वेदिनौ द्विजौ ॥३ ॥
होताराबुपविशेता ब्रह्मा तु पश्चिमाननः ।  
होमकर्ताऽपरश्चोदङ्मुखस्ततश्च दक्षिणि ॥४ ॥
कुण्डे यजुर्वेदिनौ च ब्रह्मा तत्र ह्युदङमुऽखः ।  
पूर्वमुखो होमकर्ता ततः पश्चिमकुण्डके ॥५ ॥
सामवेदिद्विजावुत्तरकुण्डेऽथर्ववेदिनौ ।  
तथाऽपरौ जापक१ द्वौ शायप्यधिकभूसुरौ ॥६ ॥
तत्तद्वेदविदौ चोपविशेतां वै यथासनम् ।  
तत आचार्य इन्द्रेशानयोर्मध्ये स्वकुण्डके ॥७ ॥
उपाविशेत् प्राङ्मुखोऽथ ब्रह्मा तूदङ्मुखस्तथा ।  
गुरुः स्वकुण्डे आगत्य स्वगृह्योक्तविधानतः ॥८ ॥
अग्निं संस्थापयेत् पञ्चकुण्डिकेऽन्येऽपि तत्तथा ।  
कुर्युश्चाग्निस्थापनं चैककुण्डे तु यथायथम् ॥९ ॥
आचार्यः प्राङ्मुखो ब्रह्मोदङ्मुखः समुपाविशेत् ।  
प्रथमं कुण्डपूजां च कुर्याद्वै यजमानकः ॥2.150.१ ०॥
स्वयमग्नेश्चायतनादुपविश्य च दक्षिणे ।  
आचार्यश्चोपविश्यैव कुण्डपश्चिमतस्तदा ॥१ १॥
आचम्य च तथा प्राणानायम्य च ततो वदेत् ।  
अपसर्पन्तु ये भूता ये भूता भूमिसंस्थिताः ॥१२॥
ये भूता विघ्नकर्तारो दूरं यान्तु मखक्षितेः ।  
विकीर्य सर्षपान् पञ्चगव्येन प्रोक्ष्य मण्डपम् ॥१ ३॥
कुण्डं च यज्ञसम्भारान् गुरुभ्यो नम आवदेत् ।  
गणेशं सम्प्रणम्यापि करे धृत्वाऽक्षतादिकम् ॥१४॥
गन्धपुष्पजलाद्यं च देशकालौ प्रकीर्त्य च ।  
तदेतद्देवप्रासादोत्सर्गकर्मणि भावतः ॥१५॥
करिष्येऽग्निप्रतिष्ठां च तदङ्गमार्जनादिकम् ।  
मेखलायोनिदेवानां स्थापनं पूजनं तथा ॥१६॥
ततश्चाग्नेरायतनं सम्मृज्य कुशवारिणा ।  
कुण्डं प्रोक्ष्याऽञ्जलौ पुष्पाण्यादाय कुण्डमास्पृशेत् ॥१७॥
आवाहयामि तत्कुण्डं विश्वकर्मविनिर्मितम् ।  
शारीरं यच्च ते दिव्यमग्न्यधिष्ठानमद्भुतम् ॥१८॥
ये च कुण्डे स्थिता देवाः कुण्डाग्रे याश्च देवताः ।  
ऋद्धिं यच्छन्तु ताः सर्वा यज्ञसिद्धिं समाहिताः ॥१९॥
हे कुण्ड वाञ्छितां यज्ञ सिद्धिं ददातु नो हिताम् ।  
इति प्रार्थ्य कुण्डमध्ये विश्वकर्माणमर्चयेत् ॥2.150.२०॥
ओं विश्वकर्मन् हविषा वर्धनेन त्रातारमिन्द्रमकृणोरवद्ध्यम्।  
तस्मै विशः समनमन्त पूर्वीरयमुग्रो विहव्यो यथा सत् ॥२१ ॥
उपयाम गृहीतोऽसीन्द्राय त्वा विश्वकर्मणः ।  
एष ते योनिरिन्द्राय त्वा विश्वकर्मणे ओं नमः ॥२२॥
सम्पूज्य चन्दनाद्यैश्च प्रार्थयेत् खातशुद्धये ।  
ज्ञाताऽज्ञातखातदोषान् विनाशय नमोऽस्तु ते ॥२३॥
श्वेतायां मेखलायां श्रीविष्णुमावाहयेत्ततः ।  
ओं विष्णो यज्ञरक्षार्थं कुण्डे सन्निहितो भव ॥२४॥
औं इदं विष्णुर्विचक्रमे त्रेधा वै निदधे पदम् ।  
समूढमस्य पाण्डुरे स्वाहाऽर्चयामि चक्रिणम् ॥२५॥
सम्पूज्य श्रीहरिं विष्णुमेखलायै नमो नमः ।  
श्वेताद्यमेखलामाऽऽर्च्य ततो रक्तां तु मध्यमाम् ॥२६॥
मेखलां तत्र ब्रह्माणं चावाहयेत् मनुं गृणन् ।  
हंसस्थो यज्ञरक्षार्थं कुण्डेऽस्मिन् सन्निधो भव ॥२७॥
ओं ब्रह्मयज्ञानं प्रथमं पुरस्ताद्  
विसीमतः सुरुचो वेन आवः ।  
सबुध्न्या उपमा अस्य विष्ठाः  
सतश्च योनिरसतश्च व्विवः ॥२८॥
ब्रह्माणमितिसम्पूज्य मेखलायै नमो नमः ।  
रक्तां ब्रह्माधिष्ठितां च मेखलां पूजयेन्मखी ॥२९॥
ततोऽधो मेखलायां तु कृष्णायां रुद्रमेव च ।  
आवाहयामि वृषगं गङ्गाधरं पिनाकिनम् ॥2.150.३ ०॥
आगच्छ भगवन् रुद्र कुण्डेऽस्मिन् सन्निधो भव ।  
ओं नमस्ते रुद्र मन्न्यव उतोऽत इषवे नमः ॥३ १ ॥
बाहुभ्यामुत ते नमो मेखलायै नमो नमः ।  
रुद्रदेवां कृष्णवर्णां मेखलां पूजयेन्मखी ॥३२॥
कुण्डे त्रिकोणे वृत्ते षट्कोणे पद्मेऽष्टकोणके ।  
योनिर्योज्या पश्चिमेऽग्र्यं भवेत्पूर्वमुखं तथा ॥३३ ॥
कोणे कुण्डे योनिकुण्डे योनिः कार्या न सर्वथा ।  
क्षेत्रार्धमानलम्बा च क्षेत्र्यंशायता तथा ॥३४॥
चतुर्विंशत्यंशोर्ध्वा च समेखलाऽग्रनिम्नगा ।  
प्रविष्टा कुण्डमग्रेर्धगोलद्वययुता तथा ॥३५॥
विशालमूला समध्यनालाऽश्वत्थदलाकृतिः ।  
ब्रह्माऽऽधानस्वरूपा सा पूजनीया हि कुण्डके ॥३६॥
नमो जगद्धेतुकायै ब्रह्मधात्र्यै च ते नमः ।  
ओं सर्वस्य योनिरसि सर्वस्य नाभिरप्यसि ॥३७॥
गन्धादिभिः पूजयामि प्रार्थयामीष्टसिद्धये ।  
देहिनस्त्वां प्रसेवन्ते पुरुषार्थान् युनक्ति या ॥३८॥
योनिर्ब्राह्मी सुखदायै ब्रह्मगर्भे च ते नमः ।  
इति योनिं समर्च्याथ कण्ठपूजनमाचरेत् ॥३ ९॥
स्रग्धरं चोत्तमाङ्गस्याधारमावाहयामि च ।  
नीलग्रीवाः शितिकण्ठा दिवं रुद्रा उपश्रिताः ॥2.150.४० ॥
तेषां सहस्रयोजनेवधन्वानितन्मसि च ।  
इति सम्पूज्य गन्धाद्यैः प्रार्थयेत् कण्ठमुज्ज्वलम् ॥४१ ॥
कण्ठ कुण्डे स्थितोऽभितो मेखलाऽऽस्तेऽसि मङ्गलः ।  
तत नाभिं पूजयेच्च कुण्डाभां पद्मभां च वा ॥४२॥
आधारां सर्वकुण्डानां नाभिमावाहयामि च ।  
नाभिर्मे चित्तविज्ञानं पायुर्मेऽपचितिर्भसत् ॥४३॥
आनन्दवन्दावाण्डौ मे भगः सौभाग्यम्पसः ।  
जङ्घाभ्यां पद्भ्यां धर्मोऽसि विशि राजा प्रतिष्ठितः ॥४४॥
इति सम्पूज्य नाभे त्वं सदेवा कुण्डके स्थिता ।  
भव शुभर्द्धिदेत्यभ्यर्थ्य च नत्वा पुनस्ततः ॥४५॥
कुण्डे नैर्ऋतकोणे वास्तुपुरुषं प्रपूजयेत् ।  
पुष्पाण्यादायाह्वयामि वास्तुं प्रपूजयामि च ॥४६॥
ओं वास्तोष्पते प्रतिजानीह्यस्मान्  
स्वावेशो अनमीवो भवा नः ।  
यत्त्वेमहे प्रतितन्नो जुषस्व  
शन्नोऽभव द्विपदे शं चतुष्पदे ॥४७॥
गन्धं पुष्पं धूपदीपौ नैवेद्यं चार्पयामि च ।  
वास्तुपुरुषरूपाय बलिं समर्पयामि च ॥४८॥
ब्रह्मपुत्रं रुद्रपुत्रं सर्वदेवाश्रयं नरम् ।  
वास्तुं नत्वा ततोऽग्निं स्थापयेत् क्रमान्मखी यथा ॥४९॥
तुषकेशकङ्करादिहीने कुण्डे च वा तथा ।  
स्थण्डिले तु चतुरस्रा भूमिं समूह्य सत्कुशैः ॥2.150.५०॥
ईशान्यां च कुशान् त्यक्त्वोपलिप्यया गोमयोदकेः ।  
स्फ्येन वा स्रुवमूलेन प्रागग्रदेशमात्रकम् ॥५१ ॥
उत्तरोत्तरक्रमतस्त्रिरुल्लिख्य ततस्तथा ।  
उल्लेखनक्रमेणैवाऽनामिकाङ्गुष्ठचिप्यया ॥५२॥
मृदमुद्धृत्य च जलेनाभ्युक्ष्य कांस्यपात्रगम् ।  
वह्निं कांस्याऽन्यपात्रेणाऽपिहितं प्रत्यङाननम् ॥५३॥
उपसमाधाय गायत्रीमन्त्रेणाभिपूज्य च ।  
ओं भूर्भुवस्स्वस्तत्सवितुर्वरेण्यं भर्गो देवस्य धीमहि ॥५४॥
धियो यो नः प्रचोदयाद् वह्निं चापूजयामि च ।  
ओं नारायणाय विद्महे वासुदेवाय धीमहि ॥५५॥
तन्नो विष्णुः प्रचोदयाद् वह्निं नमामि चिन्तये ।  
ततश्च योनिमार्गेण स्थापयेत् कुण्डकेऽनलम् ॥५६॥
ओं अग्निर्मूर्द्धा दिवः ककुत्पतिः पृथिव्या अयम् ।  
अपां रेतांसि जिन्वति इति गृणन् निधापयेत् ॥५७॥
अग्नेश्च जीवनार्थं च किञ्चित् समिध् नियुज्य च ।  
वह्निपात्रे जलादि क्षेपयेत् ततश्च वै शुभम् ॥५८॥
आचार्यकुण्डकायुद्धरणं कुण्डान्तरेषु च ।  
अग्निस्थापनमादध्यात् ततो नवग्रहार्चनम् ॥५९॥
ईशान्यां गृहपीठे तु नवग्रहाह्वनं चरेत् ।  
रक्तपुष्पाक्षतैर्मध्ये वर्तुलाकारके रविम् ॥2.150.६०॥
प्राङ्मुखमावाहयेच्च स्थापयेच्च मनुं गृणन् ।  
ओं भूर्भुवः स्वः सूर्य इहागच्छ च तिष्ठ च ॥६१ ॥
ओं आकृष्णेन रजसा वर्तमानो निवेशयन्नमृतं मर्त्यं च ।  
हिरण्मयेन सविता रथेनादेवो याति भुवनानि पश्यन् ॥६२॥
सूर्याय च नमो गन्धपुष्पाद्यैः पूजयामि च ।  
आग्नेय्यामर्ध चन्द्राभे चक्रे श्वेतसुमाक्षतैः ॥६३॥
चन्द्रमावाहयेद्ध्यायेत्पूजयेच्चन्दनादिभिः ।  
ओं भूर्भुवः स्वः चन्द्र इहागच्छ च तिष्ठ च ॥६४॥
ओं इमं देवा असपत्नं सुवध्वं महते क्षत्राय च ।  
महते ज्येष्ठाय महते जानराज्यायेन्द्रियस्येन्द्रियाय ॥६५ ॥
इमममुष्य पुत्रममुष्यै पुत्रमस्यै विश एष वः ।  
अमी राजा सोमोऽस्माकं ब्राह्मणानां राजा च ओं नमः ॥६६॥
दक्षिणस्यां त्रिकोणे तु रक्तपुष्पाक्षतादिभिः ।  
दक्षिणाभिमुखं भौममावाहयेच्च पूजयेत् ॥६७॥
ओं भूर्भुवः स्वः भौम इहागच्छ च तिष्ठ च ।  
ओं अग्निर्मूर्धा दिवः ककुत्पतिः पृथिव्या अयम् ॥६८॥
अपां रेतांसि जिन्वति ओं भौमाय नमो नमः ।  
ईशान्यां बाणसदृशे मण्डले च उदङ्मुखम् ॥६९॥
पीतपुष्पाक्षतैः रम्यैर्बुधमावाह्य पूजयेत्॥
ओं भूर्भुवः स्वः बुध इहागच्छ च तिष्ठ च ॥2.150.७०॥
ओं उद्बुध्य स्वाप्नेप्प्रतिजागृहि  
त्वमिष्ट्वा पूर्ते ससृजेऽथामयं च ।  
अस्मिन्त्सधस्थे अद्ध्युत्तरस्मिन् विश्वे  
देवा यजमानश्च सीदत ॥७ १॥
उत्तरे चतुरस्रे च मण्डले उदङाननम् ।  
बृहस्पतिं पीतपुष्पाक्षतैरावाहयेन्नमेत ॥७२॥
औं भूर्भुवः स्वः बृहस्पते इहागच्छ च तिष्ठ च ।  
गन्धपुष्पादिभिर्गुरुं पूजयामि मनुं गृणन् ॥७३॥
ओं बृहस्पते अतियदर्यो अर्हाद्द्युमद्विभाति क्रतुमज्जनेषु ।  
यद्दीदयच्छवसऋतप्रजात तदस्मासु द्रविणं धेहि चित्रम् ॥७४॥
पूर्वे पञ्चकोणके च मण्डले प्राङ्मुखं कविम् ।  
शुक्लपुष्पाक्षतेः शुक्रमावाहयेत्प्रपूजयेत् ॥७५॥
ओं भूर्भुवः स्वः शुक्र इहागच्छ च तिष्ठ च ।  
गन्धं पुष्पं च धूपादि सङ्गृहाण नमामि ते ॥७६ ॥
ओं अन्नात् परिस्रुतो रसं ब्रह्मणा  
व्यपिबत् क्षत्रं पयः सोमं प्रजापतिः ।  
ऋतेन सत्यमिन्द्रियं विपानं शुक्रमन्धस  
इन्द्रस्येन्द्रियमिदं पयोमृतम्मधु ॥७७॥
पश्चिमे तु धनुस्तुल्ये मण्डले प्रत्यङाननम् ।  
कृष्णपुष्पाक्षतैः शनिमावाहयेच्च पूजयेत् ॥७८॥
ओं भूर्भुवः स्वः शने चात्र समागच्छ च तिष्ठ च ।  
ओं शन्नो देविरभिष्टय आपो भवन्तु पीतये ॥७९॥
शंय्योरभिस्रवन्तु नः पूजयामि नमामि च ।  
नैर्ऋत्ये शूर्पसदृशे मण्डले दक्षिणाननम् ॥2.150.८०॥
कृष्णपूष्पाक्षतैः राहुमावाहयेच्च पूजयेत् ।  
ओ भूर्भुवः स्वः राहो चात्रागच्छ च तिष्ठ च ॥८ १ ॥
ओं कयानश्चित्र आभुवदूतीसदावृधः सखा ।  
कया शचिष्ठयावृता पूजयामि नमामि च ॥८२॥
वायव्यां च ध्वजाकारे मण्डले दक्षिणाननम् ।  
धूम्रपुष्पाक्षतैः केतुमावाहयेच्च पूजयेत् ॥८३॥
ओं भूर्भुवः स्वः केतो इहागच्छ च तिष्ठ च ।  
ओं केतुं कृण्वन्नकेतवे पेशोमर्या अपेशसे ॥८४॥
समुषद्भिरजायथाः पूजयामि नमामि च ।  
अथाधिदेवता आवाहयामि स्थापयामि च ॥८५॥
आदित्याभिमुखाः स्थाप्या देवता मध्यके रविः ।  
दक्षपार्श्वे श्वेतपुष्पाक्षतैः रुद्रं समाह्वयेत् ॥८६॥
ओं भूर्भुवः स्वः रुद्र समागच्छेह तिष्ठ च ।  
ओं त्र्यम्बकं यजामहे सुगन्धिं पुष्टिवर्धनम् ॥८७॥
उर्वारुकमिव बन्धनान्मृत्योर्मुक्षीय मामृतात् ।  
आग्नेय्यां चन्द्रदक्षे च रक्तपुष्पाक्षतैरुमाम् ॥८८॥
आवाहयेत् स्थापयेच्च पूजयेच्चन्दनादिभिः ।  
ओं भुर्भुवः स्वः उमे इहागच्छ च तिष्ठ च ॥८९॥
ओं श्रीश्च ते लक्ष्मीश्च पत्न्यावहोरात्रे  
पार्श्वे नक्षत्राणि रूपमश्विनौ व्यात्तम् ।  
इष्णन्निषाणामुम्मईषाण  
सर्वलोकम्मइषाण उमायै नमः ॥2.150.९०॥
याम्यां भौमस्य दक्षे तु पीतपुष्पाऽक्षतादिभिः ।  
स्कन्दमावाहयेत्सम्पूजयेन्नमेच्च संस्मरेत् ॥९ १॥
ओं भूर्भुवः स्वः स्कन्द इहागच्छ च तिष्ठ च ।  
गन्धं पुष्पं धूपदीपौ नैवेद्यादि गृहाण च ॥९२॥
ओं यदक्रन्दः प्रथमं जायमानः  
उद्यन्त्समुद्रादुत वा पुरीषात् ।  
श्येनस्य पक्षा हरिणस्य बाहू  
उपस्तुत्यं महिजातन्ते अर्व्वन् ॥९३ ॥
ईशान्यां बुधदक्षे तु विष्णुं पीतसुमाऽक्षतैः ।  
आवाहयेद् भूर्भुवः स्वः विष्णोरागच्छ तिष्ठ च ॥९४॥
ओं इदं विष्णुर्विचक्रमे त्रेधा वै निदधे पदम् ।  
समूढमस्य पांसुरे स्वाहा च विष्णवे नमः ॥९५॥
उत्तरे तु गुरोर्दक्षे श्वेतपुष्पाक्षतैरजम् ।  
आवाहयेद् भूर्भुवः स्वः ब्रह्मन्नागच्छ तिष्ठ च ॥९६॥
ओं ब्रह्मयज्ञानं प्रथमं पुरस्ताद्विसीमतः सुरुचो व्वेन आवः।  
सबुध्न्या उपमा अस्य विष्ठाः सतश्च योनिरसतश्च व्विवः ॥९७॥
पूर्वस्यां शुक्रदक्षे तु पीतपुष्पाक्षतेर्हरिम् ।  
आवाहयेद् भूर्भुवः स्वः इन्द्र आगच्छ तिष्ठ च ॥९८॥
ओं त्रातारमिन्द्रमवितारमिन्द्रं  
हवेहवे सुहवं शूरमिन्द्रम् ।  
ह्वयामि शक्रम्पुरुहूतमिन्द्रं  
स्वस्ति नो मघवा धात्विन्द्रः ॥९९॥
पश्चिमे शनिदक्षे च कृष्णपुष्पाक्षतैर्यमम् ।  
आवाहयेद् भूर्भुवः स्वः यम आगच्छ तिष्ठ च ॥2.150.१ ००॥
ओं यमाय त्वा मखाय त्वा सूर्य्यस्य त्वा तपसे ।  
देवस्त्वा सवितामद्धानक्तुपृथिव्याः संस्पृशस्पाहि ॥१०१ ॥
अर्च्चिरसि शोचिरसि तपोऽसि यम ते नमः ।  
राहोर्दक्षे च नैर्ऋत्यां कालं धूम्रसुमाक्षतैः ॥१ ०२॥
आवाहयेद् भूर्भुवः स्वः काल आगच्छ तिष्ठ च ।  
ओं कार्षिरसि समुद्रस्य त्वा क्षित्या उन्नयामि ॥१ ०३॥
समापो अद्भिरग्मत समोषधीभिरोषधीः काल ते नमः ।  
वायव्यां केतुदक्षे तु रक्तपुष्पाक्षतादिभिः ॥१ ०४॥
आवाहयेच्चित्रगुप्तमिहागच्छ च तिष्ठ च ।  
ओं भूर्भुवः स्वः चित्रावसो स्वस्ति ते पारमशीय ॥१ ०५॥
पूजयामीति वै राधेऽधिदेवतासमर्चनम् ।  
श्रीहरिः प्राह भक्ताय यत्तन्मया त ईरितम् ॥१ ०६॥
इति श्रीलक्ष्मीनारायणीयसंहितायां द्वितीये त्रेतासन्ताने अग्निस्थापनकुण्डदेवमेखलादेवयोनिवह्निपूजनं नवग्रहपूजनमधिदेवतापूजनं चेतिनिरूपणनामा पञ्चाशदधिकशततमोऽध्यायः ॥१५० ॥
    
