+++
title = "१०४"

+++
श्रीकृष्ण उवाच-  
राधिके! तत्परं हेमशालायनो नरायणम् ।  
पप्रच्छ तु तपः कीदृक् कृतं शङ्करकन्यया ॥१ ॥
अनादिश्रीकृष्णनारायणो जगाद तूत्तरम् ।  
शिवराजसुता चक्रवाकीं श्रीगण्डकीतटे ॥२ ॥
उवाच परया प्रीत्या पुत्रि चागच्छ मे गृहम् ।  
इत्युक्ता प्रययौ पुत्री ह्युर्वशी जननीगृहम् ॥३ ॥
राज्यगृहेऽतिरम्ये सा पालितेव सुतिष्ठति ।  
जनानां सा तु सान्निध्ये नैव वदति किञ्चन ॥४ ॥
निर्जने बहुधाऽऽलापान् मात्रा सह करोति सा ।  
नद्यामुद्यानके वाट्यां क्षेत्रे सौधे सभागृहे ॥५ ॥
पाकगृहे च शयने कणगृहे महानसे ।  
स्नानगृहे समाजे च मन्दिरे स्वामिनस्तथा ॥६ ॥
एवमन्यत्र सर्वत्र सहगा चोर्वशी सदा ।  
मात्रा सह दिनक्षेपं करोति शापकारणात् ॥७ ॥
शिवराजस्य वै भक्त्या सत्या भक्त्या जयस्य च ।  
कृष्णायाश्चापि चन्द्रस्य सुभक्त्या धेनुपस्य च ॥८ ॥
नारायणः स्वयं नित्यं दिव्यकिशोररूपवान् ।  
प्रसन्नस्तद्गृहे याति वियाति प्राप्य पूजनम् ॥९ ॥
भुङ्क्ते दत्तं तु नैवेद्यं जलं पिबति मिष्टकम् ।  
ताम्बूलं चापि गृह्णाति वस्त्रालङ्कारभूषणम् ॥2.104.१ ०॥
लक्ष्म्या च कन्यया दत्तं सर्वमश्नाति भावतः ।  
उर्वश्याऽपि प्रदत्तं च प्रच्छन्नं जनकाय यत् ॥१ १॥
तत् सर्वं चातिभक्त्यैव गृह्णाति भगवान् प्रभुः ।  
नित्यमेवं गृह्यमाणे कान्ते कान्ताऽतिभावुकी ॥१ २॥
निमग्ना प्रेमवशगा त्वेकान्ते प्रार्थनां शुभाम् ।  
चकार स्वविवाहार्थं शापनाशार्थमित्यपि ॥१३॥
कृष्णादीनां प्रमुक्त्यर्थं -तदा प्राह नरायणः ।  
मा शैघ्र्यं वह वामोरु नातिदूरं क्षणं तु तत् ॥१४॥
इत्युक्त्वाऽदृश्यभावं श्रीनारायणोऽगमत्ततः ।  
उर्वशी प्राह सा कन्या तपसा साध्यते हरिः ॥१५॥
इत्येवं भगवानाह पिता ते मां नरायणः ।  
वद् कीदृक् तपः कार्यं क्व गन्तव्यं हिमालये ॥१६॥
उपद्रवा न यत्र स्युस्तादृशं किं स्थलं भवेत् ।  
त्वया दृष्टं भवेत् पुत्रि वद दर्शय तत्स्थलम् ॥१७॥
दैत्याश्च - राक्षसाश्चापि दानवा हरिवैरिणः ।  
शम्भोश्च वैरिणोऽरण्ये विचरन्ति दिवानिशम् ॥१८॥
अबलानां महत्कष्टं निर्जने तु तपोऽर्जने ।  
तत्र त्वं चक्रवाक्यास्से श्येनेभ्यस्ते भयं सदा ॥१ ९॥
अहं कन्या विवाहार्हा दैत्यादिभ्यो भयं च मे ।  
तपःसिद्धिर्यथा स्याद्वै निर्विघ्ना हरितुष्टये ॥2.104.२०॥
तादृक् स्थलं वद पुत्रि यदि जानासि पर्वते ।  
इत्युक्ता तूर्वशी प्राह मातर्यावान् हिमालयः ॥२१॥
मया दृष्टोऽस्ति परितो विहरन्त्या सुरैः सह।  
काश्चित् स्थल्यस्तत्र सन्ति यत्र वसन्ति मानवाः ॥२२॥
द्रोण्यस्ताः पार्श्वभागस्था अरण्यवनमिश्रिताः ।  
भूतायनप्रदेशोऽस्ति यत्र वै शाङ्करीप्रजाः ॥२३॥
नीपालयप्रदेशोऽयं यत्र वै पार्वतीप्रजाः ।  
तथा बदरीदेशश्च यत्र नारायणीप्रजाः ॥२४॥
तथा त्रिवर्तदेशोऽपि यत्र त्रिदेवजाः प्रजाः ।  
तथा काश्मीरदेशोऽपि यत्रास्ते काश्यपी प्रजा ॥२५॥
तथा गान्धर्वदेशश्च चारणानां प्रदेशकः ।  
किन्नराणां प्रदेशाश्च किम्पुरुषभूमयः ॥२६॥
सतीशिवस्य कैलासस्तथा देवादिभूमिकाः । -  
विद्यन्तेऽसङ्ख्यका मातः पर्वते तु हिमालये ॥२७॥
तत्र विघ्ना भवेयुर्वै देवमानवदैत्यजाः ।  
निर्जनं न स्थलं तत्र क्वाऽपि सम्भाव्यतेऽम्ब वै ॥२८॥
मया त्वेकं स्थलं दृष्टं पुरा यन्नातिदूरगम् ।  
द्रोण्यां यत् कृष्णशैलस्य यत्रास्ते पूर्वसृष्टिजः ॥२९॥
हनुमान् ब्रह्मचारी च रामभक्तोऽतितापसः ।  
यत्र नैवाऽस्ति विघ्नानां सम्भवस्तस्य सन्निधौ ॥2.104.३० ॥
कदलीनां वने सोऽयं महाभागवतः प्रभुः ।  
नित्यं सीतादासभक्तो राजते नातिगोचरः ॥३१ ॥
क्वचित् श्रीबदरीं याति क्वचिद्गौरीतपःस्थलम् ।  
गौरीशिखरमेवापि क्वचित् कैलासपर्वतम् ॥३ २॥
क्वचिद्वै काञ्चनीं गङ्गां गहरे शृङ्गवर्तिनि ।  
यत्र यत्र हनुमान् स प्रयाति च वसत्यपि ॥३३॥
तत्र नैवाऽस्ति विघ्नानां मातर्वै सम्भवः खलु ।  
गङ्गामूले तु शिखरे कल्पलता भवन्ति च ॥३४॥
यद् यदा चेष्यते तत्तत् तदोपस्थितमाप्यते ।  
हनूमदाश्रमस्तत्र वर्तते सर्वरक्षकः ॥३५॥
गन्तव्यं तत्र शिखरे तपः कार्यं हि निर्जने ।  
आवेदयित्वा कीनाशं स्थास्यावस्तपसे सदा ॥३६॥
इत्येवं निश्चयं कृत्वा दुःखिनीकमला सुता ।  
मात्रे निवेदयामास जानक्यै तप ईहितम् ॥३७।  
मातर्मे वर्तते चेच्छा कर्तुं नारायणं पतिम् ।  
स मां प्राह मदर्थं वै तपः कुरु सुकन्यके ॥३८॥
ततोऽहं तपसोऽर्थ वै गमिष्ये तु हिमालयम् ।  
गहनं निर्जनं प्राप्य करिष्ये तप उत्तमम् ॥३९॥
तपः सिद्ध्युत्तरं मातश्चागमिष्ये तवाऽन्तिकम् ।  
श्रुत्वा माता शुशोचाऽति कोमला बालिका मम ॥2.104.४०॥
कथं पारं तपसः सा गमिष्यति हरेः कृते ।  
इत्येवं चिन्तयमाना सा जगाद् हराय तत् ॥४१॥
शिवराजो विचार्यैव योगेनाऽऽह तु जानकीम् ।  
योग्यं सा वक्ति कन्याऽत्र यतः साऽस्ति रमा स्वयम् ॥४२॥
त्वं चाऽसि दक्षपुत्री वै सती चाऽहं हरः स्वयम् ।  
कृष्णाद्या वैकुण्ठवासाः सन्ति शापवशादिह ॥४३॥
सर्वेऽत्र जनिमापन्ना नारायणः सदा प्रगे ।  
भक्तस्नेहादत्र नित्यं समायाति परेश्वरः ॥४४॥
तद्वाक्येन प्रिये कन्या रमा तपः करिष्यति ।  
रमया सह च ततो नारायणस्य शार्ङ्गिणः ॥४५॥
प्राप्ते तु समये पत्नि विवाहः सम्भविष्यति ।  
ततो वयं रमाशापाद् विमुक्ताः स्याम भामिनि ॥४६॥
तद्योग्यं सर्वथा चास्तु तपो निर्विघ्नमेव च ।  
सफलं तत्तपश्चास्तु हरिश्चास्तु सुतापतिः ॥४७॥
एषा या चक्रवाक्यस्ति सा पुत्री चोर्वशी हरेः ।  
शापमुक्ताऽपि तपसा भविष्यति न संशयः ॥४८॥
इत्येवं शम्भ्वनुमता जानकी प्राह पुत्रिकाम् ।  
वत्से त्वयाऽर्थितः कान्तो नारायणः स्वयं प्रभुः ॥४९॥
तपसा तत्तपस्तेऽस्तु सफलं समनोरथम् ।  
प्रापयितुं स्थलीं यत्र तपस्त्वं वै करिष्यसि ॥2.104.५० ॥
शिवराजस्तथा चाऽहं समागच्छाव ईश्वरि ।  
अपेक्षितं गृहाणाऽत्र मुहूर्तं च शुभं तथा ॥५१॥
रक्षार्थं वद दास्यामि भ्रातरं यदि रोचते ।  
तदा प्राह रमा मातर्मम किञ्चिन्न रोचते ॥५२॥
रक्षां मे तपसः कृष्णो रक्षानाथः करिष्यति ।  
वस्तु किञ्चिन्न चेच्छामि वन्यं यद्देहसाधनम् ॥५३॥
शुभो मेऽस्तु हरः साक्षात् कैलासवासकृत् प्रभुः ।  
रक्षा मेऽस्तु सदा माता सती दक्षसुता मम ॥५४॥
रक्षको मे वैष्णवोऽस्तु हनुमान् शम्भुबालकः ।  
साहचर्ये चक्रवाकी योर्वशी मम बालिका ॥५५॥
हिमालयः स्वयं रक्षां करिष्यति ममाऽम्बिके ।  
स्वयं मे रक्षकश्चास्ते वरदोऽपि नरायणः ॥५६॥
नारायणं वरिष्येऽहं मरिष्ये वा हिमालये ।  
साधयिष्ये मनोऽभीष्टं मोक्षयिष्ये तु शापतः ॥५७॥
इत्येवं पूर्वसंस्कारा जगाद मातरं सुता ।  
ततः सा बलवच्चन्द्रे पृष्ट्वा सम्पूज्य मातरम् ॥५८॥
पितरं बान्धवान् बाला स्वसारं च सुहृज्जनान् ।  
सखीजनान् समापृच्छ्य कृतकौतुकमङ्गला ॥५९॥
जटावल्कलवस्त्राढ्या शालग्रामशिलान्विता ।  
अपरिग्रहसर्वस्वा त्यक्त्वा राज्यस्य वैभवान् ॥2.104.६०॥
विघ्नेशं च सतीं सूर्यं नत्वा शिवं नरायणम् ।  
कार्तिकस्यैव पूर्णायां यात्रां चकार कन्यका ॥६१ ॥
चक्रवाक्या सह पुत्री ययौ शीघ्रं विहायसा ।  
तदा वाद्यान्यवाद्यन्त जयशब्दास्तदाभवन् ॥६२॥
सुराणां पुष्पवृष्टिश्च चान्दनी वृष्टिरुत्तमा ।  
पार्षदानामभवच्च सहाया मरुतोऽभवन् ॥६३॥
शकुनान्यभवँस्तत्र व्योम्नि सौभाग्यचिह्निताः ।  
सुरदेव्यश्च मिलिता गच्छन्त्यो बदरीवनम् ॥६४॥
श्वेतो गजश्चतुर्दन्तो मिलितोऽवतरन् दिवः ।  
हनूमान् बालसूर्याभो मार्गे दृष्टिपथं गतः ॥६५॥
यास्यन् काञ्चनगङ्गां सः स्वाश्रमं तु हिमालये ।  
अपृच्छत् कन्यके कुत्र गम्येते वद नोऽधुना ॥६६॥
ममाश्रमे ह्यभक्तानां प्रवेशो नास्ति सर्वथा ।  
रमा प्राह नमस्तेऽस्तु रामनाममहोदधे ॥६७॥
महाभागवतश्रेष्ठ रामप्रिय नमोऽस्तु ते ।  
तापसीनां तपोरक्षाकर भक्त नमोऽस्तु ते ॥६८॥
अभक्ता नास्मि सीताऽस्मि नारायणप्रिया रमा ।  
इयं नारायणपुत्री चक्रवाक्युर्वशी सुता ॥६९॥
सनत्सुजातशापेन चक्रवाकीतनुस्थिता ।  
शापमोक्षणकामेयं तपस्तप्तुं समिच्छति ॥2.104.७०॥
अहं लक्ष्मीः स्वयं चाऽस्मि तथोऽर्थं यामि वानर ।  
हनूमदाश्रमो यत्र त्वास्ते शृङ्गे सुगह्वरे ॥७१॥
यत्राऽऽस्ते काञ्चनगङ्गा कल्पवल्लीसमाश्रया ।  
तत्र यामि तपोऽर्थं ते सन्निधौ हरिलब्धये ॥७२॥
श्रुत्वैवं तु रमावाक्यं हनूमान् मातरं द्रुतम् ।  
ननाम पादयोः शीघ्रमहोभाग्यममन्यत ॥७३॥
शिवराजस्य जानक्या पुत्रीं श्रुत्वा ततस्तरम् ।  
आनन्दं प्राप्तवाँश्चाति सेवावान् किङ्करोऽभवत् ॥७४॥
शङ्करस्य सुतः साक्षाद्धनूमान् वानरोत्तमः । '  
शम्भुपुत्रीं स्वसारं श्रीं ज्ञात्वाऽऽनन्दभरोऽभवत् ॥७५॥
स्वसृपुत्रीमुर्वशीं च ज्ञात्वा तामभ्यनन्दयत् ।  
सर्वाश्रमं नीतवाँस्तत्र कदलीवनशोभितम् ॥७६॥
स्वल्पशृङ्गाधित्यकायां गह्वरे सर्वदा सुखे ।  
कल्पवल्लीसमायुक्ते सर्वसिद्धिसमन्विते ॥७७॥
नर्भये राज्यसदृशे वासं ददौ प्लवङ्गमः ।  
धूनी ददौ तथा वह्निकुण्डं ददौ शुभाश्रयम् ॥७८॥
कमण्डलुं वल्कलानि चासनं जपमालिकाम् ।  
शीतोष्णजलकुण्डानि फलमूलजलानि च ॥७९॥
तथा नारायणमूर्तिं चतुर्भुजां ददौ तदा ।  
तथोपचारसर्वस्वं ददौ स्वस्रे हनूधरः ॥2.104.८० ॥
एवं तद्रक्षिते देशे लक्ष्मीश्चक्रवती तथा ।  
मार्गकृष्णद्वितीयातस्तप आद्यं - जपात्मकम् ॥८१॥
'औं नमः श्रीकृष्णनारायणाय पतये स्वाहा' ।  
मालाभिस्तन्मन्त्रजपं चक्रतुस्तु दिवानिशम् ॥८२॥
स्नानं काञ्चनगङ्गायां सदा त्रिषवणं हि ते ।  
चक्रतुः प्रातरेवैते नत्वा श्रीभ्रातरं कपिम् ॥८३॥
पूजयित्वा हरिं नित्यविधानतस्ततः पुनः ।  
हवनं त्वनले कृत्वा तेपाते सजपं मुदा ॥८४॥
चक्राते मासमात्रं ते कन्दाहारं सकृद् दिवा ।  
रात्रौ भूशयन कृत्वा चक्राते भजनं हरेः ॥८५॥
ततो द्वितीयमासे ते फलाहारं प्रचक्रतुः ।  
तृतीये मासि ते पत्राहारं चक्रतुरादरात् ॥८६॥
चतुर्थे मासि ते पुष्पाहारं चक्रतुरुत्सुके ।  
पञ्चमे मासि मेघाम्बुपानं चक्रतुरम्बरे ॥८७॥
षष्ठे मासि तु बाष्पाणामशनं चक्रतुर्मुदा ।  
सप्तमे चक्रतुः साध्व्यौ कृष्णार्थं पवनाशनम् ॥८८॥
अष्टमे श्वासमात्रेण तस्थतुश्चेतनान्विते ।  
नवमे मासि तरुवत् त्वेकपादेन संस्थिते ॥८९॥
दशमे मासि च तयोर्देहयोः काष्ठतुल्यता ।  
एकादशे ततो मासि वह्निस्तु तपसोद्भवः ॥2.104.९०॥
समुत्थितो महाज्वालश्चात्मशक्त्या भयङ्करः ।  
व्यानशे सर्वतो दिक्षु ब्रह्माण्डे नाशकारकः ॥९ १॥
अणुरूपैश्चातिदाहैर्जावान्तं प्राणनाशकः ।  
आश्चर्यं प्राप हनुमान् रामकृष्णेति वै जपन् ॥९२॥
रक्षायां वर्तते तत्र सेवको हरिभक्तकः ।  
विज्ञाय भगवान् लक्ष्म्यास्तपसश्चातिकाष्ठताम् ॥९३ ॥
उर्वश्याश्चापि तपसः परां काष्ठां विलोक्य च ।  
नारायणः स्वयं तत्र द्रागेव च समाययौ ॥९४॥
पद्भ्यां समाययौ प्रेम्णा पत्न्यास्तपो विलोकितुम् ।  
फलं दातुं तपसश्च तपोऽन्तार्थं समाययौ ॥९५॥
कोटिसूर्यसमं कृष्णं नारायणं विलोक्य च ।  
हनुमान् दण्डवच्चक्रे तथा स्वागतमुत्तमम् ॥९६॥
आसनं मधुपर्कं च पूजनं फलपुष्पकैः ।  
सुनैवेद्यं जलं शीतं ददौ नारायणाय सः ॥९७॥
नैवेद्यं च जलं नैव बुभुजे श्रीनरायणः ।  
यावल्लक्ष्मीश्चोर्वशी च न भुञ्जाते फलं जलम् ॥९८॥
अथ गत्वा सन्निधौ द्रागुवाच परमेश्वरः ।  
अहो लक्ष्म्यास्तथोर्वश्याः कीदृशं तप उत्तमम् ॥९९॥
यद्वर्ष्मणोरनला वै सूर्यसमाः क्षरन्ति हि ।  
ब्रह्माण्डदाहशक्ता वै महाप्रलयसदृशाः ॥2.104.१० ०॥
शापस्य प्रतिकारोऽद्य पूर्णो जातो न शिष्यते ।  
ददाम्याभ्यां बोधयित्वा यदिष्टं सुखदं तयोः ॥१० १॥
इति विचिन्त्य भगवान् हनुमन्तमुवाच ह ।  
याह्येतयोश्चेतनार्थं जलं काञ्चनगाङ्गकम् ॥१०२॥
शीघ्रमानय पात्रेऽस्मिन् मा चिरं कुरु भक्तराट् ।  
इत्युक्त्वा भगवानास्ते क्षणं मौनं समाधिमान् ॥१ ०३॥
इत्येवं राधिके स्वामिकृष्णनारायणः पतिः ।  
नारायणस्वरूपेण फलं दातुं समाययौ ॥१ ०४॥
हेमशालायनाद्यास्तच्छ्रुत्वाऽऽश्चर्यं परं गताः ।  
अचिन्तयन्नहो लक्ष्म्याश्चोर्वश्यास्तप उत्तमम् ॥१ ०५॥
इति श्रीलक्ष्मीनारायणीयसंहितायां द्वितीये त्रेतासन्ताने माता-पित्राज्ञां गृहीत्वा लक्ष्म्युर्वश्योस्तपोऽर्थं हिमालये हनुमदाश्रमगमनं, तपः, वर्षान्ते तपःफलं दातुं तत्र नारायणस्यसाक्षाद्गमनमित्यादिनिरूपणनामा चतुरधिकशत-  
तमोऽध्यायः ॥१०४ ॥
    
