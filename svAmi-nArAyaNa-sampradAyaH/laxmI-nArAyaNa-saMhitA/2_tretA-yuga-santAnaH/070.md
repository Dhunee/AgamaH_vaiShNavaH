+++
title = "०७०"

+++
श्रीराधिकोवाच-  
कथं राजा ज्यामघस्तु पूर्वस्वभावपूरितः ।  
पश्चादाराधनलाभान्मुक्तिमवाप तद्वद् ॥१ ॥
श्रीकृष्ण उवाच-  
शृणु राधे कथां पुरातनीं वैराग्यदायिनीम् ।  
ज्यामघस्य कथयामि बहुजन्मसमुद्भवाम् ॥२ ॥
धनुर्मघस्य तु ऋषेः पुत्रोऽभूत् कौशिकाभिधः ।  
तस्य पुत्रोऽभवन्नाम्ना जाड्यमघो जडाकृतिः ॥३ ॥
न ब्रूते मूर्खवच्चासौ नासौ पश्यति चाऽन्धवत् ।  
एनं माता गृहद्वारि द्योटिकायां प्ररक्ष्य च ॥४ ॥
ययौ जलं समाहर्तुं ग्रामकूपात् तदा खलु ।  
काकाक्षी राक्षसी बालं प्रेङ्खातो विजहार ह ॥५ ॥
सुरूपं कोमलं बालं नीत्वा स्वरक्षसे ददौ ।  
राक्षसो वीक्ष्य पप्रच्छ किमानीतं त्वया प्रिये ॥६ ॥
साऽब्रवीत् बालकश्चाऽयं कौशिकस्याऽऽहृतो मया ।  
राक्षसः प्राह च भद्रे त्वया भद्रं न वै कृतम् ॥७ ॥
समर्थः कौशिकश्चास्मान् तूर्णं शप्स्यति कूपितः ।  
तस्मादेनं तु दोलायां तद्गृहे प्रापय द्रुतम् ॥८ ॥
यद्वा जलाहरणार्थं तन्मात्रा यत्र गच्छति ।  
तत्र स्थापय गत्वैव माता दृष्ट्वा ग्रहीष्यति ॥९ ॥
राक्षसी तूर्णमेवैनं गृहीत्वा वापिकां ययौ ।  
तत्रागतां सतीं दृष्ट्वा बालं त्ववासृजत् पुरः ॥2.70.१ ०॥
साऽपि सती सुतं प्राप्य जलं भृत्वा गृहं ययौ ।  
भाग्यं मत्वा सुतस्येयं ग्रहपूजां व्यधापयत् ॥१ १॥
विघ्नशान्तिं च दानानि कारयामास भावतः ।  
राक्षसीकरयोगेन राक्षसीदुग्धपानतः ॥१२॥
बाले वै राक्षसभावो वर्तते स्पर्शतस्ततः ।  
वर्धितो बालकश्चायं यज्ञसूत्रमवाप ह ॥१३॥
वेदाधीत्यै जाड्यमघो पित्रा गृहे नियोजितः ।  
मूर्खत्वान्न पपाठाऽसौ पिता शिक्षां करोति च ॥१४॥
ताडनादिभयेनाऽसौ कूपे सीम्नि पपात ह ।  
तत्राऽस्त्यामलकीवृक्षः पोषाय फलितोऽभवत् ॥१५॥
भक्षयित्वाऽऽमलकानि कूपे गत्वा जलं शुभम् ।  
पिबत्येव सदा वृक्षमूलेनाऽऽयाति याति च ॥१६॥
वृक्षवल्लीसमाछन्ने कूपे मूलावरोहणे ।  
सुखेनाऽयं वर्तते च बालकोऽज्ञातवर्तनः ॥१७॥
एवं पुष्टोऽभवच्चापि रात्रौ सस्यादिजान्यपि ।  
कणकन्दफलादीनि बहिर्गत्वाऽत्ति नित्यशः ॥१८॥
पित्रादिभिस्ततो ज्ञातं मृतो वा नष्ट एव च ।  
किन्तु माता कदाचिद्वै यज्ञकाष्ठाऽभिलाषुकी ॥१९॥
ययौ त्वामलकीकाष्ठान्यानेतुं सीम्नि तत्र वै ।  
वृक्षशाखाः समागृह्य तीरे करोति सञ्चयम् ॥2.70.२०॥
तावत् कूपे मूलमध्ये क्षुतोऽकस्माद्धि बालकः ।  
क्षुवनं मानुषं श्रुत्वा यावद् द्रष्टुमुपाययौ ॥२१॥
तावत् पुत्रं निजं वीक्ष्य चातिहर्षमुपागमत् ।  
कूपाऽन्तःस्थं सुतं माता विह्वला त्वाजुहाव ह ॥२२॥
सुतः प्रेम्णा मातरं सन्दृष्ट्वा गद्गदतां गतः ।  
कूपादुत्तीर्य मूलैश्च मातुः पादौ ववन्द च ॥२३॥
सा स्वपुत्रं समासाद्य नीत्वा काष्ठानि सत्वरम् ।  
पुत्रयुक्ता ययौ नैजं गृहं पतिं ननाम च ॥२४॥
कथयामास तत्सर्वं चेष्टितं स्वसुतस्य तु।  
ततोऽपृच्छच्च विप्रोऽसौ प्रसन्नः प्राप्य पुत्रकम् ॥२५॥
कथं त्वं निर्गतो गेहात् कथं चाऽद्यापि जीवसि ।  
कथं न वदसि पुत्र हेतुं कथय सर्वथा ॥२६॥
जाड्यमघस्ततः प्राह वृत्तान्तं पूर्वजं निजम् ।  
श्रूयतां कारणं तात येन मूकत्वमाश्रितम् ॥२७॥
अन्धत्वं च जडत्वं च कथयामि यथातथम् ।  
पूर्वमासमहं विप्रो ज्योतिर्विद्धस्तरेखविद् ॥२८॥
नारीणां हस्तरेखाणां परीक्षया प्रसङ्गतः ।  
मोहमाप्तः परदाररुचिश्चाऽऽसं पुनः पुनः ॥२९॥
कदाचिच्च जनैश्चाहं कटुभाषातिरस्कृतः ।  
मृतो ह्युऽद्बन्धनेनाऽहं यमपुरीं ततो गतः ॥2.70.३ ०॥
तस्माद् वर्षसहस्रान्ते भुक्तशिष्टे तदागसि ।  
अरण्ये प्राप्तवान् जन्म व्याघ्रस्य नरदेहवत् ॥३१ ॥
राज्ञा तु बालतो धृत्वा पञ्जरे पूरितस्ततः ।  
बद्धस्य पञ्जरस्थस्य व्याघ्रत्वेऽपि स्थितस्य च ॥३२॥
पूर्वज्ञानं न मे नष्टं कामनाऽपि व्यवर्धत ।  
व्याघ्रोऽहं न च हिंसामि न च क्रौर्यं करोम्यपि ॥३३ ॥
राज्ञा राज्ञ्या समं नित्यमुद्याने विहरामि च ।  
सिंहासनाऽग्रे तिष्ठामि चानुगच्छामि पृष्ठतः ॥३४॥
रमयामि बालवच्च तदुद्याने वसामि च ।  
एवं याते दिने चाऽहं यौवनं प्राप्तवान् यदा ॥३५॥
शान्तो भूत्वा निषीदामि राज्ञ्याः स्नानह्रदान्तिके ।  
राजा राज्ञी यदा स्नातस्तदा पश्यामि भावतः ॥३६॥
राज्ञी स्नान्तीं विहरन्तीं विवस्त्रां च जले मुहुः ।  
तेन मे कामना पूर्वसंस्कारोत्था ह्यभून्मुहुः ॥३७॥
राजा सुदर्शनः स्नात्वा राज्यकार्यार्थमेव तु ।  
ययौ स्वनगरे राज्ञीमुद्याने परिहाय च ॥३८॥
सखीभिः सहिता चेयं मां व्याघ्रं रुचिरं शुभम् ।  
पालितं पुत्रसदृशं रामयामास वै मुहुः ॥३ ९॥
उद्यानेऽहं व्यचरं च ताभिः साकं पुनः पुनः ।  
आरोहन्ति स्म ताः क्वापि मम पृष्ठोपरि द्रुतम् ॥2.70.४०॥
अहं कदाचित् पार्श्वस्थो मुखेन सक्थिचुम्बनम् ।  
करोम्येवं कामना मे राज्ञ्यां व्यवर्धत द्रुतम् ॥४१॥
रात्रौ सखीषु सर्वासु निद्रितासु तदालये ।  
रात्र्याः पर्यङ्कपार्श्वस्थश्चिन्तयामि नृपप्रियाम् ॥४२॥
तां प्रति ववृधे चित्ते पूर्वाभ्यासान्मनोभवः ।  
तस्या अपि मम स्पर्शाद् रजोभावो व्यवर्धत ॥४३॥
मयोक्ता राजपुत्रि त्वं नवयौवनशालिनी ।  
चित्तं हरसि मे राज्ञि वद कामवशं गतः ॥४४॥
साऽब्रवीत्तु मनुष्यायां पशुदेहस्य ते प्रिय ।  
कथमत्राऽऽवयोर्व्याघ्र रतियोग उपैष्यति ॥४५॥
ततोऽवोचमहं राज्ञि! कौशल्येन भविष्यति ।  
अथ सा मां समाश्लिष्य प्रवृत्ता रन्तुमेव च ॥४६॥
तावत् कयाचिद् सख्या चाऽवलोकितोऽहमेव च ।  
द्वारपालान् शनैर्गत्वा सशस्त्रान् सा शशंस ह ॥४७॥
एवं प्रवर्तितां वार्ता श्रुतवान् नृपतिः स्वयम् ।  
राज्ञा तु मारितश्चाऽहं यमलोकं गतोऽभवम् ॥४८ ॥
ततो वर्षशतान्तेऽहं त्वभवं श्वेतगर्दभः ।  
भारवाही जनानां तु कुम्भकारेण योजितः ॥४९॥
तत्रापि पूर्वविज्ञानं सर्वं मे प्रत्यभासत ।  
एकदा तु महीमानाः कुम्भकारस्य चागताः ॥2.70.५०॥
कन्याः स्त्रियः सुरूपाश्च दिनद्वयं स्थितास्ततः ।  
तासामेका सुरूपा च युवती च गृहे पितुः ॥५ १ ॥
गन्तुमैच्छत्पार्श्वसंस्थे ग्रामे क्रोशविदूरके ।  
तामुवाच पतिर्गच्छ आरुह्यैनं सुगर्दभम् ॥५२॥
श्व एवाऽऽगमनं कार्यं न स्थेयं परतस्ततः ।  
इत्येवमुक्ता सा भर्त्रा तन्वी त्वारुह्य गर्दभम् ॥५३॥
ययौ शीघ्रं त्वर्धपथि नदी तत्र समागता ।  
सजला तत्र सा स्नातुं मत्पृष्ठात् समवातरत् ॥५४॥
कुम्भकारोऽपि च सार्थः शौचार्थं प्रययौ तटम् ।  
सर्वैरङ्गैः रूपवतीं चैकलामार्द्रवस्त्रिकाम् ॥९५॥
दृष्ट्वाऽहं जलपानस्य मिषेण सन्निधौ गतः ।  
स्नान्तीं तामुपरि गत्वा पतित्वाऽऽश्लिष्य कामतः ॥५६॥
पूर्वसंस्कारवशगोलिङ्गस्पर्शमकारयम् ।  
दृष्टोऽभवं तदा तस्याः सार्थजनेन वै तदा ॥५७॥
ताडितश्च भृशं यष्ट्या पतितोऽहं जलान्तरे ।  
क्षणादुत्थाय च भयात् प्रद्रुतो दक्षिणामुखः ॥५८॥
ततोऽभिद्रवतः कण्ठे रज्जुदार्ढ्यं गता बहु ।  
गलपाशेनाऽर्धरात्रादभून्मे जीवितक्षयः ॥५९॥
ततोऽस्मि नरके भूयस्तस्मान्मुक्तोऽभवं शुकः ।  
महारण्ये ततो बद्धः शबरेण दुरात्मना ॥2.70.६०॥
पञ्जरे न्यस्य विक्रीतो वणिक्पुत्राय तत्र च ।  
गृहे वसामि सततं युवतीनां समीपतः ॥६ १॥
तास्तरुण्यः पोषयन्ति फलौदनादिभिः सदा ।  
एकदा तु वणिक्पुत्री युवती चन्द्रिकाऽभिधा ॥६२॥
कराभ्यां मां प्रजग्राह रेमे वाचा पुनः पुनः ।  
शयने वक्षसि कृत्वा मां वाचयति गीतिकाम् ॥६३॥
ततोऽहं स्तनयोः स्पर्शात् पूर्वसंस्कारवेगतः ।  
कामभावेन तां गुह्ये पस्पर्शोड्डीय वै मुहुः ॥६४॥
पन्नखैः क्षतमापन्नं जघनं सा चुकोप ह ।  
तताड मां सूक्ष्मयष्ट्या भयाच्च प्रद्रुतस्ततः ॥६ ५॥
दैवात्तस्या दृढं नीवीदोरकं मे गलेऽभवत् ।  
ग्रन्थिर्जाता दृढा तेन क्षणान्मृतोऽभवं ततः ॥६६॥
यमलोके महाकष्टं भुक्त्वा तु वृषभोऽभवम् ।  
चाण्डालस्य गृहे त्वासं काष्ठशकटवाहकः ॥६७॥
वने काष्ठानि चानेतुं दम्पती ययतुस्तदा ।  
मध्याह्ने जलमानेतुं चाण्डालस्तु नदीं ययौ ॥६८॥
चाण्डाली युवती चास्ते छायायां शकटान्तिके ।  
अहं तामलिहं कामात् पूर्वसंस्कारवेगतः ॥६९॥
नदीतीरे सदा त्वेवं काष्ठाऽऽदानार्थमेव तौ ।  
प्रयातः प्रतियातश्च वर्षर्तुस्तत्र चागतः ॥2.70.७०॥
एकदा तु ज्वरव्याप्तोऽभवच्चण्डालको गृहे ।  
चाण्डाली तद्वने याता काष्ठाऽऽनयनहेतवे ॥७१ ॥
पूर्वसञ्चितकाष्ठानि भृत्वा गन्त्र्या ततस्तु सा ।  
जलं पाययितुं मां च नद्यां तत्राऽनयत् ततः ॥७२॥
सा स्नाता रूपसम्पन्ना मया दृष्टा दिगम्बरा ।  
पूर्वसंस्कारभावेन कामो मे हृदि संस्थितः ॥७३ ॥
सा वस्त्राणि परिधाय बद्धं रशनया च माम् ।  
धुरे शकट्या युयुजे योक्त्रेणाऽऽबध्य यावता ॥७४॥
धुरस्याऽग्रे स्थिता चास्ते क्षणं तावदहं तदा ।  
उड्डीय सधुरश्चाऽहं तस्या उपरि चापतम् ॥७५॥
सा मदग्रपदाऽऽघातात् पतिता दूरतस्तदा ।  
अहं योक्त्रेण संयुक्तो गन्त्र्या निम्नेन कर्षितः ॥७६ ॥
चक्राभ्यां निम्नगाभ्यां च प्रक्षिप्तो गर्तके तदा ।  
शकट्या सह पतितोऽगाधे गर्तेवशस्ततः ॥७७॥
योक्त्रेण बद्ध एवाऽस्मि पञ्चत्वमगमं ततः ।  
साऽपि चोत्थाय तु शनैर्गृहं गता हि भामिनी ॥७८॥
ततो निमग्नो नरके धर्मराजानुशासनात् ।  
जातस्तव गृहे तात जातिस्मरोऽस्मि सर्वथा ॥७९॥
तावन्त्येवाऽद्य जन्मानि स्मरामि त्वानुपूर्वशः ।  
पूर्वाभ्यासाच्च दुःखानि प्राप्तान्यति मया ततः ॥2.70.८० ॥
जन्मन्यत्र न वै वच्मि न शृणोमि न कामये ।  
येन पापं भवेत् तत्तु नाचरिष्ये कथञ्चन ॥८१ ॥
मूकत्वे च बधिरत्वे हेतुः पूर्वस्मृतिर्मम ।  
जडत्वेऽपि च विज्ञानं हेतुरेवाऽस्ति नेतरत् ॥८२॥
पापानि घोररूपाणि मनसा कर्मणा गिरा ।  
शुभं वाऽप्यशुभं वापि बन्धनं वा वधोऽपि वा ॥८३॥
पूर्वाभ्यासेन जायन्ते कामनादिकमित्यपि ।  
तस्माद्विज्ञानवान् जानन् तत्र मुह्यति नैव तु ॥८४॥
पौर्विकीं तु यदा जातिं स्मरत्यत्र तु मानवः ।  
तदा स तेभ्यः पापेभ्यो निवृत्तिं हि गमिष्यति ॥८५॥
दानं तपोऽध्ययनं च स्तेयं पापं यशो वृषः ।  
अर्थो ज्ञानं चाग्निदाहः पूर्वाभ्यासवशा हि ते ॥८६॥
अहिंसा भगवद्भक्तिः स्थैर्यं शान्तिश्च कामना ।  
क्लेशस्तापो मिथुनाप्तिः पूर्वाभ्यासवशा हि ते ॥८७॥
स्नेहः प्रकृतिरास्तिक्यं सेवा विद्या कला धनम् ।  
कुटुम्बिता गुरुः शिष्यः पूर्वाभ्यासवशा हि ते ॥८८॥
तस्माद् यामि वनं तात शुभार्थं पापनुत्तये ।  
इत्युक्त्वा च ययौ नत्वा वनं जाड्यमघस्ततः ॥८९॥
कुरुक्षेत्रं गतः पूर्वं ततो बदरिकाश्रमम् ।  
तपश्चकार बहुधा राधिके पापनुत्तये ॥2.70.९ ०॥
कालेन निधनं प्राप्तो गङ्गायां तु तदा पुनः ।  
तपोभिः क्षीणपापः स पुण्यवार्धिः सवासनः ॥९ १॥
गौर्जरे श्रीनगरेऽयं रजिपुत्रोऽभवत्ततः ।  
कर्कमघस्य राज्ञः स ज्यामघो धार्मिकः शुचिः ॥९२॥
पशुजातीयसंस्कारास्तापसी प्रकृतिस्तथा ।  
नारायणस्य भक्तिश्च ज्यामघेऽपि तदाऽभवन् ॥९३ ॥
जातिस्मरोऽभवद् राजपुत्रो वक्ति न किञ्चन ।  
न शृणोति न हसति न चित्तं विदधाति च ॥९४॥
निर्मनस्को भोजनं च भुङ्क्ते पाति जलं तथा ।  
वस्त्रालङ्कारभूषादि धत्ते निर्मानसो यथा ॥९५॥
राज्यं च राज्यभोगाश्च द्रव्यं भृत्याश्च किङ्कराः ।  
दासा दास्यो गजाश्वाश्च सर्वं त्वस्य समं ह्यभूत्॥९६ ॥
शय्या पुष्पमयी चापि पृथ्वी रूक्षाऽस्य वै समा ।  
मिष्टं मृष्टं सुगन्धाढ्यं भोज्यं रूक्षं च वा समम् ॥९७॥
प्रशंसा चाऽप्रसंशा वा मानं तिरः समं तथा ।  
नमस्कारोऽथवा पृष्ठकारोऽस्य समतां गतः ॥९८॥
एवं वै वर्तमानस्य यौवनं समुपागतम् ।  
पित्रा सुयोजितश्चायं विवाहेन गृहाश्रमे ॥९१॥
का पत्नी कः पतिश्चेति जिज्ञासाऽस्य न विद्यते ।  
कः कामः कश्च सङ्कल्पः का रतिर्विरतिस्तथा ॥2.70.१०० ॥
समं चाऽस्याऽभवत् सर्वमेकदा दयिता पतिम् ।  
प्रपच्छ कारणं तस्मै औदासीन्ये निशान्तरे ॥१० १॥
ततः स राधिके स्मृत्वा पत्नीं जगाद शान्तितः ।  
यत्क र्तव्यं भवेदत्र मानवे दुर्लभे शुभम् ॥१ ०२॥
इति श्रीलक्ष्मीनारायणीयसंहितायां द्वितीये त्रेतासन्ताने पूर्वस्वभावानुवर्तनं जाड्यमघदृष्टान्तेन षड्भिर्जन्मभिर्विवेचितमित्यादिनिरूपणनामा सप्ततितमोऽध्यायः ॥७० ॥
    
