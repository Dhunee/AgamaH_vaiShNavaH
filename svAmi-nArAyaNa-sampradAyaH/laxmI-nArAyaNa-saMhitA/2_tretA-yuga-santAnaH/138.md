+++
title = "१३८"

+++
श्रीकृष्ण उवाच-  
शृणु त्वं राधिके ऽनादिश्रीहरिः पुरुषोत्तमः ।  
देवायतनकं भक्तं ततो यदाह वच्मि ते ॥१ ॥
प्रासादस्य प्रमाणेन कर्तव्यो मण्डपः शुभः ।  
प्रासादमूलकर्णाप्तसूत्रेण कोलिकी यथा ॥२ ॥
चतुष्की मण्डपश्चाऽपि कर्तव्याः शिखरं तथा ।  
गूढो वाऽनावृत्तश्चैकद्वारो वाऽथ त्रिद्वारकः ॥३ ॥
प्रासादाग्रे सुकर्तव्यो मण्डपो देवतागृहे ।  
मण्डपस्योत्तरे दक्षे पूर्वे रूपचतुष्किकाः ॥४ ॥
नृत्यमण्डपः कर्तव्यः कर्तव्यश्च बलाणकाः ।  
सार्धैकायतभागो वै प्रासादाच्छोभनो मतः ॥५ ॥
चतुष्किकायुतः कार्यो द्विगुणः सुमहानिति ।  
मण्डपोपरि घूम्मटश्चायतदीर्घप्रमाणवान् ॥६ ॥
उच्छ्रायाढ्यश्चार्धगोलाकारः कर्तव्य एव तु ।  
अष्टांशो मण्डपः श्रेष्ठो भित्तिभिश्चापि वर्तितः ॥७ ॥
सोपानतोरणाढ्यश्च मकरास्यजलस्रवाः ।  
गवाक्षा जालकयुक्ता यद्वा निर्जालका मताः ॥८ ॥
मूलप्रासादके जङ्घामेखलापीठकादयः ।  
यथा स्युर्वै तथा कार्या मण्डपे चैकसूत्रगाः ॥९ ॥
दलेनार्धेन पादेन दलानां निर्गमा मताः ।  
मण्डपं नवभागं च कृत्वा भागचतुष्टयम् ॥2.138.१ ०॥
मध्यशालात्मकं ग्राह्यं पदं कर्तव्यमेव च ।  
रङ्गभूमिर्विचित्रा च सशोभा वै पदात्मिका ॥११ ॥
चतुष्षष्टिस्तम्भयुक्तो मण्डपो मे प्रियः सदा ।  
एकविंशतिसोपानाः कर्तव्या मण्डपाग्रतः ॥१२॥
हस्त्यश्वगारुडरूपैः शोभाढ्या मणिभिस्तथा ।  
पार्श्वे चतुष्किकाः कार्याः शोभना योग्यविस्तराः ॥१३ ॥
नव चतुष्किकाः कार्याः शोभना अपि सर्वतः ।  
बहुवितानशोभाढ्याश्चित्रशोभान्विताः शुभाः ॥१४॥
आक्षरब्रह्मनामा वै मण्डपो मम सुप्रियः ।  
युग्मस्तम्भः प्रकर्तव्यो न त्वेकीसङ्ख्यया क्वचित् ॥१५॥
कादम्बः कमलाकारः सूर्यमुखाकृतोऽपि च ।  
चान्द्रो वा मण्डपो बोध्यश्चेन्द्रधनुःसमोऽपि च ॥१६॥
जगतीमण्डपौ भद्रमानेन निर्गमे मतौ ।  
प्रतोल्या जगती चापि भद्रवन्निर्गमे मता ॥१७॥
अग्रे कार्याः प्रतिहारा मुख्यमूर्तेस्तु पार्श्वयोः ।  
नरपीठस्य चोर्ध्वात्तु यावद्भरणीमस्तकम् ॥१८॥
पदानि दशसार्धानि कर्तव्यानि ततः परम् ।  
एकभागं राजसेनं द्विभागा वेदिका मता ॥१ ९॥
अर्धभागाऽऽसन्नपटः स्तम्भो भागचतुष्टयः ।  
अर्धभागं भरणं च चरुस्त्वेकांशकस्तथा ॥2.138.२०॥
सार्धैकभागः पाटश्च छाद्यकं तु ततः परम् ।  
कम्मानिकास्तथा कार्यास्तोरणादिसुरूपिकाः ॥२ १ ॥
रङ्गमण्डपपूर्वे च कार्या नृत्यस्य मण्डपाः ।  
कथाया मण्डपाः कार्या होमस्य मण्डपास्तथा ॥२२॥
उद्यापनस्य च कार्या मण्डपा रासमण्डपाः ।  
वास्तुवेधो न वै कार्यः स्तम्भवेधोऽपि नैव च ॥२३॥
स्तम्भस्थौल्यं दशांशाद्वै चतुर्दशांऽशकाऽवधिम् ।  
प्रासादस्थौल्यसापेक्षं पाषाणदृढतानुगम् ॥२४॥
प्रासादे त्वेकहस्ते तु स्तम्भः स्याच्चतुरङ्गुलः ।  
द्विहस्ते चाङ्गुलाः सप्त त्रिहस्ते नव चाङ्गुलाः ॥२५॥
ततो द्वादशहस्ते च प्रतिहस्तं द्वयाऽङ्गुलौ ।  
सपादाऽङ्गुलवृद्धिश्च यावत्षोडशहस्तके ॥२६॥
अङ्गुलिकाभिवृद्धिश्च चत्वारिंशत्करावधिम् ।  
पञ्चाशत्करपर्यन्तं पादोनाङ्गुलिकाऽधिका ॥२७॥
स्वस्तिका मस्तके भद्रयुताऽष्टास्राश्च स्तम्भकाः ।  
मूर्तिपत्रसुवल्ल्याढ्या भद्रयुक्कम्भिकास्तथा ॥२८॥
भरणे वल्लिकायुक्ताश्चरवः किन्नरान्विताः ।  
मम वै मन्दिरं सप्तशिखरं कार्यमुत्तमम् ॥२९॥
तदग्रे कोलिका बोध्या तदग्रे गूढमण्डपः ।  
ततो नृत्यमण्डपश्च ततः सभाख्यमण्डपः ॥2.138.३ ०॥
ततो वै रूपचोकी च ततः सोपानकानि च ।  
षट्पञ्चाशद्दक्षभारो षट्पञ्चाशच्च वामके ॥३ १॥
मन्दिराणि च कार्याणि पत्नीनां मम सर्वतः ।  
मध्यमन्दिरके चाऽहं पार्श्वेषु षट् प्रपत्निकाः ॥३२॥
मण्डपेषु घूम्मटेषु भूमिकाः सप्त सप्त च ।  
रासतोरणवेद्यादियुताः कार्याः सुशोभनाः ॥३३॥
पश्चिमे रथशाला च दक्षिणे मठशालिकाः ।  
उत्तरे सूदशाला च पूर्वे चायुधशालिका ॥३४॥
वायौ कोष्ठागारकं चाग्निकोणे तु महानसः ।  
ईशाने पुष्पशाला च नैर्ऋत्ये पात्रशालिका ॥३५॥
पश्चिमे जलशाला च ह्युपरि वाचनालयः ।  
कर्तव्या अपि सापेक्षा आलया मन्दिराऽभितः ॥३६॥
द्वारोच्छ्रायस्य त्रिभागे भागद्वयं तु जालकम् ।  
गवाक्षाश्च तथा कार्या ह्रस्वा वा समस्तकाः ॥३७॥
मण्डपोपरि चाष्टास्रं तदूर्ध्वे षोडशास्रकम् ।  
तदूर्ध्वे घूम्मटो गोलश्चायताऽऽर्धोर्ध्वमानतः ॥३८॥
उच्छ्रये षष्ठिभागान् वै कृत्वा तत्रादिमेषु वै ।  
कर्णदर्दरिकाः सप्तभागे समोच्छ्रनिर्गमाः ॥३९॥
चतुर्भागे रूपकण्ठो द्व्यंशे निर्गमवान्मतः ।  
विद्याध्राः षोडश कार्याश्चतुर्विंशतिहस्तिनः ॥2.138.४०॥
विद्याधरपृथुत्वेन सप्तांशे निर्गमो मतः ।  
तदूर्ध्वे चित्ररूपाश्च नर्तिका रासनर्तनाः ॥४१ ॥
आद्यास्ते सार्धषड्भागा द्वितीयाः षड्विभागिकाः ।  
पञ्चभागास्ततः कोलाः सार्धचतुर्गवालकम् ॥४२॥
मध्यगोलवितानं तु कथाचमत्कृतिप्रभैः ।  
सङ्गीतगीतनृत्यादिपुत्तलैरेव शोभितम् ॥४३ ॥
जीवलोकेश्वरलोकब्रह्मलोकादिचित्रकैः ।  
शोभिता रत्नगर्भाश्च सूर्यवर्णा वितानकाः ॥४४॥
साभरणं प्रकर्तव्यं प्रथमं भागषट्कके ।  
द्वितीयाद्यानि तान्येव चतुर्भागविवृद्धितः ॥४५॥
कर्तव्यानि पञ्चविंशतिसाभरणानि क्रमात् ।  
प्रथमे पञ्चघण्टाश्च कर्तव्यास्त्वतिशोभनाः ॥४६ ॥
द्वितीयादौ चतुर्वृद्ध्या कारणीयास्तदुत्तरे ।  
वामे दक्षे तु भद्रार्धे रक्षार्धे नवघण्टकम् ॥४७॥
रथिकाऽऽयतताऽर्धे च भागे तु रथिकोपरि ।  
घण्टाः कूटाः प्रकर्तव्यास्ततो वै कलशो भवेत् ॥४८॥
प्रथमा घण्टिका कार्या पञ्चकलशशोभना ।  
एवं त्वेकीसङ्ख्ययाऽपि चाग्रे कार्याः सुघण्टिकाः ॥४९॥
एकद्वित्रिचतुःपञ्चषट्कसप्तपदान्तरे ।  
प्रासाददेवतायाश्च वाहनस्य चतुष्किका ॥2.138.५०॥
कर्तव्या वाहनस्थानरूपा सुशोभना शुभा ।  
देवमूर्तेर्नवभागा आपादशिखमेव तु ॥५ १ ॥
कर्तव्याः पञ्चषट्सप्तभागान्तो वाहनोच्छ्रयः ।  
यद्वा वाहननेत्रे च गुह्यनाभिस्तनोच्छ्रये ॥५२॥
समरेखे भवेतां च तथोच्छ्रयं तु वाहनम् ।  
यद्वा पादकटिजानुसमरेखं तु वाहनम् ॥५३ ॥
शिवलिङ्गस्य वाहस्तु जलाधारीसमुच्छ्रयः ।  
सूर्यवाहः स्कन्धरेखासमौ देवस्य वै मतः ॥५४॥
मुख्यप्रासादपरितः प्रासादा गर्भसङ्ख्यया ।  
गर्भं धृत्वा ततः कार्या नाभिवेधं न कारयेत् ॥५५॥
ब्रह्मविष्णुशिवसौधः पूर्वपश्चिमकाऽऽननः ।  
नगराभिमुखा देवाः शुभाः क्षेमकराः सदा ॥५६॥
पराङ्मुखाः पुरं घ्नन्ति सर्वास्यास्त्रिसुराः शुभाः ।  
गणेशो भैरवश्चण्डी नकुलीशो नवग्रहाः ॥५७॥
मातरश्च कुबेरश्च दक्षिणाभिमुखाः शुभाः ।  
नैर्ऋत्यदक्षिणमुखो हनुमान् नान्यदेवता ॥५८॥
प्रासादगर्भतृतीयभागेन प्रतिमोत्तमा ।  
दशभागेन हीना या मध्यमा सा प्रकीर्तिता ॥५९॥
पञ्चभागेन हीना या कनिष्ठा स्वस्तिकासना ।  
द्वारोच्छ्रायनवभागे भागोर्ध्वैक विहाय च ॥2.138.६०॥
शिष्टाष्टभागके चतुर्भागोच्छ्राया शुभा मता ।  
चतुर्भागावषं तु सिंहासनं मतं तथा ॥६ १ ॥
यद्वा द्वारोच्छ्रयस्यैव द्वात्रिंशद्भागकेषु तु ।  
ऊर्ध्वं चतुष्टयं त्यक्त्वाऽष्टाविंशतिप्रभागके ॥६२॥
सिंहासनं च प्रतिमा चतुर्दशे चतुर्दशे ।  
सिंहासनं त्रयोदशे मूर्तिः पञ्चदशे स्मृता ॥६३ ॥
सिंहासनं पञ्चदशे मूर्तिस्त्रयोदशे स्मृता ।  
सिंहासनं द्वादशे चेत् प्रतिमा षोडशांऽशके ॥६४॥
प्रासादे एकहस्ते तु मूर्तिरेकादशाङ्गुला ।  
दशाङ्गुला वर्धनीय यावद्धस्तचतुष्टयम् ॥६५॥
द्व्यङ्गुला वर्धनीया च यावद्वै दशहस्तकम् ।  
अर्धाङ्गुलं वर्धनीया पञ्चाशदङ्गुलावधिम् ॥६६॥
मध्या दशांशहीना स्यात् कनिष्ठा तद्दशांशहा ।  
सुप्ता मूर्तिर्गर्भगेहे सप्तभागेषु पञ्चगा ॥६७॥
द्वौ भागौ वर्जनीयौ च शयनस्था सुखप्रदा ।  
प्रासादगर्भखण्डौ द्वौ द्वारखण्डं विहाय च ॥६८ ॥
शेषखण्डे पच्चभागाः कर्तव्या आसनार्धकाः ।  
भित्तिलग्ने प्रथमे तु भागे यक्षादिकासनम् ॥६९॥
द्वितीये तु विभागे स्युः सर्वदेवासनानि वै ।  
तृतीये तु विभागे वै ब्रह्मविष्णुहरासनम् ॥2.138.७०॥
पञ्चमांशे यवमात्रमीशान्यां तु शिवासनम् ।  
प्रासादानां तु सर्वेषां विभागो गर्भतो मतः ॥७ १ ॥
गर्भस्य मध्यभागाद्धि क्रमाद् देवासनानि वै ।  
चतुरस्राण्यायतान्यायतवृत्तानि वै तथा ॥७२॥
यथायोग्यानि कुर्याच्च वृत्तान्यष्टास्रकाण्यपि ।  
भित्तिगानि मण्डलानि त्वष्टाविंशतिरेव वा ॥७३ ॥
मध्ये शिवो द्वितीये तु मण्डले विश्वसृड् भवेत् ।  
नकुलीशस्तृतीये सावित्री चतुर्थके मता ॥७४॥
रुद्रमूर्तिः पञ्चमे च षष्ठे स्वामी तु कार्तिकः ।  
ब्रह्मा तु सप्तमे वासुदेवोऽष्टमे तु मण्डले ॥७५॥
जनार्दनस्तु नवमे दशमे विश्वदेवताः ।  
अग्निरेकादशे चापि द्वादशे भास्करस्तथा ॥७६ ॥
दुर्गा त्रयोदशे चतुर्दशे विघ्नेश आदृतः ।  
नवग्रहाः पञ्चदशे षोडशे मातृदेवताः ॥७७॥
सप्तदशे गणाश्चापि भैरवोऽष्टादशे मतः ।  
क्षेत्रपाला नवदशे यक्षराजस्तु विंशके ॥७८॥
हनुमानेकविंशे च भगो द्वाविंशके तथा।  
त्रयोविंशेऽपरदेवाश्चतुर्विंशे तु दैत्यकः ॥७९॥
पञ्चविंशे राक्षसश्च षड्विंशे तु पिशाचकः ।  
सप्तविंशे भूतवर्गोऽष्टाविंशे रिक्तमेव च ॥2.138.८० ॥
तत्तत्पत्नीभृत्यदासीकुटुम्बभक्तसेविताः ।  
यथायोग्यं स्थापनीया देवा स्वस्वालये सदा ॥८ १ ॥
गजासनं च वा सिंहासनं हंसासनं तथा ।  
विमानं मुक्तधार्यं वा सछत्रं चोत्तमोत्तमाम् ॥८२॥
शैवलिङ्गं यादृशं तु तादृशं योनिकासनम् ।  
योनिस्त्वष्टादशभागा कर्तव्योच्छ्रयमानतः ॥८३ ॥
कणः स्यात् सार्धभागेन पट्टिका चार्धभागिका ।  
द्वितीया पट्टिका तुल्या स्कन्धस्त्रिभागकः स्मृतः ॥८४॥
अर्धभागा पट्टिकान्या चान्तरपत्रं तु सार्धके ।  
अर्धभागा पट्टिकान्या द्विभागः कर्णकस्तथा ॥८५॥
अर्धभागा पट्टिकान्या सार्धभागं तु पत्रकम् ।  
अर्धभागा पट्टिकान्या त्रिभागः स्कन्ध एव च ॥८६॥
पट्टिकाद्वयमेवापि त्वर्धद्वयप्रभागके ।  
सार्धभागः कर्णकश्च ततो लिङ्गस्य दर्शनम् ॥८७॥
यद्द्रव्यं तु भवेल्लिङ्गं तद्द्रव्या योनिका मता ।  
चतुरस्रा वर्तुला समेखला बहुकोणिका ॥८८॥
लिङ्गस्थौल्यं मापनीयं सूत्रेण परिधिर्हि सः ।  
सूत्रायतायतं कार्यं पीठं वै विस्तृतं तु तत् ॥८९॥
सूत्रं भागत्रयं कार्यं द्विभागे योनिका मता ।  
भागैके शिवलिङ्गं चोच्छ्रये बोध्यं सदा बुधैः ॥2.138.९० ॥
लिङ्गात् प्रणालं सूत्रेण प्रमीतं निर्गमे मतम् ।  
सूत्रदीर्घं द्वयमेव योनिलिङ्गं तु नाधिकम् ॥९१ ॥
अपूर्णअपूर्णशिरसोर्ध्वाद्वै लिङ्गप्रवेश इष्यते ।  
कोष्ठलाद्वा प्रपूर्णाद्वै लिङ्गप्रवेश ऊर्ध्वतः ॥९२॥
प्रणालं चोत्तरे वामे गुप्तं चण्डमुखे पतेत् ।  
बहुदेवेषु प्रणालं जगत्यां वै चतुर्दिशि ॥९३॥
षड्भागा द्वारशाखायाः कार्या वै पञ्चमे शुभे ।  
लक्ष्मीनारायणादीनां दृष्टिः कार्या शुभा सदा ॥९४॥
तृतीयांशे शिवमूर्तेः श्रीशेषशायिनोऽपि च ।  
अष्टभागां द्वारशाखां विभज्यैकं तथाऽष्टकैः ॥९५॥
चतुःषष्टिर्भवत्येवं भागानां तत्र सर्वथा ।  
एकीभागे देवदृष्टिर्न तु युग्मे विनिर्णयः ॥९६॥
एकी द्वात्रिंशदंशेषु देवदृष्टिर्विधीयते ।  
युग्मांशा देवदृष्ट्यर्थं निषिद्धा एव हानिदाः ॥९७॥
दृष्टिदोषविपाकेन स्थाननाशो धनक्षयः ।  
दृष्टिदोषहतं यद्यन्न पुनश्च प्ररोहति ॥९८॥
ऊर्ध्वदृष्ट्या द्रव्यनाशो भोगहानिरधःस्थया ।  
समदृष्टिः सुखदाऽस्ति सर्वकाले यथायथम् ॥९९॥
चतुःषष्टिप्रभागेषु प्रथमे त्वादितत्त्वकम् ।  
सृष्टिस्तृतीये तत्त्वं च पञ्चमेष्टिस्तु सप्तमे ॥2.138.१० ०॥
आयुस्तु नवमे चैकादशे लक्षं मतं तथा ।  
विज्ञं त्रयोदशे पञ्चदशे प्राज्ञं मतं तथा ॥१०१ ॥
शान्तितत्त्वं सप्तदशेऽव्यक्तं नवदशे तथा ।  
व्यक्ताऽव्यक्तं त्वेकविंशे त्रयोविंशे तु व्यक्तकम् ॥१ ०२॥
पञ्चविंशे शेषनागः सप्तविंशे शयी हरिः ।  
नवविंशे तु गरुडस्त्वेकत्रिंशे तु मातरः ॥१ ०३॥
त्रयस्त्रिंशे कुबेरश्च पञ्चत्रिंशे वराहकः ।  
सप्तत्रिंशे ह्युमारुद्रौ नवत्रिंशे तु बुद्धकः ॥१ ०४॥
एकचत्वारिंशकेऽजस्त्रिचत्वारिंशके ततः ।  
दुर्वासा नारदोऽगस्त्यस्त्रयस्तेऽन्ये महर्षयः ॥१ ०५॥
पञ्चचत्वारिंशके श्रीलक्ष्मीनारायणादयः ।  
सप्तचत्वारिंशके च धाता ततोऽथ देवता ॥१०६ ॥
नवचत्वारिंशके च शारदा च गणेशकः ।  
एकपञ्चाशदङ्के च ब्रह्मा पद्मासने स्थितः ॥१ ०७॥
त्रिपञ्चाशत्तमे सिद्धिर्हरसिद्धिस्तथाऽपराः ।  
पञ्चपञ्चाशत्तमेऽजो विष्णुः सूर्यो विरागिणः ॥१ ०८॥
सप्तपञ्चाशत्तमे तु शुक्राचार्यः परे यथा ।  
नवपञ्चाशत्तमे चण्डिका चान्याश्च देविकाः ॥१ ०९॥
एकषष्टितमे देवा भैरवाद्याः प्रकीर्तिताः ।  
त्रिषष्ट्यां वेतालकाद्यास्तत्परं शून्यमेव तु ॥2.138.११ ०॥
अर्चायाः पादयोः कट्यां वा दृष्टिर्वाहनस्य तु ।  
एवं स्थानप्रतिष्ठानात् पुरुषार्थचतुष्टयम् ॥१११ ॥
वैपरीत्ये विपरीतं फलं वै राधिके! भवेत् ।  
क्षयकृत् श्रीहरिं प्राह देवायतनकं मुनिम् ॥११ २॥
इति श्रीलक्ष्मीनारायणीयसंहितायां द्वितीये त्रेतासन्ताने प्रासादरूपेमण्डपघूम्मटसिंहासनतद्देवादितत्तदंशप्रमापणादिनिरूपणनामाऽष्टत्रिंशदधिकशततमोऽध्यायः ॥१३८ ॥
    
