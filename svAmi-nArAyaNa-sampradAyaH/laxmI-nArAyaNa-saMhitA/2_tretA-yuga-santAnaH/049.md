+++
title = "०४९"

+++
श्रीराधिकोवाच-  
कथं कान्त! सुषुम्णाद्याः कृष्णनारायणेन वै ।  
लोमशस्याऽऽश्रमे स्थातुं नाज्ञप्ताः स्वीकृता अपि ॥१ ॥
श्रीकृष्ण उवाच-  
द्वासप्ततिसहस्राणि कन्याश्चान्यास्तु वेधसः ।  
ता मानस्यः समिच्छन्ति कृष्णं कान्तं परेश्वरम् ॥२ ॥
सत्यलोके वसन्ति स्म प्रतीक्षन्ते स्म भावतः ।  
तिस्रोऽग्रजाः समेष्यन्ति दृष्ट्वा कृष्णनरायणम् ॥३ ॥
वयं ताभिः समं तत्र गमिष्यामो विलोकितुम् ।  
कृष्णनारायणं सेविष्यामहेऽनादिमाधवम् ॥४ ॥
इतिप्रतीक्षमाणानामानयनार्थमेव ताः ।  
न निरुद्धा इदानीं वै स्थातुं श्रीलोमशाश्रमे ॥५ ॥
ब्रह्मणा प्रेषिताः कृष्णो रक्षयिष्यति ताः पुनः ।  
अथ ताः स्वविमानेन पश्चिमां दक्षिणां दिशम् ॥६ ॥
समुद्रं च तथा द्वीपानब्रिक्तान् सुप्रदेशकान् ।  
पश्यन्त्यो व्योममार्गेण प्रदक्षिणेच्छयोत्तरम् ॥७ ॥
यान्त्यः प्रददृशुर्देशं चाब्रिक्तं सुमहत्तरम् ।  
पुनः पुनः परावृत्य व्योम्ना यानेन निर्भयाः ॥८ ॥
आरबीजं महाद्वीपं रणं दृष्ट्वा ततोऽग्रतः ।  
रक्तं च वारिधिं दृष्ट्वा भूमौ नारायणीं नदीम् ॥९ ॥
वीक्ष्य दक्षिणभागे च रुद्रबाष्पं सरोवरम् ।  
तथा विज्ञतुरीयाख्यं दृष्ट्वा श्रेष्ठं सरोवरम् ॥2.49.१ ०॥
तुङ्गानीकसरश्चापि तथा न्याससरोऽपि च ।  
दृष्ट्वा लिङ्गरसाद्रिं च द्राक्षाबीजं च पर्वतम् ॥१ १॥
कालहरिं रणं दृष्ट्वा उमाशम्भुगिरिं तथा ।  
कर्माङ्गीं च नदीं दृष्ट्वा कर्मघ्नं पर्वतं तथा ॥१२॥
चण्डसरस्ततो दृष्ट्वा वीक्ष्य नष्टजरां नदीम् ।  
सहरिहरसञ्ज्ञं च रणं विलोक्य वै ततः ॥१ ३॥
अतलेष्टं पर्वतं च तन्मुखं पर्वतं तथा ।  
त्रिराशिपर्वतं दृष्ट्वा लीलाबीजरणं तथा ॥१४॥
श्रीरमाया रणं दृष्ट्वा तुरुराज्यं विलोक्य च ।  
कश्यपायनवार्धि च दृष्ट्वा चोरलपर्वतम् ॥१५॥
पश्चिमे च कुकेशाद्रिं नीलाब्धिं प्रविलोक्य च ।  
नीपरां च नदीं कार्पन्थायनं चापि पर्वतम् ॥१६॥
दीनयूपां नदीं दृष्ट्वा दृष्ट्वा च ऐलपर्वतम् ।  
ईपीनासनशैलं च शारदीद्वीपमित्यपि ॥१७॥
मध्यवाधिं विलोक्यैव पितृनिजं च पर्वतम् ।  
तेगिरां च नदीं वीक्ष्य देशान् समुद्रमध्यगान् ॥१८॥
लुक्वारां च नदीं सेनानदीं वीक्ष्य च खाडिकाम् ।  
जरामौनप्रदेशं च बालयमप्रदेशकम् ॥१ ९॥
ईङ्गद्वीपं तथा चायद्वीपं विलोक्य खाडिकाम् ।  
कोटद्वीपं स्वेदद्वीपं फेनद्वीपं ततः परम् ॥2.49.२०॥
पिष्टवर्गान् विलोक्याऽथ गिरीनपृथिवीं तथा ।  
आलीशामृतपृथिवीं दिवोनद्वीपकादिकान् ॥२ १ ॥
विलोक्य खाडिकाद्वीपान् विक्तुरीयभुवं ययुः ।  
खाडीमुत्तीर्य च ततो विविशुश्चोत्तरान् कुरून् ॥२२॥
तेषु महाबृहत्सरो महत्सुल्वभिधं सरः ।  
अयाबाष्कं सरो दृष्ट्वा विनिपागच्छकं सरः ॥२३॥
हट्टासनं समुद्रं च द्विफेनद्वीपमित्यपि ।  
लम्बोदरादिपृथिवीं सूपर्युपरिकं सरः ॥२४॥
सन्तलुयीप्रदेश च अतलान्तप्रदेशकम् ।  
माक्षिकाऽखातमुल्लङ्घ्य क्युबाद्वीपं विलोक्य च ॥२५॥
वर्गिद्वीपान् विलोक्याऽथ ग्रीयानामप्यलोकयन् ।  
आमार्जुनां नदीं वीक्ष्य शान्तारामप्रदेशकम् ॥२६॥
ब्राह्मीलां पृथिवीं वीक्ष्य समैक्षन्त परैनसाम् ।  
आर्जयन्तीप्रदेशाँश्च कोकद्वीपौ व्यलोकयन् ॥२७॥
ग्राहामं चारकोटं च वीक्ष्य चान्तार्किवर्तुलम् ।  
जलप्रस्तरदेशाँश्च वीक्ष्य भूगुह्यबिन्दुकम् ॥२८॥
परावृत्य तिरोदेवं पट्टोगानां व्यलोकयन् ।  
चील्लिकां पेरुकां पृथ्वीं पन्नाम्नीं निर्झरां तथा ॥२९॥
माक्षिकं भूतलं वीक्ष्य निम्नफोर्नां विलोक्य च ।  
क्वीटनाद्रिं रोकिशैलम् इलासनं च पर्वतम् ॥2.49.३० ॥
रङ्गिलं पर्वतं वीक्ष्य अलांशुकां च भूमिकाम् ।  
द्विरिङ्गं चाब्धिमुत्तीर्याऽलोकयन् कामचाटकम् ॥३ १ ॥
कालिमां सरितं यामां बीनां तन्द्राप्रदेशकान् ।  
यानेशीं च नदीम् ओबीं नदीं वीक्ष्य ततः परम् ॥३२॥
उरलं पर्वतं वीक्ष्य नावद्वीपं विलोक्य च ।  
फियोजानासनद्वीपान् स्फीतवर्गान् विलोक्य च ॥३३॥
स्कन्दनाभमहाशैलं श्वेतवार्धिं विलोक्य च ।  
देवीनां सरितं वल्गां नदीं वल्गाख्यपर्वतान् ॥३४॥
उरलं च सरो दृष्ट्वा बालकृष्णसरस्तथा ।  
श्वेतरक्तप्रदेशांश्च दृष्ट्वा सावरियारणम् ॥३५॥
दृष्ट्वा किम्पुरुषं देशं द्विकलं च सरोवरम् ।  
वीक्ष्य प्रभालुनाद्रिं च स्तेनावासं च भूभृतम्॥३६॥
अक्षोढावार्धिमालोक्य जलपानादिभूमिकाः ।  
पिशङ्गवार्धिमालोक्य अक्षिगं पर्वतं तथा ॥३७॥
गोपीरणं विलोक्याऽथ आपतायिकपर्वतम् ।  
त्रियानासनशैलं च कुनलीनं च पर्वतम् ॥३८॥
कारुकोरं पर्वतं च चिपिङ्गदेशमुज्ज्वलम् ।  
अङ्गशिक्षाङ्गसरितं वीक्ष्य शिक्षाङ्गिकां नदीम् ॥३ ९॥
फुल्लिपानद्वीपान् दृष्ट्वा द्वीपाँश्च वारणीयकान् ।  
वीक्ष्य द्वीपं नवगीतिं वीक्ष्य द्वीपान् समुद्रजान् ॥2.49.४०॥
उष्णालयाऽभिधां पृथ्वीं व्यलोकयन् विहायसा ।  
चाटदेशं दिवादिक्पर्वतान् वीक्ष्य ततश्च ताः ॥४१॥
ओकद्वीपं नवजीवद्वीपं वीक्ष्य समुद्रगौ ।  
वीक्ष्य द्वीपं त्रासमानम् उष्ट्रालये मुरानदीम् ॥४२॥
तुरुनदीम् ऐतनदीं मेकदानेयपर्वतम् ।  
मशकग्रीवशैलं च महारणं वनं तथा ॥४३॥.  
पञ्चसरांसि च दृष्ट्वा दारालिङ्गं च पर्वतम् ।  
बालाद्रिं हेमशालाऽद्रिम् आर्नहेमप्रदेशकान् ॥४४॥
दृष्ट्वा यावान् सुमात्राँश्च मलायां पृथिवीं ततः ।  
अन्नदामद्वीपान् श्यामदेशान् मिकाङ्गनां नदीम् ॥४५॥
ईरावतीं नदीं चाराकर्णाद्रिं ब्रह्मदेशकान् ।  
सुन्दराख्यवनं दृष्ट्वा हुतलीनां महानदीम् ॥४६॥
गङ्गां च ब्रह्मपुत्रां च खासीनापर्वतांस्तथा ।  
पतत्कार्यमहाशैलं हिमालयप्रदेशकान् ॥४७॥
दृष्ट्वा मानसरश्चापि श्रीदेशं च त्रिवर्तनम् ।  
सिन्धुम् इन्दुकुशं दृष्ट्वा दृष्ट्वा कृपालुपर्वतम् ॥४८॥
थररणं च कच्छं च दृष्ट्वा साभरकं सरः ।  
आरवल्लीभूभृतं च दृष्ट्वा महीं च नर्मदाम् ॥४९॥
सप्तपुटाख्यशैलं च तपतीं च महानदीम् ।  
महाबलेश्वरं दृष्ट्वा तथा च मलयं गिरिम् ॥2.49.५०॥
सह्याद्रिं संविलोक्यैव दक्षिणाँश्च प्रदेशकान् ।  
समुद्रस्थं सिंहलाख्यं द्वीपं वीक्ष्य परावृताः ॥५१ ॥
कावेरीं सरितं कृष्णां गोदावरीं महानदीम् ।  
जगन्नाथपुरं क्षेत्रं कपिलाश्रममित्यपि ॥५२॥
वङ्गं चाङ्गं विहारं च भूतानं निपलं तथा ।  
गण्डकीं च कुरुक्षेत्रं गङ्गाद्वारं विलोक्य ताः ॥५३ ॥
राधिके! बदरीं गत्वा न्यूषुस्तत्र निशां सुखम् ।  
नारायणपरासेवां कृत्वा सम्पूज्य तं प्रभुम् ॥५४॥
गौरीशृङ्गं शिवशृङ्गं विलोक्य स्वर्धुनीं तथा ।  
व्योमगङ्गानुमार्गेण स्वर्लोकात् सत्यलोककम् ॥५५॥
ययुः श्रीब्रह्मणः पार्श्वे महानन्दपरिप्लुताः ।  
ववन्दुः पितरं चेडा सुषुम्णा पिङ्गला तथा ॥५६॥
महाहर्षप्लुतास्तीर्थविधिं प्राहुर्यथाकृतम् ।  
अनादिश्रीकृष्णनारायणस्य चरणामृतम् ॥५७॥
पुष्पहारान् ददुश्चापि मन्त्रं जगुः पुनः पुनः ।  
नारदस्योपकारं च समूचुश्च परस्परम् ॥५८॥
आगताः कन्यकाश्चापि तिस्रः श्रुत्वाऽन्यकन्यकाः ।  
द्वासप्ततिसहस्राणि वृत्तान्तं वेदितुं तथा ॥५९॥
स्वागतार्थं चाययुश्च ब्रह्मणः सन्निधौ तदा ।  
यशस्विनी हस्तिजिह्वा पूषा विश्वोदरा कुहूः ॥2.49.६०॥
अलम्बुषा च गान्धारी शङ्खिनी च पयस्विनी ।  
सरस्वती वारुणी च तेजस्विनी च रक्तिनी ॥६ १॥
पुरीतत् वीर्यवाहा च प्राणवाहा तथाऽऽर्द्रिका ।  
इत्याद्याश्च द्वासप्ततिसहस्राणि ह्युपस्थिताः ॥६ २॥
कन्यकाः षोडशवर्षन्यूना दिव्याः कुमारिकाः ।  
स्वागतं स्नेहतश्चक्रुस्तिसृणां वै मुहुर्मुहुः ॥६३ ॥
अनादिश्रीकृष्णनारायणपादजलं पपुः ।  
प्रसादमालापुष्पाणि जगृहुश्चादरान्विताः ॥६४॥
शुश्रुवुः श्रीहरेर्वार्तां रूपसौन्दर्यमाश्रिताम् ।  
चमत्कारमयीं सर्वां तथा वै पत्तनस्य च ॥६५॥
लोमशस्याश्रमस्यापि बालकृष्णालयस्य च ।  
कोट्यर्बुदानां कन्यानां सेवाभावं च शुश्रुवुः ॥६६॥
यशस्विन्यादिका नाडीसरसो ब्रह्मणः सुताः ।  
ददृशुस्तिसृस्वसॄणां रूपं सौभाग्यमुत्तमम् ॥६७॥
दिव्यतां कृष्णकान्तेन दत्तां तथा च लौकिकीम् ।  
चिन्तयामासुरत्यर्थं कृष्णसौभाग्यमुत्तमम् ॥६८॥
अमन्यन्त निजाऽभाग्यं दर्शनं न व्यजायत ।  
दर्शनार्थं गता नैव कुतो वै दर्शनं भवेत् ॥६९॥
पित्राज्ञया ह्यवश्यं वै गन्तव्यं द्रष्टुमच्युतम् ।  
अनादिश्रीकृष्णनारायणं कान्तं परेश्वरम् ॥2.49.७० ॥
इत्येवं चिन्तयामासुः पितरं प्राहुरुत्सुकाः ।  
पितश्चास्मान् दर्शनं त्वं कारयाऽऽभिर्यथा कृतम् ॥७१॥
वरिष्यामस्तमेवेशेश्वरेश्वरं पुमुत्तमम् ।  
इत्युक्तं ब्रह्मणे ताभिर्ब्रह्मा तुतोष मानसे ॥७२॥
कोऽन्यो लाभः परश्चास्माद् यज्जामाता हरिर्भवेत् ।  
धन्यास्ताः कन्यका लोके कौमार्यं सफलं तथा ॥७३॥
पिता धन्यो जननी च धन्या धन्यं कुटुम्बकम् ।  
धन्यो भृगुः समुद्रश्च केदारश्चानरण्यकः ॥७४॥
सूर्यो नारायणो नान्यो यत्पुत्र्यः कृष्णयोषितः ।  
धन्या लोके भविष्यन्ति ते जना यत्सुताः शुभाः ॥७५॥
कृष्णपत्न्यो भविष्यन्ति राधालक्ष्मीप्रभादिवत् ।  
भक्त्या ज्ञानेन तपसा वैराग्येण मखादिभिः ॥७६॥
यः प्राप्तव्यश्च कृच्छ्रैर्वा योगैर्दानादिभिस्तथा ।  
सेवया वा सतां चेत् स स्नेहेन यदि लभ्यते ॥७७॥
मोहेन यौवनेनापि वासनयेच्छयाऽथ वा ।  
रूपेणेन्द्रियवेगेन मिलेच्चेत्पुरुषोत्तमः ॥७८॥
स मोहो यौवनं चेच्छा वासना रूपमिन्द्रियम् ।  
सर्वं धर्मात्मकं बोध्यं कामः क्रोधोऽपि तन्मयः ॥७९॥
कृष्णे कामस्तथा लोभो मोहो मोक्षकरः सदा ।  
मोक्षस्तु शाश्वतानन्दः स च कृष्णनरायणे ॥2.49.८०॥
गर्ह्यं स्तुत्यं च वा किञ्चित् कृतं चेत् कृष्णतुष्टये ।  
सर्वं वन्द्यं हि तद् बोध्यं पावनं तारकं हि तत् ॥८१ ॥
अहो पुत्र्यः सदा धन्यो भाग्यवान् वै भवाम्यहम् ।  
यत् कृष्णाय प्रदास्यामि दानं पात्राय शार्ङ्गिणे ॥८२॥
कृष्णेच्छा कीदृशी चास्ते ज्ञात्वा दास्ये शुभं भवेत् ।  
इत्युक्त्वा च स्वयं ब्रह्मा सस्मार नारदं मुनिम् ॥८३ ॥
उपतस्थौ क्षणात्तत्र प्रणम्य चासने स्थितः ।  
ब्रह्मा प्राह भगिन्यस्ते तिस्रो यत्र नरायणम् ॥८४॥
सुषुम्णाद्याः पूजयित्वा पुनरत्र समागताः ।  
तत्रैताश्चपराः कन्या द्रष्टुं गन्तुं समुत्सुकाः ॥८५॥
विद्यन्तेऽतस्त्वया तत्र नेतव्या वै विमानकैः ।  
समायातेऽवसरेऽहं दास्ये कृष्णाय कन्यकाः ॥८६॥
द्वासप्ततिसहस्राणि द्रष्टुमिच्छन्ति केशवम् ।  
यशस्विन्यादिकाः सर्वा नाडिकासरसः शुभाः ॥८७॥
दशभौमं सहस्रैकशिखरं कामचारि च ।  
गृहाणैतन्महायानं योजनायतवर्तुलम् ॥८८॥
कामवल्लीः कामवृक्षान् चिन्तामणीन् धनप्रदान् ।  
अमृतमिष्टभोज्यादिप्रदानत्र निवेशय ॥८९॥
शस्त्रशालाः सैन्यशाला भोज्यशालास्तथाऽत्र वै ।  
मन्त्रशालाश्चौषधादिसमूहाः सन्ति चात्र वै ॥2.49.९०॥
रसशाला वस्त्रशाला रक्षाशालास्तथाऽत्र च ।  
सिद्धयः शक्तयो दास्यः किङ्कर्यः सन्ति लक्षशः ॥९१ ॥
अस्त्राणि चाप्यनेकानि वेदाश्चत्वार इत्यमी ।  
मरणादिप्रयोगाश्च समूर्ताः सन्ति चात्र वै ॥९२॥
इन्द्रजालविनाशार्थं मायानाशार्थमित्यपि ।  
दैत्यदानवनाशार्थं सन्त्यत्र मन्त्रमूर्तयः ॥९३॥
अन्ततोऽहं स्वयं ब्रह्मा शङ्करोऽपि नरायणः ।  
मूर्त्यात्मका यथा साक्षान्निवसामोऽत्र चेतनाः ॥९४॥
अच्छेद्यं चाप्यभेद्यं चाऽविलेप्यं चाऽप्यनाश्यकम् ।  
अदाह्यं शाश्वतं चैतद्विमानं त्वं गृहाण च ॥९५॥
सुषुम्णेडापिङ्गलाभिः सहिताभिः स्वयम् ऋषे ।  
द्वासप्ततिसहस्राभिः कन्याभिः सह पुत्रक ॥९६॥
अनादिश्रीकृष्णनारायणं भूस्थं प्रयाहि वै ।  
उपदा विविधा नीत्वा कन्येष्टान् दिव्यवैभवान् ॥९७॥
शृङ्गारहारभूषाद्यानुपकारकरान् शुभान् ।  
नयस्व सह यानेऽत्र सुखं चार्पय शार्ङ्गिणे ॥९८॥
इत्युक्तो नारदस्तत्र सनत्कुमारमार्थयत् ।  
साधुरूपं ब्रह्मरूपं रक्षकं ब्रह्मवर्चसम् ॥९९॥
तथा रुद्रं धर्मराजं चार्थयद् रक्षणाय वै ।  
ब्रह्मा सनत्कुमारं च रुद्रं धर्मं ददौ तदा ॥2.49.१ ००॥
दिव्यवस्तुभृतं यानं चारुरुहुश्च कन्यकाः ।  
सर्वशृङ्गारशोभाढ्या जयशब्दान् प्रचक्रिरे ॥१०१ ॥
मङ्गलान्यभवँस्तत्र यात्रारम्भे पुनः पुनः ।  
सावित्री चाह्वयामास गमने पृष्ठतस्तदा ॥१ ०२॥
यात पुत्र्यः! सावधानाः पाथेयानि स्रजस्तदा ।  
गृह्णतेति ददौ ताभ्यश्चैतन्मङ्गलमुत्तमम् ॥१०३ ॥
देवशिवा तदा वामे सुस्वरेणाऽऽवहज्जयम् ।  
देवहारीतमेवापि पराङ्मुखं पुरोऽभवत् ॥१ ०४॥
यानस्य गमने वीणा नारदस्याऽपतत् करात् ।  
अमङ्गलं तु तज्जातं द्वेधा भिन्नाऽभवद्धि सा ॥१ ०५॥
'ओं नमः श्रीकृष्णनारायणाय स्वामिने स्वाहा' ।  
इत्येवं नारदः प्राहाऽमङ्गलस्य प्रशान्तये ॥१ ०६॥
विमानं सत्यलोकात् तत् लोकालोकाचलं ह्यनु ।  
अवातरत् पश्चिमायां दिशि भुवं प्रति क्षणात् ॥१०७ ॥
काञ्चन्यां भूमिकायां च क्षणं विश्रान्तिमाप्य च ।  
पूर्वाभिमुखमाबद्ध्य दिग्भागं व्योममार्गतः ॥१ ०८॥
शनैः शनै समायाति कन्याः पश्यन्ति भूस्तरान् ।  
अब्धिन् देशान् विचित्रांश्च मोदन्तेऽन्योन्यमित्यपि ॥१ ०९॥
इत्येवं राधिके! यानं चाब्रिक्तोपरि चागतम् ।  
पश्यन्ति सूर्यतुल्यं तद् राक्षसाः क्रूरमानसाः ॥2.49.१ १०॥
इति श्रीलक्ष्मीनारायणीयसंहितायां द्वितीये त्रेतासन्ताने सुषुम्णादिका विमानेन पृथ्वीखण्डान् विलोक्य सत्यलोकं ययुः, पुनर्द्वासप्ततिसहस्रकन्यका विमानेन व्योम्ना श्रीहर्यर्थं प्रस्थिताश्चेत्यादिनिरूपणनामा नवाधिकचत्वारिंशोऽध्यायः ॥४९ ॥
    
