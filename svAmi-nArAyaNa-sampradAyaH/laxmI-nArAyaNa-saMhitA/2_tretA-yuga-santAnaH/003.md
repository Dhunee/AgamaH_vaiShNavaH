+++
title = "००३"

+++
श्रीकृष्ण उवाच-  
शृणु राधे प्रवक्ष्यामि कथा दिव्या मनोहराः ।  
अनादिश्रीकृष्णनारायणस्याऽऽनन्दसम्भृताः ॥१ ॥
सृष्ट्वा श्रीभगवान् कृष्णनारायणपरेश्वरः ।  
ईशलोकानगणितान् वैराजाँश्चापि कोटिशः ॥२ ॥
भूम्नश्च कोटिशः सदाशिवाँश्चापि च कोटिशः ।  
ब्रह्माण्डानां तु सङ्ख्या वै विद्यते नैव नैव च ॥३ ॥
देवान् दैत्यान् राक्षसाँश्च मुनीन् ऋषीन् सतः सतीः ।  
सूर्यचन्द्रान् ग्रहान्नागान्नगान्नदीः सरीसृपान् ॥४ ॥
स्थावरान् जङ्गमाँश्चापि लोकान् लोकप्ररक्षकान् ।  
धामानि धामपालाँश्च धामेश्वराँश्च धामिनः ॥५ ॥
ब्रह्माण्डानामीश्वराँश्च रक्षकान् वासभूमिकाः ।  
सर्वं सृष्ट्वा परब्रह्मान्तर्यामी तत्र यद्यपि ॥६ ॥
वर्तते सर्वथा देवस्तथापि दृष्ट्यगोचरः ।  
यावन्नैव विभात्येषां तावच्छान्तिर्न जायते ॥७ ।  
एवमेव विचार्यैवाऽनादिकृष्णनरायणम् ।  
प्रार्थयामासुरेवैतेऽवतारा ईश्वराः सुराः ॥८ ।  
स्वस्वधामसु लोकेषु नैजेष्वपि च भूमिषु ।  
प्रत्यक्षदर्शनार्थाय तदा श्रीपुरुषोत्तमः ॥९ ॥
परे धाम्नि स्थितश्चापि प्रार्थितोऽक्षरधामिभिः ।  
अक्षराधिपतिर्भूत्वा द्विबाहुश्चाक्षराधिपः ॥2.3.१ ०।  
अक्षराख्ये महासिंहासने द्वितीयरूपवान् ।  
वर्तते त्वक्षरे धाम्नि चाक्षरेण प्रपूजितः ॥११ ॥
अक्षरे वर्तमानानां मुक्तानां भावनानुगः ।  
तत्कृतार्चनभोज्यादि गृह्णाति त्वक्षराधिपः ॥१२॥
दिव्यरूपः स भगवान् राजतेऽक्षरधामनि ।  
नैजद्वितीयरूपेणाऽक्षरवासिप्रकाम्यया ॥१३ ॥
भक्तानन्दप्रदानार्थं मुक्तानुग्रहकाम्यया ।  
अक्षरेषु च मुक्तेषु राजते पुरुषोत्तमः ॥१४॥
अथ राधे मया त्वत्राऽर्थितः स भगवान् प्रभुः ।  
गोलोके राजते कृष्णनारायणो मदिच्छया ॥१५॥
मया प्रपूज्यते नित्यमनादिश्रीनरायणः ।  
मम देवगृहे राधे पश्य मूर्ति सनातनीम् ॥१६॥
'ओं नमः श्रीकृष्णनारायणाय स्वामिने स्वाहा' ।  
इतिजापं करोम्येव स्मरामि पुरुषोत्तमम् ॥१७॥
मदर्थे च त्वदर्थे च गोप्यर्थे पुरुषोत्तमः ।  
गोपार्थं मम धामार्थं तृतीयरूपधारकः ॥१८॥
अनादिश्रीकृष्णनारायणस्त्वत्र हि वर्तते ।  
गोलोकवासिभक्तानां पूजासङ्ग्रहणाय सः ॥१ ९॥
दर्शनस्य प्रदानार्थं विराजते परेश्वरः ।  
एष श्रीभगवान् साक्षाच्चतुर्थरूपधारकः ॥2.3.२ ०॥
वैकुण्ठे राजते लक्ष्मीनारायणसमर्चितः ।  
नारायणेन पूजार्थं प्रार्थितः पुरुषोत्तमः ॥२ १ ॥
तद्धामवासी भवति सहानन्दप्रदायकः ।  
मत्स्यधाम्नि तथा कूर्मधाम्नि वाराहधाम्नि च ॥२२॥
कपिलस्यापि धाम्न्येषो राजते पूजितः स्वयम् ।  
हरेरव्याकृते धाम्नि वासुदेवस्य धामनि ॥२३ ॥
सङ्कर्षणगृहे प्रद्युम्नस्य गृहे विराजते ।  
अनिरुद्धगृहे चापि महापुरुषपत्तने ॥२४॥
महाकालालये मायाधाम्नि सदाशिवालये ।  
विष्णोः समालये स्वामी महाविष्णोस्तथाऽऽलये ॥२५॥
विराजते च प्रकृतिपूरुषस्य गृहेऽपि च ।  
प्रधानपुरुषाऽऽगारे भूम्नो धाम्न्यपि राजते ॥२६ ॥
महाविष्णोस्तथा धाम्नि वैराजधाम्नि राजते ।  
तैस्तैः सम्प्रार्थितश्चायं परेश्वरनरायणः ॥२७॥
पूजितो वन्दितस्तैश्च सेवितो हरिरस्ति सः ।  
ब्रह्मविष्णुमहेशानां लोकेषु भवनेषु च ॥२८॥
जलोपर्यपि वैकुण्ठे राजते श्रीहरिः स्वयम् ।  
प्रार्थितः स तु भगवान् ऋषिभिः पितृभिस्तथा ॥२९॥
द्विभुजो राजते तेषां लोकेष्वपि गृहेष्वपि ।  
सुरैश्चेन्द्रादिभिश्चापि मुहुः सम्प्रार्थितः प्रभुः ॥2.3.३ ०॥
पृथोर्धाम्नि तथा दत्तात्रेयधाम्न्यपि राजते ।  
हंसधाम्नि नृसिंहस्य धाम्नि ऋषभधामनि ॥३१ ॥
वामनस्यालये पर्शुरामधाम्नि विराजते ।  
यज्ञधाम्नि रामधाम्नि सनत्कुमारधामनि ॥३२॥
हयग्रीवाश्रमे नारदस्य लोके विराजते ।  
राजराजस्य च राजधान्यां संराजते प्रभुः ॥३३॥
व्यासधाम्नि बुद्धधाम्नि चेशधाम्नि विराजते ।  
वारुणे पत्तने वासे कौबेरे चेन्द्रधामनि ॥३४॥
यमधाम्नि च नैर्ऋते लोकेऽनिलस्य धामनि ।  
वह्निलोके सूर्यवासे चान्द्रलोके विराजते ॥३५॥
ध्रुवधाम्नि तथा शुक्रालये च मङ्गलालये ।  
बुधालये बृहस्पतेराश्रये शनिमण्डले ॥३६ ॥
ग्रहैस्त्वाराधितस्तत्र नक्षत्रैरर्थितस्तथा ।  
ताराभिर्वन्दितः कृष्णनारायणो विराजते ॥३७॥
मेरौ द्विपेषु सर्वेषु सामुद्रद्वीपकेषु च ॥
अलोकेषु च लोकेष्वन्तरीक्षे व्योमवासिषु ॥३८॥
नगवासिष्वपि कृष्णनारायणो विराजते ।  
तीथेंषु तोयपूर्णेषु पार्थिवेषु गृहेष्वपि ॥३ ९॥
चैत्येष्वायतनेष्वीशः स्थानिभिस्त्वर्थितो मुहुः ।  
आहूतः पूजनार्थं दर्शनार्थं सदा गृहे ॥2.3.४०॥
वासं करोति भगवान् कृष्णनारायणो हरिः ।  
तत्तत्स्थानालयवासपत्तनस्थलभूमिषु ॥४१ ॥
मूर्तिरूपो महाराजो द्विभुजश्चातिसुन्दरः ।  
किशोरभावमाश्रित्य प्रोद्भिन्नयौवनोऽपि च ॥४२॥
यथाभक्तास्तथा भूत्वाऽऽनन्दप्रदो विराजते ।  
राजानं च लोकेषु तथा स्वर्गादिधामसु ॥४३॥
वसूनामाश्रमेष्वेवाऽऽदित्यानां मण्डलेष्वपि ।  
रुद्राणामाश्रमेष्वेवाऽश्विनीकुमारधामनि ॥४४॥
धन्वन्तरेर्गृहे चाब्धौ क्षीरसागरकेऽपि च ।  
श्वेतद्वीपे बदर्यां च माहेन्द्रे रैवते गिरौ ॥४५ ॥
द्विभुजः स सदाऽऽस्ते श्रीभगवान् पुरुषोत्तमः ।  
दिव्यक्षेत्रेष्वरण्येषु वनेषूपवनेष्वपि ॥४६ ॥
भक्तैः सम्प्रार्थितः सोऽयमवतीर्य विराजते ।  
पाताले सुतले लोके नागेष्वप्यसुरेष्वपि ॥४७॥
अतले वितले चास्ते तलातले रसातले ।  
महातलेऽपि तत्रत्यैः प्रार्थ्यमानो विराजते ॥४८।  
भुवर्लोके हरिकृष्णो भूतप्रेतपिशाचकैः ।  
यक्षराक्षसकूष्माण्डविनायकैः समर्थितः ॥४९।  
तथाऽन्यैर्वल्लिकाद्यैश्च द्रुमैः स्तम्बैस्तृणादिभिः ।  
प्रार्थितः परमात्माऽयं राजते तद्गृहे हरिः ॥2.3.५०।  
शेषगृहे कमठस्य गृहे दानवदैत्ययोः ।  
गृहयोः राजते स्वामिकृष्णनारायणोऽर्चितः ॥५१ ॥
भक्तानां भवने राधे! भक्तानां हृदयेषु च ।  
अनादिश्रीकृष्णनारायणस्वामी विराजते ॥५२॥
मुक्तानीनां भवनेषु दासीनां भवनेष्वपि ।  
ईशनीनां च राज्येषु देवीनां भवनेषु च ॥५३॥
पतिव्रतानां सौधेषु साध्वीनां चाश्रामेषु च ।  
आलयेषु गृहिणां च गह्वरा सुन्दरीष्वपि ॥५४॥
योगिनां च सतामाश्रमेषु गृहेषु राजते ।  
कुमारीणां हृदयेषु योगिनीनां गृहेष्वपि ॥५५॥
मातॄणां च निवासेषु सखीनां मण्डपेष्वपि ।  
शयनेषु प्रियाणां च कान्तः स्वामी विराजते ॥५६॥
तत्तल्लोकीयवसतिप्रार्थितो भगवान् हरिः ।  
अनादिश्रीकृष्णनारायणस्तेषां समीहया ॥५७॥
तेषामिष्टप्रपूर्त्यर्थं द्विभुजः परमेश्वरः ।  
यथा भक्ताभिलषितरूपशीलगुणाश्रयः ॥५८॥
दिव्यरूपधरो देवो राजते श्रीमहाप्रभुः ।  
सर्वैरुपास्यते सोऽयं सर्वैराराध्यते च सः ॥५९॥
सर्वैः संस्मर्यते प्रातः सर्वैः सम्पूज्यते सदा ।  
सर्वैः समर्थ्यते तस्मिन् सर्वं नैजं यदर्थितम् ॥2.3.६० ॥
सर्वे तस्मात् समिच्छन्ति ऋद्धिविभूतिसम्पदः ।  
तं विना नान्यसंयत्तं चेष्टं भवति कस्यचित् ॥६ १ ॥
स्मृतः स एव विषमे समे समुपतिष्ठति ।  
सृष्टौ सृष्टौ समुत्पन्ना ईशाः सुराश्च मानवाः ॥६२॥
प्रार्थयन्ति स्म रक्षार्थं ब्रह्माण्डानां महापदि ॥
तेषामापद्विनाशार्थं तदा तत्राऽभिजायते ॥६३॥
कदाचित् कृपया लोके भक्ताधीनः प्रजायते ।  
कृपा तु कारणं मुख्यं जीवानां स्वस्य योगदः ॥६४॥
कृपया याति भात्येव साक्षाद् भवति देहिनाम् ।  
एवं कृत्वा कृपा सर्वब्रह्माण्डेषु पुमुत्तमः ॥६५॥
सृष्ट्यारम्भे समायाति ब्रह्माण्डस्थितसदृशः ।  
क्वचिद्देवे क्वचित्त्वार्षे मानवे च कुले क्वचित् ॥६६॥
क्वचित् पाशवसञ्चारे कामरूपधरः क्वचित् ।  
स्थले जले दिवि चैत्येऽरण्ये गृहे नभस्तले ॥६७॥
भवने च रणे वापि यथेष्टं सः प्रजायते ।  
वासं करोति कार्यार्थं भक्तानां भावना यथा ॥६८॥
राधे यत्र यमुनाऽस्ति यत्र गङ्गा प्रवर्तते ।  
यत्र रैवतशैलश्च नरनारायणाश्रमः ॥६ ९॥
यत्र खण्डत्रयं चास्ते गोलके खण्डिते पुरा ।  
तत्राऽयं कृपया स्वामी कृष्णनारायणो हरिः ॥2.3.७०॥
कुङ्कुमवापिकाक्षेत्रे चाश्वपट्टसरोवरे ।  
आद्ये युगे जनिं लेभे गोपालकम्भरागृहे ॥७ १ ॥
अहं यत्र समुत्पन्नो वसुदेवगृहे तथा ।  
त्वं च यत्र समुत्पन्ना वृषभानुकलागृहे ॥७२॥
शतसाहस्रक्रोशात्मा गोलकः खण्डगोलकः ।  
पावितः श्रीकृष्णनारायणेनाऽनादिना हि सः ॥७३॥
मास्यूर्जे चाद्यपक्षे च कृष्णाष्टमीदिने प्रभुः ।  
प्रास्तत्र समुत्पन्नः कम्भराशयने हरिः ॥७४॥
सर्वरक्षणकार्यार्थं सर्वसौभाग्यसिद्धये ।  
यावन्माङ्गल्यदानार्थं पावनार्थं च देहिनाम् ॥७५॥
यदेयेष हरिस्तत्र कृपया गन्तुमीश्वरः ।  
आनर्तं पार्षदं स्वस्य प्रेषयामास भूतले ॥७६॥
मह्यं चाज्ञापयामास मणेर्दानार्थमेव सः ।  
मयाऽर्पितो मणिस्तस्मायानर्ताय महात्मने ॥७७॥
तेन दिव्यः कृतो लोकः सौराष्ट्रः पश्चिमे भुवः ।  
पत्नीव्रतो द्विजस्तत्र कृष्णोऽहं प्रेषितस्तदा ॥७८॥
महालक्ष्मीः प्रेषिता च महाविष्णुश्च वै तथा ।  
त्वं च राधा महालक्ष्मीरूपिणी सम्बभूविथ ॥७९॥
पतिव्रता महाभागा बहुवर्षतपस्विनी ।  
अहं पत्नीव्रतश्चापि गोपालकृष्णसञ्ज्ञकः ॥2.3.८ ०॥
जातस्तत्र दिव्यविप्रो वेदशास्त्रप्रवर्तकः ।  
मया गर्भः प्रदत्तस्ते कम्भरायै तदा प्रिये ॥८ १॥
दिव्यं तद्गर्भदानं वै वायुपूरणमात्रकम् ।  
दृश्यमात्रं गर्भवासं दधार कम्भरा तदा ॥८२॥
सङ्कल्पमात्रजा सृष्टिस्तस्मिन् युगे बभूव ह ।  
का कथा गर्भवासस्य रीतिवद् वर्णनं मम ॥८३॥
हरिः सङ्कल्पितस्तत्र त्वाजगाम स सुन्दरि ।  
निवासमाचरत् पितृहृदि मातृप्रकुक्षिके ॥८४॥
दर्शनं प्राददाद् बालो यथा जन्म समालभेत् ।  
शय्या समुज्ज्वला तत्र जाता दिशः समुज्ज्वलाः ॥८५॥
अवताराः समागत्य यत्प्रमुख्याः प्रवर्षणम् ।  
पुष्पाणां चन्दनानां च लाजानां चक्रुरादरात् ॥८६ ॥
धामधामनिवासिन्यः सख्यस्तत्र तदाऽऽगताः ।  
गीतीश्चक्रुर्मिष्टकण्ठैर्गीयमानाः प्रमीलिताः ॥८७॥
वर्धयामासुरीशेशं पूर्णं ब्रह्मपतिं प्रभुम् ।  
देव्यश्च कन्यकाः सृष्टेः सर्वशस्तत्र चागताः ॥८८॥
दृष्ट्वा मुखं हरेस्ताश्च प्रसन्नहृदया मुहुः ।  
ददुश्चाशिष एवाऽस्मै कृष्णनारायणाय ताः ॥८९॥
ईश्वरा लोकपालाश्च मुक्ताः सुरेश्वराः सुराः ।  
ब्रह्मसरसस्तथा चाप्सरसः सर्वा आययुः ॥2.3.९० ॥
नमस्कृत्य प्रभुं कान्तं नर्तनं चक्रुरादरात् ।  
गान्धर्व्यो देवगान्धर्व्यश्चारण्यः किन्नरीगणाः ॥९ १ ॥
विद्याधर्यः समायाता गोप्यो मुक्तान्य इत्यपि ।  
वाद्यानि वादयामासुर्जहृषुर्वीक्ष्य तं प्रभुम् ॥९२॥
भूवासिन्यः समायाता मानव्यः कृतमङ्गलाः ।  
दृष्ट्वा युयुजुः सौम्याभिर्वाग्भिस्तं पुरुषोत्तमम् ॥९३॥
नागिन्यश्चान्यदेव्यश्च तिर्यङ्मानवयोनिजाः ।  
अन्या दिव्या अदिव्याश्च तृणादिस्थाः समागताः ॥९४॥
वीक्ष्य कान्तं परं कान्तं बालरूपं महाप्रभुम् ।  
आनन्दं लेभिरे सर्वा वर्धयामासुरक्षतैः ॥९५ ॥
पृथ्व्यां तदुत्सवस्तत्र सर्वत्राऽभून्महोज्ज्वलः ।  
ख्यातः सर्वत्र भुवने ब्रह्माण्डेऽन्यासु सृष्टिषु ॥९६॥
अनन्तमस्तका लक्षमस्तकाः कोटिमस्तकाः ।  
शतायुतसहस्रादिमस्तकाः परमेष्ठिनः ॥९७॥
विष्णवश्च तथा रुद्रास्तत्पत्न्यश्चापि कोटिशः ।  
वीक्षणार्थं चाययुर्वै प्रभोः कुङ्कुमवापिकाम् ॥९८॥
कृत्वा ते दर्शनं प्राप्य चाशिषः सुखमाव्रजन् ।  
अनादिश्रीकृष्णनारायणः श्रीभगवाँस्तदा ॥९९॥
परमाक्षरधामस्थं दर्शयामास वै जनान् ।  
दिव्यरूपं परधामस्थितं द्विभुजमुत्तमम् ॥2.3.१० ०॥
कोटिकृष्णस्वरूपं च कोटिनारायणात्मकम् ।  
कोटिवैराजरूपं च महाविष्णुसहस्रकम् ॥१०१ ॥
अनन्तशक्तिसामर्थ्यगुणजुष्टं मनोहरम् ।  
द्विभुजं च किशोरं च दर्शयामास चेश्वरान् ॥१ ०२॥
राधे! चैवं दिव्यरूपं प्रदर्श्य बालरूपताम् ।  
पुनश्च दर्शयामास पुपूजुस्तं महेश्वराः ॥१ ०३॥
इति श्रीलक्ष्मीनारायणीयसंहितायां द्वितीये त्रेतासन्ताने श्रीपुरुषोत्तमनारायणस्य सर्वसृष्टिषु समूर्ततया वर्तमानता सौराष्ट्रे कुङ्कुमवापिकाक्षेत्रे कृपया प्राकट्यं चेत्यादिनिरूपणानामा तृतीयोऽध्यायः ॥३ ॥
    
    
