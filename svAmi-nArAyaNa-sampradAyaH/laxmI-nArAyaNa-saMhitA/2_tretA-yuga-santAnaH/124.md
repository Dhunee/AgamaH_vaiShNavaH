+++
title = "१२४"

+++
श्रीकृष्ण उवाच  
इत्येवं राधिके! कृष्णो बालकृष्णो महाप्रभुः ॥
अवतीर्य विमानाच्च यज्ञमण्डपमाययौ ॥ १ ॥  
विलोक्य च ततः शीघ्रं कृत्वा स्नानं तडागके ॥
यजमानः स्वयं भूत्वा पत्नीव्रतद्विजेन च ॥ २ ॥
लोमशेन तथा देवायतनेन युतः प्रभुः ॥
मातापित्रादिसहितो निषसाद शुभासने ॥३ ॥
विप्राश्च जगदुस्तावत् स्वस्तिवाचनमुत्सुकाः ॥
आचमनं ग्राहयित्वा ततो वै लोमशो मुनिः ॥४ ॥
शुद्धिमन्त्रान् समुच्चार्य पञ्चगव्यं प्रदाय च ॥
जलेन प्रोक्षणं कृत्वा गृहीत्वा सूत्रकं करे ॥ ५ ॥  
बालकृष्णं प्रकोष्ठे चाऽबन्धयद् यजमानकम् ॥
तथा भूपं यजमानं गौणं सस्त्रीकमेव च ॥६ ॥
शिबिदेवाभिधानं चाऽबन्धयन् लोमशो मुनिः ।  
बालकृष्णोऽपि भगवान् लोमशं यज्ञवेदिनम् ॥७ ॥
मुख्यं चाऽबन्धयत्तत्र गौणं पत्नीव्रतं तथा ॥
आचार्ययुगलं कृत्वा ततो द्वादशभूसुरान् ॥ ८ ॥  
रौद्रान् रुद्रस्वरूपाँश्चाऽबन्धयद् रुद्रसन्निधौ ।  
ब्रह्मणो निकटे चान्यान् दशसाहस्रसङ्ख्यकान् ॥ ९ ॥  
ऋषीँश्चाऽबन्धयत् तत्र जपहोमकराँस्तथा ॥
ब्रह्मा स्वयं ब्रह्मवेद्यां स्थितः कृष्णाज्ञयाऽभवत् ॥१०॥
वेदास्तथोपवेदाश्च गातारश्चाऽभवँस्तदा ॥
उद्गातारस्तदा चासन् शाखामूर्तय इत्यपि ॥११॥  
होतारश्चोपहोतारस्तदाऽऽसन् सनकादिकाः ॥
योगेश्वरास्तथा सिद्धाः कपिलाद्या नरायणाः ॥१२॥
आहर्तारस्तथा प्रतिहर्तारश्चेश्वराः शुभाः ॥
भूमादयोऽप्यभवँश्च वैराजादियुतास्तथा ॥१३॥
ऋत्विजश्चाऽभवँस्तत्र वसिष्ठाद्या महर्षयः ।  
वालखिल्या अभवँश्च वेदपाठकरास्तदा ॥१४॥  
व्यासाद्या वेदवेत्तारो बृहस्पत्यादयस्तथा ।  
लक्ष्मीनारायणसंहितायाः प्रपाठिनोऽभवन् ॥१५॥  
नारायणास्तदा सर्वे हव्यवाहा हि वह्निषु ॥
अभवन् अवताराश्च वह्न्याननास्तदा मखे ॥१६॥  
वह्नयो दिव्यरूपाश्च राजन्ते तत्र संसदि ।  
कल्पवल्लीयुताः कल्पद्रुमा हव्यप्रदायिनः ॥१७॥
समाहरन्ति द्रव्याणि सङ्कल्पितानि वै तदा ।  
इत्येवं यज्ञसाहाय्याः क्लृप्तास्तत्र मखे ततः ॥१८॥
पृथ्व्याः सम्पूजनं चापि वाराहस्य प्रपूजनम् ।  
कुण्डस्य पूजनं चापि वेदिकानां प्रपूजनम् ॥१९॥  
चक्रुः श्रीलोमशाद्याश्च ततो गणेशपूजनम् ॥
प्रत्यक्षस्य गणेशस्याऽर्चनं चक्रुस्तदा द्विजाः ॥२०॥
शङ्खस्य पूजनं चापि तथा चक्रस्य पूजनम् ।  
कलशस्याऽर्चनं चापि तथा लक्ष्म्याः सुपूजनम् ॥२१॥
रुद्रस्य पूजनं चापि दुर्गायाः पूजनं तथा ।  
कलशस्थापनं चापि मातृकापूजनं तथा ॥२२॥
दिक्पालानां पूजनं च ग्रहाणां चार्चनं तथा ।  
ईश्वराणां पूजनं च शक्तीनां पूजनं तथा ॥२३॥
पार्षदानां पूजनं च वसूनां पूजनं तथा ॥
आदित्यानां पूजनं च सुराणां पूजनं तथा ॥२४॥  
लोकपालार्चनं चापि सतीनां पूजनं तथा ।  
देवानां पूजनं पितृपूजनम् ऋषिपूजनम् ॥२५॥  
भूतानां पूजनं चापि इष्टाऽनिष्टप्रवेदिनाम् ॥
दिशां प्रपूजनं चापि विश्वेदेवप्रपूजनम् ॥२६॥  
अश्विनीसुतयोश्चापि पूजनं रक्षसां तथा ॥
क्षेत्राणां क्षेत्रपालानां पूजनं योगिनां तथा ॥२७॥  
योगिनीनां पूजनं च कलानां पूजनं तथा ॥
मनूनां पूजनं चापि तत्त्वानां पूजनं तथा ॥२८॥  
मरुतां पूजनं चापि तीर्थानां पूजनं तथा ॥
राजसानां तामसानां देवानां पूजनं तथा ॥२९॥  
विघ्नानां विघ्नराजानां ब्राह्मीनां पूजनं तथा ।  
विद्यानां ब्रह्मपत्नीनां पूजनं धामयोषिताम् ॥३०॥
मूर्तिमतां तु सर्वेषां सर्वासां तत्र पूजनम् ।  
चकार श्रीकृष्णनारायणस्तेषां प्रतुष्टये ॥३१॥  
ततः स्वयं हरिकृष्णस्वामी श्रीपुरुषोत्तमः ॥
बालकृष्णः परब्रह्म मुख्यदेवस्थले स्थितः ॥३२॥  
तस्य पूजां महापूजां शिबिदेवश्चकार ह।  
मुख्यदेवे पूजिते चाऽवाद्यन्त तूर्यकोटयः ॥३३॥
ततो वह्निं मूर्तिमन्तं प्राह नारायणः स्वयम् ।  
तिष्ठ कुण्डे मम मूर्ते देवानां तृप्तये मखे ॥३४॥  
इत्युक्त्वा पूजितो वह्निः प्रसन्नः कुण्डमास्थितः ।  
ज्वालारूपोऽभवत्तत्र समित्सु हव्यवाहनः ॥३५॥
यज्ञपात्रादिपूजां च कृत्वा वै ऋषयस्ततः ॥
कुण्डदेवान् समिद्देवान् सम्पूज्य चान्यदेवताः ॥ ३६॥  
तेभ्यो दत्वा यथापूजां होमकार्यं व्यवर्तत ।  
स्वाहाद्यास्तत्र देव्यश्च सख्यो वै दिव्यविग्रहाः ॥३७॥  
करे कृत्वा च हव्यानि ददुर्वह्निमुखादिषु ॥
देवता ईश्वराश्चापि मुक्ता नारायणा अपि ॥३८॥  
ब्रह्मप्रियाश्च मुक्तान्य ईश्वराण्यश्च देविकाः ॥
सुराण्यश्चापि मानव्यः ऋषयः ऋषिसम्प्रियाः ॥३९॥
सात्त्विका राजसाश्चापि तामसाश्चापि वै सुराः ॥
सात्त्विक्यश्चापि राजस्यतामस्यस्तनवो हरेः ॥४०॥  
प्रत्यक्षा मूर्तिमत्यस्ता भागान् जगृहुरध्वरे ।  
जीवसृष्टावीशसृष्टौ ब्रह्मसृष्टौ तु ये च ये ॥४१॥  
देहिनो वेदपर्णस्थास्ते सर्वे भुञ्जतेऽनले ॥
अध्वरेऽर्पितहव्यानि जायते तृप्तिमान् हरिः ॥४२॥  
एवं सप्तदिनान्येवाऽभवद् यज्ञो विधानतः ॥
वैष्णवः परमो होमः सर्वतृप्तिप्रदो मखः ॥४३॥  
श्रीराधिकोवाच—  
यान् देवान् वै तदा स्मृत्वा यथा होमः प्रजायते ।  
तत्सर्वं श्रोतुमिच्छामि तस्मिन् वै वैष्णवे मखे ॥४४॥  
श्रीकृष्ण उवाच—  
शृणु राधे तत्र होमो यथा वै सम्प्रजायते ।  
अनादिश्रीकृष्णनारायणाय स्वामिने स्वाहा ॥४५॥
अक्षरब्रह्मणे स्वाहा स्वाहा मुक्तेभ्य इत्यपि ॥
स्वाहा ब्रह्मप्रियाभ्यश्च स्वाह मुक्ताभ्य इत्यपि ॥४६॥
स्वाहा कृष्णाय कान्ताय स्वाहा गोपीगणाय च ॥
राधायै कृष्णकान्तायै स्वाहा गोपगणाय च ॥४७॥
स्वाहा गोलोकधाम्ने च स्वाहा धेनुभ्य इत्यपि ॥
स्वाहा नारायणायेति लक्ष्म्यै स्वाहा श्रियै तथा ॥४८॥  
श्रीसखीभ्यस्तथा स्वाहा स्वाहा वैकुण्ठकाय च ।  
स्वाहा पार्षदवर्गाय स्वाहा दासीगणाय च ॥४९॥
वासुदेवाय वै स्वाहा स्वाहा सङ्कर्षणाय च ।  
प्रद्युम्नाय तथा स्वाहा स्वाहाऽनिरुद्धसञ्ज्ञिने ॥५०॥
महाकालाय वै स्वाहा महापुरुषसञ्ज्ञिने ॥
मायायै च तथा स्वाहा स्वाहा तत्पुरुषाय च ॥५१॥
प्रधानपुरुषायेति स्वाहाऽव्याकृतधामिने ॥
अमृतवासिने स्वाहा भूम्ने स्वाहा सुबुद्धये ॥५२॥
अहङ्काराय च महाविष्णवे मनसे तथा ।  
स्वाहा वैराजरूपाय विष्णवे शम्भवे तथा ॥५३॥
ब्रह्मणे च तथा स्वाहा स्वाहा सदाशिवाय च ।  
ईश्वरेभ्यस्तथा स्वाहा ईश्वराणीभ्य इत्यपि ॥५४  
तन्मात्राभ्यस्तथा स्वाहा स्वाहेन्द्रियेभ्य इत्यपि ।  
प्राणेभ्यश्च तथा स्वाहा स्वाहा भूतेभ्य इत्यपि ॥५५॥
अष्टावरणवासिभ्यः स्वाहा ईशेश्वराय च ।  
मत्स्याय कूर्मरूपाय स्वाहा वाराहरूपिणे ॥५६॥
कपिलाय च हरये स्वाहा श्रीपृथवे तथा ।  
दत्तात्रेयाय हंसाय स्वाहा नृसिंहरूपिणे ॥५७॥
ऋषभाय वामनाय स्वाहा परशुधारिणे ।  
यज्ञाय च कुमाराय स्वाहा रामाय धन्विने ॥५८॥
हयशीर्षाय वै स्वाहा स्वाहा नारदनामिने ।  
राजराजाय वै स्वाहा स्वाहा व्यासाय कल्किने ॥५९॥
स्वाहा मोहिनिकायै च स्वाहाऽन्तर्यामिणे तथा ॥
स्वाहा सत्यनिवासिभ्यः स्वाहा श्रीपरमेष्ठिने ॥६० ॥
सरस्वत्यै च गायत्र्यै सावित्र्यै ब्रह्मयोषिते ।  
असिक्न्यै च पलिक्न्यै च स्वधा वीरिणियोषिते ६१॥  
सृष्ट्यै चाऽप्यथ सन्ध्यायै मोहिन्यै स्वाहिकेति च ॥
दक्षादिभ्यो वषट् चापि प्रजापतिभ्य इत्यपि ॥६२॥
मनुभ्यो वालखिल्येभ्यो वषट् ऋषिभ्य इत्यपि ॥
पितृभ्यश्च स्वधा चापि स्वाहा मेघेभ्य इत्यपि ॥६३॥
स्वाहा धर्माधर्मवंशगणाय काममूर्तये ॥
ऋतुभ्यो वत्सरादिभ्यः स्वधा युगेभ्य इत्यपि ॥६४॥
दिग्भ्यः स्वाहा गुणेभ्यश्च स्वाहा द्रव्येभ्य इत्यपि ।  
कर्मभ्यश्चापि जातिभ्यः स्वाहा योगेभ्य इत्यपि ॥६५॥  
इन्द्रादिभ्यो दिगीशेभ्यः स्वाहा लोकिभ्य इत्यपि ।  
सत्याय तपसे स्वाहा जनाय महरेऽपि च ॥६६॥  
स्वर्गाय स्वर्गवासिभ्यः स्वाहा देवेभ्य इत्यपि ।  
स्वाहाऽप्सरोगणेभ्यश्च स्वाहा देवीभ्य इत्यपि ॥६७॥
सिद्धिभ्यश्च वसुभ्यश्च स्वाहा निधिभ्य इत्यपि ।  
स्वाहा ग्रहेभ्यः सर्वेभ्यः सूर्येभ्यस्तिथिनामिने ॥६८॥
कलाभ्यश्च तथा स्वाहा नक्षत्रेभ्यश्च इत्यपि ।  
तारकाभ्यस्तथा स्वाहा स्वाहा मरुद्भ्य इत्यपि ॥६९॥
रुद्रेभ्यो रुद्रपत्नीभ्यः स्वाहा श्रीशङ्कराय च ॥
कलाभ्यो योगिनीभ्यश्च स्वाहा खनिभ्य इत्यपि ॥७०  
नरनारायणायेति स्वाहा वै शेषशायिने ॥
अवतारस्वरूपाय स्वाहा मूर्त्यात्मने तथा ॥७१॥
गङ्गाद्यायै तथा स्वाहा स्वाहा तीर्थेभ्य इत्यपि ।  
कैलासगणकेशाय गणेशाय शिवाय च ॥७२॥
मात्रे योगिनिकाचक्राय च स्वाहा हनूमते ।  
कार्तिकाय च हंसाय गरुडायाऽरुणाय च ॥७३॥
स्वाहाऽग्निमण्डलायेति स्वधा याम्याय चेत्यपि ।  
श्रावणेभ्यः स्वधा चापि प्रेतेभ्यश्च स्वधा ह्यपि ॥७४॥
भूतप्रेतपिशाचेभ्यः कूष्माण्डेभ्यः स्वधा तथा ।  
विनायकेभ्यो वेतालेभ्यश्च स्वाहा स्वधा तथा ॥७५॥  
डाकिनीशाकिनीभ्यश्च स्वधा वै पितृयोषिते ।  
सूतमागधबन्दीभ्यो वषट् तीर्थेभ्य इत्यपि ॥७६॥
मानवेभ्यस्तथा वषड् वृक्षद्रुभ्यो वषट् तथा ॥
वल्लीभ्यश्च वषट् तृणलताभ्यश्च वषट् तथा ॥७७॥  
तिर्यग्भ्यश्च पशुभ्यश्च पक्षिभ्यश्च वषट् तथा ।  
सरीसृपेभ्यः कीटेभ्यः क्षुद्रेभ्यश्च वषट् तथा ॥७८॥
गृहग्रामक्षेत्रदेवताभ्यः स्वाहा च भूमये ॥
वनारण्यनदेभ्यश्च वौषट् चाब्धिभ्य इत्यपि ॥७९॥
आश्रमेभ्यश्च वर्णेभ्यो वौषट् शैलेभ्य इत्यपि ।  
स्वधा पित्रे पितामहाय प्रपितामहाय च ॥८०॥  
मात्राद्यायै स्वधा चापि श्रौषट् विश्वाधिवासिने ।  
गन्धर्वेभ्यः किन्नरेभ्यः श्रौषट् किम्पुरुषाय च ॥८१॥  
साध्येभ्यश्चापि विश्वेभ्यः स्वाहा मरुद्भ्य इत्यपि ।  
चारणेभ्यो वषट् वौषट् नारीभ्यो गणिकाभ्य आ ८२॥  
साध्वीभ्यश्च तथा श्रौषट् त्यागिनीभ्यश्च सर्वथा ॥
यादोभ्यश्च वषट् नागसर्पेभ्यश्च वषट् तथा ॥८३॥
दैत्येभ्यो दानवेभ्यश्च राक्षसेभ्यो वषट् तथा ।  
यक्षेभ्यश्च वषट् चापि काश्यपेभ्यो यथायथम् ॥८४॥  
सर्वसृष्टिप्रदेवेभ्यः स्वाहाऽन्तर्यामिणे तथा ।  
स्वाहा श्रीहरिकृष्णाय घनश्यामाय वै तथा ॥८५॥  
बालकृष्णाय च स्वाहा श्रीकृष्णवल्लभाय च ॥
गोपालबालकायेति कम्भराश्रीसुताय च ॥८६॥  
स्वाहा श्रीहरये श्रीमन्माणिकीपतये तथा ॥
लक्ष्मीनारायणायेति स्वाहा प्रीतिमयाय च ॥८७॥
पार्वतीपतये स्वाहा स्वाहा रासेश्वरीशिने ।  
स्वाहा श्रीदुःखहालक्ष्मीस्वामिने परमात्माने ॥८८॥
स्वाहा जयाललिताधिपतये हंसयोगिने ।  
अन्तर्यामिस्वरूपाय स्वाहा सर्वेश्वराय च ॥८९॥  
यज्ञनारायणायेति स्वाहा श्रीवह्नये तथा ।  
ओं परब्रह्मणे स्वाहा होमं भगवते ददुः ॥९०॥  
सर्वे जीवास्तदा तृप्ता हव्यैः कव्यैर्मनोहरैः ।  
इत्येवं हवनं कृत्वा भोजयामासुरादरात् ॥११॥
महीमानान् तथा देशनिवासान् कोटिकार्बुदान् ॥
मानवॉश्च चेतनाँश्च जडाँश्च भोज्यवस्तुभिः ॥९॥
आगता वै तत्र यज्ञे कोटिशो मानवास्तदा ॥
जगृहुश्चावशिष्टाश्च मन्त्रान् श्रीवैष्णवाँस्तथा ॥९३॥
इत्येवं नित्यमेवाऽपि जायन्ते हवनादयः ॥
वैष्णवाश्चापि जायन्ते मानवाः कोटिशोऽपि च ॥९४॥
सप्ताहेन सुसम्पाद्यो न्यवर्तत क्रतुः शुभः ।  
अवभृथं ततश्चक्रुर्बालकृष्णसरोवरे ॥९५  
सर्वे वै देहिनो दिव्याऽदिव्या येऽत्र समागताः ।  
पावनास्ते च सञ्जाता बालकृष्णस्य योगतः ॥९६॥  
दक्षिणाः प्रददौ कृष्णनारायणोऽतिभूयसीः ॥
शिबिदेवोऽपि सर्वस्वं राजा यज्ञे ददौ तदा ॥७॥
कन्यकानां शतं नैजं बालकृष्णाय वै ददौ ।  
हस्त्यश्वरथसौवर्णयानविमानकानि च ॥९८॥  
स्वर्णरूप्यकहीरादिगृहवाटीर्ददौ तथा ।  
दासीदासाननेकाँश्च ददौ राजा क्रतौ तदा ॥९९॥  
अन्नवस्त्रगवां दानं कोटिसङ्ख्यं ददौ नृपः ॥
सर्वस्वं हरये नैजं ददौ वै राधिके तदा ॥१००॥
परिहारं ततश्चक्रे रात्रौ सर्वे विशश्रमुः ॥
शिबिस्तु कारयामास मन्दिरं तत्र शोभनम् ॥१०१॥
बालकृष्णश्च षट्पत्नीसहितो यत्र राजते ॥
राधा लक्ष्मीर्माणिकी च कमला श्रीः रमा तथा ॥१०२॥  
सेवयन्ति सदा कान्तं मन्दिरे व्योमगामिनि ।  
पठनाच्छ्रवणाचास्य यज्ञस्य फलभाग् भवेत् ॥१०३॥  
इति श्रीलक्ष्मीनारायणीयसंहितायां द्वितीये त्रेतासन्ताने शिबिदेवराज्ये बालकृष्णसरोवरतटे महायज्ञे याज्ञिकव्यवस्था, यज्ञकार्यनिवृत्तिः, श्रीहरये नृपकृतशतकन्यादानं चेत्यादिनिरूपणनामा चतुर्विंशत्यधिकशततमोऽध्यायः ॥ १२४ ॥
    
    
