+++
title = "०९८"

+++
श्रीकृष्ण उवाच-  
अथ क्षणान्तरे सर्वे योगिनः परमेश्वरम् ।  
पप्रच्छुः राधिके! चक्रवाकीरक्षा यथा कृता ॥१ ॥
यथा लक्ष्मीः पुरा त्यक्ता प्रियाऽपि परमात्मना ।  
यथा मार्जारिकाऽपत्यान्यरक्षयद्धरिः पुरा ॥२ ॥
के तेऽभवन् कथं भक्ताः कथं रक्षा च कीदृशी ।  
पुण्यमेषां कीदृशं च यद्रक्षां माधवोऽकरोत् ॥३ ॥
श्रीहेमशालायन उवाच-  
चक्रवाकी भक्ता तव कीदृशी पूर्वजातिजा ।  
कथं स्नेहस्त्वदर्थं वै तिरश्चां छिन्धि संशयम् ॥४ ॥
श्रीकृष्णनारायण उवाच-  
शृणुतेमां कथां विप्राश्चक्रवाक्याः पुराभवाम् ।  
सनत्सुजातनामाऽसौ ब्रह्मणो मानसः सुतः ॥५ ॥
वेदवेदाङ्गतत्त्वज्ञो भक्तिमार्गपरायणः ।  
ब्रह्मचर्यपरश्चापि ब्रह्मविद्योपदेशकः ॥६ ॥
चतुर्दशसु लोकेषु चाऽव्याहतगतिर्व्रती ।  
किशोरभावेनोर्व्यां स व्यचरत् तीर्थकाङ्क्षया ॥७ ॥
नारायणसरो यातः कच्छे स्नातुं स चैकदा ।  
पूर्णचन्द्राननः सौम्यस्तेजोपरिधिशोभितः ॥८ ॥
रूपानुरूपावयवो वल्कलैरावृतो मुनिः ।  
हृष्टपुष्टावयवश्च कामकान्तिसमुज्ज्वलः ॥९ ॥
स्त्रीणां मनोहरश्चातिक्षमासौजन्यशोभितः ।  
प्रसन्नमानसश्चैकप्रभुध्यानपरायणः ॥2.98.१ ०॥
वल्कलानि समुत्सृज्य कौपीनमात्रवस्त्रकः ।  
अवाततार च नारायणसरोजलान्तरे ॥११ ॥
अवगाह्य तटं याति प्रजप्त्वा वेदमातरम् ।  
पुनर्जलान्तरे याति पुनस्तटे च तिष्ठति ॥१२॥
हरिं ध्यायन् च गायत्रीं जप्त्वा पुनर्जलान्तरे ।  
गत्वा स्नाति सुखं सूर्यं नत्वाऽवगाहते जले ॥१ ३॥
बहिरागत्य च ध्याने स्थितो वै घटिकावधिम् ।  
तावत् तत्रोर्वशी नारायणपुत्री हिमालयात् ॥१४॥
बह्वीभिः सह सखीभिः समाययौ निजेच्छया ।  
ऊरोरुत्पादिता सा तु महेन्द्राय समर्पिता ॥१५॥
यद्दिनात् तद्दिनाद् बद्रीं पितुर्दर्शनकारणात् ।  
समायाति प्रतिपक्षं पूर्णाऽमादिवसेषु सा ॥१६॥
बदर्यां सा पितुर्नारायणस्य दर्शनं शुभम् ।  
विधायैव च तीर्थार्थं नारायणसरोवरम् ॥१७॥
समाययौ महाभक्ता वैष्णवी विष्णुपुत्रिका ।  
महाभागवती देवी चाप्सरोगणमूर्धजा ॥१८॥
अप्सरसां निसर्गस्तु चाञ्चल्यं सुभगे नरे ।  
एवं चञ्चलभावेन भक्ताऽपि युवलालसा ॥१९॥
भासन्तं तेजसा रम्यावयवं दृष्टिगोचरम् ।  
एकलं सविलोक्यैषा मनोभववशीकृता ॥2.98.२०॥
रन्तुं सनत्सुजातं तमृषिं चार्थयदग्रगा ।  
ननर्त बहुभावेन भूत्वा किशोरिकाकृतिः ॥२ १॥
सतालं गायनं चक्रे गीतिकां प्रजगौ मुदा ।  
चक्रवत् परितस्तस्य भ्रमणं नर्तने बहु ॥२२॥
चक्राकारं चकारैषा ख्यापयन्ती स्वचापलम् ।  
वाचा त्वरञ्जयञ्चक्रनृत्येन सह सा मुनिम् ॥२३॥
मुनिः शुश्राव वाचं च चक्रनृत्यं व्यलोकयत् ।  
सापि सम्मनुते मुग्धं मुनिं नृत्यति चाधिकम् ॥२४॥
हावभावाङ्गचेष्टाभिः प्रेमहार्दविलोकनैः ।  
मुनिं सा मोहयामास मुनिर्जहास वै मुहुः ॥२५॥
सापि ज्वरयुता स्प्रष्टुं यावन्मुनिं समिच्छति ।  
तावद्विवेकवान् विप्रः सनत्कुमारको मुनिः ॥२६॥
मा स्पृशेत्याह च ततः समुत्थाय सधर्मधृक् ।  
ययौ दूरं हसन्नेव निषसाद स्थलान्तरे ॥२७॥
तस्य वै सरसस्तीरे तदा सापि वशङ्गता ।  
ययौ तत्र चकारापि पुनर्नृत्यं मनोहरम् ॥२८॥
पुनः पुनश्चेक्षमाणा प्रार्थयित्री च तं मुनिम् ।  
रन्तुकामाऽभिसृत्यैव पार्श्वगा सा स्थिरा ह्यभूत् ॥२९॥
ऋषिः प्राह कथं चेटि! चेटीवद् वर्तसेऽत्र वै ।  
साक्षान्नारायणपुत्री या त्वं स्पर्शे न लज्जसे ॥2.98.३० ॥
अहं वै ब्रह्मणः पुत्रस्त्वं पुत्रपुत्रपुत्रिका ।  
ब्रह्मव्रतोऽहमेवाऽस्मि मा वृथा चेष्टनं कुरु ॥३ १ ॥
स्नाहि तीर्थजले रम्ये नारायणे सरोवरे ।  
मा वृथा मानसीं पीडामावहाऽस्थानके सुते! ॥३२॥
इत्युक्ता सा निराशा च सन्तापखेदसंयुता ।  
उवाचैनं युवानं वै त्यक्तमर्यादचेतसा ॥३३ ॥
वयं त्वप्सरसो विप्र सर्वसामान्यभोगदाः ।  
ब्रह्मणा विष्णुना चापि शम्भुना सम्मताः सुरैः ॥३४॥
तस्मान्नाऽहं सुता योगिन् द्रष्टव्याऽत्र त्वया क्वचित् ।  
सर्वा नारायणपुत्र्यो नारायणप्रियास्तथा ॥३५॥
नारायणाङ्गसञ्जाता लक्ष्मीर्नारायणप्रिया ।  
राधा कृष्णाङ्गसञ्जाता राधा कृष्णस्य कामिनी ॥३६॥
अजवंशे तु सञ्जाता गायत्री ब्रह्मणः प्रिया ।  
अजपुत्रस्य दक्षस्य पुत्र्यो धर्मादियोषितः ॥३७॥
देवसृष्टौ न बाधोऽस्ति तस्मात् त्वां समुपस्थिता ।  
त्वया हास्यं भावना च दर्शिते रतिबोधिके ॥३८॥
तस्माद् गृहाण विप्रेन्द्र न चेच्छप्स्यामि सत्वरम् ।  
इत्युक्त्वा सा सनत्सुजातस्याऽङ्के निपपात ह ॥३९॥
ऋषिः सनत्सुजातस्तु शापस्य भयकारणात् ।  
यद्वा ब्रह्मव्रतहानेर्न तां जगाद किञ्चन ॥2.98.४०॥
किन्तु योगं तदा कृत्वा प्राणानाकृष्य तत्क्षणम् ।  
ब्रह्मरन्ध्रं समाधौ तु गत्वोवास यथासुखम् ॥४१॥
ऊर्वशी तं मुनिं कान्तं कामशून्यं विलोक्य च ।  
अतृप्तिदं बिडालस्य वृत्तिं धृत्वाऽऽत्मनि स्थितम् ॥४२॥
शशाप वै तदा शीघ्रं बिडाली भव धूर्तराट् ।  
यस्य नास्ति स्त्रिया मूल्यं भक्ताया अपि सर्वथा ॥४३॥
स्त्रिया दुःखं न जानाति स्त्रीकामं वर्धयत्यपि ।  
अग्निमुद्भाव्य च दूरे दह्यमानां प्रपश्यति ॥४४॥
तादृशस्य तु षण्ढस्य मार्जारीजन्मयोग्यता ।  
भवत्वेव दयाहीना मार्जारी दुःखवेदिनी ॥४५॥
स्त्रीदुःखं कामभेदेन कीदृशं ज्ञास्यसे यथा ।  
तथा मार्जारहीना त्वं मार्जारी भव भ्राष्ट्रगा ॥४६॥
इत्येवं शापमापन्नः ऋषिर्मार्जारिकाऽभवत् ।  
जातिस्मरश्च तत्रैव नारायणसरस्तटे ॥४७॥
समाधेरुत्थितो द्राक् च स्वं देहं चावलोकयत् ।  
मार्जारीभावमापन्नं क्रोधं चावाप वै तदा ॥४८॥
स्नान्तीं तदोर्वशीं प्राह चक्रवन्नर्तने रता ।  
वाग्विलासेन मोहं च करोषि मादृशानपि ॥४९॥
अलब्धाशा च शपसे सदोषा दोषवर्जितम् ।  
तस्मात् त्वं जलशून्ये वै प्रदेशे तृष्णया युता ॥2.98.५०॥
अतृप्ता भव चेटी च चक्रवाकी स्मरातुरा ।  
चक्रवाकविहीना च सखीजनविवर्जिता ॥५१ ॥
इत्येवं चोर्वशी शप्ता चक्रवाकी क्षणान्तरे ।  
तत्रैव जाता चित्राढ्या सपक्षा पक्षिजातिजा ॥५२॥
अथाऽन्या व्योममार्गेण सख्यस्तूर्णं विहाय ताम् ।  
ययुर्दिवं महेन्द्रं च ता ऊचुस्तद् यथाऽभवत् ॥५३॥
संसारे कामना दोषो बहुदुःखप्रदो यतः ।  
न गुणे गण्यते विज्ञैर्यद्यप्यानन्दशेवधिः ॥५४॥
अथेन्द्रः शोकमापन्नो ययौ श्रीपरमेष्ठिनम् ।  
निजगाद च वृत्तान्तं व्रह्माऽपि शोकमातवान् ॥५५॥
द्वौ तौ विष्णुं तदुद्धारकर्तारं बदरीवने ।  
नरनारायणरूपं ययतुः शापमुक्तये ॥५६॥
प्रणेमतुर्ववन्दाते चार्चयामासतुर्हरिम् ।  
नारायणः स्वयं नत्वा ब्रह्माणं परमेष्ठिनम् ॥५७॥
मधुपर्कं ददौ कृत्वा स्वागतं समुवाच ह ।  
कुशलं सर्वथा कच्चित् प्रजानां च पितामह ॥५८॥
ब्रह्मा प्राह हरे सर्वं प्रजानां कुशलं सदा ।  
यदर्थं तप्यसे चात्र तासां चाऽकुशलं कथम् ॥५९॥
किन्तु ते चोर्वशी पुत्री या चेन्द्राय समर्पिता ।  
सनत्सुजातो मे पुत्रो योगीन्द्रः साङ्ख्ययोगवित् ॥2.98.६०॥
द्वावेतौ शापयोगेन तिर्यग्भावमुपागतौ ।  
द्वौ भक्तौ वैष्णवौ श्रेष्ठौ सुता सुतस्तथाऽऽवयोः ॥६ १ ॥
चक्रवाकी च मार्जारी जाते कच्छप्रदेशके ।  
नारायणसरस्तीरे कामेनाऽन्योन्यशापिते ॥६२॥
जातिस्मरे च .भवतस्तन्मोक्षश्च यथा भवेत् ।  
तथा विधीयतां देव दयालो भगवान् भवान् ॥६३॥
कर्तुमकर्तुमन्यथाकर्तुं शक्तोऽस्ति शासकः ।  
श्रुत्वैवं भगवानाह विचिन्त्य वेधसं तदा ॥६४॥
तयोरुद्धारमेवाऽहं करिष्ये स्वल्पकालतः ।  
शापेन तिर्यग्भावे च किञ्चिद् दुःखमवाप्स्यतः ॥६५॥
जातिस्मरस्वभावेन मद्भक्त्या मां स्मरिष्यतः ।  
तिर्यग्योनिविमोक्षार्थमुद्भाव्य च निमित्तकम् ॥६६॥
तदाऽन्तिके तयोः शीघ्रं गत्वा दास्ये प्रमोक्षणम् ।  
भक्तयोर्न चिरं दुःखं चिन्तां त्यज पितामह ॥६७॥
इत्युक्तौ च प्रसन्नौ तौ महेन्द्रश्च पितामहः ।  
नारायणं प्रपूज्यैव नत्वा नारायणं सरः ॥६८॥
आययतुश्च तत्तीरे यत्र चेटीबिडालिके ।  
जातिस्मरे तु ते दृष्ट्वा महेन्द्रं वेधसं तथा ॥६९॥
आययतुर्द्रुतं पार्श्वे रुरुदतुश्च दुःखतः ।  
आश्वासिते च ते ताभ्यां शापमुक्तिर्निवेदिता ॥2.98.७०॥
स्वल्पकालेन भगवान् शापमुक्तिं विधास्यति ।  
कुरुतं भजनं स्वाम्यनादिनारायणस्य वै ॥७१॥
ज्ञानिनां नैव शोकोऽस्ति आगमा नाशिनो यतः ।  
शरीराणि समानानि भौक्तिकानि हि देहिनाम् ॥७२॥
विज्ञत्वं शिष्यते तत्र ज्ञानं दुःखविनाशकम् ।  
अज्ञानिनां तु यद्दुःखं ज्ञानिनां सुखमेव तत् ।७३॥
परिणामैश्च वस्तूनां तापैस्त्रिविधकैस्तथा ।  
संस्कारैश्च विभिन्नैश्च दुःखं सर्वं विवेकिनाम् ॥७४॥
यौवनं सर्वथा दुष्टं दुःखदं कामकारणात् ।  
तृष्णा सहचरी तस्य सुख्यपि दुःखमाप्नुयात् ॥७५॥
संसारे यदि दुःखं न को विशेषोऽस्य मोक्षतः ।  
तस्माद् दुःखं हि संसारः सुखं मुक्तिर्निगद्यते ॥७६॥
सुखमिश्रं सदा दुःखं मायायां चाभिवर्धते ।  
तृष्णाक्षये महानन्दो माया तत्र न बाधते ॥७७॥
तृष्णां परित्यजेत् प्राज्ञो यदिच्छेत् सुखमात्मनः ।  
कोटीन्द्रियसुखाग्र्याणां तृष्णानाशस्य नांऽशता ॥७८॥
विषयाणामुपभोगस्तृष्णां वर्धयते नवाम् ।  
तृष्णा दोषो विषयाणां फलं दुःखतरं हि तत् ॥७९॥
ज्ञानिनां तु विषयाणामुपभोगो निवृत्तये ।  
इच्छानाशे फलं श्रेष्ठं सुखं मोक्षसहायकम् ॥2.98.८०॥
योगिनां ज्ञानिनां चैवं भोगा अपि न बन्धदाः ।  
प्रत्युताऽदर्शनजन्यतृषानिवर्तका हि ते ॥८१ ॥
तृषातृप्त्यन्तविश्रान्ता ज्ञानयुक्ता यदा हि सा ।  
तृषा तृष्णावर्धिनी च मौढ्यभावान्विता यदि ॥८२॥
मौढ्यं ज्ञानेन नश्येद्वै गुरुर्ज्ञानस्य कारणम् ।  
गुरोः प्राप्तिः पुण्ययोगात् पुण्यं शास्त्रश्रवादिभिः ॥८३॥
शास्त्रश्रवाद्याः श्रद्धाभिः श्रद्धा मुमुक्षुतादिभिः ।  
मुमुक्षुता च कृपया हरेरेव प्रवर्तते ॥८४॥
हरेः कृपा तु भजनात् सेवनात् स्मरणादितः ।  
अनादिश्रीकृष्णनारायणस्वामिपरेश्वरः ॥८५।  
श्रोतव्यश्चापि मन्तव्यो निदिध्यासेऽर्थ्य एव सः ।  
तस्य शरणमापन्ना तरन्ति दुःखसागरान् ॥८६॥
सर्वथाऽर्पणमेतस्मै कार्यं सर्वात्मना सह ।  
प्रेमभक्तिः सदा कार्या तस्यैव भवपारदा ॥८७॥
यदि स्यामो वयं तस्य सोऽपि स्यात्सर्वदा तु नः ।  
भक्तो भजते भक्तेशं भक्तेशो भजतेऽनुगम् ॥८८॥
सुखसागरयोगेन चापगा सुखितां व्रजेत् ।  
दुग्धसागरयोगेन सरिद्वारि पयो भवेत्॥८९॥
न माया परमेशेऽस्ति न दुःखं तृष्णिका न च ।  
न दोषा सन्ति वै कृष्णे नारायणे परेश्वरे ॥2.98.९०॥
गुणा दिव्या अनवधिकातिशयविवर्जिताः ।  
सन्ति देवे महाकृष्णे भक्तास्तानाप्नुवन्ति वै ॥९ १ ॥
स्मर्यतां च भवद्भ्यां श्रीकृष्णनारायणप्रभुः ।  
स एवाऽचिरकालेन शापमोक्षं विधास्यति ॥९२॥
निमित्तं च समुद्भाव्य स्वयमेवागमिष्यति ।  
तिर्यग्भावेऽपि चात्रैव तीर्थे स्नानं स्मृतिं हरेः ।९३॥
नमनं मस्तकेनापि फलपत्रार्पणादिकम् ।  
नामरटणमेवाऽपि न त्यक्तव्यं कदाचन ॥९४॥
एतादृशी यदि भक्तिस्तिर्यग्भावेऽपि जायते ।  
मानुषादपि देहात्स लाभः श्रेष्ठतमो भवेत् ॥९५॥
विना भक्तिं पशुत्वं चात्मनां तुल्यं सुरेष्वपि।  
को विशेषः सुरत्वेऽपि यदि भक्तिर्न विद्यते ॥९६॥
राज्यस्थस्याऽपि जिह्वाया रसग्राहे समानता ।  
सर्वेन्द्रियाणां सामर्थ्यं दरिद्रस्य च भूपतेः ॥९७॥
समानं वै मया क्लृप्तं विशेषो नाऽत्र विद्यते ।  
शरीरं तु समानं वै समानानीन्द्रियाण्यपि ॥९८॥
रसास्तेषां समानाश्च तृप्तिः समाऽपि सर्वथा ।  
दत्ताः सर्वशरीरिभ्यो विशेषो नाऽत्र विद्यते ॥९९॥
हरेर्भक्तिः केवलैका कृता साऽत्र विशिष्यते ।  
तस्माद् भक्त्या भवतोश्चोद्धारः शीघ्रं भविष्यति ॥2.98.१० ०॥
गच्छावोऽस्मत्सुसंस्थानं शं वामस्तु च भक्तितः ।  
इत्युक्त्वा पूज्यमानौ तौ महेन्द्रवेधसावुभौ ॥१०१ ॥
चेटीबिडालिकाभ्यां सुस्प्रष्टौ भावेन पादयोः ।  
नतौ सुवन्दितौ व्योम्ना ययतुश्च निजं दिवम् ॥१ ०२॥
ते ह्युभे पितुरादेशाद् भजेते श्रीनरायणम् ।  
दिवानिशं जपतश्च स्वामिनं श्रीरमापतिम् ॥१ ०३॥
इत्येवमृषयस्तत्र नारायणसरोवरे ।  
ते ह्युभे भवतां शापकारणात् पशुपक्षिजे ॥१ ०४॥
इत्युक्त्वा राधिके! कृष्णनारायणपरेश्वरः ।  
विशाश्राम क्षणं भक्तार्पितं वारि पपौ शुभम् ॥१ ०५॥
इति श्रीलक्ष्मीनारायणीयसंहितायां द्वितीये त्रेतासन्ताने उष्ट्रालयदेशे हेमशालायनेन पृष्टायाश्चक्रवाकीमार्जारिकापूर्वजन्मकथाया वर्णननामाऽष्टनवति-  
तमोऽध्यायः ॥९८ ॥
    
