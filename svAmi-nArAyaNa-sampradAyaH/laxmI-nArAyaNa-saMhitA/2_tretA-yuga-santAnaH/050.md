+++
title = "०५०"

+++
श्रीकृष्ण उवाच-  
शृणु त्वं राधिके! दिव्यं चमत्कारं हरेस्तथा ।  
वीणाभङ्गस्य च फलं यानस्थास्वभवत्तदा ॥१ ॥
अब्रिक्तदेशवासा ये म्लेच्छा राक्षसयोनयः ।  
आरण्यकाश्च ग्रामस्था वनपर्वतवासिनः ॥२ ॥
सहस्रयोजनस्थास्ते व्यलोकयन् तदाम्बरे ।  
शतसूर्यसमं तत्तु विमानं भास्वराम्बरम् ॥३ ॥
सूर्यतेजोऽतितेजोभिर्दशगुणान् प्रभावतः ।  
किरणान् व्यसृजद् व्योम्नि अनुष्णाशीतसंसहान् ॥४ ॥
सुदृश्यान् सुस्पृशश्चापि मष्टामोदभराँस्तथा ।  
आनन्दोत्पादकान् शान्तिप्रदान् विचित्रभासुरान् ॥५ ॥
ब्रह्मणा श्रीकृष्णनारायणार्थं चार्पितं तु यत् ।  
कि न्यूनं तत्र वै राधे! विमाने मानवद् भवेत् ॥६ ॥
घृतदुग्धदधिकुल्या अमृतवारिसद्ध्रदाः ।  
गन्धसारद्रवसारचूर्णसारादिगूटिकाः ॥७ ॥
रससाराऽऽमोदसारचर्वणोत्तमवीटिकाः ।  
विद्यन्ते यत्र सततं कल्पस्तम्बेषु शाश्वताः ॥८ ॥
रत्नद्वीपा दर्शनार्हा नैकरङ्गादिभासुराः ।  
स्वर्णचम्पकवर्णाभकन्यकाहृदयङ्गमाः ॥९ ॥
हारतोरणकुञ्जादिहरिद्वर्णनिकुञ्जकाः ।  
रम्यस्थेयोद्यानमध्यासनशाद्वलराजिताः ॥2.50.१ ०॥
स्थल्यो यत्र प्रभासन्ते चन्द्रभूमिसमाः शुभाः ।  
विमानरूपं कन्यानां रूपं रूपं च चान्द्रिकम् ॥१ १॥
प्रभारूपं च सर्वं वै रूपप्रदीपजं तथा ।  
मणिरत्नादिरूपं च भिन्नं चापि परम्परम् ॥१२॥
अन्योन्योत्कृष्टतां प्राप्तं श्रेष्ठं श्रेष्ठं व्यभासत ।  
केषां मनांसि लोकानां सस्पर्द्धचञ्चलानि वै ॥१३।  
नाकृष्टानि भवेयुर्वै दिव्यैतादृशरश्मिभिः ।  
दिव्याभिः कन्यकाभिश्च दिव्यस्मृद्धिभिरेव च ॥१४॥
ताभिरुत्तेजिता म्लेच्छा दैत्या चाब्रिक्तवासिनः ।  
मायामन्त्रकरा व्योम्नि रुरुधुस्तद्विमानकम् ॥१५॥
आशावहालाभवहा इष्टम्मन्याश्च वेगिनः ।  
अविचार्य पतन्त्युग्रा प्राणान्तदुःखदेऽपि च ॥१६॥
दृष्ट्वाऽनलं पतङ्गाश्च गृह्णीम इति वाञ्च्छया ।  
पतन्ति रूपभोगार्थं प्रज्वलन्तेऽतितेजसा ॥१७॥
अपात्राण्यपि कुर्वन्ति प्रयासं बहुले फले ।  
अशक्तिगम्ये निक्षिप्यात्मानं मृतिं प्रयान्ति च ॥१८॥
असुरास्ते कालसीदा म्लेच्छा मत्वा बलं निजम् ।  
अधिकं त्वरितं रुष्टाः सन्नह्य रणमागमन् ॥१ ९॥
रक्तवार्धिः रौद्रबाष्पो विज्ञतुरीयकस्तथा ।  
तुङ्गानीको न्याससारो लिङ्गरसोऽतिदारुणः ॥2.50.२०॥
ध्वाक्षबीजो मूशलाम्बः कर्माङ्गः कर्महास्तथा ।  
चण्डसारो नष्टजरः सहारश्चातलेष्टकः ॥२ १ ॥
तुङ्गमुखस्त्रिराशश्च लीलाबीजो भयङ्करः ।  
फल्गुबीजो गम्बिकायः सेनागोलः स्फुटार्दनः ॥२२॥
जीवलश्च केदण्डश्च कुमेरुः स्थानलिस्तथा ।  
तुम्बासुरोऽथ लीनापश्चालिविष्टः किमूषकः ॥२३॥
तूनायश्च तथाऽऽबालो रुक्वासनश्च मावुरः ।  
बाङ्गिवलिर्दिनोलूकः कुवंशजः कुरेनृकः ॥२४॥
धोधसादा बहवश्च अम्बिकासश्च शिर्वमः ।  
देषलश्च कक्रलश्च ईज्यापातो नबीजकः ॥२५॥
सुदानश्च सुमालिश्च काणिमश्च त्रिगोणिकः ।  
रुद्रशिराश्च त्रिष्वालः पिलिपश्च नमाकुवः ॥२६॥
दिनमेरश्चाङ्गुलादः फेनगः कामनारुणिः ।  
निम्नझरो लालवारो ह्रीयोढो मारकर्कशः ॥२७॥
अलिजीरश्च रोण्डेगः शाहुदः फकराणकः ।  
पार्ष्णिः कृकाटकः पिण्डनलो रन्ध्रप्रमोषकः ॥२८॥
भुजहा जत्रुशमनो लामको मूर्द्धभामकः ।  
प्रकोष्ठकः पृष्ठवंशो नितम्बवेणुकस्तथा ॥२९॥
आसवापश्चामीषपः कुक्कुटाशः कृकाशकः ।  
इत्येते बलवन्तश्च मायया व्योमचारिणः ॥2.50.३ ० ॥
विद्युद्वेगेन वै सर्वे सन्नह्योपस्थिता रणे ।  
तत्र राजा जुमासेम्ला दूतं वै रक्तवार्धिकम् ॥३ १ ॥
प्रेषयामास च विमानाग्रे वक्तुं निजेष्टकम् ।  
राजा प्राह विमानाग्रे गत्वाऽऽवेदय रक्तक! ॥३ २॥
विमानं त्वस्तु नश्चात्र कन्या भवन्तु नः स्त्रियः ।  
विमानस्था नराः स्वर्गं यान्तु चान्यत्र वै सुखम् ॥३३॥
अन्यथा तु प्रसह्यैव हरिष्यामस्तु कन्यकाः ।  
हनिष्यामश्च वस्तस्माद् यथेष्टं कुरुताऽत्र यत् ॥३४॥
दूतो नत्वा विमानाग्रे गत्वा प्राह तथैव तत् ।  
नारदः प्राहः तं दूतं वदाऽसुरनृपं मम ॥३५॥
याश्चात्र सन्ति कन्यास्ता ब्रह्मणः पुत्र्य एव ताः ।  
यूयं च ब्रह्मपौत्रस्य कश्यपस्य हि वंशजाः ॥३६॥
दैत्यो हिरण्यचक्षुर्यस्तस्य पुत्राः सुकालिकः ।  
अञ्जनः कालमेघश्च जासुशेषो मलीनसः ॥३७॥
हावुको भावुकश्चापि दाउको धावुकस्तथा ।  
क्वाश्मकश्चाजमालश्च सैरेयाद्याः शताधिकाः ॥३८॥
हिरण्याक्षे हते दैत्ये विष्णुना सूकरेण ह ।  
तद्भयाद् द्रवमानास्ते चाब्रिक्तं रणपर्वतैः ॥३९॥
व्याप्तं देशं समागत्याऽकुर्वन् निवासमत्र ते ।  
तद्वंश्या वै भवन्तश्च भवन्त्येव गतवृषाः ॥2.50.४०॥
असंस्कृता म्लेच्छवृत्ता मम भ्रात्रादिवंशजाः ।  
अहं च नारदश्चास्मि तथाऽत्रास्ते सनत्-ऋषिः ॥४१॥
धर्मराजस्तथा चात्र विराजते हि दण्डधृक् ।  
रुद्रोऽत्र राजते लोकसंहारकृत्परः प्रभुः ॥४२॥
अपुत्रेण पुरा रुद्रो हिरण्याक्षेण वै वने ।  
आराधितो हरो देवः पुत्रार्थाय पुरा किल ॥४३॥
तत्प्रतापेन सापत्योऽभवद् भवत्पितामहः ।  
तं रुद्रं माऽत्र रुन्धन्तु मा रुन्धन्तु यमाधिपम् ॥४४॥
कन्यका मातरः सर्वा भवतां ता भवन्ति वै ।  
अजित्वा तु यमं रुद्रं भवत्कामो हि दुर्लभः ॥४५॥
यस्तरेत् सागरं दोर्भ्यां पातयेद् भुवि भास्करम् ।  
मेरुमुत्पाटयेद्वापि स जयेद् यमशङ्करौ ॥४६॥
किं न श्रुतं त्वया राजन् पूर्वे वै चाऽन्धकासुरः ।  
पार्वतीकामनामूढः सदैत्यो नाशमाप्तवान् ॥४७॥
महीषश्च तथा जम्भः कुजम्भो नाशमागताः ।  
शङ्खचूडस्तथा जालन्धरोऽपि नाशमागतौ ॥४८॥
भस्मो मुरस्तथा चान्ये विनष्टा मोहमारिताः ।  
परस्त्रीकामनामूढः पुरा दण्डो महीपतिः ॥४९॥
शुक्रपुत्र्यां रतिं कृत्वा सराष्ट्रो नाशमाप्तवान् ।  
शृणु दूत! ततः श्रुत्वा श्रावय त्वं नराधिपम् ॥2.50.५०॥
दण्डो राजा महानासीत् प्रभूतबलवाहनः ।  
ईजे स विविधैर्यज्ञैर्नृपतिः शुक्रपालितः ॥५१ ॥
शुक्रश्चाऽस्याऽभवद् यज्ञे पुरोहितः पुनः पुनः ।  
शुक्रः कदाचिदगमत् पातालं दैत्यमन्त्रितः ॥५२॥
शुक्रस्यासीत्तु दुहिता अरजा नामतो गृहे ।  
एकाकिनी पर्णकुट्यां शुश्रूषन्ती मखाऽनलम् ॥५३॥
राजा तु दर्शनं कर्तुं चायातो पर्णजे गृहे ।  
अग्निं प्रणम्य च कन्यामेकाकिनीं सुरूपिणीम् ॥५४॥
सन्दृष्ट्वा कामसन्तप्तस्तत्क्षणादेव पार्थिवः ।  
नेमे तां तु गुरोः पुत्रीं पूर्णयौवनशालिनीम् ॥५५॥
सापि तमागतं कन्या प्रत्युत्थाय तपोधना ।  
भ्रातृभावेन सत्कृत्य मालां प्रासादिकीं ददौ ॥५६॥
ततस्तामाह नृपतिर्बाले कामाग्नितापितम् ।  
मां समाह्लादयस्वाऽत्र स्वपरिष्वङ्गवारिणा ॥५७॥
सा तं प्राह तदा मे तु पिता त्वां निर्दहेच्च माम् ।  
यः समर्थो जीवयितुं देवान् मारयितुं ह्यपि ॥५८॥
भवान् भ्राता धर्मतोऽस्ति शिष्यो यतः पितुर्मम ।  
त्वं मैवं मानसं राजन् एकान्ते कर्तुमर्हसि ॥५९॥
सोऽब्रवीद् भीरु मां शुक्रः कालेन परिधक्ष्यति ।  
कामाग्निस्त्वद्य मामत्र दहत्येव प्रशामय ॥2.50.६०॥
सा प्राह दण्डं नृपतिं मुहूर्तं परिपालय ।  
गुरुं तमेव याचस्व स ते दास्यत्यसंशयम् ॥६१ ॥
दण्डोऽब्रवीत् अरजो! मे कालक्षेपो न वै क्षमः ।  
क्षणे क्षणे नु विघ्नानां पङ्क्तिः सर्वत्र विद्यते ॥६२॥
विरजा प्राह नात्मानं दातुं शक्ता नराधिप ।  
कामभोगे तु सुतरामस्वतन्त्रा हि योषितः ॥६३॥
किं वदामि तव राजन्नेवमुत्पथवर्तिनः ।  
राष्ट्रं राज्यं कुटुम्बं च स्वयं चान्यच्च यत् तव ॥६४॥
सर्वं त्वया युतं नाशं शुक्रशापेन यास्यति ।  
मैवं वह्नौ पत राजन्नैतद् धर्म्यं हि विद्यते ॥६५॥
राजा प्राह बलात्त्वां वै भोक्ष्ये चेन्नैव मन्यसे ।  
अरजा यज्ञवह्निं स्वहस्ते कृत्वा नृपोपरि ॥६६॥
चिक्षेप गच्छ दुष्टात्मन्नितो विभ्रष्टमानस ।  
इत्युक्त्वा पर्णशालां च त्यक्त्वा गन्तुं बहिर्हि सा ॥६७॥
यावद्धावति तावत्तां धृत्वा कृत्वा स्ववक्षसि ।  
कामोपहतचित्तात्मा व्यध्वंसयत मन्दधीः ॥६८॥
तां कृत्वा च्युतचारित्रां निश्चक्राम ययौ गृहम् ।  
सापि शुक्रप्लुता बाला अरजा रजसा प्लुता ॥६९॥
आश्रमादथ निर्गत्य बहिस्तस्थावधोमुखी ।  
चिन्तयन्ती स्वपितरं रुदती च मुहुर्मुहुः ॥2.50.७० ॥
अस्नाना चाऽभोजना च तस्थौ वृक्षं समाश्रिता ।  
प्रहरान्ते पिता तस्याः शुक्रः प्रागमदाश्रमम् ॥७१॥
ददृशे कन्यकां नैजां सन्ध्यातुल्यां रजस्वलाम् ।  
पप्रच्छ पुत्रि! केनाऽसि धर्षिता वा कथं न्विदम् ॥७२॥
क्व स दुष्टो ययौ पापी विध्वंसयति कन्यकाम् ।  
रुदती सा व्रीडया स्वपितरं प्राह चारजाः ॥७३ ॥
राज्ञा दण्डेन चागत्य वार्यमाणेन चाऽसकृत् ।  
बलादनाथा रुदती नीताऽहमीदृशीं दशाम् ॥७४॥
एतच्छ्रुत्वा ह्युपस्पृश्य शुचिः शुक्रः शशाप तम् ।  
यस्मात्तेनाऽविनातेन ममाऽऽज्ञां मम गौरवम् ॥७५॥
तिरस्कृत्य शुभाचारा च्युतधर्माऽरजाः कृता ।  
तस्मात् सराष्ट्रः सबलः सभृत्यो वाहनैः सह ॥७६॥
सप्तरात्रान्तराद् भस्म दण्डो भवतु सानुगः ।  
शुक्रः पुत्रीं ततः प्राह शुद्धाचारां तपस्विनीम् ॥७७॥
मासान्ते त्वागते राजस्वल्ये शुद्धा भविष्यसि ।  
तावत् तपः कुरु पुत्रि यथेष्टं चोचितं तव ॥७८॥
न ते दोषोऽस्ति वै पुत्रि गर्भस्ते न भविष्यति ।  
पिब चोष्णं पञ्चगव्यं मा भयं कुरु पुत्रिके ॥७९॥
अथ दण्डोऽपि नृपतिः सराष्ट्रबलवाहनः ।  
भस्मीभूतोऽभवत् शापात्सप्तरात्रान्तरेऽसुर ॥2.50.८० ॥
एवं भस्मस्थलं जातं दण्डकारण्यमुल्बणम् ।  
एवं परकलत्राणि धर्षयन्ति तु ये जनाः ॥८१॥
भस्मीभवन्ति ते सर्वे सराष्ट्रबलवाहनाः ।  
धर्मशीला विनीताश्च न्यायमार्गा हि निर्भयाः ॥८२॥
प्रसह्य परदारस्थाश्चेहाऽमुत्र न निर्भयाः ।  
धर्मान्वितो रविर्धर्मः पत्नीव्रतश्च भूसुरः ॥८३॥
अगस्त्यश्च मनुः स्वयम्प्रकाशोऽन्ये मुनीश्वराः।  
तेजस्विनः शापमोक्षवरक्षमाः सुराऽर्चिताः ॥८४॥
अधर्मस्थाश्चन्द्रदेवेन्द्रान्धका दुःखिनोऽभवन् ।  
तस्माद्धर्मो न सन्त्याज्यो धर्मो हि परमा गतिः ॥८५॥
तारणं परमो धर्मः पतनं त्वनयाद् भवेत् ।  
तस्मात् त्याज्यं बलान्नित्यं परदारोपसेवनम् ॥८६॥
नयन्ति परदारास्तु महापत्तीर्हि दारुणाः।  
परार्थपरदारस्था नरकार्हा सदा मताः ॥८७॥
तस्माद्वै दूरतस्त्याज्याः परदारा विचक्षणैः ।  
परदारहतप्रज्ञा न भवन्ति विभूतये ॥८८॥
शृणु दूत कथां चान्यां कथयामि समासतः ।  
इत्युक्त्वा नारदः प्राह कथां दिव्यां पुरातनीम् ॥८९॥
विश्वकर्मसुता साध्वी नाम्ना चित्राङ्गदाऽभवत् ।  
रूपयौवनसम्पन्ना कमला पद्मिनी यथा ॥2.50.९० ॥
सा स्नातुं नैमिषे क्षेत्रे सखीयुक्ता जगाम ह ।  
स्नान्ती ददर्श सुरथः सुदेवतनयो नृपः ॥९ १॥
साऽपि त्वभूत् सकामाऽति स्वप्रदानमियेष च ।  
सख्यस्तामब्रुवन् बाले नैतद् योग्यं हि जायते ॥९२॥
अस्वातन्त्र्यं तवाऽस्त्यत्र प्रदाने स्वात्मनः परे ।  
पिता कुर्यात् सुतादानं सुता पितृवशे यतः ॥९३॥
न ते युक्तमिहात्मानं दातुं नरपतेः स्वयम् ।  
एतस्मिन्नन्तरे राजा सुरथः कामपीडितः ॥९४॥
उवाचेनां मदिराक्षि! मुग्धे मोहयसीव माम् ।  
तन्मां कुचतले तल्पेऽभिशाययितुमर्हसि ॥९५॥
ततः सा कामसन्तप्ता प्रार्थिता भूभृता मुहुः ।  
वार्यमाणा सखीभिस्तु प्रादादात्मानमात्मना ॥९६॥
आत्मा प्रदत्तः स्वातन्त्र्यात् ततस्ता तादृशीं सुताम् ।  
पितरं चावमन्यैव कामगामशपत् पिता ॥९७॥
यतो धर्मं परित्यज्य श्रीभावात् मूर्खभूभृते ।  
आत्मा प्रदत्तस्तस्मात्ते विवाहो न भविष्यति ॥९८॥
विवाहरहिता नैव सुखं लप्स्यसि भर्तृतः ।  
न च पुत्रफलं नैव पतिना योगमेष्यसि ॥९९॥
उत्सृष्टमात्रे शापे तु ह्यपोवाह सरस्वती ।  
अकृतार्थं नरपतिं योजनानि त्रयोदश ॥2.50.१० ०॥
अपकृष्टे नरपतौ साऽप्यनिर्वृत्तकामना ।  
मूर्छायां पतिता तत्र तदा सख्यो जलेन ताम् ॥१० १॥
सिषिचुः शैत्यमापन्ना क्षणान्तरेऽतिदुःखिता ।  
मृतकल्पा हतोत्साहा सञ्ज्ञां लेभे शनैः शनैः ॥१ ०२॥
अपश्यन्तीं नरपतिं दुद्राव वेगतस्तदा ।  
निपपात सरस्वत्या मुह्यमाना तरङ्गकैः ॥१०३ ॥
निर्गता सा महारण्ये सिंहव्याघ्रसमाकुले ।  
तामपश्यद् गुह्यकश्च निन्ये श्रीयमुनातटे ॥१ ०४॥
तत्र चिक्षेप च भुक्त्वा जले श्रीकृष्णसन्निधौ ।  
सा निर्गत्य शिरोनम्रा मध्याह्ने संस्थिताऽभवत् ॥१ ०५ ॥
ददर्शैनां तापसस्तु ऋतुध्वजाभिधानकः ।  
तां प्राह पुत्रि! कस्याऽसि सुता कथं समागता ॥१ ०६ ॥
ततः सा सर्ववृत्तान्तं याथातथ्यमुवाच वै ।  
श्रुत्वा ऋषि क्रुधा तस्याः पितरं शिल्पिनां वरम् ॥१ ०७॥
अशपद् यत्त्वया त्वष्टर्दानयोग्याऽपि पापिना ।  
योजिता नैव पतिना तस्माच्छाखामृगो भव ॥१ ०८॥
इति शापाद् विश्वकर्मा द्रागेव वा नरोऽभवत् ।  
न्यपतन्मेरुशिखराद् भूपृष्ठं शापकारणात् ॥१ ०९॥
अटन् पृथ्वीं समायातः श्रीकण्ठं वै ऋतुध्वजम् ।  
प्रार्थयन्मे महाघोरो दत्तः शापो निवर्त्यताम् ॥2.50.११ ०॥
चित्राङ्गदायाः पितरं मां त्वष्टारं विभावय ।  
मया वानररूपेण पापान्यपि कृतानि हि ॥१११ ॥
तानि मे सङ्क्षयं यान्तु कृपां कुरु ऋतुध्वज ।  
ऋतुध्वजस्ततः प्राह शापस्याऽन्तो भविष्यति ॥१ १२॥
समुत्पाद्य घृताच्यां वै तनयं सुमहाबलम् ।  
तावत् सौम्यां घृताचीं सोऽपश्यत् तत्कामितोऽभवत् ॥१ १३॥
ददौ गर्भं कामयानां सापि गोदावरीतटे ।  
प्राप्ते काले बलवन्तं प्रासूत तनयं नलम् ॥१ १४॥
वानरः कपितां त्यक्त्वा विश्वकर्माऽभवत् क्षणात् ।  
चित्राङ्गदा सप्तगोदावरं तीर्थं गताऽभवत् ॥१ १५॥
हाटकेश्वरपूजायां सदा मग्नाऽभवद् यतः ।  
तत्राऽयं वानरो विश्वकर्मरूपोऽभवत् तदा ॥१ १६॥
सर्वं ज्ञातवती पुत्री स्वातन्त्र्यदुःखमीदृशम् ।  
विश्वकर्मा ततस्तत्र राजानं सुरथं पुनः ॥१ १७॥
समाहूय ददौ तस्मै चित्राङ्गदां सुतां निजाम् ।  
ततः सा सुखिनी जाता भुक्त्वा कष्टं शतं समाः ॥१ १८॥
तस्माद् दूत महादूत रक्तवार्धे सुबुद्धिमन् ।  
जुमासेम्लाख्यनृपतिं निवेदय मयोदितम् ॥१ १९॥
सर्वं यथार्थं विधिवद् याहि गृहं सुखं वस ।  
अजित्वा तु विमानं वा कन्यका नहि लप्स्यसे ॥2.50.१ २०॥
इतिश्रीलक्ष्मीनारायणीयसंहितायां द्वितीये त्रेतासन्ताने अब्रिक्तदेशीयनृपतिना स्वसेनाधिपैः सर्वकामविमानं रुद्धं, दूतोक्तिः, नारदस्य प्रत्युक्तिश्च, तत्र शुक्राऽरजादण्डानां विश्वकर्मचित्राङ्गदासुरथानां कथा चेत्यादिनिरूपणनामा पञ्चाशत्तमोऽध्यायः ॥५० ॥
    
