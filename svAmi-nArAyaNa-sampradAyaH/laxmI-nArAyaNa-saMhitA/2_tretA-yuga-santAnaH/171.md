+++
title = "१७१"

+++
श्रीकृष्ण उवाच-  
राधिके तत्र नित्यं वै रात्रौ जनसमाजके ।  
लक्ष्मीनारायणसंहिताकथा जायते शुभा ॥१ ॥
सनत्कुमारो भगवान् स्वयं वाचयति प्रभुः ।  
श्वेतकृष्णायनव्यासः कथां विवेचयत्यपि ॥२ ॥
श्वेतव्यासस्य नाम्ना च श्वेतासनं तदुच्यते ।  
स्थलं तीर्थस्वरूपं तज्ज्ञानविज्ञानदं सदा ॥३ ॥
यवक्रीतो महर्षिश्च गाङ्गेयो यत्र वै स्थले ।  
क्षारस्य कवलं भुक्त्वा तपस्तेपे सुदारुणम् ॥४ ॥
क्षारकवलसञ्ज्ञं तत्पावनं तीर्थमुत्तमम् ।  
तत्र स्थल्यां समभवत् प्रसिद्धं मोक्षदं सदा ॥५ ॥
तन्नाम्ना स प्रदेशोऽपि शतयोजनविस्तृतः ।  
कृष्णवार्धिप्रपर्यन्तं निस्तारां यावदेव ह ॥६ ॥
यवक्रीतः प्रसिद्धोऽभूत् निष्ठापरातटाश्रयः ।  
यवक्रीतो महर्षिः स वेदकर्मपरायणः ॥७ ॥
एकादश्यां तु मध्याह्ने बालकृष्णं जगाद ह ।  
हरेऽभिजिन्मुहूर्तेऽत्र पूर्णाहुतीः प्रदेहि वै ॥८ ॥
लोमशस्तत्तथा श्रुत्वाऽनुमत्या श्रीहरेस्तथा ।  
ददौ पूर्णाहुतीस्तत्र परब्रह्मात्मवह्नये ॥९ ॥
ताम्बूलफलपूगीफलाऽक्षतघृतकानि च ।  
श्रीफलं च स्रुवे कृत्वा ददौ पूर्णाहुतीर्हरिः ॥2.171.१ ०॥
ओं समुद्रादितिमन्त्रान् पूर्णादर्वीतिबोधितान् ।  
ऋषिभिर्वाच्यमानाँश्च श्रुत्वा पूर्णाहुतीर्ददौ ॥११ ॥
इदमग्नये वैश्वानराय वसुरुद्रादित्येभ्यः  
शतक्रतवे अद्भ्यश्च नमम ।  
इदं त्रिदिवेभ्य ईशेभ्योऽवतारेभ्यः शक्तिभ्यः  
परब्रह्मणे स्वाहा नमम ॥१२॥
इदं सप्ततलस्थेभ्यो भूस्थेभ्यश्चतुर्भ्यो  
जडचेतनेभ्यः स्वाहा नमम ।  
इदं सप्तस्वर्भ्यश्चाष्टावृतिस्थेभ्य  
ईशानान्तेभ्यो धामिभ्यः स्वाहा नमम ॥१३॥
इदं च ब्रह्मणे स्वाहा स्वाहा च परब्रह्मणे ।  
एकस्मै चाऽद्वितीयाय मह्यं स्वाहा च ओं नमम ॥१४॥
इत्युक्त्वा श्रीबालकृष्णो महापूर्णाहुतीर्ददौ ।  
श्रीफलानि ह्यसङ्ख्यानि सहस्रघृतधारिकाः ॥१५॥
चन्दनानि समिधश्च मिष्टमहाहुतीर्ददौ ।  
साक्षादनादिभगवान् प्रत्यक्षो वह्निमण्डले ॥१६॥
प्रत्यहात् सविशेषेण हसन् जग्राह चाहुतीः ।  
सर्वकुण्डेषु च तद्वज्जग्राह युगलार्पिताः ॥१७॥
दक्षिणाश्च तदाऽसङ्ख्याः स्वर्णमयीर्ददौ प्रभुः ।  
मणिमौक्तिकहीरादीन् रत्नानि विविधान्यपि ॥१८॥
एवं पूर्णाहुतीर्हुत्वा विप्रास्तु वेदपारगाः ।  
आशीर्वादान् ददुस्तत्र यजमानाय मन्त्रकैः ॥१९॥
शान्तिघटोदकैर्विप्राः कुशदूर्वाऽऽम्रपल्लवैः ।  
पुनन्त्वित्यादिभिश्चाभिषिञ्चाम इति वादिनः ॥2.171.२०॥
ततः शान्तिप्रवाचश्चोचिरे विप्राः समन्ततः ।  
दक्षिणाश्च पुनः प्राप्ताः स्वस्तिवाचो जगुस्तदा ॥२ १ ॥
हुताशनादिदेवाँश्च निजस्थानविदायकम् ।  
ददुर्विप्राः पूर्णताया वाचस्ततोऽवदन् सुखाः ॥२२॥
यज्ञप्रसादं सर्वेभ्यश्चरुजं पद्मरेखया ।  
वृद्धिं यान्तं चाऽव्ययं च ददौ कृष्णनरायणः ॥२३॥
कोट्यब्जरूपधारी च ददौ सर्वत्र माधवः ।  
विना चरुप्रसादं वै कश्चित्तदा न शिष्यते ॥२४॥
अन्तरीक्षेऽम्बरे व्योम्नि जले स्थले वने क्षितौ ।  
गह्वरे प्रान्तके भागेऽरण्ये वृक्षे च पर्वते ॥२५॥
विमाने वाहने याने नौकायां शिखरेऽपि च ।  
असङ्ख्यरूपधृक्कृष्णो ददौ चरुप्रसादकम् ॥२६॥
ततो वै भोजयामास सर्वान् वै महीमानकान् ।  
प्राघूणिकान् महामुक्तान् मुक्तान् धामानि धामिनः ॥२७॥
ब्रह्मप्रियाश्च मुक्तानी राधारमादिकास्तथा ।  
अवतारान् सर्वनारायणान् श्रीपरमेश्वरान् ॥२८॥
व्यूहान् प्रकृतिपालाँश्च कालपुरुषकेश्वरान् ।  
वैराजान् भूमसञ्ज्ञाँश्च महाविष्णुगणाँस्तथा ॥२९॥
त्रिदेवानावरणेशान् तत्पत्नीदासिकास्तथा ।  
भृत्याँश्च पार्षदाँश्चापि पार्षदानीः समन्ततः ॥2.171.३ ०॥
भोजयामास भगवान् ब्रह्मसृष्टीशसृष्टिजान् ।  
ततः सिद्धानृषीन् साधून् पितॄन् सतीश्च योषितः ॥३ १ ॥
पञ्चस्वर्गस्थितान् सर्वान् देवान् देवीः कुटुम्बिनः ।  
ब्रह्मचारिगणाँश्चापि दिक्पालान् लोकपालकान् ॥३२॥
त्रयस्त्रिंशद्देवताश्च भुवर्लोकनिवासिनः ।  
भूलोकस्थान् चतुःखनिजीवान् जडाँश्च चेतनान् ॥३३ ॥
सप्तपातालसंस्थाँश्च भोजयामास माधवः ।  
सुराऽसुरगणान् सर्वान् काश्यपेयाँश्च मानवान् ॥३४॥
ब्रह्मसृष्टान् स्थिरचरान् गुणकर्मतदाश्रितान् ।  
तदाश्रयाँश्च भगवान् भोजयामास वै क्रतौ ॥३५॥
अद्याऽहं भगवानस्मि भोजयामि च निर्गुणम् ।  
एकादशीदिने चापि फलवत् सर्वमेव मे ॥३६॥
मत्स्पृष्टं निर्गुणं सर्वं भुञ्जन्तु भावतोऽखिलाः ।  
भोजनं वै व्रतं त्वद्य मदिच्छयैव जायताम् ॥३७॥
इत्येवं भगवानाह बालकृष्णस्तु राधिके ।  
सर्वान् सम्भोज्य च ततः स्वयं पित्रा युतस्तथा ॥३८॥
भ्रातृभिश्च कुटुम्बेन सह भोजनमाददे ।  
माता च मातरश्चान्या स्वसा सन्तोषिणी तथा ॥३९॥
ब्रह्मप्रियाश्च वै सर्वाः कुटुम्बं बुभुजे तदा ।  
ताम्बूलं प्राप्य च सर्वे विश्रामं चक्रुरीश्वराः ॥2.171.४०॥
ततो वाद्यान्यवाद्यन्त ह्यगायन्त च गीतिकाः ।  
अवभृथाप्लवनार्थं सर्वे वै यत्निनोऽभवन् ॥४१॥
निष्ठापराप्रपीठायाः सङ्गमेऽनन्तमानवाः ।  
देवा मुक्ता ईश्वराश्चावताराः शक्तयोऽखिलाः ॥४२॥
सृष्टित्रयनिवासाश्चर्षयः सत्यश्च साधवः ।  
प्रययुर्भगवान् सर्वेश्वरेश्वरेश्वरेश्वरः ॥४३॥
पद्भ्यां जगाम सहितो महर्षिभिश्च कीर्तितः ।  
वेदमन्त्रैः स्तूर्यमानोऽवभृथार्थं नदीतटम् ॥४४॥
तस्थौ च सङ्गमे बालकृष्णनारायणः प्रभुः ।  
सङ्कल्पं कारयामास लोमशस्तु पुरातनः ॥४५॥
चतुर्मुखाऽजब्रह्माण्डे सृष्ट्यारम्भे कृतान्तगे ।  
प्रथमे पर्यये श्रीमत्काम्भरेये नरायणे ॥४६॥
वर्तमाने वत्सरे च चतुर्दशेऽत्र भूतले ।  
सर्वाद्यनररूपेऽस्मिन्नवतारिणि वर्तति ॥४७॥
श्रावणे शुक्लपक्षीयैकादश्यां सूर्यवासरे ।  
निष्ठापराप्रपीठासङ्गमे यज्ञान्तकं त्विदम् ॥४८॥
अवभृथात्मकं स्नानं सर्वपापविशोधकम् ।  
अध्वरे नान्तरीयकाघानां क्षालनशक्तिकम् ॥४९॥
सर्वपुण्यप्रदं सर्वाऽज्ञातकल्मषवारकम् ।  
सूक्ष्मजन्तुबीजकाष्ठकणपुष्पकलार्पणे ॥2.171.५० ॥
वह्नौ समर्पणे भूमेः शोधने मण्डपकृतौ ।  
रसशालास्थले चूल्ल्यां कण्डन्यां जलकुम्भके ॥५१॥
पेषण्यां मार्जने चापि पत्रदलावभेदने ।  
दुरीतं प्रत्यवायादि यत्किञ्चिज्जातमित्यपि ॥५२॥
तस्य नाशकरं स्नानं कृष्णनारायणः प्रभुः ।  
यज्ञकर्मप्रपूर्त्यर्थं सुरप्रसन्नतार्थकम् ॥५३॥
परमाऽपूर्वपुष्ट्यर्थं त्ववभृथाप्लवात्मकम् ।  
स्नानं सृष्टित्रयोपेतः करोम्यद्य च ओं नमः ॥५४॥
इति कृत्वा सुसङ्कल्पं भगवान् पुरुषोत्तमः ।  
राधिके स जले मग्नोऽभवन्निर्गवै पुनः ॥५५॥
स्नानाङ्गं तर्पणं चक्रे स्मृत्वा सृष्टित्रयं तदा ।  
शरीरे मर्दनं चक्रे तिलपिष्टेन वै तदा ॥५६॥
आमलकीफलचूर्णैस्तीर्थमृदा च भस्मना ।  
यज्ञकुण्डीयकेनैव हरिद्राचूर्णकेन च ।  
चन्दनेन च कस्तूर्या यवपिष्टादिना तथा ॥५७॥
पञ्चरङ्गैस्तथा चूर्णैः सर्वौषिधीभिरित्यम्पि ।  
पञ्चगव्येन च तथा सुवर्णतीर्थवारिणा ॥५८॥
ब्रह्मकमण्डलुद्वाराऽभिषेधविधिना तदा ।  
सम्मृद्य सर्वचूर्णानि चक्रे स्नानमवभृथम् ॥५९॥
यदा स्नातो महाराजस्तदा तत्र तु सागराः ।  
ब्रह्मह्रदः सुधासिन्धुर्विरजा च महाजलम् ॥2.171.६०॥
नारा आपस्तथा नद्यो नदाः सरांसि दीर्घिकाः ।  
व्योमवारि तथा मेघा जलं दिव्यं च पाण्डुरम् ॥६१ ॥
वारुणं च महातीर्थं महाभूतजलं तथा ।  
साधिदैवानि सर्वाणि तीर्थानि तत्र चाययुः ॥६२॥
स्नपयामासुरत्यर्थं भगवन्तं हि धारया ।  
मुक्ता धामान्यवतारा अवतारिण्य इत्यपि ॥६३ ॥
शक्तय ईश्वरा ईश्वराण्यो ब्रह्मप्रियास्तथा ।  
पितरो देवदेवेशाः ऋषयः सिद्धसाधवः ॥६४॥
आश्रमाः सर्ववर्णाश्च नरा नार्यो नपुंसकाः ।  
जरायूजाश्चाण्डजाश्चोद्भिज्जाः स्वेदजजातयः ॥६५॥
दैत्याश्च दानवा यक्षा राक्षसा वह्नयस्तथा ।  
पार्थिवाश्च जलीयाश्च तैजसा वायुदेहिनः ॥६६ ॥
गगनीयास्तलवासाश्चेतनाश्च जडास्तथा ।  
सर्वे सस्नुस्तत्र तीर्थेऽवभृथे पुण्यवारिधौ ॥६७॥
दिव्ययोगे दिव्यगुणे निर्गुणे दिव्यकारिणि ।  
पुष्पचन्दनवृष्टिश्च तदा तत्राऽभवच्छुभा ॥६८॥
आकाशाद् देवगुरवः पावनान्यवदँस्तदा ।  
पावयन्तु परब्रह्म ब्रह्माऽक्षरनिवासिनः ॥६९ ॥
धामधामस्थिता भक्ता भक्तेश्वराऽवतारिणः ।  
अवताराः पार्षदाश्च पावयन्तु तथेश्वराः ॥2.171.७०॥
ईश्वराण्यो महासत्यः पावयन्तु सुरेश्वराः ।  
यजमानं यजमानान् पावयन्तु महर्षयः ॥७१ ॥
स्वभावपावनं देवं महानारायणं सुराः ।  
पावयन्तु च तीर्थानि चावभृथाऽऽगतानि वै ॥७२॥
गङ्गा चेरावती मेनकाङ्गी च ब्रह्मपुत्रिका ।  
अङ्गशिक्षाङ्गिका हराङ्गहा आयूरिका तथा ॥७३॥
बीना यानेश्वरी चौबी सिन्धुश्चोरलिका तथा ।  
वल्गुर्निष्ठापरा दीना दिनपाद्याः सरिद्वराः ॥७४॥
नारायणी नष्टजरा कर्माङ्गी जाम्बुजा नदी ।  
मुरा च कारुलिङ्गा च परीना आमजानिका ॥७५॥
मिश्रसुरी महाकाञ्जी यूकासना सरिद्वरा ।  
एताश्चान्या महानद्यः पावयन्तु मखेष्टिनः ॥७६ ॥
अश्वपट्टं पुष्करं मानसं नारायणंसरः ।  
पम्पासरश्चेन्द्रद्युम्नसरो ब्रह्मसरोवरम् ॥७७॥
शम्भुलं च सरश्चिलंसरः कोलारकंसरः ।  
माकमानसरो बालासरश्च माङ्गिरासरः ॥७८॥
लाभरुचिसरः सरः कुवनं ग्रागिरं सरः ।  
आरसरस्तुरुसरो गैरानरसरस्तथा ॥७९॥
सुशीलं च सरो मीनकङूसरस्तथा शुभम् ।  
बालकृष्णसरश्चापि द्विकलं च सरोवरम् ॥2.171.८०॥
युगलं च सरस्त्र्यङ्गिनरसरोवरं तथा ।  
फुलमण्डसरश्चापि लुरासं च सरस्तथा ॥८ १ ॥
मशकेलसरश्चापि जयेशानसरस्तथा ।  
उद्वशं च सरश्चापि योनिगं च सरस्तथा ॥८२॥
लेण्डुगं च सरश्चापि पायूशं च सरोवरम् ।  
तूनायं च रुक्मवासम् आवालं च रुदन्फलम् ॥८२॥
विश्तुरीयसरश्चापि आलवार्तं सरस्तथा ।  
इतिवर्त्तं सरः किम्वासरश्च तुङ्गयानिकम् ॥८४॥
माधुरं वाग्वियालं च सरो न्यासजयात्मकम् ।  
शिरोवं चण्डसञ्ज्ञं च ग्रातवीरं सरस्तथा ॥८५॥
ग्रातश्लवसरश्चापि अर्थवासं सरस्तथा ।  
विनिपारं सरश्चापि सुपरीयारकं तथा ॥८६॥
क्लिन्नवारिसरश्चापि इतीशं सरोवरम् ।  
शोणभद्रनदश्चापि घर्घरानद इत्यपि ॥८७॥
सागराश्चापि सर्वेऽत्र पावयन्तु च देहिनः ।  
पुनन्तु देवसरितः पुनन्तु तीर्थकोटयः ॥८८॥
मेरुर्मन्दरशैलश्च हिमाद्रिर्युरलस्तथा ।  
कारुकर्मा पतत्कायो रैवताद्रिः पुनन्तु वः ॥८९॥
इत्येवं च शतक्रोशे सरित्सागरवारिषु ।  
सस्नुः सर्वे च राजानो मखेषु यजमानकाः ॥2.171.९०॥
तत्र तत्रैकपुरुषो दिव्यस्तु सूर्यभास्वरः ।  
नद्योस्तु सङ्गमात्तत्र समुत्पन्नो हरिर्यथा ॥९१ ॥
हस्ते सौवर्णपात्रे च दधन् चन्दनकाक्षतान् ।  
पुष्पमालां च मुकुटं बालकृष्णं समाययौ ॥९२॥
पूजयामास विधिना चन्द्रकं प्रचकार सः ।  
हरेर्भालेऽक्षताद्रैः कुङ्कुमचन्दनकर्दमैः ॥९३ ॥
ददौ तु मुकुटं कृष्णमस्तके मालिकां गले ।  
चकार दण्डवत्तत्र बालकृष्णं जगाद ह ॥९४॥
सर्वेषां शृण्वतां मेघनादगम्भीरया गिरा ।  
अवभृथोऽहं पुरुषो यमपुत्रोऽस्मि शाश्वतः ॥९५॥
सर्वेष्टिवैष्णवो यज्ञः पूर्णोऽयं पूर्णपुण्यदः ।  
अहं पुष्टिं गतोऽस्म्यद्य सर्वतीर्थागमादिह ॥९६ ॥
अत्र स्नानं प्रतिवर्षं कुर्वाणानां तु शाश्वतम् ।  
मोक्षपदं निश्चितं स्यान्नारायणकृपालवात् ॥९७।)।  
सर्वे भवन्तु सुखिनः श्रिया द्रव्यैश्च सम्पदा ।  
आरोग्येण कुटुम्बाद्यै रसैर्भोग्यैः प्रपूरिताः ॥९८॥
योगिनः क्षेमिणश्चापि भवन्तु सिद्धिधारिणः ।  
नराः नार्यः समस्ताश्च येऽत्र मखे समागताः ॥९९॥
भुक्तिमुक्तिकृताह्लादा भवन्तु हरिसदृशाः ।  
इत्युक्त्वा च जलं त्ववभृथौ पपौ हि राधिके ॥2.171.१० ०॥
तावज्जलात्समुत्पन्ना कुमारी चन्द्रभास्वरा ।  
सुरूपा सर्वशोभाढ्या पुष्टा चम्पकशोभना ॥१०१ ॥
योग्या प्रसन्ना सुमुखी लक्ष्मीतुल्या सभूषणा ।  
हस्ते पात्रं पूजनार्हद्रव्ययुक्तं च बिभ्रती ॥१० २॥
अक्षताद्यैः परमेशं बालकृष्णं पुपूज सा ।  
तां दृष्ट्वा मुमुहुः सर्वे कोटिशो मानवा अपि ॥१०३ ।  
देवा दैत्याः ऋषयश्च पितरो देहधारिणः ।  
बालकृष्णं हरिं नत्वा पूजयित्वा जगाद सा ॥१ ०४॥
अहं तृप्तिः शाश्वती च हव्यपुत्री भवामि च ।  
यज्ञेऽत्र सर्वहव्येभ्यो मम जन्माऽस्ति पुण्यवत् ॥१ ०५॥
कुमार्यहं सुसन्तुष्टा जाताऽस्मि च शुभाशिषा ।  
युनज्मि वो भवन्तोऽत्र भवन्तु सुखिनः सदा ॥१०६ ॥
मम सौभाग्यदातारो भविष्यन्ति सुभागिनः ।  
श्रीहरिस्तां तदा प्राह वरं याचस्व कन्यके ॥१ ०७॥
कन्या प्राह वरं देहि वरश्चावभृथो हि मे ।  
श्रीहरिर्द्राक् विचार्यैव दानकाले ह्यवभृथम् ॥१ ०८॥
कुमारं तं समाहूय करे धृत्वा कुमारकम् ।  
कन्यायै चार्थितवत्यै चार्थयन्तं कुमारिकाम् ॥१ ०९॥
ददौ कुमार्यै दानं च विधिना दानवित् प्रभुः ।  
कुमारदानं प्रददौ कुमार्यै भगवान् प्रभुः ॥2.171.११० ॥
कुमारो रत्नहारं च कुमार्यै च समार्पयत् ।  
एवं विवाहविधिना कुमारदानमाप्य सा ॥१११ ॥
कुमारी सौभाग्यवती कुमारः सुभगोऽभवत् ।  
केतुमाले तदारभ्य कुमारदानमुत्तमम् ॥११ २॥
नारी प्रधानभूता च कुमारो नार्यधीनकः ।  
नारीवर्चस्वमेवाऽपि नरस्य पारवश्यता ॥११३ ॥
अवभृथकृतं जातं नार्यै समर्पणं सदा ।  
नारीराज्यं हि तत्सर्वं तन्माहात्म्येन विद्यते ॥१ १४॥
इत्येवं नरदानाख्यं सङ्गमे स्नानसङ्गमे ।  
उत्सवे तत्र कृत्वैव निर्ययुश्च जलाद् बहिः ॥१ १५॥
सर्वे वै स्नानकर्तारस्तावत्तु दम्पतीद्वयम् ।  
नृत्यं कुर्वत् प्रसन्नं च जलान्तरे व्यलीयत ॥११६ ॥
इत्येवं लोकयामासुर्महाश्चर्यं मखार्थिनः ।  
ददौ दानानि च तदा कोटिशो मानवादयः ॥१ १७॥
कन्याभ्यः कोटिसङ्ख्याभ्यः कुमाराणां यथाकृतम् ।  
कन्यकास्तु तदा प्राप्य कुमारान् वररूपिणः ॥१ १८॥
कोटिशस्तत्र सञ्जाताः सौभाग्यभाग्यशोभिताः ।  
एवं कुमारदानं वै विवाहे तत्र चाद्यजम् ॥११ ९॥
अभवत् तत् सदा तत्र विद्यते शाश्वतो विधिः ।  
कुमारैश्च समं पृथ्वीगृहगोस्वर्णदानकम् ॥2.171.१ २०॥
ददुर्वै पितरस्तेषां वधूटीभ्यो मुदान्विताः ।  
एवं चावभृथं कृत्वा दत्वा दानानि कोटिशः ॥१२१ ॥
स्वं स्वं स्थानं ययुः सर्वे विशश्रमुश्च मन्दिरे ।  
वादित्राणां निनादाश्च तदा शान्तिमुपागमन् ॥१२२॥
इत्येवं राधिके महाश्चर्यं यत्ते निवेदितम् ।  
श्रवणात्पठनादस्य स्मरणाच्छ्रावणादपि ॥१२३ ॥
अवभृथफलं प्राप्य कुमारदानजं फलम् ।  
लभेत् भुक्तिं तथा मुक्तिं सौभाग्यं शाश्वतं लभेत् ॥१२४॥
इतिश्रीलक्ष्मीनारायणीयसंहितायां द्वितीये त्रेतासन्ताने प्रत्यक्षहरिर्महापूर्णाहुतीर्जग्राह, सर्वेषां भोजनानि, अवभृथस्नानं, अवभृथात्मककुमारप्राकट्यम्, तृप्तिरूपकुमारी  
प्राकट्यम्, कुमार्यै वरं याचमानायै अवभृथाख्यस्य कुमारस्य दानम्, विवाहविधौ कुमारदानानि, महादानानि, स्वस्वस्थानेषु विश्रान्तिश्चेत्यादिनिरूपणनामैकसप्तत्यधिकशततमोऽध्यायः ॥१७१ ॥
    
