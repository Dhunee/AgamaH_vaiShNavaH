+++
title = "१६८"

+++
श्रीकृष्ण उवाच-  
शृणु त्वं राधिकेऽनादिकृष्णनारायणः स्वयम् ।  
अक्षराख्यं पार्षदं स्वं सस्मार तूर्णमेव ह ॥१ ॥
आगतश्चाक्षरस्तत्र कुङ्कुमवापिकास्थले ।  
नत्वा तस्था हरिस्तस्मै ददावाज्ञां शुभश्रुतिम् ॥२ ॥
केतुमाले महान् यज्ञो भविष्यतीति पत्रिकाम् ।  
कुङ्कुमाढ्यां सर्वसृष्टाशमन्त्रणार्थमर्थदाम् ॥३ ॥
शीघ्रं दिव्यैः पार्षदैस्त्वं सम्प्रेषय च मा चिरम् ।  
इत्युक्त्वा भगवान् तस्मै ददौ तां पत्रिकां यथा ॥४ ॥
अनादिश्रीकृष्णनारायणो विजयतेतमाम् ।  
केतुमाले साप्रपौठानिष्ठापरासमागमे ॥५ ॥
श्रावणे शुक्लपञ्चम्यां सर्वेष्टिं वैष्णवं मखम् ।  
करिष्यति त्रिलोकस्थैस्तत्रागन्तव्यमादरात् ॥६ ॥
गृह्णीमश्चातिथिलाभं मखलाभं विदन्तु च ।  
एकादश्यां पूर्णहवो भविष्यति सुखोत्सवैः ॥७ ॥
अवतारा ईश्वराश्च पितरः ऋषिदेवताः ।  
मानवाः काश्यपाः सर्वे पातालादिनिवासिनः ॥८ ॥
स्थावरा जङ्गमाश्चापि समायान्तु मखे सुखाः ।  
लोमशश्च यवक्रीतः कपिलश्च बृहस्पतिः ॥९ ॥
सनत्कुमारो भगवान् उरलकेतुभूपतिः ।  
ईशानश्च वयमेते निवेदयाम आदरात् ॥2.168.१ ०॥
जीवलोके ईशलोके ब्रह्मलोके वसन्ति ये ।  
आगन्तव्यं समस्तैस्तैर्नारायणोऽपि वच्म्यहम् ॥११ ॥
अनादिश्रीकृष्णनारायणस्त्रिवारकं दले ।  
प्रतिज्ञाय पुनर्वच्मि सर्वे चायान्तु वै मखे ॥१२॥
कुङ्कुमवापिकाक्षेत्रात् तृतीयायामहं मखे ।  
गमिष्यामि भवद्भिश्चोपस्थातव्यं तदा मखे ॥१३ ॥
पार्षदाः सर्वधामस्थाः पार्षदान्यश्च शक्तयः ।  
समायान्तु महीमानसेवार्थं पूर्वके दिने ॥१४॥
इत्येवं पत्रिकाः कोटिरूपिणीः समप्रैषयत् ।  
सर्वलोकेषु भगवान् कृष्णनारायणः स्वयम् ॥१५॥
चिदाकाशेन च भूताकाशेन मायया तथा ।  
महाकालेन धर्मेण द्वारा वै सर्वसृष्टिषु ॥१६॥
सृष्ट्यादौ राधिके सर्वतत्त्वानां लोकलोकिनाम् ।  
आसीत् कुटुम्बवद् योगः संसर्गो मेलनं गतिः ॥१७॥
तत्र नैवास्ति चाश्चर्यं यत्रैते द्वाररूपिणः ।  
अहं गोलोकगश्चापि त्वया साकं तदाऽगमम् ॥१८॥
सर्वे नारायणास्तत्राऽगच्छन् विलोक्य पत्रिकाः ।  
सर्वसृष्टिजनास्तत्र चाययुः स्नेहसम्भृताः ॥१९॥
वार्धयस्तु जनानां वै विमानानां तदाम्बरे ।  
प्रदृश्यन्ते सर्वदिक्षु त्वायान्तो मखभूमिकाम् ॥2.168.२० ॥
कोट्यर्बुदाब्जपद्मानि त्वाययुः प्रतिदिक्स्तरात् ।  
यावन्तो मुक्तकोट्यश्च तावन्तः पार्षदादयः ॥२१॥
तावत्यः शक्तयश्चापि मुक्तान्यः सिद्धयस्तथा ।  
तावन्तश्चेश्वराः सर्वे स्वस्वशक्त्यादिशोभिताः ॥२२॥
तावन्तश्च महेशाद्यास्तावन्तश्चाण्डवासिनः ।  
सुराऽसुराश्चिदचिदो द्रव्यगुणक्रियादिकाः ॥२३॥
वेदा विद्याश्च तीर्थानि तत्त्वानि धर्मविस्तराः ।  
तावन्त एव खनिजाः सर्वस्वर्गनिवासिजः ॥२४॥
विवरस्थाश्च मिश्रस्था व्यतिरिक्तास्तथाऽन्विताः ।  
परब्रह्ममयाः सर्वे त्रिगुणास्तत्र चाययुः ॥२५॥
सर्वसृष्टिनिवासानां दर्शनं दुर्लभं तु यत् ।  
मखेऽत्र सुलभं तद्वै नारायणकृपावशात् ॥२६॥
किं वक्तव्यं तदा राधेऽन्यथाकर्ता हरिस्तदा ।  
कर्ताऽकर्ताऽपि सिद्धः स नान्यशक्तिस्तु तादृशी ॥२७॥
चुम्ब्यन्ते सर्वसामग्र्यो यादृशं चुम्बकं भवेत् ।  
चुम्बकोऽत्र परब्रह्म सर्वाऽऽकृष्टिः कथं न वै ॥२८॥
वर्णयितुं न शक्नोमि यथाऽऽकृष्टाः प्रजा मखे ।  
अतः पूर्वं मयाऽऽकृष्टा न दृष्टा वै मखान्तरे ॥२९॥
उत्सवात्ते समायान्ति कीर्तनैर्वाद्यनर्तनैः ।  
वदन्तश्च परब्रह्माऽऽमन्त्रयत्येव नोऽप्यहो ॥2.168.३ ० ॥
एवं वै गम्यमानेषु सर्वेषु च समन्ततः ।  
अनादिश्रीकृष्णनारायणः प्रस्थानमाचरत् ॥३ १॥
ऋषिभिर्मुनिभिः साकं क्षेत्रपालादिभिस्तथा ।  
तीर्थैः सौराष्ट्रदेशीयैः प्रजाजनैः कुटुम्बिभिः ॥३२॥
ब्रह्मप्रियाभिः सर्वाभिः कोट्यर्बुदाब्जसङ्ख्यकैः ।  
भक्तैस्तथा कुटुम्बेन सहाऽऽरोहद् विमानकम् ॥३३ ॥
विमानेषु सहस्रेषु तथाऽन्या भक्तकोटयः ।  
आरोहन् व्योममार्गेण जयनादान् प्रचक्रिरे ॥३४॥
साधवश्च तथा सिद्धाः सत्योऽन्वीयुस्तदा हरिम् ।  
आकाशं व्यनदत् सर्वं विमानवाद्यगर्जनैः ॥३५॥
अग्रे वेदा मूर्तिमन्तः प्रयान्ति मन्त्रिघोषिणः ।  
वेत्रधर्यः शारदाद्या गायन्ति गुणकीर्तनम् ॥३६॥
देववाद्यविमानानि कवयो यान्ति वै ततः ।  
निशानध्वजडङ्काद्यास्ततो यान्ति जयध्वनाः ॥३७॥
ततो मुक्तास्ततः पत्न्यो ब्रह्मप्रिया असङ्ख्यकाः ।  
ततो विमानं कृष्णस्य ततश्च रक्षिणो जनाः ॥३८॥
पार्षदाश्च ततः सर्वे प्रजास्ततः सुराष्ट्रजाः ।  
क्षेत्रपालाः सर्वपश्चाः समायान्ति मखे तदा ॥३९॥
हिमालयः स्वयं यद्वद् गगने किं प्रगच्छति ।  
स्वर्गं वा स्वयमागत्य क्षित्युत्तरे प्रगच्छति ॥2.168.४० ॥
सागरा रत्नशोभाढ्या यान्ति वा नाकमेव किम् ।  
इत्येवं दर्शनं व्योम्नि कृष्णनारायणस्य वै ॥४१ ॥
प्रस्थानसार्थयानस्याऽभवत्तदा विलक्षणम् ।  
तृतीयाया दिने मध्याह्नोत्तरं भगवान् स्वयम् ॥४२॥
घटिकासु दशस्वेव व्यतीतासु मखाम्बरम् ।  
प्राप तदा जयध्वानाऽन्तरीक्षे खे स्थलेऽभवन् ॥४३॥
अर्बुदाऽर्बुदकोट्यश्च दर्शकानां विनिर्ययुः ।  
आकाशं तेजसा व्याप्तं विलक्षणेन चाऽभवत् ॥४४॥
सूर्यवह्नयादयो यत्र विलीना नैव गोचराः ।  
लोकानां दर्शनयोग्यान्यासन् नैत्राणि वै तदा ॥४५॥
अनादिश्रीकृष्णनारायणस्य कृपयैव ह ।  
श्रीहरेस्तेजसा सर्वे तेजोमयं ह्यभूत्तदा ॥४६॥
अपि कृष्णाः शिलाः सर्वा भासन्ते मणयो यथा ।  
अपि कृष्णं भूतलं तु चन्द्रोज्ज्वलमभूत्तदा ॥४७॥
अपि रोमाणि केशाश्च स्वर्णवर्णास्तदाभवन् ।  
अपि काका भ्रमराश्च हंसा इव च कोकिलाः ॥४८॥
अपि नीलं तदा व्योमाऽभवच्चान्द्रं तलं यथा ।  
अप्यान्तराणि लोकानामभवन् ब्रह्मभानि तु ॥४९॥
भौतिकं तु तदा दिव्यं यावत्त्वक्षरवद्ध्यभूत् ।  
स्वर्गभूव्योमतत्त्वानां भेदोऽपि विलयं गतः ॥2.168.५० ॥
सप्तरूपाणि सर्वाणि श्वेतवर्णानि चाऽभवन् ।  
मायायास्तामसो रक्तो भावोऽपि सत्त्वतां ययौ ॥५१॥
अपि सर्वाश्च सामग्र्यो ब्रह्ममय्यस्तदाऽभवन् ।  
ब्रह्मभवनतुल्याश्च तदा ग्रामा गृहाणि च ॥५२॥
सर्वं ब्रह्ममयं चाभूद् बालकृष्णस्य तेजसा ।  
दिव्योपहारपूजाद्यैः प्रजा नृपा महर्षयः ॥५३ ॥
राधिके स्वागतार्थं चोपतस्थिरे समुत्सुकाः ।  
जयनादान् प्रकुर्वन्तश्चित्रयन्तः प्रतिकृतीः ॥५४॥
साञ्जलयः सार्हणाश्च सभावाः स्नेहिलाननाः ।  
प्रफुल्लनेत्रपद्माश्च प्रेमभराऽऽन्तरास्तथा ॥५५॥
नार्यः कुक्षौ धृतबाला नराश्च्युतशिरोधृताः ।  
ऊर्ध्वलग्नवृत्तयश्चोत्तानाननास्तदाऽभवन् ॥५६॥
अनादिश्रीकृष्णनारायणः श्रीभगवान् प्रभुः ।  
तिरोभावयदुग्रं तत्तेजोऽम्बरादवातरन् ॥५७॥
सर्वदृश्योऽभवच्चापि स्थूलदृश्योऽभवत् प्रभुः ।  
अम्बरात् सुरमुक्तानां पुष्पवृष्टिस्तदाऽभवत् ॥५८॥
चन्दनानां शुभा वृष्टिश्चाऽक्षतानां तथाऽभवत् ।  
स्वर्णरूप्यकहीराणां वृष्टिस्तदाऽम्बरादभूत् ॥५९॥
क्लृप्तगोपुरसोपानैः शनैः कृष्णो ह्यवातरत् ।  
चतुर्दन्तार्जुनहस्तियाने कृष्णं न्यषादयत् ॥2.168.६ ०॥
नृपाः सर्वे स्वर्णरत्नहारान् गुच्छान् समार्पयन् ।  
नेमुश्च दण्डवत् देव्यो राज्ञ्यः कन्या व्यवर्धयन् ॥६१ ॥
भगवन्तं त्वक्षताद्यैश्चाङ्कुरैश्चन्दनैः सुमैः ।  
नेत्रपुटाख्यकमलैर्दुःखहाञ्जलिभिर्मुहुः ॥६२॥
शाटीप्रान्तैस्तथा चोपस्थानैः स्वस्तिकहस्तकैः ।  
हृदयैः प्रेमभावैश्च नमनैस्तमवर्धयन् ॥६३॥
जयशब्दैश्च लाजाभिः कुसुमैस्तीर्थवारिभिः । \[  
अवर्धयन् हरिं बालकृष्णं नारायणं प्रजाः ॥६४॥
व्यजनैश्चामरैश्छत्रैः सुगन्धिशीतलैर्जलैः ।  
गन्धसारान्वितैः कृष्णं श्रेष्ठिनो सुखयन् मुदा॥६५॥
नारिकेलैः शर्कराभिः कुङ्कुमाबीरलालकैः ।  
माङ्गलिकफलाद्यैश्च बालकृष्णं व्यवर्धयन् ॥६६॥
स्वर्णरथे शतचक्रे दिव्यसिंहासने प्रभुः ।  
राजमानश्च गृह्णाति जनार्पितोपदास्तदा ॥६७॥
कांश्चिद् दृष्ट्या नेत्रकोणैः स्मितैर्हस्तैश्च केन च ।  
भावैस्तु विविधैः कृष्णो मानयामास वै प्रजाः ॥६८॥
सर्वेभ्यो हासवदनैर्बहुरूपैस्तदा हरिः ।  
समन्ततो ददौ नैजं दर्शनं कृपया चिरम् ॥६९॥
यथा चाग्रे तथा पश्चे यथा पार्श्वे तथोर्ध्वके ।  
तथैव सर्वनेत्रेषु हृदयेष्वप्यदृश्यत ॥2.168.७०॥
केभ्यश्चिद्धारपुष्पाणि ददात्येव प्रसादतः ।  
केभ्यश्चिद्धीरकान् मौक्तिकादीन् रत्नानि गुच्छकान् ॥७१ ॥
ददात्येव महाराजः प्रासादिकान् परेश्वरः ।  
फलानि ताम्बूलकानि पूग्यादीनि ददाति च ॥७२॥
नारिकेलानि वस्त्राणि पूजायामागतानि च ।  
स्वागतार्थोपदात्मानि प्रासादीनि ददाति वै ॥७३ ॥
शतक्रोशेषु सर्वत्र दत्वा स्वदर्शनं हरिः ।  
गजयानेन वै रात्रौ निवासालयमाययौ ॥७४॥
जलपानादिकं चक्रुः सर्वे सार्थाश्च भोजनम् ।  
दत्तालयेषु योग्येषु विशश्रमुश्च वै ततः ॥७५॥
सकुटुम्बो हरिश्चापि ब्रह्मप्रियासमन्वितः ।  
षड्युक्चत्वारिंशदूर्ध्वं शतयुक् बुभुजे स्वयम् ॥७६ ॥
पपौ शान्तिं जगामाऽथ निद्रां योगमयीमपि ।  
आप्रातश्चापि जग्राह दासदासीप्रसेवितः ॥७७॥
रात्रौ स्थले स्थले तत्र बभूवुः कीर्तनानि तु ।  
कथाः प्राग्वृत्तमिश्राश्च सम्प्रचक्रुर्महर्षयः ॥७८॥
चारणा वंशविस्तारान् इतिवृत्तजुषस्तदा ।  
इतिहासान् जगदुश्च समाजे भूभृतां तदा ॥७९ ॥
साधवो ज्ञानवार्ताश्च चक्रुर्मोक्षविधिप्रदाः ।  
नार्यो गायन्ति रागाद्यैर्गीतिकाः कृष्णमानसाः ॥2.168.८० ॥
कन्यका रासमाबध्य भ्रमन्ति वर्तुलानि च ।  
गायन्ति तालिकाध्वानैर्नुपूरघुर्घुरीगतैः ॥८ १॥
नर्तक्यो नर्तनं रङ्गे कुर्वन्ति धनिसङ्कुले ।  
वाद्यका वाद्यकुशला वादयन्ति रमन्ति च ॥८२॥
नटा नाट्यं प्रकुर्वन्ति दर्शयन्ति च पाटवम् ।  
कवयो रचनाव्याप्ता दृश्यन्ते शंसिनस्तदा ॥८३॥
मल्लाः कुर्वन्ति युद्धानि लोकरञ्जनकानि च ।  
प्रदर्शनानि दृश्यन्ते सृष्टिसृष्ट्यन्तराणि च ॥८४॥
इन्द्रजालानि लोक्यन्ते रचितानि सुवेदिभिः ।  
हास्यशालासु हास्यानि नर्माणि च भवन्त्यपि ॥८५॥
प्रकाश्यन्ते वह्निचूर्णैर्विद्युदग्निसुशिल्पिभिः ।  
वह्नावाकाररूपाणि चाम्बरे गर्जनानि च ॥८६॥
खेलनानि वह्नियोगैः क्षिप्यन्ते त्वम्बरेऽपि च ।  
भवन्ति गर्जना व्योम्नि प्रस्फोटद्रव्यचित्रता ॥८७॥
बहुरूपधराश्चाद्दि रूप्यन्ते कौशलैर्निजैः ।  
भण्डका वेषकाश्चापि रञ्जयन्ति प्रजास्तदा ॥८८॥
वृषभाणां महिषाणां राण्डियानां प्रगर्विणाम् ।  
करिणां भल्लुकानां वानराणां योधनानि च ॥८९॥
रात्रावुत्सवरूपेणाऽभवँस्तदा तु राधिके ।  
द्वन्द्ववाद्यान्यवाद्यन्त तूपशब्दाः पुनः पुनः ॥2.168.९०॥
अजायन्त मुरादीनां विपञ्चीनां स्वरास्तदा ।  
अप्सरसां कन्यकानां गीतयः सर्वतोऽभवन् ॥९१॥
वैदिका ध्वनयस्तत्राऽऽर्षाणामप्यभवन् क्षितौ ।  
नपुंसकानां नर्माणि पुत्तलीखेलनानि च ॥९२॥
गारुडीनां च विद्यानां प्रयोगाश्च तदाऽभवन् ।  
कल्पजालस्य रचना विविधाश्च क्वचित्स्थले ॥९३॥
रासे कृष्णकृता लीला गोपीजनविभूषिताः ।  
कुत्रचिच्चाऽभवँस्तत्र भक्तिभेदैर्मनोगमाः ॥९४॥
रामादित्यनरादित्यलीलाश्चापि क्वचित्स्थले ।  
बालकृष्णचमत्काराः क्वचित्कुर्वन्ति तद्विदः ॥९५ ॥
एवं रात्रौ तदा राधे! जनानां भूमिवासिनाम् ।  
तथान्येषां यथेष्टान्यासन्नानन्दोत्सवानि वै ॥९६॥
श्रीमद्गोपालकृष्णस्य तथा श्रीकम्भराश्रियः ।  
यशोगानानि योषित्सु सर्वस्थले तदाऽभवन् ॥९७॥
कुङ्कुमवापिकाक्षेत्रं सुराष्टं चाजनाभिगम् ।  
तदा गीतिषु सर्वासां धन्यवादेन शस्यते ॥९८॥
गाङ्गेयास्तु तदा बाला बालिका भूभृतस्तथा ।  
ऋषयो ब्रह्मभक्ताश्च प्रशस्यन्ते च गीतिषु ॥९९॥
द्विनदीसङ्गमश्चापि तीर्थं सुदर्शनं तथा ।  
यज्ञतीर्थं शतक्रोशं शस्यन्ते राधिकेऽभितः ॥2.168.१० ०॥
एवं तृतीयरात्रिः सा व्यतीयाय सुखोच्छ्रया ।  
प्रातर्जातं चतुर्थ्यास्तु कृष्णो निद्रां जहाति च ॥१० १॥
मङ्गलानि च तुर्याणि ह्यवाद्यन्त समन्ततः ।  
अगायन्त यशोवार्ताः सूतमागधबन्दयः ॥१ ०२॥
राधिके श्रीहरिर्निद्रां तत्याज मङ्गलश्रवाः ।  
उन्निद्रं सर्वतः क्षेत्रं चाभूत् क्रोशशतान्तरम् ॥१ ०३॥
इति श्रीलक्ष्मीनारायणीयसंहितायां द्वितीये त्रेतासन्ताने यज्ञमङ्गलपत्रिकाप्रकाशनं सर्वसृष्टिवासिनामागमनं श्रीहरेः सकुटुम्बसौराष्ट्रीयप्रजासहितस्य विमानैर्यज्ञभूमिगमनं स्वागतं भ्रमणं विश्रान्तिर्मनोरञ्जनादीनि चेतिनिरूपणनामाऽष्टषष्ट्यधिकशततमोऽध्यायः ॥१६८ ॥
    
