+++
title = "०६६"

+++
श्रीकृष्ण उवाच-  
शृणु त्वं राधिके दिव्यमहर्षयः समाययुः ।  
समीरणः पवमानः सन्तारणश्च बर्बुरः ॥१ ॥
वोढुश्च घनभेदश्च द्युविश्रामश्च पङ्किलः ।  
नीलकर्णस्तथाऽलर्कः पुण्डरीकः कलायनः ॥२ ॥
वीतिहोत्रश्च चमसः पर्णकुत्सोऽश्वपाटलः ।  
भाल्लवेयश्चोर्जव्रतश्चाऽऽश्वलायन इत्यपि ॥३ ॥
पार्ष्णिरदः सुमन्तुश्च ह्यशोकाक्षोऽभयाक्षकः ।  
ब्रह्मस्तम्बः कूप्यवालश्चेतनब्रह्म इत्यपि ॥४ ॥
मृतदण्डश्चोपतस्थुस्तत्रत्यास्तन्महोत्सवे ।  
सदारपुत्रकन्याद्याः सभृत्यदासदासिकाः ॥५ ॥
कौण्डिन्यः कौशिकः पौतिमाष्यो गौपवनस्तथा ।  
शाण्डिल्यो गौतमश्चाग्निवेश्यश्चाम्लान इत्यपि ॥६ ॥
सैतवः प्राचीनयोग्यो धाराशर्यश्च मैन्दवः ।  
भारद्वाजो वैजवापायनश्च कौशिकायनिः ॥७ ॥
घृतकौशिकयास्कौ चाऽऽसुरायणश्च त्रैवणिः ।  
जातूकर्ण्य औपजघन्यासुरी माण्टिवात्स्यकौ ॥८ ॥
कैशोर्यः काप्य आत्रेयः कुमारहारितस्तथा ।  
वैदर्भी वत्सनपातो गालवः सौभरिस्तथा ॥९ ॥
पन्था अयास्य आभूतिस्त्वाष्ट्रोऽश्विनौ दधीचकः ।  
विश्वरूपो विप्रचितिः प्राध्वंसन आथर्वणः ॥2.66.१० ॥
सनारुर्व्यष्टिरेकर्षिः सनगश्च सनातनः ।  
उद्दालकायनो जाबालायनः परमेष्ठिकः ॥११॥
माध्यन्दिनायनः काषायणश्च सौकरायणः ।  
औपजङ्घनिर्यास्कश्च साङ्कृति: सायकायनः ॥१२ ॥
एते चान्ये वालखिल्यास्तथाऽन्ये ऋषिपुङ्गवाः ।  
आययुः श्रीकृष्णनारायणसूत्रमहोत्सवे ॥१३ ॥
शौङ्गी सुकृतिरालम्बी जायन्ती मण्डुकायनी ।  
शाण्डिली पौतिमाषी च कात्यायनी च गौतमी ॥१४॥
धाराशरी औपस्वती भारद्वाजी च कौशिकी ।  
कापी वैयाघ्रपदी चाऽऽलम्बी वात्सी च सौभगी ॥१५॥
वार्कारुणी प्रजायन्ती चात्रेयी चार्तभागिनी ।  
काण्वी आलम्बायनी च माण्डुकी भालुकी तथा ॥१६॥
राथीतरी क्रौञ्चिकी च वैदभृत्या सुरायणी ।  
साञ्जिवी प्राचीनयोगी प्राश्नी च कार्शकेयिका ॥१७॥
सतीशाऽमरदुहिता धन्येश्वरी च राणिकी ।  
इत्येताः ऋषिपत्न्यश्च तत्रोत्सवे समाययुः ॥१८॥
दिव्या दिव्यविभूषाश्च वह्निशुद्धांऽशुकाऽन्विताः ।  
तपस्तेजोभिरापूर्णाः पुण्यपुञ्जनिभाः शुभाः ॥१ ९॥
अत्रिर्वशिष्ठश्च्यवनो भरद्वाजो महातपाः ।  
गर्गो गार्ग्यो याज्ञवल्क्यः श्वेतव्यासश्च भीमकः ॥2.66.२०॥
धर्मो वत्सः पुलहश्च जैगीषव्यः पुलस्त्यकः ।  
अगस्त्यः सौभरिश्चापि सनकश्च सनातनः ॥२१ ॥
सनन्दश्च सनच्चापि सुजातश्च कुमारकः ।  
केतुः पञ्चशिखश्चापि दुर्वासाश्चाङ्गिरास्तथा ॥२२॥
शुको रामः कुशिकश्च ऋष्यशृङ्गो विभाण्डकः ।  
वामदेवस्तथा शृङ्गी क्रतुर्यतिस्तथाऽऽरुणिः ॥२३ ॥
शुक्रो बृहस्पतिश्चापि वामनः पारिभद्रकः ।  
अष्टावक्रश्च पैलश्च वाल्मीकी मधुजित्तथा ॥२४॥
प्रचेताः पुरुजिच्चापि भृगुर्मरीचिरेककः ।  
द्वीतश्चाप्यथ त्रीतश्च कात्यायनः सुमन्तुकः ॥२५॥
मार्कण्डेयः कश्यपश्च दक्षः सूर्यः शशी तथा ।  
संवर्त्तश्चाप्युतथ्यश्च नरो नारायणस्तथा ॥२६।  
विश्वामित्रः शतानन्दो जाबालिस्तैतिलस्तथा ।  
उपमन्युर्गौरमुखो मैत्रेयश्च कठः कचः ॥२७॥
अदितिश्च दितिश्चापि कृत्तिकाश्च पतिव्रताः ।  
कुटुम्बशिष्यसहिताः श्रीकृष्णस्याऽऽश्रमं ययुः ॥२८॥
श्रीमद्गोपालकृष्णस्तान् ववन्दे दण्डवत् भुवि ।  
अथ हंसस्थितो ब्रह्मा सावित्रीसहितो ययौ ॥२९॥
दिव्ययानस्थितः शम्भुर्व्योम्ना सतीयुतो ययौ ।  
नन्दी कालो वीरभद्रः सुभद्रमणिभद्रकौ ॥2.66.३ ० ॥
पारिभद्रो गणेशश्च स्कन्दो रुद्रः समाययुः ।  
कुबेरश्च वरुणश्च महेन्द्रोऽग्निस्तथाऽनिलः ॥३१ ॥
यमश्च ग्रहवसव आदित्याः शेषभोगिनः ।  
एवं सर्वे महद्भावाः पूज्या मान्याः समाययुः ॥३२॥
गोपालकृष्णो भक्त्या तान् ववन्दे शिरसा भुवि ।  
तुष्टाव परया प्रीत्या तत्तत्सृष्टीश्वराँस्तदा ॥३३॥
श्रीगोपालकृष्ण उवाच-  
परब्रह्म परे धाम्नि राजमानः परेश्वरः ।  
परात्परः स्वयम्मुक्तैः सहितः पुरुषोत्तमः ॥३४॥
अद्य वै मद्गृहे चास्ते जगतां परमेश्वरः ।  
अहो भाग्यं मम कृष्णो नारायणोऽत्र चागतः ॥३५॥
अहो भाग्यं मम वासुदेवादयः समागताः ।  
अहो भाग्यं चावताराः परमेशाः समागताः ॥३६॥
ईश्वरा धाममुक्ताश्च मुक्तान्यश्च समागताः ।  
भूमा विराट् स्वयं विष्णुर्विधाता विश्वसृट् प्रभुः ॥३७॥
पत्नीव्रतो महाविप्रश्चापि मद्गृहमागतः ।  
सिद्धसाध्वीयतियोगिपूज्यो गुरोर्गुरुः स्वयम् ॥३८॥
ब्रह्मा मम गृहे त्वास्ते महाभाग्यं ममाऽद्य वै ।  
यं प्रपूज्य जनो याति भुक्तेर्मुक्तेः सलोकताम् .॥३९॥
सर्वसङ्कटनाशश्च यत्प्रतापाद् भवेदपि ।  
श्रीमत्कृष्णस्वरूपोऽयं गणेशो मम चालये ॥2.66.४० ॥
देवानामग्रगः पूज्यो धन्योऽहं भुवि सर्वथा ।  
शङ्करो भगवाँश्चापि विष्णुर्लक्ष्मीसमन्वितः ॥४१ ॥
जगतां जननी राधा पार्वती चादिरूपिणी ।  
मूलप्रकृतिराद्या च परब्रह्मस्वरूपिणी ॥४२॥
यत्पादौ सम्परिपूज्य वाञ्छितं लभते व्रती ।  
सा साक्षान्मद्गृहे चाऽद्य विद्यते जननी शुभा ॥४३ ॥
धामकन्या धाममुक्तोत्तमाः साध्यो मम गृहे ।  
धन्येयं कम्भरालक्ष्मीर्यस्याश्चैतद्विलोकनम् ॥४४॥
सम्पन्नं चाद्य साक्षाद्वै ब्रह्मसृष्टेस्तु योषिताम् ।  
ईशसृष्टेश्च साध्वीनामीशानामपि दर्शनम् ॥४५॥
धन्यं सरश्चाश्वपट्टं धन्या कुङ्कुमवापिका ।  
धन्यः सौराष्ट्रदेशश्च यत्र श्रीपरमेश्वराः ॥४६ ॥
पितरः ऋषयो देवा देव्यस्तत्त्वानि मद्गृहे ।  
सर्वपातालवासाश्च मूर्ताऽमूर्तं गृहे मम ॥४७॥
अद्य मे सफलं जन्म सफलोऽयं कृतो युगः ।  
सफलं सर्जनं चाद्य सफलं जीवनं मम ॥४८ ॥
यद्गेहे च महीमानास्त्रिसृष्टिवासिनोऽद्य वै ।  
ब्रह्मसृष्टिरीशसृष्टिर्जीवसृष्टिर्गृहे मम ॥४९॥
एवं सर्वानभिवन्द्य योग्यकिंहासनेषु तान् ।  
वासयामास विधिना शातभौमे महालये ॥2.66.५० ॥
पूजयामास विधिवत् क्रमेण दशयोजने ।  
कामरूपधरः कोट्यर्बुदरूपधरः पिता ॥५ १ ॥
प्रत्येकं वरयामास परमेशान् सुरादिकान् ।  
मुनिवर्गान् ऋषीन् साधून्मुक्तान्देवान्द्विजांस्तथा ॥५२॥
लोमशं च मुनिं भक्त्या वव्रे नैजं पुरोहितम् ।  
रत्नैः प्रवालैहारैश्च कल्पमुक्ताविभूषणैः ॥५३ ॥
वसनैर्गन्धमाल्यैश्च मणिमाणिक्यहीरकैः ।  
गन्धसारैश्चन्दनैश्च रत्नसिंहासनस्थितम् ॥९४॥
सर्वमध्ये श्रीगणेशं वरयामास पूजने ।  
शुभकार्ये स्थितं देवं गजाननं तु वारिभिः ॥५५॥
ब्राह्महृदाऽऽहृतैश्चापि विरजाहृतवारिभिः ।  
जलावरणवार्भिश्च स्वर्गगामेरुवारिभिः ॥५६॥
सप्तसामुद्रवार्भिश्च सर्वतीर्थजलैस्तथा ।  
पुष्पचन्दनसौगन्ध्यामृतयुक्तैः प्रशीतलैः ॥५७॥
तथा दुग्धेन दध्ना च घृतेन मधुनाऽपि च ।  
शर्कराभिः पञ्चगव्यैः स्नपयामास भक्तितः ॥५८॥
गणेशं श्रीकृष्णरूपं सर्वविघ्नविनाशकम् ।  
सर्वमाङ्गल्यद्ं देवं पूजयामास वस्तुभिः ॥६९॥
पारिजातस्य पुष्पैश्च ब्राह्मैश्च कमलैस्तथा ।  
वैकुण्ठस्य तु दुर्वाभिस्तथा रत्नेन्द्रभूषणैः ॥2.66.६० ॥
वह्निशुद्धांशुकैश्चापि ब्राह्मसिन्दूरकैस्तथा ।  
गन्धचन्दनपुष्पैश्च सौवर्णाङ्गुलभूषणैः ॥६१ ॥
एवं सम्पूज्य विधिवद् गणेशं च ततः परम् ।  
राधां लक्ष्मीं पार्वतीं च प्रभां श्रीं माणिकीं रमाम् ।  
मञ्जुलां सगुणां हंसां जयां च ललितां दयाम् ॥६२॥
तथाऽन्याः श्रीसतीः साध्वीर्धामधामनिवासिनीः ।  
कार्ष्णीश्चापि महालक्ष्मीः सावित्रीं च सरस्वतीम् ॥६३ ॥
गङ्गां दितिं चादितिं च ऋषिपत्नीः पतिव्रताः ।  
देवीश्चापीश्वरिणीश्च पितृपत्नीश्च भामिनीः ॥६४॥
योगिनीः साङ्ख्ययोगिनीर्लोपामुद्रादिकास्तथा ।  
पतिव्रता महीमानीः पूजयामास कम्भरा ॥६५॥
तथाऽर्बुदाऽब्जकन्याश्च सौभाग्यशोभिता अपि ।  
कम्भराऽर्बुदरूपैश्च समाश्लिष्य पुनः पुनः ॥६६॥
परस्परं च सम्भाष्य सर्वाः संश्लिष्य वै मिथः ।  
ताः सर्वाः कम्भरालक्ष्मीर्वेशयामास मन्दिरे ॥६७॥
वरयामास माल्यैश्च वासोभिः रत्नभूषणैः ।  
ब्रह्मवृक्षस्य पुष्पैश्च पारिजातस्य पुष्पकैः ॥६८॥
सिन्दूरबिन्दुकैश्चापि सीमन्ते शोभितैस्तथा ।  
भाले सुचन्द्रपत्रैश्च बिन्दुभिश्चान्दनैस्तथा ॥६९ ॥
कस्तूरीकुङ्कुमालक्तप्रभृतिभिः सुगन्धिकैः ।  
सम्पूज्य भोजयामास मिष्टान्नैस्तत्तदर्हकैः ॥2.66.७०॥
अमृतं वारि ताम्बूलं कर्पूरादिसुवासितम् ।  
प्रददौ कम्भराश्रीश्च मुनिपत्नीः क्रमेण तु ॥७१ ॥
पूजयामास विधिवत् पतिपुत्रवतीः सतीः ।  
धामकन्या ईशकन्याः पितृकन्या मनोहराः ॥७२॥
देवकन्या नागकन्या मनुकन्या वृषाश्रिताः ।  
बन्धुकन्या भक्तकन्या गान्धर्वाऽसुरजास्तथा ॥७३ ॥
पूजयामास विधिना भोजयामास सादरम् ।  
वासयामास सौधेषु महोद्यानान्वितेषु च ॥७४॥
वाद्यानि वादयामासुर्वादका मङ्गलानि हि ।  
मङ्गलं कारयामास भोजयामास भूसुरान् ॥७५॥
श्रीदेवी पूजयामास कुङ्कुमवापिकेश्वरीम् ।  
सर्वैः स वस्तुभिः षष्ठीं तथा मङ्गलदेवताम् ॥७६॥
ग्रामदेवान् सरोदेवान् पूजयामास भावतः ।  
महीमानान् सर्वभावैः पूजयामास वै पिता ॥७७॥
ततः पुण्यं स्वस्त्ययनं कारयामास मङ्गलम् ।  
वेदांश्च पाठयामास गापयामास गीतिकाः ॥७८॥
सुवर्णकलशस्थैश्च गाङ्गवारिभिरच्युतम् ।  
स्नापयामास माता च श्रीमत्कृष्णनरायणम् ॥७९॥
वस्त्रचन्दनमाल्याद्यैर्वेषं रम्यं चकार सा ।  
दिव्याम्बरविभूषाभिर्दिव्यलेपनचन्दनैः ॥2.66.८०॥
ततः सभाऽवताराणामीश्वराणां तपस्विनाम् ।  
ऋषीणां च सुराणां च मानवानां च देहिनाम् ॥८१ ॥
सृष्टित्रयाऽऽगतानां च सम्पन्ना तत्र वै हरिः ।  
आययौ च यदा कृष्णनरायणः सपितृकः ॥८२॥
तदाऽवतारा ईशाश्च देवा मनवो मानवाः ।  
ऋषयोऽन्ये समुत्तस्थुर्ववन्दिरे परेश्वरम् ॥८३ ॥
त्वं परब्रह्म साक्षाद्वै बालकृष्णो विराजसे ।  
अवतारधरस्त्वं वै साक्षी कृपाप्तविग्रहः ॥८४॥
निर्लेपश्चात्मशयनः सर्वसृष्टयादिकारणम् ।  
महाविष्णुर्विराड् भूमा ब्रह्मा शेषादयस्त्वयि ॥८९ ॥
वर्तामः श्रीपते कृष्ण ब्रह्माण्डे मशका इव ।  
त्वदंशाश्च वयं सन्तो देवाः स्म सर्वसृष्टिषु ॥८६॥
ब्रह्माण्डानि ह्यसङ्ख्यानि शेषभोगे वसन्ति च ।  
शेषस्तिष्ठति कूर्मे च कूर्मो जले प्रवर्तते ॥८७॥
जलं तेजोबलादूर्ध्वं त्वभ्रवद् वर्तते सदा ।  
तेजो वायुकृताधारं वायुराकाशवर्तनः ॥८८ ॥
आकाशोऽयं चिदाकाशे चिदाकाशश्च चाक्षरे ।  
अक्षरं ब्रह्मभावे च परमेशे विराजते ॥८९ ॥
अयं श्रीपरमेशस्त्वं वर्तसे कम्भरासुतः ।  
गोपालबालकः साक्षादस्मद्तगोचरो ह्यसि ॥2.66.९० ॥
इत्येवं वन्दितो बालस्वरूपः कृष्ण एव ह ।  
सभामध्येऽतिशुशुभे राधारमाप्रभापतिः ॥९१ ॥
द्विभुजः श्वेतकान्त्याढ्यः स्वर्णवर्णो मनोहरः ।  
ईषद्धास्यप्रसन्नास्यो विभूषाभिर्विराजितः ॥९२॥
देहशुद्ध्यर्थमेवादौ कृतकृच्छ्रत्रयोऽच्युतः ।  
अथ मङ्गलसमये शुभलग्ने समागते ॥९२ ॥
सौम्यग्रहैः परिदृष्टे जाग्रल्लग्नाधिपे स्थिते ।  
असौम्यग्रहदृष्ट्याद्यविषये कर्म चारभत् ॥९४॥
कामचाराशनपानदोषशुद्ध्यर्थमेव सः ।  
धेनुत्रयं ददौ दाने स्वस्तिवाचमवाचयत् ॥९१॥
लोमशस्याज्ञया स्वर्णसहस्रं मणिशेवधिम् ।  
ददौ दाने ब्राह्मणेभ्यो नमश्चकार देवताः ॥९६ ॥
विष्णुं शिवं गणेशं पार्वतीं सूर्यं प्रपूज्य च ।  
वह्निं सम्पूज्य विधिना श्रीमद्गोपालकृष्णकः ॥९७॥
पुत्राधिवासनं चक्रे वेदमन्त्रैश्च संसदि ।  
देवान् ग्रहान् दिशां पालान् सम्पूज्य मातृकास्तथा ॥९८॥
नान्दीश्राद्धं महाशान्तिं विधाप्य तदनन्तरम् ।  
स्थण्डिले च समुद्भवाऽनले होमं चकार सः ॥९९॥
प्रदत्वा वसुधारां च सप्तवारं घृतैस्ततः ।  
वृद्धिश्राद्धं दैवश्राद्धं चक्रे पितृप्रतर्पणम् ॥2.66.१० ०॥
क्षौरितस्नातमुक्तायाऽलङ्कृतब्रह्मचारिणे ।  
कटिसूत्रं च कौपीनं यज्ञसूत्रं ददौ पिता ॥१०१ ॥
मौञ्जीं बध्वा त्रिरशनां कट्यां कर्णे च लोमशः ।  
मन्त्रं ददौ च गायत्र्यास्त्रिवारं दक्षिणश्रुतौ ॥१ ०२॥
आज्यहोमं कारयित्वा मुनिर्धर्मानुपादिशत् ।  
ततो भिक्षां ददावस्मै श्रीरमाराधिकाप्रभाः ॥१०३ ॥
ईश्वराण्यश्च मुक्तान्यः साध्यो देव्यश्च कन्यकाः ।  
महालक्ष्मीः प्रकृतिश्च हंसा लक्ष्मीश्च पार्वती ॥१ ०४॥
मञ्जुला सगुणा धामकन्या ईशसुतास्तथा ।  
देवनागनृपकन्याः सृष्टित्रयसुतादिकाः ॥१ ०५॥
कार्ष्ण्यः सर्वा लोमशस्याश्रमस्था दिव्यविग्रहाः ।  
कम्भराश्रीश्चामृता च देवदैत्यादिमातरः ॥१ ०६॥
मुनिपत्न्यो ब्रह्मविष्णुमहेशानां च योषितः ।  
कामिन्योदिक्प्रपालानां ददुर्भिक्षाः पृथक् पृथक् ॥१०७ ॥
अमूल्यरत्नसन्नद्धदिव्यस्वर्णसुपात्रके ।  
भिक्षां गृहीत्वा भगवान् लोमशाय ददौ मनाक् ॥१०८ ॥
आमौलिब्रह्मदण्डं चाऽजिनमुत्तरवस्त्रकम् ।  
पूजां सन्ध्यां ददौ कमण्डलुं शीलं च लोमशः ॥१०९ ॥
अन्ये सर्वे भगवन्तो ददुस्तस्मै महार्हणाम् ।  
भिक्षां रत्नावलिहारान् मणीन् काञ्चनविकृतीन् ॥2.66.११० ॥
अमृतानि विचित्राणि चोपभोग्यानि यानि च ।  
ददुश्चास्मै निजलोकाहृतानि देवयोनयः ॥१११ ॥
अथैवं कर्म निर्वाप्य दक्षिणां लोमशाय च ।  
स्वर्णहीरकरत्नानि ददौ गोपालकृष्णकः ॥११२॥
पुत्राय हीरहारं च ददौ रक्षाकरं पिता ।  
देव्यः सौभाग्यवत्यश्च कन्याश्च मातरस्तथा ॥११३ ॥
शुभाशिषं प्रददुश्च शुक्लपुष्पैश्च दुर्वया ।  
ये ये समाययुर्यज्ञे तै तै शुभाशिषो ददुः ॥१ १४॥
गीतिकाश्चाप्यगायन्ताऽवाद्यन्त तूर्यकाणि च ।  
गोत्रं च प्रवरान् वेदं शाखां चाऽशिक्षयत् पिता ॥१ १५॥
परब्रह्मात्मकं गोत्रं प्रवरास्त्रय इत्यमी ।  
अक्षरब्रह्म श्रीकृष्णः श्रीनारायण एव ते ॥१ १६॥
वेदः सर्वात्मकश्चैकः सामः श्रीमुखनिर्गतः ।  
शाखा पत्नीव्रतीया च शाखी त्वं परमेश्वरः ॥१ १७॥
इत्येवं राधिके कर्म समाप्य महीमानकान् ।  
संसदः परिहारं च चक्रे गोपालकृष्णकः ॥११८ ॥
    
