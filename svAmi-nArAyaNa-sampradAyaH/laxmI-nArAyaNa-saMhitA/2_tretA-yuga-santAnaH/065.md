+++
title = "०६५"

+++
श्रीकृष्ण उवाच-  
अथापि त्वं शृणु राधे! सर्वपावनपावनम् ।  
आर्षं विधानं कृष्णस्य लोकं चानुसृतस्य ह ॥१ ॥
स्वयं वेदप्रणेता यो ब्रह्माणं शास्ति वै पुरा ।  
सोऽयं लोकं समाश्रित्य पालयित्वा विधिं निजम् ॥२ ॥
गृह्णाति ब्रह्मसंस्कारं प्राकृतो ब्रह्मपा यथा ।  
द्विजत्वं येन सृष्ट्यादौ निर्मितं श्रेयसे सदा ॥३ ॥
स तु सूत्रं समगृह्य द्विजो भवति चाऽद्विजः ।  
यस्य संस्पर्शनान्नार्यो नरा वृक्षाश्च वल्लयः ॥४ ॥
पशुप्रेतपिशाचाद्याः शुद्ध्यन्ति चात्मदर्शिनः ।  
यस्य योगेन कामाद्या भजन्ते दिव्यतां सदा ॥५ ॥
यद्योगं प्राप्य यक्षा वा राक्षसा म्लेच्छयोनयः ।  
दिव्या भवन्ति च क्षणात् सोऽयं ब्रह्मग्रहोऽभवत् ॥६ ॥
राधिके लोमशः प्राह पितरं मातरं हरेः ।  
यज्ञोपवीतयोग्योऽयं वर्तते यज्ञपावनः ॥७ ॥
देयं चास्मै ब्रह्मसूत्रं सूत्रयित्रे परात्मने ।  
श्रुत्वैवं शोभनं वाक्यं लोमशस्य मुखात्ततः ॥८ ॥
प्रसन्नौ पितरौ योग्यं प्रणेमतुर्मुनिं तदा ।  
भक्त्या गोपालकृष्णश्च दिव्यं गजासनं ददौ ॥९ ॥
मधुपर्कं ददौ हारान् मिष्टान्नं सलिलं ददौ ।  
ताम्बूलं प्रददौ चापि फलं वस्त्रं शुभं ददौ ॥2.65.१ ०॥
उवाच लोमशं शुभोत्सवक्षणं कुरु प्रभो ।  
वैशाखोऽयं समायाति भवते रोचते यदि ॥११ ॥
कर्तव्यश्चोत्सवस्तत्र मम भात्येव सर्वथा ।  
यज्ञोपवीतयोग्यं च दिनं शस्यं प्रदर्शय ॥१२॥
लोमशस्तु ततः प्राह श्रीमद्गोपालकृष्णकम् ।  
अक्षया चोत्तमा चास्ते तृतीयाऽक्षयदायिनी ॥१३॥
चन्द्रर्क्षबलशुद्ध्यादि सर्वं शुभं प्रवर्तते ।  
आमन्त्रणं च त्रैलोक्ये सर्वेभ्यो देहि तत्तथा ॥१४॥
सम्भारान् दिव्यभोगांश्च सञ्चिनुह्यतिदुर्लभान् ।  
भिन्नलोकनिवासानां योग्यान् सेव्योत्तमोत्तमान् ॥१५॥
लोमशस्य वचः श्रुत्वा श्रीमद्गोपालकृष्णकः ।  
प्रेषयामास सर्वत्र दिव्या मङ्गलपत्रिकाः ॥१६॥
अश्वपट्टसरोवासैः पार्षदैः सेवकैस्तथा ।  
विमानस्थैर्दिव्ययानैः प्रेषयामास सर्वशः ॥१७॥
जन्माऽष्टमेऽब्दे वैशाखे शुक्लेऽक्षयतिथौ मम ।  
पुत्रस्य श्रीहरेर्यज्ञोपवीतं वै भविष्यति ॥१८॥
अवतारैस्तथा मुक्तैर्मुक्ताभिर्धामभिः सह ।  
ब्रह्मभिः पार्षदैः पार्षदानीभिः सह सर्वथा ॥१९॥
सतीभिः सेविकाभिश्चाऽवतारिणीभिरित्यपि ।  
ईशाभिरीश्वरैश्चापि ऋषिभिश्च कुटुम्बिभिः ॥2.65.२०॥
साधुभिर्यतिभिश्चापि भक्तैर्भागवतैः सह ।  
भागवताभिर्भक्ताभिः समागन्तव्यमादरात् ॥२१ ॥
पितृभिः पत्निकायुक्तैर्देवैर्देवीसमन्वितैः ।  
दिक्पालैर्लोकपालैश्च ग्रहनक्षत्रमण्डलैः ॥२२॥
ताराभिश्च तथा तत्त्वैर्भुवर्वासिभिरित्यपि ।  
मानवैर्द्रुमवल्ल्याद्यैः कल्पपादपवंशजैः ॥२३॥
तृणैः स्तम्बैः समुद्भिज्जैरण्डजैर्गायकैर्जनैः ।  
विद्याध्रैः किन्नरैश्चापि किम्पुम्भिर्नृत्यवेदिभिः ॥२४॥
नर्तकीभिश्चारणैश्च धर्माऽधर्मादिवंशजैः ।  
सुराऽसुरकुटुम्बैश्च दिगीश्वरैः समन्ततः ॥२५॥
आगन्तव्यं यज्ञसूत्रोत्सवे मद्बालकस्य वै ।  
तीर्थैर्नदनदीभिश्चाऽरण्यैर्वनैः सरोवरैः ॥२६॥
समुद्राऽखातकूपाद्यैर्नगैः खगैः समन्ततः ।  
वसुन्धरास्थितैः सर्वैरागन्तव्यं च पक्षिभिः ॥२७॥
गुणैर्गुणाश्रयैश्चापि मूर्ताऽमूर्तैः समादरात् ।  
कालैः ऋतुभिराद्याभिः शक्तिभिः सहवत्सरैः ॥२८॥
कामधेनुभिरेवापि वसुभिः सिद्धिभिस्तथा ।  
निधिभिर्विष्णुरुद्राद्यैर्ब्रह्माद्यैर्बहुमस्तकैः ॥२९॥
इन्द्रादिराजवर्यैश्च मानवैर्मुनिभिस्तथा ।  
विप्रैः क्षत्रियवर्यैश्च वैश्यैश्च सेवकैस्तथा ॥2.65.३ ०॥
सात्त्विकैः राजसैश्चापि तामसैर्मायिकैस्तथा ।  
मायाभिः प्रकृतिभिश्चाऽऽगन्तव्यं चोपवीतके ॥३ १ ॥
अतलादिस्थितैर्दैत्यैर्दानवैश्चासुरैरपि ।  
नागैः सर्पैः सहबन्धुमित्रकुटुम्बिदेहिभिः ॥३ २॥
आगन्तव्यं वाहनैश्च साधनैश्च रसैस्तथा ।  
दिव्याऽऽदिव्याभिरेवाऽत्र विद्याभिश्च कलादिभिः ॥३३ ॥
भवतां तेजसा सारैराशीर्भिर्मम बालकः ।  
वर्धितो यज्ञवत् पुण्यराशिः सम्पत्स्यते ध्रुवम् ॥३४॥
इत्येवं प्रेषयित्वा च पत्रिकाः सेवकैस्ततः ।  
शुद्धसत्त्वविभूतेश्च यानि भोज्यानि धामसु ॥३५॥
परे ब्रह्मण्यक्षरे च गोलोके च विकुण्ठके ।  
अमृते चेश्वरलोके सत्यलोकेऽमृतानि च ॥३६॥
ब्रह्मजलानि दिव्यानि लेह्यचोष्याणि यान्यपि ।  
तेषां च सञ्चयाँस्तत्र कारयामास सत्वरम् ॥३७॥
भुवर्महर्जनलोकादिष्वपि यानि यानि च ।  
खाद्यपेयोपकार्याणि तेषां च सञ्चयाँस्तथा ॥३८॥
स्वर्गे तपसि मेर्वादौ पृथ्व्यां पातालसप्तके ।  
भोज्यखाद्यप्रपेयानि चोपकार्याणि यानि च ॥३९॥
मृद्यसेव्योपभोग्यानि देहियोग्यानि यानि च ।  
चलस्थावरयोग्यानि मूर्ताऽमूर्ताऽर्थकानि च ॥2.65.४०॥
तेषां सर्वप्रवस्तूनां सञ्चयानव्ययाँस्तथा ।  
कारयामास बहुधा श्रीमद्गोपालकृष्णकः ॥४१ ॥
ब्रह्महदान् कल्पह्रदान् कल्पवृक्षरसादिकान् ।  
अक्षयाणि च पात्राणि आपूरकदलाँस्तथा ॥४२॥
अव्ययान् कोशपद्माँश्च सिद्धिपात्रोत्तमानि च ।  
सञ्चयामास परितः सिद्धयष्टीश्च गूटिकाः ॥४३॥
सहस्रप्रदपात्राणि चिन्तामणीन् बहूँस्तथा ।  
चमत्कारकृताँश्चापि ब्रह्मपुष्पोत्तमानि च ॥४४॥
देवमायाप्रकाण्डानि देवीसूत्राणि यानि च ।  
ऐन्द्रजालिकपाशाँश्च मणिकान् लक्षदाँस्तथा ॥४५॥
मन्त्रयन्त्राणि तन्त्राणि चमत्कारकणाँस्तथा ।  
योगैश्वर्याऽमृतनालीः सञ्चयामास सर्वशः ॥४६॥
योगचुल्लीर्योगदर्वीर्योगकटाहवाटिकाः ।  
योगस्थालीर्योगदीपान् सञ्चयामास सर्वशः ॥४७॥
योगासनानि सर्वाणि सार्वभौमाऽमृतानि च ।  
कल्पर्तून् कल्पकण्ठीश्च कल्पवलयकोर्मिकाः ॥४८॥
सञ्चयामास बहुधा यावदातिथ्यहेतवे ।  
भौतिकानि च भोज्यानि पेयानि भौतिकानि च ॥४९॥
सूक्ष्मभूतजभोज्यानि पेयानि सूक्ष्मजान्यपि ।  
व्यक्तजन्यानि भोज्यानि पेयानि व्यक्तजानि च ॥2.65.५०॥
अव्यक्तजानि भोज्यानि पेयान्यव्यक्तजानि च ।  
मायाजन्यानि सर्वाणि तथा ब्राह्माणि यानि च ॥५१॥
आक्षराण्यपि दिव्यानि आत्ममयानि यानि च ।  
स्नेहजान्यपि सर्वाणि पुण्यतत्त्वोद्भवानि च ॥५२॥
सर्वाण्यपि च भोग्यानि सञ्चयामास सर्वतः ।  
रसकुल्या घृतकुल्या दधिकुल्या मनोहराः ॥५३॥
मधुकुल्या गुडकुल्याः शर्कराखण्डिकाह्रदान् ।  
इक्षुकुल्या अमृतानां ह्रदान् मिष्टसरांसि च ॥५४॥
सञ्चयामास परितः श्रीमद्गोपालकृष्णकः ।  
उपहारसहस्राणां पर्वतान् प्रचकार सः ॥५५॥
रत्नानां च मणीनां च मौक्तिकानां समुच्छ्रयान् ।  
सुवर्णानां रूप्यकाणां हीरकाणां च पर्वतान् ॥५६॥
माणिक्यानां च मुक्तानां विभूषाणां च पर्वतान् ।  
वस्त्रालङ्कारराशींश्च कारयामास वै तदा ॥५७॥
चूर्णानां गन्धसाराणां तैलानां च सुगन्धिनाम् ।  
लेपानां कज्जलानां च रङ्गानां सञ्चयाँस्तथा ॥५८॥
चन्दनानां कुङ्कुमाना केसराणां च सञ्चयान् ।  
कस्तूरीणां चौषधानां राशीन् चकार चाव्ययान् ॥५९॥
दर्पणानां कङ्कतीनां शुद्धिद्रव्यमृदां तथा ।  
शयनानां च दोलानामासनानां च चक्रिणाम् ॥2.65.६०॥
यानानां वाहनानां चाऽसङ्ख्यसञ्चयकान् व्यधात् ।  
एवं सर्वोपभोग्यादौ सम्पन्ने पूर्णताङ्गते ॥६१ ॥
अनादिश्रीकृष्णनारायणः सस्मार वै क्रमात् ।  
परधामस्थमुक्ताँश्च मुक्तानीरपि सर्वशः ॥६२॥
अक्षरस्थान् मुक्तवर्गान् मुक्तानीरपि चाक्षरम् ।  
अवतारानवतारिणीश्च पार्षदपुङ्गवान् ॥६३॥
पार्षदानीश्च वै भक्तान् भक्तानीरपि सर्वशः ।  
चतुर्विंशतिविष्णूँश्च चतुर्व्यूहाँस्तथा क्रमात् ॥६४॥
परमेशानीश्वराँश्च ईश्वराणीश्च सर्वशः ।  
वैराजान् ब्रह्मशम्भूँश्च रुद्रान् विष्णून् ऋषींस्तथा ॥६५॥
साधून् साध्वीः सतीः पत्नीः प्रिया देवी रमादिकाः ।  
राधां लक्ष्मीं पार्वतीं च प्रभां हंसां च माणिकीम् ॥६६॥
द्वादशोत्तरशतमुख्याश्च पत्नीर्निजाः पराः ।  
कोटिदासीस्तथा दासान् गोलोकस्थान् गवादिकान् ॥६७॥
चतुर्वैकुण्ठसंस्थाँश्च बदर्याश्रमवासिनः ।  
सत्यस्थान् स्वर्गवासाँश्च परस्वर्गगताँस्तथा ॥६८॥
पितृन् सिद्धान् चारणाँश्च मुनीन्द्रान् सुरमानवान् ।  
सस्मार च दिशां पालान् नृपतीन् सुरपालकान् ॥६९॥
भुवःस्थान् पृथिवीस्थाँश्च सप्तपातालवासिनः ।  
जलस्थलस्थितान् सर्वान् स्थावरान् जङ्गमाँस्तथा ॥2.65.७०॥
ब्रह्मसरसस्तथा चाप्सरसः कन्यकोत्तमाः ।  
भाटचारणगन्धर्वान् किम्पुङ्किन्नरमागधान् ॥७१॥
चारणान् वादकाँश्चापि गायकान् नर्तकांस्तथा ।  
नटान् नाटककर्तॄंश्च नाट्यसङ्घप्रदर्शकान् ॥७२॥
मल्लान् कलाकराँश्चापि महेन्द्रजालिकाँस्तथा ।  
स्वादकराँस्तथा सूदान् पाकिनः परिवेषकान् ॥७३॥
यज्ञीयान् यज्ञवेतॄँश्च कर्मकाण्डपराँस्तथा ।  
ब्राह्मणाँश्च महर्षींश्च क्षेत्रद्वारादिपालकान् ॥७४॥
सस्मार दिव्यतत्त्वानि दिव्याऽमूर्तिकमानवान् ।  
जलस्थलनिवासाँश्च दैत्यदानवराक्षसान् ॥७५॥
दीनान् रङ्कान् सतः साङ्ख्ययोगिनीश्च पतिव्रताः ।  
कन्या देवीश्च कुलजाः कुलपूज्याश्च योगिनीः ॥७६॥
कैलासबदरीवासान् क्षीरश्वेतनिवासिनः ।  
पृथ्वीस्थखण्डवासाँश्च सस्मार श्रीहरिस्तदा ॥७७॥
भक्तान् गोपान् गोपिकाश्च कोट्यर्बुदाब्जशेवधीन् ।  
सस्मार वालखिल्याँश्च यतीन् ज्ञानाश्रयान् निजान् ॥७८॥
अनादिश्रीकृष्णनारायणः स्वामिनरायणः ।  
सस्मार दिव्यमनसा भक्तांश्च भक्तवत्सलः ॥७९॥
अक्षयायां तृतीयायां प्रातः सर्वे समाययुः ।  
ब्रह्मवद्गतिका यानैर्वैहायसैश्च मानसैः ॥2.65.८०॥
आत्मयानैर्योगयानैः समाधिवाहनैस्तथा ।  
वायुवाहैश्चाम्बरात्मवाहनैश्च समाययुः ॥८ १ ॥
गरुडैश्च तथा हंसैः शुकैर्मयूरमूषकैः ।  
विनायका गणेशाश्च विघ्नेशास्तत्र चाययुः ॥८२॥
गजैरश्वैरनलैश्च कुञ्जकैः सारसादिभिः ।  
मेघैर्ग्रहैस्तथा विद्युल्लताभिः किरणैस्तथा ॥८३॥
सूर्यचन्द्रादयस्तूर्णं तेजोवाहाः समागताः ।  
मनोवाहाः कल्पवाहा वेगवाहाः समाययुः ॥८४॥
मुक्ताश्चाप्यवताराश्च व्यूहाश्चापीश्वरास्तथा ।  
ब्रह्मधामगताः सर्वे ईशधामगतास्तथा ॥८५॥
कृष्णनारायणो लक्ष्मीराधारमादिकास्तथा ।  
कोटिकोट्यर्बुजाब्जादिशेवधिश्रीसखीयुताः ॥८६॥
कोटिकोट्यर्बुजाब्जादिसेवकैः सहितास्तथा ।  
राममाधवगोविन्दा गोपाला गोपिकास्तथा ॥८७॥
विष्णवो वैष्णवीशक्तिप्रमुखा भूमदेवताः ।  
वैराजा ब्रह्मरुद्राद्याः शतकोटिप्रमस्तकाः ॥८८॥
सत्यस्थाः साधवो देवा यतय ब्रह्मचारिणः ।  
वेदा विद्यास्तथा मन्त्रा यज्ञा हवींषि यानि च ॥८९॥
समाययुर्दिव्यरूपा वह्नयो मरुतस्तथा ।  
तेजांसि चापि सर्वाणि पितरः ऋषयोऽमराः ॥2.65.९०॥
प्रमुनीन्द्राः सत्पुरुषाः सत्यः साध्व्यः पतिव्रताः ।  
ब्रह्मप्रियाः कृष्णप्रिया देवप्रियाः समन्ततः ॥९१॥
चतुर्दशभुवनानां राज्ञ्यो राजान इत्यपि ।  
ब्रह्मकन्याः ऋषिकन्या जलकन्याः समुद्रजाः ॥९२॥
देवकन्या नागकन्या राजकन्याश्च कोटिशः ।  
कुमारिकाश्च गान्धर्व्यो विद्याधर्यश्च सर्वशः ॥९३॥
वादिका वादकाश्चापि यशोगायाः समाययुः ।  
भाण्डकाश्चारणाद्याश्च भाटा नटाश्च नर्तकाः ॥९४॥
चैष्टिका ऐतिहिकाः कथका हासका अपि ।  
ब्राह्मणा भिक्षुकाः सन्यासार्था मुण्डधरास्तथा ॥९५॥
अवधूता ब्रह्मचारा योगचाराः समाययुः ।  
स्वस्त्रीबान्धवबालाद्यैर्युता द्वितीयविश्रमाः ॥९६॥
पत्नीव्रतस्य वंशाश्च पतिव्रताकुटुम्बिनः ।  
बन्धुबान्धवयोगाश्च तद्योगास्तत्सुयोगिनः ॥९७॥
नैकक्षित्युद्भवाः सर्वे वर्ष्मध्रा हि समाययुः ।  
विष्णुगणा रुद्रगणा ब्रह्मगणा असङ्ख्यकाः ॥९८॥
दीपावल्यो नालमेध्यः षष्ठीदेव्यस्तलाजिका ।  
गोकुमार्यस्तथाऽर्जन्त्या युवत्यः शतकन्यकाः ॥९९॥
कोटिशः कन्दरा कन्यास्तथा क्रोधनिका सती ।  
लक्षं च राक्षसीकन्याः कङ्कताल्यश्च पञ्चषः ॥2.65.१० ०॥
कङ्कतालिककन्याश्च सहस्रशो ह्युपस्थिताः ।  
ब्रह्मकन्या जलकन्याऽर्यमकन्याः सहस्रशः ॥१० १॥
कुबेरकन्यकाश्चेन्द्रकन्या यमसुतास्तथा ।  
वायुकन्याः ऋतुकन्या विश्वकर्मसुतास्तथा ॥१ ०२॥
द्रुमकन्या दानवादिकन्यापञ्चसहस्रकम् ।  
वसन्तस्य तथा पत्न्यः षोडशापि ह्युपस्थिताः ॥१ ०३॥
वह्निकन्यास्तथा सालमालकन्यासहस्रकम् ।  
श्रवणकन्यकाः शावदीनकन्यासहस्रकम् ॥१ ०४॥
ऐन्द्रजालिकरौद्र्यश्च सहस्रकन्यकास्तथा ।  
विद्याकन्याः किशोर्यश्च षष्टिकन्या ह्युपस्थिताः ॥१ ०५॥
सम्वत्सरस्य कन्याश्च वार्क्ष्यः कन्या असङ्ख्यकाः ।  
खनिजाः कन्यकाश्चापि सोपकुम्भा ह्युपस्थिताः ॥१० ६॥
उपस्थिता लक्ष्मणस्य सहस्रद्वयपुत्रिकाः ।  
उपस्थिता विश्वावसोस्तदा त्रिशतपुत्रिकाः ॥१०७ ॥
द्वासप्ततिसहस्राणि वेधःकन्या उपस्थिताः ।  
जुमासेम्लानृपस्यापि तस्थुः सहस्रकन्यकाः ॥१ ०८॥
कार्ष्ण्यः कुमारिकाः शतोत्तरद्वादशसङ्ख्यकाः ।  
मागल्यार्थं हरेस्तस्य कान्तस्याऽर्थमुपस्थिताः ॥१ ०९॥
चक्रुस्ताः श्रीकृष्णनारायणस्य कीर्तनानि वै ।  
आगतेभ्यश्च सङ्घेभ्यश्चावासान् प्रददौ पिता ॥2.65.११ ०॥
सत्कारान् मधुपर्कादि यथार्हं बहुधा ददौ ।  
अथापि राधिके! तत्र समायान्ति महर्षयः ॥११ १॥
इतिश्रीलक्ष्मीनारायणीयसंहितायां द्वितीये त्रेतासन्ताने प्रभोरष्टमे वर्षे वैशाखे यज्ञोपवीतमहोत्सवे आमन्त्रणपत्रिकाद्वारा सर्वेषामागमनादिनिदर्शननामा पञ्चषष्टि-  
तमोऽध्यायः ॥६५ ॥
    
