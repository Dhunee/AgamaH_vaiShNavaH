+++
title = "०५१"

+++
श्रीकृष्ण उवाच-  
शृणु त्वं राधिके दूतो रक्तवार्धिर्महासुरः ।  
ययौ चाब्रिक्तदेशस्य जुमासेम्लानृपं प्रति ॥१  
क्रमशस्तु यथोक्तं वै श्रावयामास सर्वथा।  
नान्वमन्यत दुष्टात्मा भाविनाशप्रणोदितः ॥२ ॥
क्रुद्धौ सन्नह्य सर्वांश्च स्वयं व्योम्नि महाबलः ।  
गदामादाय च पुरो विमानस्याऽग्रतोऽभवत् ॥३ ॥
गर्जनां प्रचकाराऽऽदौ नादयन् रोदसी ह्युभे ।  
वायुस्तरान् कम्पयँश्च जगाद् कालभाषितम् ॥४ ॥
कोऽयं विमाननेताऽऽस्ते त्वग्रतो भव मत्पुरः ।  
परिहाय विमानं च याहि दूरं जिजीविषुः ॥५ ॥
यदीष्टं जीवनं तेऽस्ति क्रियतां वचनं मम ।  
याश्चाऽत्र कन्यकाः सर्वाः प्रदीयन्तां द्रुतं च नः ॥६ ॥
कोऽस्ति रुद्रोऽथवा धर्मराजः सनत्कुमारकः ।  
क एते भिक्षुकाश्चात्र प्राणनाशार्थमागताः ॥७ ॥
भूत्वा वै तापसाः सर्वे विमानभोगमास्थिताः ।  
कन्यकागणसंलुब्धाः कपटाचारवर्तनाः ॥८ ॥
अभोग्यभोगमध्यस्थाः पापमिषस्य बोधकाः ।  
गोत्रभिन्ना भवेद् भार्या भिक्षुकाणां गृहे भवेत्॥९ ॥
दुग्धभिन्ना भवेद् भार्या म्लेच्छानां धर्मवर्तिनाम् ।  
क्षेत्रभिन्ना इमाः पत्नीर्ग्रहीष्यामो हि कन्यकाः ॥2.51.१ ०॥
हिरण्याक्षस्य वै भार्याशतमासीच्च तासु वै ।  
कन्याः सहस्रशो जाताः कुमाराश्च सहस्रशः ॥११ ॥
हिरण्याक्षस्य बीजेन समुत्पन्नाश्च ताश्च ते ।  
भिन्नदुग्धाः परस्परं विवाहितास्तदाऽभवन् ॥१२॥
एकमात्रुद्भवा नैव दम्पतीतां व्रजन्ति वै ।  
एकपित्रुद्भवा भिन्नगर्भाः सन्ति विवाहिताः ॥१ ३॥
अस्मत्कुलप्रसूतानां रीतिश्चेयं सदा मता ।  
ब्रह्मपुत्र्योऽथवा चान्या अमातृजाः प्रिया हि नः ॥१४॥
नारदः प्राह जित्वैव लप्स्यसे कुरु यद्धितम् ।  
तच्छ्रुत्वा दानवपतिः क्रोधदीपेक्षणोऽनुगम् ॥१५॥
सान्नाहिकीं रणभेरीं ताडयितुं शशास ह ।  
भृत्यस्तु ताडयामास भेरीं बलेन भूयसा ॥१६॥
सस्वान भैरवान् शब्दान् सोन्मत्ता रासभी यथा ।  
तथा तन्नादमाकर्ण्य लक्षसङ्ख्या महासुराः ॥१७॥
समाययुः रणं तूर्णं सन्नद्धा युद्धकाङ्क्षिणः ।  
पूर्वोक्ताः सैन्यपाश्चापि गजैरुष्ट्रैर्हयैः रथैः ॥१८॥
यानैः स्वल्पविमानैश्च योद्धुं नानायुधैस्तथा ।  
विमानं परितो व्यूहैर्व्योम्नि पृथ्व्यां समन्ततः ॥१९॥
शीघ्रं संरोधयामासुर्गर्जयामासुरुत्सुकाः ।  
रुद्रः सस्मार चः तदा वह्निं चाप्यथ नन्दिनम् ॥2.51.२०॥
आगतौ तावुभौ शीघ्रं शासनं देहि चाहतुः ।  
हरो वह्निं प्राह चाग्ने कृत्वा प्राकारमुज्ज्वलम् ॥२१॥
वह्निज्वालामयं व्योम्नि रक्ष यानं स्थिरो भव ।  
वह्निर्विमानमभितो रक्षति स्म तथोदितः ॥२२॥
रुद्रश्च नन्दिनं प्राहाऽऽमन्त्रयाऽत्र गणान् द्रुतम् ।  
नन्दी जलमुपस्पृश्य सस्मार गणनायकान् ॥२३॥
सहस्रशो गणा गणाधिपाः शस्त्रास्त्रशोभिताः ।  
आययुः रुद्रजातीयाः सहस्राणि दशात्र च ॥२४॥
षण्मुखाश्च समाजग्मुः षट्षष्टिशतसङ्ख्यकाः ।  
गणेश्वरा हस्तिमुखाः षट्साहस्राः समाययुः ॥२५ ॥
कालानना गणाश्चान्ये खड्गाङ्गयोधिनस्तदा ।  
दिग्वाससः कज्जलाभा दशलक्षाणि चाययुः ॥२६॥
कालाननेभ्यः शम्भुस्तु योद्धुमाज्ञां ददौ द्रुतम् ।  
चतुर्नेत्राश्चतुर्हस्ताः श्रीवत्साङ्कितवक्षसः ॥२७॥
समायाताः खगाऽऽरूढाश्चक्रशूलधरा दृढाः ।  
वैष्णवाश्च गणास्तत्र लक्षाणि त्वेकविंशतिः ॥२८॥
चतुर्मुखा ब्रह्मगणा दशलक्षाप्तसङ्ख्यकाः ।  
आययुर्व्योममार्गेण तेऽस्त्रशस्त्रादिवेदिनः ॥२९॥
अथ युद्धं परं घोरं प्रववृते समन्ततः ।  
कालानना महाघोरा निजघ्नुर्म्लेच्छजातिकान् ॥2.51.३०॥
भिद्यमानाश्च बलिभिर्गणाग्र्यैर्दैत्यदानवाः ।  
प्रवृत्तास्ते गणान् हन्तुं कूटमुद्गरपाणयः ॥३१॥
ततो व्योम्नि स्मृता देवाः सेन्द्रविष्णुपितामहाः ।  
सूर्यचन्द्रवरुणाद्याः समायाता दिदृक्षवः ॥३२॥
अथ कालाननाः सैन्यं निघ्नन्ति दानवीयकम् ।  
चतुरङ्गबलं म्लेच्छजातीयं मर्दितं ह्यभूत् ॥३३॥
म्लेच्छाः श्मश्रुधरा गोलैर्महागोलैश्च तूपकैः ।  
धूष्कृतीभिर्वज्रघातैर्भूशुण्डीभिश्च छूरकैः ॥३४॥
असिभिः खड्गचर्माद्यैर्भल्लैः शक्तिभिरित्यपि ।  
प्रासैश्च तोमरैश्चापि जघ्नुः कालाननान् क्रुधा ॥३५ ॥
कालाननाश्चान्द्रबाणैर्गोलकैर्वह्निजालकैः ।  
शरैश्च तूपकाभिश्च धूष्कृतीभिश्च सर्वथा ॥३६ ॥
क्षेपणैर्बहुयन्त्रैश्च जघ्नुः कालानलाँस्तदा ।  
कालानना व्योममार्गैः पतित्वोत्पत्य वेगतः ॥३७॥
म्लेच्छेषु गलपाशान् सन्ददुः श्मश्रुषु चानलम् ।  
लक्षभटास्तु ते नष्टाः सेनाग्र्या दुद्रुवुस्तदा ॥३८॥
बिगुलान् वादयामासुर्नवसैन्याह्वनाय च।  
दशलक्षाणि सैन्यानि त्वसुराणां पुनस्ततः ॥३९॥
आगतान्यभितस्तत्र व्योमयानगमानि वै ।  
दारुदाहैस्तदा चूर्णैरापूर्याऽऽपूर्य गोलकान् ॥2.51.४०॥
चिक्षिपुर्दशलक्षेषु तदा ब्रह्मगणेषु वै ।  
ब्रह्मगणास्तदा विद्युद्बाणैर्जघ्नुश्च दानवान् ॥४१ ॥
दानवा अपि शैलैश्च वृक्षैर्वारिशिलादिभिः ।  
वायुप्रहारकेश्चापि निजघ्नुर्ब्राह्मदैवतान् ॥४२॥
रणदेशे निपेतुस्ते दानवा विगतासवः ।  
विद्युत्प्रहारैः सर्वत्र गतप्राणा मृतिं ययुः ॥४३॥
कुक्कटपिच्छमूर्धन्याः शङ्खशृङ्खलभूषणाः ।  
घोरखातीचर्मवस्त्रा नीलाञ्चलकटिभ्रमाः ॥४४॥
हरिद्वर्णपटकाढ्या दशलक्षाणि ते मृताः ।  
अथ दृष्ट्वा महत्सैन्यविनाशं दानवेश्वरः ॥४५॥
राजा त्वकारयद् भेरीनिनादान् व्योमगर्जनाम् ।  
विद्युन्नलीनजाक्रोशान् कोटिसैन्यागमाय वै ॥४६॥
स शब्दो व्यानशे चतुःसमुद्रान्तो महाम्बरे ।  
अब्रिक्तदेशीयसैन्यं परितो वायुवेगतः ॥४७॥
एकत्रितं मध्यदेशे परितो वै व्यजायत ।  
विजयस्य दीर्घनादा विमानयन्त्रतोऽभवन् ॥४८॥
श्रुत्वा मुमुदिरे देवा म्लेच्छास्त्रासं परं ययुः ।  
सैन्यानि परितस्तत्र देवानां विचरन्ति हि ॥४९॥
विश्राम्यन्त्यणिमाद्यैश्च सूक्ष्मा विमानमस्तके ।  
एतस्मिन् समये व्योम्नो यथा शलभकोटयः ॥2.51.५०॥
तथा दैत्याः सर्वदिग्भ्यो विमानमभि चाययुः ।  
मारयन्तु नाशयन्तु खादयन्तु विमानगान् ॥५१ ॥
अपहरन्तु गृह्णन्तु कन्यकास्तद्धनान्यपि ।  
विनश्यन्तु नाशयन्तु प्रध्वंसयन्तु दैवतान् ॥५२॥
छेदयन्तु भेदयन्तु विघ्नन्तु सन्मुखान् भटाः! ।  
विमानं कन्यका दिव्या यस्य हस्तगता तु या ॥५३ ॥
तत्सर्वं तु भवेत्तस्य विजेतुरिति निश्चयः ।  
इत्येवं नदमानास्ते कोटिसङ्ख्या महासुराः ॥५४॥
विविधैर्यन्त्रमाराख्यैः शस्त्रैश्च गोलिकाक्षिपैः ।  
निजघ्नुः परितस्तत्र विमानं वह्निरक्षितम् ॥५५॥
अग्निदेशं समागत्य गोलिका विद्रवन्ति च ।  
रसरूपास्तु ता भूत्वा प्रज्वलन्ति घृतं यथा ॥५६॥
दैत्यास्तन्नैव जानन्ति जानन्त्येव तु क्षेपणम् ।  
गोलिकानां वृष्टिरूपं विमानघातसिद्धये ॥५७॥
तूपियन्त्रैर्मारयन्ति शतघ्नीभिस्तथाऽपरे ।  
आतङ्कयन्त्रैर्निघ्नन्ति त्र्यूरुपीडान् क्षिपन्ति च ॥५८॥
एवं चतुःप्रहरान्तं चक्रुस्ते मारमात्रकम् ।  
दैत्या विमानमालक्ष्य निश्चूर्णा नष्टदारुकाः ॥५९॥
विनष्टगोलिकाश्चासन् वह्निः सर्वं व्यनाशयत् ।  
विमानं सुस्थिरं चाप्यखण्डितं व्योम्नि वर्तते ॥2.51.६०॥
अथ सैन्यं वैष्णवानामेकविंशतिलक्षकम् ।  
चक्रपाशगदाप्रासमुद्गरादिसुशोभितम् ॥६१॥
रुद्राज्ञया न्यपतच्च दैत्यसैन्यस्य कोटिषु ।  
सुदर्शनानि चक्राणि लक्षाणि त्वेकविंशतिः ॥६२॥
अव्याहतानि रोषाद्वै प्रयुक्तान्यभवँस्तदा ।  
द्विधा छिन्नं हि दैत्यानां सैन्यं कोट्येकमेव तत् ॥६३॥
काँश्चिद् गलेषु चक्राणि स्कन्धयोः कटिपृष्ठयोः ।  
सक्थ्नोः कांश्चिद्धस्तयोश्च जान्वोः प्रकोष्ठयोस्तथा ॥६४॥
पादयोर्मध्ययोर्दक्षवामयोर्वामदक्षयोः ।  
अर्धनिकृन्तयोर्द्वेधाभूतयोर्विदधुर्व्यसून् ॥६५॥
व्योम्नो निपेतुः पृथ्व्यां ते कोट्यैकसैन्यमित्यपि ।  
शलभास्तु यथा वार्धौ तथा ययुर्हि ते लयम् ॥६६॥
अथ शोकातुरो राजा क्षणं मूर्छामवाप ह ।  
बहूनां च हतानां वै स्मृत्वा निर्नाथयोषितः ॥६७॥
योद्धुमायान्ति ये तेषां मध्यादेकोऽपि नैव च ।  
सप्राणो रणपर्जन्यान्नैवाऽऽयातीति दुःखितः ॥६८॥
अथ क्षणान्तरे सञ्ज्ञामवाप प्राह सैन्यपान् ।  
युद्धान्नैवाऽपसर्तव्यं राजधर्मो विलुप्यते ॥६९॥
अजयो वा जयो वाऽस्तु मरणं जीवनं च वा ।  
रणापासरणं त्वत्र निकृष्टं नेष्यते मया ॥2.51.७०॥
अथाऽन्यत् कोटिसङ्ख्याकं सैन्यं समाजुहाव सः ।  
निशायामपि युद्धस्य विरामो नैव विद्यते ॥७१ ॥
व्याघ्रचर्मधराः शूरा लोहरक्षणरक्षिताः ।  
वह्निविद्युत्करयन्त्रा व्योमयानविहारिणः ॥७२॥
कोटिसङ्ख्याकयोधारः सप्ततालोच्छ्रया हि ते ।  
आययुः परितस्तत्र विमानं यत्र विद्यते ॥७३॥
दुद्रुवुस्ते विमानं वै नाशयितुं च सन्निधौ ।  
वह्निना रक्षकेनैते ज्वलमानाः पराययुः ॥७४॥
असामर्थ्यं तदा तैस्तु ज्ञातं नैजं महत्तरम् ।  
पक्षिणोऽप्यम्बरे यान्ति वयं चाऽप्यत्र तादृशाः ॥७५॥
यतो वह्निकृतं दाहं सोढुं शक्ता न वै मनाक् ।  
कथं जयमवाप्स्याम इति सन्देहमागताः ॥७६॥
तथापि नृपतेराज्ञा योद्धव्यं सर्वथा भटैः ।  
इत्येवं दूरतस्तेऽपि विद्युद्गोलैर्विमानकम् ॥७७॥
लक्ष्यीकृत्य निजघ्नुश्च द्रवन्त्यग्नौ तु गोलकाः ।  
आश्चर्यं हि द्वितीयं तद् दृष्ट्वा विमानकोपरि ॥७८॥
ऊर्ध्वं स्थिता ववृषुश्च गोलकान् नाशकारकान् ।  
तेऽपि गोला द्रवन्त्येव ज्वलन्त्येव विहायसि ॥७९॥
वह्निना रक्षकेनैव विमानं त्वक्षतं सदा ।  
अथ ताँश्च तदा हन्तुं षटसहस्रगणेश्वरान् ॥2.51.८०॥
हस्तिशुण्ढमयान् देवान् पाशपर्शुधनुर्धरान् ।  
शक्तिप्रासाऽणुगोलाढ्यान् मन्त्राक्तकुशवज्रिणः ॥८ १॥
प्रेषयामास रुद्रश्च क्षणात्ते तेभ्य ऊर्ध्वगाः ।  
अन्तरीक्षे ययुः शीघ्रं जघ्नुः शस्त्रैश्च गोलकैः ॥८२॥
कोटिसङ्ख्यान् म्लेच्छदैत्यान् दैत्याः पेतुस्तदाऽनले ।  
हन्यमाना न वै शक्ताः समन्ताच्च गणेश्वरैः ॥८३॥
धावितुं प्राभवँस्तेन वह्नौ पेतुः प्ररक्षके ।  
पातमात्रेण भस्माख्या व्योम्न्येव तेऽभवँस्ततः ॥८४॥
नामशेषाः पुनर्द्रष्टुं राजानं चापि नाऽऽगताः ।  
इत्येवं कोटियोद्धारो ययुस्तत्र क्षयं पुनः ॥८५॥
अस्थिशेषं न च प्राप्तं महानलेन भक्षिताः ।  
अहो आशा बलवती गर्विणां क्षयकारिणी ॥८६॥
सैव कालस्य दुहिता जराया अग्रजा त्विव ।  
ज्ञाते सर्वविनाशे च राजा धैर्यं मुमोच ह ॥८७॥
गन्तुं स्वभवनं तस्मात् स्थानाद् यावत् समिच्छति ।  
तावत् सेनापतिर्योऽभूद् रक्तवार्धिस्तथाऽपरः ॥८८॥
रौद्रवाष्पो ह्युभावेतौ राजानं प्राहतुः क्षणम् ।  
न गन्तव्यं न गन्तव्यं राज्ञा युद्धान्निवृत्य वै ॥८९।.  
यावद्वै विद्यते सैन्यं यावद्बलं च पार्श्वयोः ।  
यावद्बलं च भुजयोः सैन्यपाः सन्ति चाऽक्षताः ॥2.51.९०॥
यावत् तावन्न गन्तव्यं रणाद् गृहं कथञ्चन ।  
अथ युद्धं करिष्यामो जेष्यामो यानकन्यकाः ॥९ १ ॥
इत्युक्त्वा रणतूर्याणि नादयामासुरुग्रगाः ।  
विद्युद्वाद्यानि चोग्राणि विद्युद्वंशाँश्च भूरिशः ॥९२॥
वादयामासुरत्यर्थं सैन्याऽऽवाहनबोधकान् ।  
श्रुत्वा सैन्यं दशकोटिसङ्ख्याकं परितोऽभवत् ॥९३ ॥
एकत्रितं क्षणात्तत्र मध्यदेशे सरोऽभितः ।  
कर्मघ्नपर्वतादग्रे यावच्चन्डसरस्तथा ॥९४।  
कर्माङ्गों च नदीं यावत् यावच्छ्वेतनरायणीम् ।  
त्रिराशिपर्वतं यावद् दशकोटिभटाश्रयम् ॥९५।  
स्थलं युद्धमहाभूमिस्तदा वै समजायत ।  
तुङ्गानीकसरसश्च यावन्न्याससरस्तथा ॥९६  
कोटिसैन्यं भस्मसाद्वै जातमेत्पुराऽम्बरे ।  
तस्य प्राक च कालहरिरणादासाम्बपर्वतम् ॥९७॥
विज्ञतुरीयसरितस्तीरे तु दशलक्षकाः ।  
हतास्तत्र ततः प्राक् च द्राक्षाबीजाद्रिपश्चिमे ॥९८॥
वालनद्यास्तटे लक्षं हता दैत्या हि राधिके! ।  
एवमेते दशकोटिभटा विद्युत्कृताऽस्त्रकाः ॥९९॥
वह्निमन्त्रविदश्चापि नाशं यातुं समागताः ।  
युयुधुस्ते वह्नियन्त्रैर्विद्युद्गोलैस्तथाऽस्त्रकैः ॥2.51.१ ००॥
मन्त्रकृतैः पुत्तलैश्च व्योम्नि विमानसन्निधौ ।  
वह्निदेवेन ते सर्वे कृत्रिमा भस्मसात्कृताः ॥१० १॥
अथैते प्रेषयामासुर्विमानानि द्युमन्ति च ।  
यत्र विद्युन्महागोला यन्त्रपुत्तलिकास्तथा ॥१ ०२॥
यन्त्राश्वा यन्त्रवाहाश्च यन्त्ररथाश्च ताम्रजाः ।  
यन्त्राणां हेतयश्चापि विद्युत्ताम्रकृतास्तथा ॥१ ०३॥
तैः कृतैः साधनैश्चैता भटानां दशकोटयः ।  
युयुधुर्निर्भया वह्नेर्वह्नेः प्राकारमध्यमाः ॥१ ०४॥
वह्निमुल्लङ्घ्य च गतास्तदा तत्र विमानिषु ।  
हाहाकारो ह्यभूत् तावच्छम्भुरुत्थाय वाडवम् ॥१ ०५॥
अनलं प्राह गच्छैतान् भस्मसात्कुरु सत्तम ।  
तावत्प्रलयकालीनसदृशोत्थस्तु वाडवः ॥१ ०६॥
शिखाः प्रसार्य परितः कोटिरूपधरोऽभवत् ।  
लेलिह्यमानः सर्वास्तान् योद्धृँश्च पुत्तलाँस्तथा ॥१ ०७॥
चकार भस्मसात् स्पर्शाद् दशकोटिभटान् क्षणात् ।  
ज्वालामुखो यथा व्योम्नि पर्वतो वा रविर्ग्रहः ॥१ ०८॥
नाशं प्राप्तो यथा ज्वालामयो ब्रह्माण्डसदृशः ।  
विशालः स्याद् वह्निमयस्तथा दृश्यमदृश्यत ॥१ ०९॥
दशकोटिभटास्तत्र दग्धा वाडववह्निना ।  
दुद्रुवुश्च बहिस्तस्मात् प्राणरक्षणकाम्यया ॥2.51.११ ०॥
तदा तेषां निरोधार्थं कार्तिकेयं महाबलम् ।  
सार्धषट्कृतसाहस्रं नागपाशैर्न्यरोधयत् ॥११ १॥
अनिर्गमाश्च ते तत्र भस्मीभूतास्ततोऽभवन् ।  
येषामस्थि न वा केशा न शिरांसि न नाडिकाः ॥१ १२॥
गम्यं लभ्यं च किमपि तत्र दाहे त्वभूत् किल ।  
एवं विनष्टा योद्धारो राधिके! वीरमानिनः ॥१ १३॥
प्रातर्जातं ततो राधे! मायारूपधराः पुनः ।  
राजाज्ञया सुसज्जाश्च योद्धुं मन्त्रैरुपाययुः ॥१ १४॥
इति श्रीलक्ष्मीनारायणीयसंहितायां द्वितीये त्रेतासन्ताने अब्रिक्तदेशे ब्रह्मविमानेन योधिनागरम्लेच्छाश्चैकादशकोटयश्चैकादशलक्षाणि च नष्टाश्चेत्यादिनिरूपणनामा एकपञ्चाशत्तमोऽध्यायः ॥५१ ॥
    
