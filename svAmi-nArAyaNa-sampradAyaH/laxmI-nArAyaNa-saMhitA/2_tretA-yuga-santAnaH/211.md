+++
title = "२११"

+++
श्रीकृष्ण उवाच-  
राधिके बालकृष्णोऽयं दशम्यामध्वरं प्रगे ।  
ययौ निजासने स्वर्णे संस्थितश्च तदाऽभवन् ॥१ ॥
तूर्याणां निनदाश्चापि गीतयो वरयोषिताम् ।  
वेदघोषा महर्षीणां गान्धर्वगायनानि च ॥२ ॥
ध्वनयश्चापि मन्त्राणां हर्याश्च मखिनां तथा ।  
सज्जाः कृताह्निका देवाः कर्मठा हव्यवाहकाः ॥३ ॥
हव्यप्रदा यजमाना मण्डपे चोपतस्थिरे ।  
स्वस्तिवाचः प्रोक्षणानि वस्तूनां चाहृतिस्तथा ॥४ ॥
पुण्याहवाचो विप्राणां देवानां स्तवनानि च ।  
उन्निद्रत्वं तथा साक्षादुपस्थितिश्च पूजनम् ॥५ ॥
क्रमशोऽक्षरधामस्थेश्वरसृष्टिनिवासिनाम् ।  
जीवलोकीयजीवानां पूजनं क्रमशोऽभवत् ॥६ ॥
षोडशोपसुवस्तूनामर्पणैर्भोजनादिभिः ।  
वलिदानैर्हव्यदानै रसदानैः समर्हणम् ॥७ ॥
सुधावृतफलान्नादिपायसादिप्रदानकैः ।  
चरुदानैर्यथायोग्ययवमाषादिदानकैः ॥८ ॥
भक्ष्यभोज्यप्रदानैश्च लेह्यचोष्यप्रदानकैः ।  
स्वाद्यपेयप्रदानैश्च तृप्यदृश्यप्रदानकैः ॥९ ॥
भाव्यगम्यप्रदानैश्च कल्प्यक्लृप्त्यप्रदानकैः ।  
स्थूलसूक्ष्मप्रदानैश्च सत्त्वाऽसत्त्वप्रदानकैः ॥2.211.१ ०॥
तृप्ता भवन्ति देवाद्याः सर्वसृष्टिनिवासिनः ।  
वह्नयो भुञ्जते स्निग्धं बह्वन्नं बहुजातिकम् ॥११ ॥
हवनानि च हव्यानामभवँस्तत्र वह्निषु ।  
असङ्ख्यान्युत्तमान्येव बहुहस्तैश्च भावतः ॥१२॥
अन्तिमं हवनं कृत्वा दत्वा च भूयसीस्तथा ।  
दक्षिणाः स्वर्णमुख्याश्च परिहारं व्यधाद्धरिः ॥१३॥
राजानो यजमानाश्च ददुर्दानानि कोटिशः ।  
एवं यज्ञे वर्तितेऽथ मध्याह्ने भोजनानि ह ॥१४॥
चक्रुर्मखस्य वै सर्वे प्रासादिकान्नजानि वै ।  
मुक्तास्तथाऽवताराश्चाऽवतारिण्यो हरिप्रियाः ॥१५॥
पार्षदाः पार्षदान्यश्च साङ्ख्ययोगिन्य इत्यपि ।  
सत्यः साध्व्यश्चेश्वराण्य ईश्वरा देवतास्तथा ॥१६॥
ऋषयः पितरो देवा दिक्पाला लोकपालकाः ।  
मानवा दैत्ययक्षाश्च दानवाः पशुपक्षिणः ॥१७॥
अपि कीटपतङ्गाद्या वृक्षाः स्तम्बाश्च वल्लयः ।  
तत्त्वान्यपि जडान्येव चेतनानि च सर्वशः ॥१८॥
नामरूपमयं सर्वं यत्किञ्चिद्धरिनिर्मितम् ।  
सर्वं प्रसादमासाद्य तृप्तिं जगाम चाध्वरे ॥१ ९॥
हरिः कुटुम्बसहितोऽनुगैर्युक्तश्च सेविभिः ।  
व्रह्मप्रियाभिः सहितो बुभुजे चरुभोजनम् ॥2.211.२० ॥
मिष्टान्नानि च शाकानि रसस्निग्धानि यानि च ।  
दिव्यानि चापि सर्वाणि बुभुजे बालकृष्णकः ॥२ १ ॥
भोजनोत्तरमेवात्र सन्निधौ श्रीहरेस्तदा ।  
राजा द्वैपायनद्वीपपतिः राज्ञीसमन्वितः ॥२२॥
रायबालेश्वरो नाम्ना प्रार्थयत्परमेश्वरम् ।  
मालावनर्षिसहितो वायुफेनापुरीं प्रति ॥२३॥
नेतुं स्वराष्ट्रे श्रीकृष्णं हारितास्मारितापतिम् ।  
तथास्त्विति हरिः प्राह तूर्णं सज्जोऽभवत्तदा ॥२४॥
लोमशेन कुटुम्बेन शङ्करेण सह प्रभुः ।  
विमानं दिव्यमास्थायाऽम्बरेऽभवत् क्षणान्तरे ॥२५॥
ऋषिः राजा विमाने स्वे कुटुम्बसहितोऽभवत् ।  
पूर्वं स्वागतदानार्थं ययौ तूर्णं निजां पुरीम् ॥२६॥
सैन्यं सज्जं चकाराऽसौ तूर्णं सम्माननाय वै ।  
प्रजाः पुष्पादिसामग्रीर्धृत्वा सज्जास्तथाऽभवन् ॥२७॥
वायुफेनानगर्याः सन्निधावुद्यानसंस्थिते ।  
राजसौधे महाविशालाङ्गणे च ययुस्तदा ॥२८॥
तावद्धरेर्विमानं चाम्बरेऽत्यन्तसुभासुरम् ।  
समदृश्यत सुर्याभं वाद्यानि विविधानि वै ॥२९॥
अवाद्यन्त तथा घोषा जययुक्तास्तदाऽभवन् ।  
प्रजास्त्वेकाग्रदृष्ट्यैव वीक्षितुं त्वरितास्तदा ॥2.211.३ ०॥
तावच्च सन्निधौ तूर्णं विमानं त्वागतं हि खे ।  
राज्ञा दर्शितमार्गेणाऽवातरत् सौधसन्निधौ ॥३ १॥
मालावनर्षिर्मालाभिर्विमानं प्रागवर्धयत् ।  
प्रजा लाजाक्षताद्यैश्चाऽवर्धयत् परितस्ततः ॥३२॥
राजा मालां स्वर्णहारं हरेः कण्ठे समार्पयत् ।  
पादौ प्रक्षाल्य च पपौ हरिर्बहिः समाययौ ॥३३॥
प्रजाः स्रगादिभिस्तूर्णं पुपूजुः स्वागतादिभिः ।  
राजा सौधे हरिं नीत्वा पुपूज बहुभिर्धनैः ॥३४॥
ततो याने तु सौवर्णे चोपवेश्य परेश्वरम् ।  
कुटुम्बं लोमशं शम्भुं नगर्यां नीतवान्नृपः ॥३५॥
ससैन्यः श्रीहरिर्मार्गे सम्मानितः प्रजाजनैः ।  
पूजितो वन्दितश्चापि वीक्षितो भावनेत्रकैः ॥३६॥
आर्पितो बहुरत्नाद्यैर्धनैः सौवर्णरूप्यकैः ।  
प्रधानैः पूजितश्चापि भ्रमित्वा नगरीं ततः ॥३७॥
आययौ राजसौधं तं निषसाद नृपासने ।  
उपादिदेश च तदा प्रजाभ्यो हितकृद्वचः ॥३८॥
ईष्यते बहुभिः कृष्णो विना पुण्यं न लभ्यते ।  
लभ्यते बहुभिः पुण्यैर्विनाभावं न सेव्यते ॥३९॥
सेव्यते बहुभिर्भावैर्विना श्रद्धां न रज्यते ।  
रज्यते चार्पणैः सर्वैस्तत्राऽनुग्रहकारणम् ॥2.211.४०॥
अनुग्रहेण विवशो भवाम्येव स्वयं प्रभुः ।  
मयाऽऽनुग्रहयुक्तेन भवद्देशो विलोकितः ॥४१॥
सेवा चाङ्गीकृता प्रेम्णा निर्गुणा मुक्तिदा हि सा ।  
मद्योगो मुक्तिदश्चास्ते सदा सर्वस्य देहिनः ॥४२॥
यथाज्ञानं च सेवन्ते प्राप्य मां देहिनस्त्विह ।  
तेषां तथैव दाताऽहं तथाऽनुग्रहकारकः ॥४३॥
प्रसन्नोऽहं ददाम्येव सुखं रक्षामि विघ्नतः ।  
योगक्षेमो करोम्यस्य भक्तस्य सेवकस्य मे ॥४४॥
सेवाबलाढ्यभक्तस्य सर्वं सन्निहितं शुभम् ।  
सेवाबले बुभूषेद्वै सवं बलवतो वशे ॥४५॥
सेवाबलं स्थितं स्वस्मिँत्त्रायते महतो भयात् ।  
सर्वधर्माद्बलं धर्मः सर्वसौख्यप्रवर्तकः ॥४६॥
सेवाबले स्थितो धर्मो धर्मे तिष्ठाम्यहं सदा ।  
मयि तिष्ठति यावच्छ्रीः सर्वसौख्यस्य साधनम् ॥४७॥
धूमो वायोरिव वशे सेवां धर्मोऽनुवर्तते ।  
सेवा बलवतां धर्मः सर्वापत्यः प्रवर्तते ॥४८॥
नास्त्यसाध्यं सेवकानां प्रसन्नत्वजुषामिह ।  
मदनुग्रहपात्रं वै क्षिप्रं बहुमतं भवेत् ॥४९॥
लोके वै लभते पूजा परत्रेह महत्फलम् ।  
सुखं सुचित्रं भुञ्जीत शाश्वतं च ततः परम् ॥2.211.५०॥
सेवा सत्येन कर्तव्या देवपितृतपस्विनाम् ।  
अतिथीनां सतां चाप्यनाथानां योषितः तथा ॥५ १ ॥
असेवा नैव कर्तव्या असेवा द्रोह एव तु ।  
उद्वेजनं भवेद् द्रोहात् तेन रुष्टा भवन्ति ते ॥५२॥
येषां रुष्टाश्च गुर्वाद्यास्तेषां भाग्यं विलीयते ।  
न तेषां त्रिषु लोकेषु त्राता भवति कश्चन ॥५३ ॥
यस्तान् परिवदेच्चापि तन्नाशं चापि रोचयेत् ।  
स्वयं नाशे गतः स्यात् स तमः सूर्योदये यथा ॥५४॥
अनागतस्य सन्द्रष्टा प्रत्युत्पन्नमतिस्तथा ।  
सेवया सुखमेधेते तद्विहीनौ विनश्यतः ॥५५॥
प्राप्ते काले भवेत् सेवा सा सेवा मोक्षदा मता ।  
गते काले गते देवे गते श्रीसम्भवे ततः ॥५६॥
स लाभो न भवत्येव यो लाभोऽनुग्रहेऽर्थितः ।  
ब्रह्मवेतॄन् प्रसेवेत ज्ञानवृद्धाँस्तपस्विनः ॥५७॥
श्रुतचारित्र्यवृत्ताढ्यान् सतः सेवेत भूतये ।  
प्रीत्या यशो भवेद्दिव्यमप्रीत्या श्रेयसां क्षयः ॥५८॥
प्रीतिं सम्पादयेत् सेवां कृत्वा सतां स बुद्धिमान् ।  
प्रीताः सन्तो हरिर्वापि शरणायं प्ररक्षति ॥५९॥
कपोतेन शरणायः पूजितो मांसदानकैः ।  
लुब्धोऽरण्ये शबरो वै क्रूरकर्मा च निष्ठुरः ॥2.211.६०॥
जनः पापसमाचारस्त्यक्तः स्वैर्बान्धवैः पुरा ।  
ययौ वनं तदा वृष्टिरभूत् सर्वातिशायिनी ॥६ १॥
जलं जलं ह्यभूत् सर्वं महाजलमयं यथा ।  
लभ्यन्ते प्राणिनो नैव पक्षिणः पशवोऽपि न ॥६२॥
लुब्धकः स तदा सायं त्वेकां कपोतिका वने ।  
प्राप्तवान् पञ्जरे तां च कृत्वा वृक्षं समाश्रितः ॥६३॥
लुब्धकः स तदा रात्रौ वृक्षं मत्वा तु दैवतम् ।  
साञ्जलिः प्रणतिं कृत्वा वाक्यमाह वनस्पतिम् ॥६४॥
शरणं यामि यान्यस्मिन् दैवतानि वनस्पतौ ।  
रक्षन्तु मां निराधारं शरणागतमत्र वः ॥६५॥
क्षुधितः स तु सुष्वाप मूले निधाय मस्तकम् ।  
शाखायां विहगश्चास्ते नाम्ना चित्रकपोतकः ॥६६॥
भार्या तस्य गता भक्ष्यं चरितुं नागता तु सा ।  
शुशोच बहुधा रात्रौ कपोतो वृष्टिपीडितः ॥६७॥
मन्ये भार्या मृता मे वै वातवृष्टिभिरद्य वै ।  
अपि स्वस्ति भवेत्तस्याः प्रियाया मम कानने ॥६८॥
भार्याहीनं गृहं त्वद्य शून्यं मे दृश्यते किल ।  
पुत्रपौत्रवधूभृत्यदासाद्यैः पूरितं ह्यपि ॥६९॥
न गृहं गृहमित्याहुर्गृहिणी गृहमेव यत्॥
पत्नीं विना गृहं चास्तेऽरण्यं शून्यमिवाऽपरम् ॥2.211.७० ॥
तया विना जीवनं मे व्यपार्थकं हि लोक्यते ।  
न भुङ्क्ते मय्यभुक्ते या नाऽस्नाते स्नाति सुव्रता ॥७ १ ॥
नाऽतिष्ठत्युपतिष्ठेत्सा शेते तु शयिते मयि ।  
हृष्टे भवति सा हृष्टा दुःखिते मयि दुःखिता ॥७२॥
प्रोषिते दीनवदना क्रुद्धे तु प्रियवादिनी ।  
पतिव्रता पतिगतिः पतिप्रियहिते रता ॥७३ ॥
यस्य स्यात् तादृशी भार्या धन्यः स पुरुषः सदा ।  
सा च शान्त क्षुधार्तं च जानीते मां तपस्विनी ॥७४॥
अनुरक्ता स्थिरा चैव भक्ता स्निग्धा यशस्विनी ।  
वृक्षोऽपि सद्गृहं भाति तया युक्तं सुखावहम् ॥७५॥
तद्विहीनो महासौधः कान्तार इव भाति वै ।  
धर्मार्थकामकार्येषु भार्या पुंसः सहायिनी ॥७६॥
विदेशगमने चापि विश्वासपात्रिका हि सा ।  
भार्या वै परमश्चार्थः पुरुषस्य सदाऽस्ति हि ॥७७॥
असहायस्य लोकेऽत्र भार्या चास्ते सहायिनी ।  
रोगकृच्छ्राभिभूतस्य भेषजं परमं हि सा ॥७८॥
नास्ति पत्नीसमो बन्धुः सहायो धर्मसङ्ग्रहे ।  
विनोदे परलोके च गतौ सुहृत् तु सा सटा ॥७९॥
यस्य साध्वी सती भार्या रम्या च प्रियवादिनी ।  
नास्ति गृहे च तेनात्राऽरण्ये गन्तव्यमेव तु ॥2.211.८० ॥
मर्तव्यं वेति रात्रौ स विलापं कृतवान् बहुम् ।  
तं विलापं प्रसुप्तेनाऽरण्ये धृता कपोतिका ॥८ १ ॥
पञ्जरस्था प्रशुश्राव सस्नेहा वाक्यमब्रवीत् ।  
अहोऽतीव सुभाग्याऽहं यस्या मे दयितः पतिः ॥८२॥
अनाज्ञापालिकाया मे गुणानेवं प्रभाषते ।  
न सा स्त्री ह्यभिमन्तव्या यस्यां भर्ता न तुष्यति ॥८३॥
तुष्टे भर्तरि नारीणां तुष्टाः स्युः सर्वदेवताः ।  
भस्मीभवति सा नारी यस्या भर्ता न तुष्यति ।  
इति सञ्चिन्त्य भर्तारं कपोती वाक्यमब्रवीत् ॥८४॥
नाथ वक्ष्यामि सुखकृत् तत्तया कर्तुमर्हसि ।  
शरणागतसेवायां तत्परो भव सर्वथा ॥८५॥
अयं शाकुनिको लुब्धस्तव वासं समागतः।  
क्षुधार्तस्याऽन्नदानेन सेवनं पुण्यदं भवेत्॥८६॥
शरणागतसेवायाः पुण्यं स्वर्गप्रदं मतम् ।  
स त्वं सेवय कैरातिं देहदानेन वा प्रिय ॥८७॥
पूजामस्मै प्रयुङ्क्ष्व त्वं शरीरे मा स्पृहां वह ।  
इति श्रुत्वा प्रियावाक्यं कपोतोऽधो जगाम ह ॥८८॥
तमुत्थाप्याऽऽह भद्रं ते स्वागतं करवाणि ते ।  
स्वगृहे वर्तसे चात्र किमिच्छसि करोमि ते ॥८९॥
त्वमत्र वनमध्ये मे शरणागत आगतः ।  
शत्रावप्युचितं कार्यमातिथ्यं गृहमागते ॥2.211.९० ॥
यज्ञतुल्यं फलं तस्यातिथ्यकर्तुर्गृहस्थितेः ।  
श्रुत्वा किरातश्चोवाच शीतं क्षुधा च मेऽद्य वै ॥९ १ ॥
वाधेते तन्निवृत्त्यर्थं यत्नः स्याच्चेद् विधीयताम् ।  
कपोतः शीघ्रमुड्डीय कर्मारगृहमागतः ॥९२॥
ज्वलत्काण्डं गृहीत्वैव चञ्च्वा वृक्षमुपाययौ ।  
शुष्कपर्णेषु वह्निं चाऽदीपयल्लुब्धकोऽतपत् ॥९३॥
शीतं गतं ततः प्राह भोजनं देहि मे प्रिय ।  
कपोतः प्राह मे नास्ति सञ्चयो वनवासिनः ॥९४॥
नित्योञ्च्छवृत्त्या जीवामि नाशयेयं कथं क्षुधाम् ।  
किन्तु स्वात्मप्रदानेन तर्पये त्वां नु मन्यसे ॥९५॥
ऋषीणां देवतानां च पितॄणां च महात्मनाम् ।  
सतीनां च सतां पूजां कुर्यादात्मार्पणैरपि ॥९६॥
इत्युक्त्वा त्रिःपरिक्रम्याऽग्निं विवेश विहङ्गमः ।  
भक्षयेति गृणन् वाक्यं नत्वाऽतिथिं पुनः पुनः ॥९७॥
लुब्धकोऽपि कपोतं संवीक्ष्याग्निभर्जितं तदा ।  
उप्पन्नकरुणः प्राह पातकं मित्रघातजम् ॥९८॥
ममोत्पन्नं नृशंसस्य प्रायश्चित्तं नु किं भवेत् ।  
अहो देहप्रदानेनातिथ्यसेवा प्रदर्शिता ॥९९॥
सोऽहं चापि वने स्थित्वा चरिष्ये पारलौकिकम् ।  
धर्मं कर्मं चरिष्यामि धर्मसेवा परा गतिः ॥2.211.१० ०॥
इत्यभिधाय शीघ्रं तत्पञ्जरं च कपोतिकाम् ।  
प्रमुच्य कृष्णकृष्णेति जजाप भक्तिमान् यथा ॥१०१ ॥
सा कपोतीं पतिं वीक्ष्य वह्निदग्धं ततोऽप्यनु ।  
सतीधर्मं तदालम्ब्य वह्निं विवेश दुःखिता ॥१ ०२॥
ततश्चित्राङ्गदधरं भर्तारं साऽन्वपश्यत ।  
विमानस्थं हि देवीभिः पूजितश्च महात्मभिः ॥१ ०३॥
प्रापि दिव्या सुराणी च भूत्वा विमानगाऽभवत् ।  
लुब्धकस्तौ विमानस्थौ देवौ खे सन्ददर्श ह ॥१ ०४॥
सेवाधर्मफलं दृष्ट्वा किरातोऽपि तपोऽकरोत् ।  
अतिथीनां सेवनं चाकरोद् वननिवासिनाम् ॥१ ०५॥
पालनं पशुपक्ष्यादेः शरणागतरक्षणम् ।  
दावाग्निना वने दग्धे भस्मीभूतोऽभवत्ततः ॥१०६ ॥
नष्टकल्मष एवाऽसौ जपन् कृष्णनरायणम् ।  
दिव्यां गतिं जगामैव सेवया ब्रह्मसेविनाम् ॥१ ०७॥
एवं सेवां प्रकुर्वन्तु यान्तु मोक्षपदं परम् ।७  
इत्युक्त्वा राधिके कृष्णो विरराम क्षणं तदा ॥१ ०८॥
इति श्रीलक्ष्मीनारायणीयसंहितायां द्वितीये त्रेतासन्तानेऽध्वरदेवतापूजनहोमाद्युत्तरं भोजनं, ततो रायबालेश्वरराष्ट्रं द्वैपायनद्वीपं च प्रतिगमनम् । वायुफेनापुर्यां भ्रमणं  
पूजनं चोपदेशनं चेत्यादिनिरूपणनामैकादशाधिकद्विशततमोऽध्यायः ॥२११ ॥
    
