+++
title = "०९२"

+++
श्रीकृष्ण उवाच-  
शृणु त्वं राधिके वासुदेवं सङ्कर्षणादयः ।  
त्रय ईशेश्वरा ज्ञानं पप्रच्छुर्ब्रह्मबोधकम् ॥१ ॥
ज्ञानं जीवेश्वराणां तु भक्तिकृद् वद चाग्रज ।  
को वा त्वात्मा च का मुक्तिः संसारः किन्निमित्तकः ॥२ ॥
कः संसारस्तथा ब्रह्म किं तत् परतरं ततः ।  
त्वं वेत्सि परमं गुह्यं सर्वं वै भगवन् प्रभो ॥३ ॥
नारायण स्वयं साक्षात्पुराणाऽचिन्त्यपूरुष ।  
न ह्यन्यो विद्यते वेत्ता त्वामृते पुरुषोत्तम ॥४ ॥
एवमुक्त्वाऽनिरुद्धश्च प्रद्यम्नः सम्प्रकर्षणः ।  
दध्युः स्वस्वहृत्सु तं कञ्चित्परमं पुरुषं प्रभुम् ॥५ ॥
तावद् विलोकयामासुः श्रीहरिं पुरुषोत्तमम् ।  
विहाय वासुदेवाख्यं रूपं तत्कारणं परम् ॥६ ॥
अनादिश्रीकृष्णनारायणं ब्रह्मपरं हरिम् ।  
विभ्राजमानं मुक्तैश्च सेवितं दिव्यमद्भुतम् ॥७ ॥
श्रीवत्सवक्षसं कान्तं प्रभामण्डलमण्डितम् ।  
सर्वायुधधरं कृष्णनारायणं धिया युतम् ॥८ ॥
नित्यानन्दगुणैश्वर्यभूतिशक्तिसुखाश्रयम् ।  
द्विभुजं कोटिमुक्ताभिर्मुक्तैः सेवितपत्कजम् ॥९ ॥
हसन्तं हासयन्तं च कोटिकन्दर्पसुन्दरम् ।  
किशोरं दिव्यशोभाढ्यं सर्वसृष्टिमनोहरम् ॥2.92.१ ०॥
उज्ज्वलं सौम्यभावेन सम्भृतं चायतेक्षणम् ।  
परे धाम्नि दिव्यगजासनस्थं. परमेश्वरम् ॥११ ॥
ततोऽक्षरं ब्रह्मधाम ददृशुः सीमवर्जितम् ।  
कोटिमुक्तान् ददृशुश्चाक्षरसञ्ज्ञान् मनोहरान् ॥१२॥
ततस्ते ददृशुः शीघ्रं गोलोकं गोपसंश्रितम् ।  
गोपीगणैः शोभितं श्रीराधाकृष्णाऽभ्यधिष्ठितम् ॥१३॥
ततस्ते ददृशू रम्यं वैकुण्ठं ब्रह्मसदृशम् ।  
लक्ष्मीनारायणावासं कोटिपार्षदसंश्रितम् ॥१४॥
ततो दिव्यं सुकैलासं सदाशिवशिवाश्रितम् ।  
ददृशुस्ते च भूम्नोऽथाऽमृताख्यं धाम शोभितम् ॥१५॥
ततस्ते ददृशुर्विष्णोर्वैकुण्ठं क्षीरसागरम् ।  
श्वेतद्वीपं बदरीं च वासुदेवेऽग्रजे तदा ॥१६॥
तत्र तत्र हरेर्मूर्तिं यादृशीं तादृशीं तु ते ।  
वासुदेवे ददृशुर्हि सर्वां सृष्टिं च मायिकीम् ॥१७॥
अथ तिरोऽभवत् सृष्टिः क्षणान्ते तेजसां चयम् ।  
ददृशुस्तत्र च दिव्यं सौराष्ट्रं वै यथास्थितम् ॥१८॥
तत्र क्षेत्रं चाश्वपट्टसरोऽभिधं सुभास्वरम् ।  
तत्र कुङ्कुमवापीं च तथा श्रीलोमशाश्रमम् ॥१ ९॥
तत्सर्वं परमं धाम दिव्यमुक्तादिराजितम् ।  
ब्रह्मप्रियाभिसंव्याप्तं साङ्ख्ययोगिन्यधिश्रितम् ॥2.92.२०॥
अनादिश्रीकृष्णनारायणभक्ताधिवासितम् ।  
दिव्यश्रीकम्भरालक्ष्मीगोपालकृष्णशोभितम् ॥२१ ॥
प्रभापारवतीलक्ष्मीमाणिकीराधिकाश्रितम् ।  
मञ्जुलासगुणाहंसाविजयाललिताश्रितम् ॥२२॥
शतेन द्वादशभिश्च प्रियाभिरधिवासितम् ।  
अनन्तकोटयब्जकानाधिष्ठितं दिव्यभूतिकम् ॥२३॥
ददशुर्दिव्यकलशैः प्रासादानपि शोभितान् ।  
महाप्रासादमेतस्याऽनादिकृष्णस्य ददृशुः ॥२४॥
स्वात्माधारं परं दिव्यं यत्र श्रीभगवान् स्वयम् ।  
किशोरप्रतिभश्चास्ते बालकृष्णो नरायणः ॥२५॥
नारायणानां परमः पुमान् श्रीपरमेश्वरः ।  
ईश्वराणां च परमः साक्षाच्छ्रीपुरुषोत्तमः ॥२६॥
अवतारसमूहानां कारणं चाऽवतारी यः ।  
कृष्णानां चापि यः कृष्णो व्यूहानां व्यूहकृत्प्रभुः ॥२७॥
तं हरिं ददृशू राधे वासुदेवे हरौ तु ते ।  
विभ्राजमानं विमले गजस्वर्णासने हरिम् ॥२८॥
यदन्तरा सर्वमेतद् यतोऽभिन्नमिदं जगत् ।  
सवासुदेवं तं दृष्ट्वा महानन्दं प्रपेदिरे ॥२९॥
ततः क्षणान्तरे सर्वं लीनं ददृशिरे पुरः ।  
वासुदेवं ददृशुस्ते प्रशान्तमनसोऽभवन् ।  
एवं प्रत्यक्षविज्ञानं कारयित्वा तु ताँस्ततः ॥2.92.३ ०॥
वासुदेवः समुवाच गुह्यं ज्ञानं सनातनम् ।  
यन्न देवा विजानन्ति यजमाना द्विजातयः ॥३ १ ॥
तं ज्ञात्वा परमेशानं ब्रह्मीभूता महर्षयः ।  
संसारं न प्रपद्यन्ते पूर्वेऽपि ब्रह्मधामिनः ॥३२॥
आत्माऽयं सुखवान् स्वच्छः शुद्धः सूक्ष्मः सनातनः ।  
तदन्तरे तु यश्चास्ते सर्वान्तरः परात्परः ॥३३॥
सोऽन्तर्यामी स पुरुषः स प्राणः स्वामिसञ्ज्ञकः ।  
अस्मात् सञ्जायते विश्वं तस्य धाम्नि प्रलीयते ॥३४॥
स मायां छायया गृह्णन् करोति विविधास्तनूः ।  
नाऽस्य बन्धो न तद्भावो नायं मायागुणाश्रयः ॥३५॥
यथा प्रकाशतमसोस्तादात्म्यं नोपपद्यते ।  
तद्वदैक्यं न सम्बन्धः प्रपञ्चपरमात्मनोः ॥३६॥
छायातपौ यथा लोके परस्परविलक्षणौ ।  
तद्वत् प्रपञ्चपुरुषौ विभिन्नौ परमार्थतः ॥३७॥
आत्मा शुद्धो नित्यबुद्धो मुक्तरूपः स्वभावतः ।  
परमात्माऽतिशुद्धश्च सर्वज्ञश्चात्मसुस्थितः ॥३८॥
विकारहीनौ निर्द्वन्द्वौ सदानन्दपरिप्लुतौ ।  
आत्मतदन्तरात्मानौ सयुजौ दिव्यसद्गुणौ ॥३९॥
नित्ययुक्तौ च सुहृदौ द्रष्टारौ च नियामकौ ।  
आत्मा कर्म कृतं भुङ्क्तेऽन्तर्यामी भोगवर्जितः ॥2.92.४०॥
दिशत्येव यथाकालं नियाम्य श्रेष्ठिने फलम् ।  
अहं कर्ता सुखी दुःखी कृशः स्थूलश्च मानवान् ॥४१ ॥
अहङ्कारेण तद्भोक्ता भवत्यज्ञानवैभवात् ।  
अज्ञानादन्यथाज्ञानान्मनसा सह युज्यते ॥४२॥
प्राकृतं गुणसंसर्गं योजयित्वा मनोऽस्थिरम् ।  
स्वधर्माढ्यं तदात्मानं सम्पादयति वै मुहुः ॥४३॥
अहङ्काराऽविवेकेन कर्ताऽहं चेति मानयन् ।  
स्वात्मानं चाऽक्षरं ब्रह्म विस्मरत्येव कल्मषी ॥४४॥
अनात्मन्यात्मविज्ञानी सर्वदुःखप्रशेवधिः ।  
रागद्वेषादयश्चापि भ्रान्तिजास्तत्र यन्ति च ॥४५॥
तैर्दोषैः पुण्यपापेऽयं भुङ्क्ते स्वभावजे यथा ।  
भ्रान्तिनाशे तु दोषाणां विगमे निष्प्रपञ्चकः ॥४६॥
एकः सन्तिष्ठते देवे कृष्णनारायणेऽर्पितः ।  
सच्चिदानन्दयोगेन सच्चिदानन्दवान् सदा ॥४७॥
वर्तते परमेशस्य कृपया चेश्वरो यथा ।  
यथा वै धूमसम्पर्कान्नाकाशो मलिनः क्वचित् ॥४८॥
तथा मानसदोषैश्च निर्लेपोऽक्षरसञ्ज्ञितः ।  
उपाधिवर्जितः शुद्धो विमलात्मा प्रकाशते ॥४९॥
ज्ञेयं त्यक्त्वा ततो ज्ञप्तिं ज्ञप्तिसंस्कारमित्यपि ।  
त्यक्त्वा त्वात्मप्रकाशः स्याद् यथा नारायणः स्वयम् ॥2.92.५०॥
तस्मादात्माऽक्षरः शुद्धो नित्यः श्रीहरिसंश्रितः ।  
उपासितव्यो मन्तव्यः श्रोतव्यश्च मुमुक्षुभिः ॥५ १ ॥
यदात्मनि परब्रह्म भाति सर्वत्र सर्वदा ।  
श्रद्दधानस्य भक्तस्य तदा सम्पद्यते स्वयम् ॥५२॥
यदा सर्वं कार्यजातं स्वस्मिन्नेवाऽभिपश्यति ।  
कार्यजाते निजात्मानं तदा सम्पद्यते हरिः ॥५३॥
यदा सर्वं समाधिस्थो नातिरिक्तं प्रपश्यति ।  
एकीभूतः परेणाऽऽत्मा तदा मुक्तः प्रजायते ॥५४॥
यदाऽस्य मानसा भावा विलीयन्ते परे हरौ ।  
तदाऽयममृतीभूतो मोक्षं याति हरेः पदम् ॥५५॥
यदा सर्वं पृथग्भूतं तस्मिन्नेव विलोक्यते ।  
ततश्चापि च विस्तारं तदाऽस्य ब्रह्मयोग्यता ॥५६॥
यदा पश्यति चात्मानं तदात्मानं च केवलम् ।  
तदाऽस्य ब्रह्मसम्पत्तिर्निवृत्तिर्मायिकी तदा ॥५७॥
यदा जन्मजरादुःखव्याधीनामेकभेषजम् ।  
आत्मात्मब्रह्मविज्ञानं तदाऽयं शाश्वतः शिवः ॥५८॥
यथा नदीनदा यान्ति सागरेणैकतां तथा ।  
आत्माऽक्षरेण तच्चापि परे ब्रह्मणि चैकताम् ॥५९॥
व्रजेत्तदा भवेत् साक्षादपरोक्षानुदर्शनम् ।  
विशेषाऽद्वैताऽद्वैतं तद् श्रुतिभिः सन्निरूपितम् ॥2.92.६०॥
तद्विज्ञानं परश्रेयःप्रदं चोपासनाभिधम् ।  
यत्र तज्जायते तत्र न प्रपञ्चो न वासना ॥६१ ॥
अज्ञानं वर्तते यत्र तत्र मोहश्च वासना ।  
तस्मान्मोहं परित्यज्य दग्ध्वा सर्वास्तु वासनाः ॥६२॥
सर्वश्रुतिसुनिस्तारं ब्रह्म भूत्वा तरेद् बुधः ।  
विज्ञानं भगवद्भक्तिं योगं संसाध्य वै ध्रुवम् ॥६३॥
ब्रह्मरूपं विभाव्यैव परं हरिमवाप्नुयात् ।  
एष आत्माऽहमव्यक्तो ब्रह्मेदं धाम भक्तिमत् ॥६४॥
ब्रह्मण्ययं परः स्वामी सोऽक्षरे पुरुषोत्तमः ।  
विशेषाऽद्वैताऽद्वैतं तद् यो हरिः परमेश्वरः ॥६५॥
सर्वरसः सर्वरूपः सर्वगन्धोऽजरोऽमरः ।  
सर्वतः पाणिपादश्च सर्वात्मा सर्वतोमुखः ॥६६॥
अनादिश्रीकृष्णनारायणोऽन्तर्यमनोऽपि सः ।  
अपाणिपादो जवगो ग्रहीता सर्वसंस्थितः ॥६७॥
अचक्षुरपि चष्टेऽसो कर्णशून्यः शृणोत्ययम् ।  
वेदाऽहमेनं पुरुषं पुराणं परमेश्वरम् ॥६८॥
परे धाम्नि स्थितं चापि कम्भराश्रीसुतं शुभम् ।  
कृष्णनारायणं श्रीशं नरनारायणं च तम् ॥६९॥
वासुदेवं हरं विष्णुं हरिं सर्वान्तरस्थितम् ।  
पश्यन्ति ऋषयस्तं तु तदनुग्रहशालिनः ॥2.92.७०॥
तापसा नैव पश्यन्ति पश्यन्त्येनं हि सेवकाः ।  
निर्गुणोऽमलरूपस्य यदैश्वर्याऽक्षराभिधम् ॥७१ ॥
उपासकाः प्रपश्यन्ति सूक्ष्मतत्त्वादिदर्शिनः ।  
यन्न देवा विजानन्ति मोहितास्तस्य मायया ॥७२॥
का कथा जीवलोकस्य शृणुध्वं भ्रातरो मम ।  
अनिरुद्ध! त्वयि त्वास्ते सर्जनैश्वर्यमुत्तमम् ॥७३ ॥
अक्षरस्यैव तद्बोद्धं ब्रह्मणः कोटिभागजम् ।  
प्रद्युम्न! त्वयि यच्चास्ते पोषणैश्वर्यमित्यपि ॥७४॥
अक्षरस्यैव तद् बोध्यं ब्रह्मणः कोटिभागजम् ।  
सङ्कर्षण! त्वयि चास्ते संहारैश्वर्यमित्यपि ॥७५॥
अक्षरस्यैव तद्बोध्यं ब्रह्मणः कोटिभागजम् ।  
मयि चास्ते यदैश्वर्यं वसतिर्दीव्यतिस्तथा ॥७६॥
अक्षरस्यैव बोध्यं तद् यत्प्राप्तं तेन वै हरेः ।  
अहंविशेषणं तत्राऽक्षरेऽद्वैतस्वरूपिणि ॥७७॥
विशेषाद्वैतमेतद्वै चाऽक्षरं ब्रह्म विद्यते ।  
तदेकं त्वक्षरं नान्यत् समं चाक्षरसञ्ज्ञितम् ॥७८॥
विशेष्यं त्वक्षरं यत्राऽद्वैते श्रीपरमात्मनि ।  
समन्वेति स विशेषाद्वैताद्वैतः परेश्वरः ॥७९॥
मायातीतं चाक्षरं च तदतीतः परः प्रभुः ।  
मायां विहाय जीवाश्चाक्षरं यान्ति हि तत्पदम् ॥2.92.८०॥
प्रविष्टास्तस्य सायुज्यं लभन्ते भक्तियोगिनः ।  
ये हि मायामतिक्रान्ताः सर्वा विश्वस्वरूपिणीम् ॥८१ ॥
लभन्ते तेऽक्षरधाम तत्र मे परमं पदम् ।  
न तेषां पुनरावृत्तिरैश्वरी चापि मायिकी ॥८२॥
प्रसादात्तस्य कृष्णस्याऽक्षरेशस्य हरेःप्रभोः।  
अनादिश्रीकृष्णनारायणस्येत्यनुशासनम् ॥८३॥
तत्पुत्रशिष्यसाधुभ्यो दातव्यं ब्रह्मयोषिते ।  
प्रदातव्यं न चान्येभ्योऽपात्रेभ्योऽपथ्यमेव यत् ॥८४॥
इत्येतद् राधिके तुभ्यं मया ज्ञानं प्रकाशितम् ।  
वासुदेवेन यत्पूर्वं चानुजेभ्यः प्रकीर्तितम् ॥८५॥
इति श्रीलक्ष्मीनारायणीयसंहितायां द्वितीये त्रेतासन्ताने वासुदेवः गीतायां परब्रह्मविज्ञानेन विशेषाद्वैताऽद्वैतेन तत्पदप्राप्त्यादिनिरूपणनामा द्वानवतितमोऽध्यायः ॥९२ ॥
    
