+++
title = "२६५"

+++
श्रीकृष्ण उवाच-  
राधिके च ततश्चापि शृणु तीर्थं क्षयापहम् ।  
अश्वपाटलराजाऽसौ गत्वा पप्रच्छ लोमशम् ॥१ ॥
अश्वपाटल उवाच -  
एतत्तीर्थस्य माहात्म्यं वद मे नामसंयुतम् ।  
फलं कीदृक् कदा जातं कस्येति ब्रूहि मे गुरो ॥२ ॥
श्रीलोमश उवाच-  
राजन् पुराऽभवच्छूद्रः पार्ष्णिरदाभिधः शुभः ।  
अजासंरक्षको भद्रानदीतीरनिवासकृत् ॥३ ॥
आजबालान्नरवर्गानर्भकानेव वै वने ।  
क्षुद्रबदरिकाजाले निक्षिपत्येव निर्दयः ॥४ ॥
स्वार्थपरो हि लोकोऽयं विना स्वार्थे न रक्षति ।  
अजापुत्र्यो द्विवर्षान्ते भवन्त्येव पयःप्रदाः ॥५ ॥
अजापुत्रास्तु विफला बहवोऽस्य निरर्थकाः ।  
रक्षणीया वृथा चेति मत्वा त्यजति निर्जने ॥६ ॥
अजाप्रसवकाले वै बालां बालं प्रवीक्ष्य सः ।  
नराँस्त्यजति जालादौ कण्टकादौ हि निर्दयः ॥७ ॥
बालिकास्तु सदा चाजापाला रक्षन्ति चाशया ।  
एवं वै जालके त्यक्ता अर्भका वनचारिभिः ॥८ ॥
शृगालादिभिश्च रात्रौ भुज्यन्ते क्रूरप्राणिभिः ।  
अर्भका बहुकष्टेन निधनं यान्ति वै तदा ॥९ ॥
शपन्ति चार्भकास्तत्र क्षेपकान् दुःखदाँस्तथा ।  
यथा वयं वने क्षिप्ता व्यापादिताश्च भक्षिताः ॥2.265.१ ०॥
वनिभिः प्राणिभिस्तद्वत् त्वद्बालाः स्युश्च भक्षिताः ।  
एवं शपन्ति पशवः पुत्रतुल्या हि पालिनः ॥११ ॥
एवं दुःखप्रदातॄणां बाला नश्यन्ति वै मुहुः ।  
निर्वंशास्ते तु जायन्ते यैर्हताः पुत्ररूपिणः ॥१२॥
पुत्रा वै बहुधा प्रोक्ताः पत्न्यां चौरस एव सः ।  
अपत्न्यां स तु दायादः परस्मादङ्कके कृतः ॥१३ ॥
कुटुम्बपुत्रकश्चापि तथा भृत्योऽपि पुत्रकः ।  
शिष्यश्च पुत्र एवापि शरणागतपुत्रकः ॥१४॥
पालितश्चापि पुत्रश्चाऽध्यापितः पुत्र इत्यपि ।  
त एते मानवाः पुत्राः पुत्र्यः प्रोक्ताश्च भूमिप ॥१५॥
तातेति च वदन् नित्यं पुत्रो भवति सदृशः ।  
अथ गोपशवश्चोष्ट्रा अश्वा मृगा अजावयः ॥१६॥
महिष्यो वृषभाः श्वानो गजा गर्दभगोवृषाः ।  
पालिताः पशवः सर्वे पुत्राः पुत्र्यो भवन्ति ते ॥१७ ॥
स्वामिना पुत्रवत्पाल्याः सिंहाद्या वानरा अपि ।  
शुका मेनाः शशाद्याश्च कपोताश्चक्रकादयः ॥१८॥
हंसाश्च गरुडाश्चापि दासा दास्यश्च पुत्रकाः ।  
राज्ञां प्रजाः सदा पुत्र्यो गुरोः शिष्या हि पुत्रकाः ॥१९॥
वृद्धानां बालवर्गाश्च पुत्रतुल्या हि पुत्रकाः ।  
फलिवृक्षाः पुष्पद्रुमा वर्धिता बीजतो हि ये ॥2.265.२०॥
सर्वे पुत्राः पुत्रसमा न घात्याः स्वामिना हि ते ।  
हनने तु यथा हत्या तथैव निर्जने वने ॥२१ ॥
प्रक्षिप्ते मरणार्थं वै क्षुधातृषाप्रपीडिते ।  
द्विगुणा बालहत्या सा जायते क्षेपिणो हि सा ॥२२॥
तत्पापं रौरवे दुःखं निर्वंशत्वमिहापि च ।  
आपद्यते हि तत्कर्तुर्बालहत्याफलं नृप ॥२३॥
पार्ष्णिरदो ह्यजापालो बहुहत्याभिदूषितः ।  
मृतपुत्रोऽभवच्चापि मृतभार्यस्ततोऽभवत् ॥२४॥
मृतवंशोऽभवच्चापि सर्वनाशार्दितस्त्विह ।  
गृहं तस्याऽभवत् सस्यपुलाकैः छादितं तु यत्॥२५॥
सर्वं तद् वह्निना दग्धं सोपस्करं हि भस्मसात् ।  
नाऽवशिष्यत एवाऽस्य विना वै कम्बलद्वयम् ॥२६ ॥
अजाशाला प्रदग्धा च अजा दुद्रुवुरातुराः ।  
रात्रौ चौरेण नीतास्ता अजाहीनो बभूव च ॥२७॥
इत्येवं सर्वपापानां बालहत्या महत्तमा ।  
तत्फलं त्वाप्तवान् पार्ष्णिरदो जीवनवर्जितः ॥२८॥
समभूद् दुष्टभाग्याच्च क्षयरोगी प्रदुःखितः ।  
त्यक्त्वा भद्रानदीं त्यक्त्वा वंशवटं पुरं निजम् ॥२९॥
श्रुत्वा जनेभ्यस्तीर्थं च कुङ्कुमवापिकास्थितम् ।  
आश्वपट्टसरः श्रेष्ठं सर्वपातकनाशनम् ॥2.265.३ ०॥
उत्तरेऽत्र तटे राजन्नागत्य वीक्ष्य निर्मलम् ।  
जलं पपौ ततस्तत्र सस्नौ नारायणं स्मरन् ॥३ १ ॥
कम्बलद्वययुक्तोऽसौ तटेऽत्र वासमाचरत् ।  
हरेकृष्ण हरेकृष्ण कृष्णकृष्ण जपत्यपि ॥३२॥
बालकृष्ण हरेकृष्ण नारायण जपत्यपि ।  
प्रदक्षिणं चकाराऽपि सरसः परितस्तथा ॥३३॥
लोमशस्याऽऽश्रमे दिव्यां कथां शुश्राव -मोक्षदाम् ।  
लक्ष्मीनारायणसंहिताया नारायणाश्रयाम् ॥३४॥
महापापातिपापानि नश्यन्ति भजनाद्धरेः ।  
साधूनां सेवया सर्वपापानि प्रज्वलन्ति हि ॥३५॥
रोगा नश्यन्ति भजनात् सौभाग्यं चाभिवर्धते ।  
हरेः सङ्कीर्तनात् कष्टं सर्वं विलीयते द्रुतम् ॥६॥
अनादिश्रीकृष्णनारायणेप्यष्टोत्तरं शतम् ।  
कीर्तितं येन भावेन कष्टं तस्य विलीयते ॥३७॥
हरेर्वशे भवन्त्येव कालकर्मस्वभावकाः ।  
मृत्युभाग्यादिकं चापि लीयन्ते हरिकीर्तनात् ॥३८॥
हरेकृष्ण बालकृष्ण सततं येन कीर्तितम् ।  
भुक्तिर्मुक्तिर्भवेत्तस्य स्वर्गं वा कामनान्वितम् ॥३९॥
साधूनां सेवया चापि भाग्योदयो भवेदिह ।  
सतामाशीर्वचोभिश्च दारिद्र्यं प्रविलीयते ॥2.265.४० ॥
अपि जन्मसहस्रस्य पापं पर्वतसन्निभम् ।  
सत्सङ्गाल्लीयते तूर्णं सेवया च सतां तथा ॥४१ ॥
इत्येवं चाशृणोद् वार्ता कथां वै संहितागताम् ।  
हर्षं चावाप बहुधा भजनं प्रचकार ह ॥४२॥
हरेकृष्ण बालकृष्ण नारायण हरेहरे ।  
वासुदेव परब्रह्म परमात्मन् श्रियःपते ॥४३ ॥
एवं चकार भजनं शृण्वतां सर्वदेहिनाम् ।  
लज्जां विहाय सततं तालीवादनपूर्वकम् ॥४४॥
क्वचित्तु नर्तनं चापि करोत्येव सुतानवान् ।  
क्वचित्तिष्ठन् समासीनः सुप्तश्चाऽकीर्तयत् प्रभुम् ॥४५॥
लोकयन्ति जनास्त्वेनं नाऽयं पश्यति कञ्चन ।  
कीर्तने दत्तचित्तश्च दत्तजिह्वः सदाऽभवत् ॥४६॥
साधून् साधुसमाचारान् वीक्ष्य यतीन् सतो जनान् ।  
काषायाम्बरधर्तॄंश्च नत्वा करोति दण्डवत्॥४७ ॥
मूर्ध्नि देहे मुखे चापि साधुपादरजः शुभम् ।  
निक्षिपत्येव च स्तौति दासं मां पावनं कुरु ॥४८ ॥
साधूनां पर्णशालासु ऋषीणामाश्रमेषु च ।  
रटन्नारायणं गत्वा मार्जनादि करोति च ॥४९ ॥
पादसंवाहनं चापि करोति भावतः सदा ।  
साधूनां भक्षितं चान्नं शिष्टं चादाय वै ततः ॥2.265.५ ० ॥
मत्वा प्रसादमेवाऽन्नं सरोजलेऽवधूय च ।  
पापहर्तृ समश्नाति मन्यते कृतकृत्यकम् ॥५१ ॥
राजन्नेवं तटे चात्र पार्ष्णिरदोऽतिभक्तिमान् ।  
व्याजायत दिने याते भक्तिरस्य व्यवर्धत ॥५२ ॥
नारदो ब्रह्मणः पुत्रस्त्वेकदा भगवान् स्वयम् ।  
अनादिश्रीकृष्णनारायणदर्शनहेतवे ॥५३ ॥
समाजगाम सजटः साधुवीणां निनादयन् ।  
हरेकृष्ण बालकृष्ण नारायण हरेहरे ॥५४॥
वासुदेव परब्रह्म परमात्मन् श्रियःपते ।  
कीर्तयन् स निजवीणास्वरैर्मेलं विधापयन् ॥५५ ॥
व्योम्नश्चावाततारैतत्तटे तद्दैवनोदितः ।  
पार्ष्णिरदो द्रुतं दृष्ट्वा नारदान्तिकमाययौ ॥५६ ॥
मत्वा प्रभुं वा देवं वा नेमे तूर्णं ह्रि दण्डवत् ।  
धूलीं तस्य निजे देहे धृत्वा निक्षिप्य चानने ॥५७ ॥
'हरेकृष्ण बालकृष्ण नारायण हरेहरे ।  
वासुदेव परब्रह्म परमात्मन् श्रियःपते' ॥५८ ॥
इत्येवं व्याजहाराऽपि सन्नृत्यन् तालिकायुतः ।  
नारदस्तं विलोक्यैव प्रसन्नोऽभूत् हृदा तदा ॥५९ ॥
स्वस्ति तेऽस्तु तथाऽऽरोग्यं भक्तिस्तेऽस्तु परेश्वरे ।  
भक्तैवं भज गोविन्दं सदा नारायणं प्रभुम् ॥2.265.६० ॥
इत्येवं प्रददौ तत्राशीर्वादान् वै निसर्गजान् ।  
तावत्तस्य तु पापानि निर्गतानि शरीरतः ॥६१ ॥
यानि तीर्थाऽवशिष्टानि जज्वलुर्भस्मसात्तदा ।  
काकरूपाणि सर्वाणि जज्वलुर्भस्मसात्तदा ॥६२॥
ततो हत्या नरीरूपा विकृताः कृष्णवर्णिकाः ।  
निर्ययुः शतशस्तस्य शरीरान्नग्निकाः स्त्रियः ॥६३ ॥
जज्वलुस्ताश्च तूर्ण वै भस्मसात्तत्र चाऽभवत् ।  
ततोऽस्य देहतस्तत्र निर्ययुः क्षीणदेहिनः ॥६४॥
वृद्धाः स्थूलशिरसश्च क्षीणोदराः कृशोरसः ।  
मक्षिकामशकाव्याप्ताः पुरुषाः पापरूपिणः ॥६५ ॥
कृष्णवर्णाः क्षुधिताश्च निर्दयाः पापमूर्तयः ।  
प्रजज्वलुश्च सहसा तदोत्थितेन वह्निना ॥६६॥
भस्मसादभवँस्तेऽपि ततश्चास्य शरीरतः ।  
कफतन्तुप्रवाहाश्च रक्तजन्तुमयाः खलु ॥६७॥
विनिर्ययुर्द्रुतं तत्र रोगगृहात्मका हि ते ।  
जज्वलुस्ते धूम्रभूताश्चाऽम्बरे विगतास्तदा ॥६८॥
पार्ष्णिरदोऽभवच्छुद्धो देवतुल्यशरीरवान् ।  
नारदेन कृतो दिव्यो दिव्यतीर्थप्रभावतः ॥६९॥
सस्नौ शीघ्रं जले तत्र पपौ वारि शुभं तदा ।  
नारदस्य चरणौ वै प्रक्षाल्याचमनं पपौ ॥2.265.७० ॥
स्वर्णाम्बरयुतो जातः स्वर्णकुण्डलमण्डितः ।  
चन्द्रकान्त्याननः सूर्यप्रभः सुरालयोचितः ॥७ १ ॥
ननर्त दिव्यदेहोऽपि धूलीं कृत्वा च वर्ष्मणि ।  
मुहुर्नारदपादस्थां महिमानं विभाव्य सः ॥७२॥
हरेकृष्ण बालकृष्ण नारायण हरेहरे ।  
वासुदेव परब्रह्म परमात्मन् श्रियःपते ॥७३ ॥
कीर्तयत्येव सततं नान्यद् वदति वै तदा ।  
देवभूतोऽभवच्चापि विसस्मार न कीर्तनम् ॥७४ ॥
नारदोऽपि महाश्चर्यं प्राप्तो दृष्ट्वा तथाविधम् ।  
भक्तं भक्तोत्तमं तत्र क्षणं तस्थौ हि सन्निधौ ॥७५॥
अहो भक्तोऽयमेवाऽस्ति वैकुण्ठयोग्य एव ह ।  
अनादिश्रीकृष्णनारायणस्य दर्शनोत्तरम् ॥७६॥
एनं नेष्ये हि वैकुण्ठं कीर्तने सहयोगिनम् ।  
विचार्येत्थं च तं नीत्वा ययौ कृष्णनरायणम् ॥७७॥
पुपूज परया प्रीत्या कुसुमाद्यैः परेश्वरम् ।  
आरार्त्रिकं तथा कृत्वा कृत्वा नृत्यं च गायनम् ॥७८ ॥
नामसङ्कीर्तनं कृत्वा लब्ध्वा स्वागतमाननम् ।  
पार्ष्णिरदं च वैकुण्ठं नेतुमाज्ञामवाप्य च ॥७९ ॥
नारदस्तेन युक्तश्च श्रीमद्गोपालकृष्णकम् ।  
पितरं मातरं देवीं कम्भरां सम्प्रणम्य च ॥2.265.८ ० ॥
ईशानं लोमशं चापि नत्वा ब्रह्मप्रियास्तथा ।  
स्मारयित्वा विवाहस्य क्षणं कृष्णस्य मार्गके ॥८ १ ॥
शुक्ले चतुर्थदिवसे विहस्य च प्रसाद्य च ।  
ययौ पार्ष्णिरदस्थानं पार्ष्णिरदं जगाद ह ॥८२॥
अत्र तीर्थं तव नाम्ना पार्ष्णिरदं भविष्यति ।  
नारदाख्यं तथा तीर्थं नृत्यतीर्थं भविष्यति ॥८ ३ ॥
भक्त मासं वसात्रैव कुरु मत्पर्णकालयम् ।  
मृत्तिकानारदं स्थाप्य दृष्ट्वा कृष्णविवाहनम् ॥८४॥
ततो यास्यसि वैकुण्ठं दिव्यदेहश्चतुर्भुजः ।  
इत्युक्त्वा तं तटे त्यक्त्वा ततः कृष्णनरायणम् ॥८५॥
पुनर्गत्वा हरिं प्राह वक्तुकामोऽस्मि सेवकः ।  
काश्यां श्रीदुःखहालक्ष्मीः शिवराजस्य पुत्रिका ॥८६॥
समीक्षते विवाहं च तथा ब्रह्मप्रियाः प्रभो ।  
मार्गशीर्षस्य धवले चतुर्थ्यां श्रेयसां निधौ ॥८७॥
समये भगवाँस्तत्र विवाहविधिमाचर ।  
स्मारयामि भगवन्तं सर्वज्ञमपि भक्तितः ॥८८॥
ब्रह्मप्रियाणां सर्वासां मानसैर्विनिवेदितः ।  
इत्युक्त्वा प्रययौ चापि नारदश्च यदा तदा ॥८९॥
अनादिश्रीकृष्णनारायणः प्राह हि नारदम् ।  
याहि त्वं काशिकां तत्र शिवेश्वरगृहं प्रति ॥2.265.९०॥
गत्वा सर्वं यथायोग्यं ज्ञात्वा मां विनिवेदय ।  
तथास्त्वितिनिदेशं च प्राप्य नारदको मुनिः ॥९ १॥
ययौ तीर्थनिमित्तेन ज्ञातुं वृत्तान्तकं नृप ।  
तदिदं नारदं तीर्थं पार्ष्णिरदं च तीर्थकम् ॥९२॥
पापहं क्षयहं तीर्थं देवतीर्थं समुच्यते ।  
अत्र स्नानात् समग्राणि नश्यन्ति पापकानि हि ॥९३॥
अत्र दानाश्च जायन्ते स्मृद्धयः स्वर्गसन्निभाः ।  
अत्र वै तपसा चापि भजनेन च कीर्तनात् ॥९४॥
नर्तनाच्च भवेद् दिव्यं शरीरं देवसन्निभम् ।  
आयुष्यं वर्धते चापि भाग्यं प्रकाशते तथा ॥९५॥
सतां सेवासमो लाभश्चात्र वासाद् भवेन्नृप ।  
सतां प्राप्तिर्भवेच्चापि शान्तानां मोक्षदायिनाम् ॥९६॥
अकामो लभते मुक्तिं सकामो लभते दिवम् ।  
विष्णुभक्तस्तु वैकुण्ठं लभते नात्र संशयः ॥९७॥
राजन्नत्र जलं पीत्वा स्नात्वा नत्वा च नारदम् ।  
देहि दानानि धेनूनां राजसूयफलानि वै ॥९८॥
इत्युक्तौ राधिके राजा धेनुदानानि वै ददौ ।  
दत्वा तथाऽन्यदानानि स्नानादिविधिमाचरत् ॥९९॥
ततस्तीर्थं पश्चिमं च ततो जगाम सान्वयः ।  
लोमशेन तु सहितो राजाऽश्वपाटलः शुचिः ॥2.265.१० ०॥
पठनाच्छ्रवणादस्य पापनाशो भवेत्तथा ।  
भुक्तिर्मुक्तिर्भवेच्चापि यथेष्टां च गतिं लभेत् ॥१०१ ॥
इति श्रीलक्ष्मीनारायणीयसंहितायां द्वितीये त्रेतासन्ताने पार्ष्णिरदनामकाऽजापालशूद्रस्याऽश्वपट्टसरोवरे स्नानादिना क्षयरोगनिवारणं नारदतीर्थं चेत्यादिनिरूपणनामा  
पञ्चषष्ट्यधिकद्विशततमोऽध्यायः ॥२६५ ॥
    
