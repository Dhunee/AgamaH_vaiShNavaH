+++
title = "२८९"

+++
श्रीकृष्ण उवाच-  
अथ वै राधिके! तत्र प्रहरे तु तृतीयके ।  
कृतदुग्धजलपानः श्रीमद्गोपालकृष्णकः ॥१ ॥
महीमानैस्तथा श्रेष्ठजनैश्च देवतादिभिः ।  
राजभिः सह सौभाग्यवतीभिः सह वै तदा ॥२ ॥
स्थालेषु प्रविशालेषु सौवर्णराजतेष्वपि ।  
सज्जयामास कन्यार्थं दिव्यवेषाम्बराणि च ॥३ ॥
आभूषणानि सर्वाणि हाराँश्च विविधांस्तथा ।  
सर्वसौभाग्यरत्नानि सौभाग्योपकराणि च ॥४ ॥
सौभाग्यद्रव्यगन्धानि शतधा वै नवानि हि ।  
मिष्टान्नानि समस्तानि ताम्बूलादीनि यानि च ॥५ ॥
चमत्कृतिप्रकाण्डानि वस्तून्यपि शुभानि च ।  
स्वर्णपात्रेषु च निधापयामासोत्तमानि च ॥६ ॥
सुवर्णघर्घरीः रम्याः शतधा भिन्नरङ्गिकाः ।  
वह्निशुद्धाः शाटिकाश्च शतधा स्वर्णबुट्टिकाः ॥७ ॥
भिन्नरङ्गा भिन्नचित्राः कौशेयिकास्तथाऽपराः ।  
स्वर्णतारावलीशोभाः स्वर्णप्रान्ताः सहीरकाः ॥८ ॥
स्वर्णवर्णा रक्तवर्णाः कञ्चुकीः रत्नसंहिताः ।  
कौशेयिकास्तारहारिग्रन्थिग्रथनशोभनाः ॥९ ॥
चोलिकाश्च तथा रम्याः शतधा तारराजिताः ।  
अमूल्याश्च केशलीनाः कुचलीश्चाप्यमूल्यकाः ॥2.289.१ ०॥
चट्टिकाश्चाप्यमूल्याश्च स्वर्णप्रावरणानि च ।  
स्वर्णजा नाडिकाश्चापि सौवर्णीर्देहबन्धिकाः ॥१ १॥
सगुच्छहीरदोरांश्च केशबन्धानमूल्यकान् ।  
कुचबन्धान् कटिबन्धाँश्चान्तर्धार्याणि यानि च ॥१२॥
कौशेयानि सुवस्त्राणि शतधा कल्पितानि च ।  
स्वर्णस्थालेषु वै निधापयामास तदा पिता ॥१ ३॥
मखमल्ल्यौ स्वर्णयुज्यौ कोमले चाप्युपानहौ ।  
रञ्जिते स्थलपद्माभे शतधा च न्यधापयत् ॥१४॥
केशसाधनकान्येव सर्वाणि शोभनान्यपि ।  
विष्णुतैलानि चान्यानि गन्धसाराणि वै तथा ॥१५॥
कस्तूरिकादिपङ्कानि चान्दनादीनि यानि च ।  
कज्जलानि विविधानि रक्तद्रव्याणि यानि च ॥१६॥
कुङ्कुमानि च सिन्दूरकर्दमानि शुभानि च ।  
चञ्चन्मूदुप्रचूर्णानि नवनीतद्रवाणि च ॥१७॥
मार्दनार्हद्रवाँश्चापि स्नानार्हगुटिकास्तथा ।  
नखरञ्जनतत्त्वानि तलरङ्गद्रवाँस्तथा ॥१८॥
अलक्तादीनि चित्राणि पत्रिकार्थद्रवाणि च ।  
चञ्चद्धीरकचन्द्राँश्च चञ्चच्चूर्णानि यानि च ॥१९॥
स्वर्णस्थालेषु सर्वाणि न्यधापयत्तदा पिता ।  
स्थलपद्मादिपक्वानि सुगन्धिसलिलानि च ॥2.289.२० ॥
हरिकमणिमाणिक्यमौक्तिकै रत्नकैस्तथा ।  
नद्धाः सुवर्णजा रम्या ऊर्मिकाः शतशस्तथा ॥२१ ॥
भ्रमिकाः कटिकाश्चाऽङ्गुलीयकानि शुभानि च ।  
प्रकोष्ठकटकाँश्चापि व्यङ्गिडीः कानकीस्तथा ॥२२॥
नद्धहीरकरम्याँश्चांऽगदान् सुकटकोत्तमान् ।  
भुजबन्धान् प्रसौवर्णान् शृङ्खला बहुशोभनाः ॥२३॥
पत्रिकाः शृङ्खलायुक्ता रञ्जिताः फुल्लपत्रिकाः ।  
सिंहाननान् सुवलयान् कङ्कणानि बहूनि च ॥२४॥
नत्थिकाश्चिबुकीश्चापि टिबकीर्बिन्दुकीस्तथा ।  
सताराश्च सुचन्द्रो बहुरगाँश्च शोभनान् ॥२५॥
कानकीः कर्णमालाश्च कर्णिकाः कर्णशृङ्खलाः ।  
सौवर्णान् वर्धकाँश्चापि त्रोटिकाः फुल्लग्रन्थिकाः ॥२६॥
सौवर्णस्तबकाँश्चापि शिङ्घोटकान् कदम्बकान् ।  
सौवर्णहीरकनद्धान् आरायकान् सुबुट्टिकाः ॥२७॥
वालिकास्तारिकाश्चापि कुञ्चिका रूप्यकानकीः ।  
तन्तीं भाग्यमयीं चान्द्रीं चन्द्रपत्रीं तथाऽयताम् ॥२८॥
सौवर्णं कमलं चापि स्वर्णमालां सुशोभनाम् ।  
सौवर्णसूर्यं शोभाढ्यं भालोपरिनिवासिनम् ॥२९॥
केशचिप्पिकसूचीश्च सौवर्णीं राजतीस्तथा ।  
धम्मिलबन्धवालीश्च सौवर्णीः शृङ्खलात्मिकाः ॥2.289.३ ०॥
कबरीपार्श्वचन्द्राँश्च वस्त्रावगूहवालिकाः ।  
ओष्ठरञ्जनचूर्णं च कपोलगण्डचूर्णकम् ॥३ १ ॥
न्यधापयद्धि पात्रेषु कन्यार्थं तत्र चोत्सुकः ।  
कण्ठहारान् पत्रिकाढ्यान् फलग्रन्थिप्रहारकान् ॥३२॥
शृङ्खलाहारकाँश्चापि प्लक्षपत्रं सुवर्णजम् ।  
मङ्गलं कानकं चापि मादलीं कानकीं तथा ॥३३॥
स्वस्तिकं कानकं चापि चक्रं वै कानकं तथा ।  
हस्तपद्मं कण्ठपद्मं कानकं भालपद्मकम् ॥३४॥
गलार्थं वलयं चापि कानकं सिंहिकाननम् ।  
तिलहारान् मुद्गहारान् माषहारान् सुगठ्ठिकान् ॥३५॥
सूक्ष्मपत्रीप्रहाराँश्च तारहाराँश्च शोभनान् ।  
कुचपुटाँश्च सौवर्णान् कुन्तलान् कुन्तशोभितान् ॥३६॥
सूर्यमुखीं च सौवर्णीं सौवर्णकलशीस्तथा ।  
स्वर्णपट्टान् स्वर्णमाला मौक्तिकहारसत्तमान् ॥३७॥
कटिपाशाँश्च सौवर्णान् शृङ्खला रशनास्तथा ।  
कन्दूरिकाश्च सौवर्णीस्त्रिसरीः शोभनास्तथा ॥३८॥
नुपूरान् किङ्किणीयुक्तान् झञ्झरीः स्वर्णनिर्मिताः ।  
कदलीः कम्बिकाश्चापि शृङ्गला घुर्घुराँस्तथा ॥३९॥
सर्वविधानि सौभाग्याऽऽभूषणानि नवानि च ।  
ताम्बूलपानदानीश्च शूटिकाः कङ्कतीस्तथा ॥2.289.४०॥
आदर्शान्नक्तकाँश्चापि करपोषाँश्च मौजिकान् ।  
आच्छादकान् शिरस्त्राणान् हरिरज्जूः सुशोभिता ॥४१॥
पुष्पिकाः कलिकाश्चापि सौवर्णीश्चौर्णपट्टिकाः ।  
पृष्ठपत्रीं कटिकत्रीं दन्तपत्रीं सुशोभनाम् ॥४२॥
मुक्ताहारान् पद्मरागमणिमालाः सुशोभनाः ।  
मारकतीः स्रजश्चापि वैदूर्यमणिमालिकाः ॥४३॥
इन्द्रनीलस्रजश्चापि पुष्परागादिपत्रिकाः ।  
कर्केतनकृतमालाः पुलकस्फटिकस्रजः ॥४४॥
विद्रुमनद्धपत्त्राणि स्थालेष्वपि न्यधापयत् ।  
गालीचकानि रम्याणि हारीतकानि यानि च ॥४५॥
और्णानि च तथा कौशेयानि चास्तरणानि च ।  
गुलालानि च रक्तानि कुङ्कुमानि शुभानि च ॥४६॥
अक्षतानि सुतीक्ष्णानि यवमालाः शुभास्तथा ।  
पुष्पहाराँश्च पात्राणि गन्धधानीश्च कानकीः ॥४७॥
इत्येवं राधिके कोटिकोट्यब्जार्बुदमूल्यकम् ।  
ततोऽब्जमूल्यकं शृङ्गारकं न्यधापयत् पिता ॥४८॥
स्थालेषु सूर्यतुल्येषु निधाप्य कम्भरापतिः ।  
वाद्यघोषैर्युतः कन्यागीतिकाभिर्युतस्तथा ॥४९॥
ययौ कन्यानिवासं वै शिवस्वाम्यालयं तदा ।  
कन्यकायाः कृते सर्वं कृष्णाल्लब्धं शिवेन च ॥2.289.५०॥
तेषां तासां स्वागतं च सम्मानं स्वीकृतिं तथा ।  
विधाय बहुभावेन जलपानं हरस्तदा ॥५ १ ॥
अकारयच्च मिष्टान्नभोजनं स्वल्पमङ्गलम् ।  
ताम्बूलकं ददौ चापि बहु बह्वित्यभाषत ॥५२॥
हृष्टो गोपालकृष्णश्च ददौ सर्वं शिवाय ह ।  
आज्ञामवाप्य तूर्णं वै स्वावासं चाययौ ततः ॥५३  
चतुर्थे प्रहरे तत्र कन्याशृङ्गारमाचरन् ।  
सर्वाः सख्यः सुमिलिताः प्रोवाहोचितमुत्सुकाः ॥५४॥
कृष्णस्यापि पिता स्थाने शृङ्गारं समकारयत् ।  
गजं सुवाहनं चतुर्दन्तं साम्बालिकं शुभम् ॥५५॥
पिता शृङ्गारयामास धवलं सर्वतोऽधिकम् ।  
सौवर्णचन्द्रकूथेन स्वर्णाम्बालिकयायुतम् ॥५६॥
शुण्डायां चित्रशूलं च कपाले च सुदर्शनम् ।  
कर्णयोर्व्यजने चापि गण्डयोः सूर्यकौ तथा ॥५७॥
दन्तेषु स्वर्णवलयाः कण्ठे सौवर्णघण्टिकाः ।  
पादेषु पार्षदाश्चित्रस्वरूपाश्चोदरे गदा ॥५८॥
पुच्छे सौवर्णमालाश्च निःश्रेणी पार्श्वके तथा ।  
इत्येवं च गजं शृङ्गारयामास पिता तदा ॥५९॥
भूमिस्पर्शानि च तदा मन्दविमानकानि च ।  
पिता शृङ्गारयामास वाहिन्यर्थं तदा मुदा ॥2.289.६ ०॥
मुक्तानां सुगजाश्चापि गरुडाश्च तदाऽभवन् ।  
स्मृतमात्रा आगताश्च शृङ्गारिताः सुशोभिताः ॥६१ ॥
अश्वाश्चोष्ट्रास्तथा हंसा मेनाश्च चातकास्तथा ।  
वृषभा गवयाश्चापि मृगाश्च मकरास्तथा ॥६२॥
गेण्डूकाश्च तथा सिंहाः शार्दूलाः शरभास्तथा ।  
वाहनानि यथा येषां स्मृतानि कल्पपादपे ॥६३॥
कामदुघानिर्मितानि तूर्णं तत्राऽऽगतानि च ।  
व्योमयानानि रम्याणि स्वल्पानि भूमिगानि च ॥६४॥
शृङ्गारितानि सर्वाणि रथाश्च रथिकास्तथा ।  
शिबिकास्तापदानानि नरवाहाः स्वलङ्कृताः ॥६५॥
ध्वजडङ्कानिशानादिवेत्रछत्राणि यानि च ।  
शृङ्गारितानि सर्वाणि सज्जीकृतानि वै द्रुतम् ॥६६॥
वाहिनीस्था नरा नार्यः शृङ्गारशोभितास्तदा ।  
नवचञ्चद्वर्णवेषा आभूषादिविराजिताः ॥६७॥
अन्यूनसर्वशृङ्गारा अभवन् वै तदा मुदा ।  
वाद्यकारा नर्तकाश्च नटा दुन्दुभिनादकाः ॥६८॥
सर्ववादित्रविज्ञाश्च वेषैर्भिन्नैर्विभूषिताः ।  
देवा देव्यः समस्ताश्च सृष्टित्रयनिवासिनः ॥६९॥
शृङ्गारिता अभवँश्च वरयात्रोचितास्तदा ।  
लग्नयात्रोचिताः कन्याश्चतुष्कोटिप्रसङ्ख्यिकाः ॥2.289.७०॥
तथाऽन्याः कोटिशश्चापि कोट्यवुर्दाब्जसङ्ख्यिकाः ।  
पित्रादिभिः सखीभिश्च शृङ्गारितास्तदाऽभवन् ॥७ १ ॥
कण्ठमालायुताः सर्वाः सर्वाऽऽभरणभूषिताः ।  
वह्नेः प्रदक्षिणं सर्वाश्चेहमाना हरीच्छया ॥७२॥
लोमशस्य निदेशेन सर्वाऽऽभरणभूषिताः ।  
दानयोग्या अभवँश्च यथा लक्ष्मीस्तु कन्यका ॥७३ ॥
चतुर्थप्रहरस्याऽन्ते कृत्वा शृङ्गारमद्भुतम् ।  
सुशुभे समये शिवपुराद् कृष्णो विनिर्ययौ ॥७४॥
कोटिकोटयब्जजनतासहितो वर्धितो जनैः ।  
पूजितो वन्दितश्चापि फलपुष्पधनार्पणैः ॥७५॥
वाराणस्यां भ्रमित्वैव महाराजपथे ततः ।  
देवतादर्शनं कृत्वा विश्वेश्वरं प्रणम्य च ।  
गङ्गावारि शुभं पीत्वा सहस्रायुतवाहनः ॥७६ ॥
लक्षविमानयुक्तश्च सर्वस्त्रीनरवर्धितः ।  
युक्तो यावन्महीमानैश्चायाति योगमण्डपम् ॥७७॥
वरणायास्तटे रम्ये कापिलधारिकास्थले ।  
विशाले साररूपे वै क्षेत्रे ह्युद्यानशोभिते ॥७८ ॥
शिवस्वामिनश्च प्रासादाग्रे कैलासरूपिणम् ।  
शतयोजनविस्तारं कैलासात्मकमण्डपम् ॥७९ ॥
यो वै कैलासरूपोऽभूत् गगने स्वागतार्थकः ।  
स एव नित्यकैलासो मण्डपोऽत्र विराजते ॥2.289.८ ० ॥
तत्र का न्यूनता राधे! यत्र वै मण्डपेऽभितः ।  
समस्तं शिवनगरं पार्वतीनगरं तथा ॥८ १ ॥
काशीनगरं चाप्यन्तर्भावमीयुः प्रशोभया ।  
तादृशीमण्डपे शोभा शम्भुना तत्र निर्मिता ॥८ २ ॥
गङ्गागोगराभूभागे विस्तृतोऽभूद्धि मण्डपः ।  
शतयोजनविस्तारः कुण्डवेदीप्रशोभितः ॥८ २ ॥
उच्छ्रये योजनश्चापि दिव्यतेजोऽभिसम्भृतः ।  
गोलोकीयसमस्ताभिः सामग्रीभिश्च पूरितः ॥८४॥
सिंहासनादिभिर्युक्तो मणितेजोऽभिराजितः ।  
पार्षदैः सर्वतः सेवापरायणैर्गणैर्युतः ॥८५ ॥
कामधेनुसमस्ताभिः कल्पलताभिवर्तितः ।  
रासमण्डलशोभाढ्यगोपगोपीविराजितः ॥८६ ॥
सर्वलोकनिवासानां पुत्तलैरभिमण्डितः ।  
घृतकुल्यादधिकुल्यामधुकुल्याभिराजितः ॥८७ ॥
सर्वाऽसनैश्च मृदुभिर्बृसीभिः पट्टिकादिभिः ।  
और्णास्तरणकौशेयास्तरणैश्च तलीकृतः ॥८८ ॥
मनोहारिस्वरयुक्तगीतिभिश्चाभिकर्षितः ।  
नृत्यनाट्यकलाज्ञाभिर्हास्यज्ञाभिर्विराजितः ॥८ ९ ॥
दूरदृश्यदूरश्रावदूरस्पृशैश्च निर्मितः ।  
सङ्कल्पयानवाहाद्यैः क्षणे क्षणे प्रसेवितः ॥2.289.९०॥
शीतैर्विद्युत्प्रवाहैश्च सर्वथा तूज्ज्वलीकृतः ।  
सुधाऽमृतप्रवर्षिभिस्तारैः समन्ततोऽन्वितः ॥९ १ ॥
स्तम्भेषु तोरणेषूर्ध्वभागेषु त्वासनान्वितः ।  
वरकन्याविवाहस्य प्रतिबिम्बार्थदर्शनः ॥९२॥
स्वर्गे ताराश्च यावत्यस्तावन्तो मणयस्त्विह ।  
कैलासे मण्डपे तत्र राजन्ते योगमण्डपे ॥९३ ॥
सृष्टिपानां तु यावन्ति सभास्थानानि सन्ति हि ।  
तावन्ति मण्डपे तत्र कृतानि विश्वकर्मणा ॥९४॥
दानार्हकन्यकानां चाऽऽसनानि मध्यगोलके ।  
कृतानि कण्ठमालार्थं सन्निधौ विश्वकर्मणा ॥९५॥
कैलासः पुरुषस्तत्र राजते मूर्तिमानपि ।  
सर्वार्हवस्तुदानार्थं प्रोवाहे तत्र वै महे ॥९६ ॥
न भूतो न भविष्यँश्च मण्डपश्चेदृशः क्वचित् ।  
आरपारदृशा दृश्यो विद्यते धामवत् स्थितः ॥९७॥
यूपकलशदेवाधिवासनैः स्वस्तिकादिभिः ।  
अधिष्ठितो महीमानैः पार्वतीनगरीजनैः ॥९८॥
काशीनगरीलोकैश्च सृष्टित्रयनिवासिभिः ।  
सङ्कुलितो वदद्भिश्च प्रोद्वाहः कृष्णयोरिति ॥९९॥
मण्डपस्योत्तमे श्रेष्ठे गोपुरे मङ्गलात्मके ।  
वीरभद्रोऽम्बरे वक्ति मङ्गलं कृष्णयोरिति ॥2.289.१ ००॥
वदन्ति व्योमयन्त्राणि समायान्तु महोत्सवे ।  
पश्यन्तु परमात्मानं प्रदानं कृष्णयोरिति ॥१०१ ॥
सामवेदो मूर्तिमाँश्चाऽम्बरे स्थित्वाऽभिवन्दते ।  
आगच्छन् श्रीशराजोऽसौ हरिर्विजयतेतमाम् ॥१ ०२॥
ऋग्वेदश्च गोपुराग्रे स्थितः पश्यति वाहिनीम् ।  
समायान्तीं महादीर्घामसूचयच्छिवादिकान् ॥१ ०३॥
सती श्रीपार्वतीदेवी तूर्ध्वभूमौ गता तदा ।  
कियती कीदृशी चेति वाहिनीति प्रविक्षितुम् ॥१ ०४॥
शिवपुरात् काशिकां सङ्गृह्य मण्डपसन्निधौ ।  
आतां चातिदीर्घां संवीक्ष्य स्तब्धाऽभवत् क्षणम् ॥१ ०५॥
इति श्रीलक्ष्मीनारायणीयसंहितायां द्वितीये त्रेतासन्ताने कन्यार्थं भूषाऽम्बरोपकरणादिप्रेषणम्, वाहिनीजनमहीमानकृष्णशृङ्गारादि, श्रीकृष्णस्य मण्डपं प्रति निर्याणं, मण्डपशोभा चेत्यादिनिरूपणनामा नवाशीत्यधिकद्विशततमोऽध्यायः ॥२८९ ॥
    
