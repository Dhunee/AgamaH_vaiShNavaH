+++
title = "२२७"

+++
श्रीकृष्ण उवाच--  
राधिके श्रीहरिकृष्णो ब्रह्मव्रतमुपादिशत् ।  
शृणु सर्वव्रतेभ्यस्तच्छ्रेष्ठं ब्रह्मपदं शुभम् ॥१ ॥
ब्रह्मचर्यमिति ख्यातं सर्वमूर्धन्यमेव यत् ।  
भक्तश्चाऽप्यध्यवस्येद्वै ब्रह्मचर्यमकल्मषम् ॥२ ॥
ब्रह्मव्रतिर्ब्रह्मचारी ब्रह्मसेवी च शीलवान् ।  
कालं मायां च कर्माणि जित्वा मद्धाम चाप्नुयात् ॥३ ॥
सुकरं योगिना तद्धि सिद्धानां च सतां तथा ।  
सतीनां सुकरं चापि दुष्करं विषयैषिणाम् ॥४ ॥
सम्प्रदीप्तं बलिष्ठं चेन्द्रियग्रामं विशेषतः ।  
निगृह्णीयात् सावधानः स वै जयति मृत्युदम् ॥५ ॥
कामस्य न स्वरूपं वै चिन्तयेद् विषयान्न च ।  
कामचिह्नानि पश्येन्न रजोभागान् विवर्जयेत् ॥६ ॥
रजःपुष्टिकरान् भागान् वर्जयेद् देहवानिह ।  
धातुपुष्टिकरान् भोगाँस्तथैव परिवर्जयेत् ॥७ ॥
ज्ञानयुक्तेन मनसा विरागसहितेन च ।  
रागभावं विनाश्यैव वर्तयेदात्मभाववान् ॥८ ॥
कुणपाऽमेध्यसंयुक्तं शरीरं कामनाश्रयम् ।  
भविष्यन्निरयक्षेपकारकं विश्वसेन्न वै ॥९ ॥
वातपित्तकफागारं रक्तत्वङ्मांसकुण्डकम् ।  
मज्जास्नाय्वस्थिनाड्याढ्यं मलमूत्रादिसम्भृतम् ॥2.227.१ ०॥
कामाश्रयं च निकृष्टं ज्ञात्वा रागं विवर्जयेत् ।  
धमन्यो मलवाहिन्यः प्रतायन्ते समन्ततः ॥११ ॥
आपगा इव चाब्धिं वै देहं पुष्णन्ति बाह्यकैः ।  
तासु चैका तु धमनी मनोवाहाभिधा हृदि ॥१२॥
कामधात्वाश्रया चास्ते शुक्रं मुञ्चति कल्पजम् ।  
शुक्रं बहुविधं प्रोक्तं तैजसं नेत्रयोर्गतम् ॥१ ३॥
कर्णयोर्द्रवरूपं च शब्दग्राहकमेव तत्॥
एवमन्येन्द्रियाणां मन्दिरे प्राप्तं प्रशक्तिदम् ॥१४॥
जले चास्ते तथा दुग्धे स्नेहो घृतं च वर्ष्मणि ।  
तदेव शुक्ररूपं निर्मथ्यतेऽति तु मन्थनैः ॥१५ ॥
स्वप्नेऽप्येवं मनोजन्यं सङ्कल्पजं रजोंऽशकम् ।  
शुक्रं तूत्पद्य वेगेन बलहीनं विशत्यपि ॥१६ ॥
त्रीणि बीजानि शुक्रस्य ह्यन्नं रसो मनोवहा ।  
एतत्त्रयं विदित्वैव शिथीलयेत् त्रिकं मुहुः ॥१ ७॥
ततश्च शुक्रानुत्पादाद् ब्रह्मव्रतं प्रपुष्यति ।  
मनो भक्ष्यस्याऽणुतमो भागः पुष्टतमं ततः ॥१८ ॥
निर्वासनं विधायैव विरागेण जयेद्धि तत् ।  
ज्योतिष्मद्विरजः स्वात्मरूपतामेति मानसम् ॥१९ ॥
रजोमयं परावृत्त्य सत्त्वमयं प्रजायते ।  
सत्त्वभावभावितं च सच्चिदानन्दतामियात् ॥2.227.२० ॥
तरुणाधिगतं तद्वै राजसं भाति यावता ।  
तावता तल्लयार्थं वै ध्यानयोगं समाचरेत् ॥२१ ॥
एकाग्राऽभ्यसनं कार्यं तारुण्यं तेन लीयते ।  
पक्वभावं गतं तच्च बलहीनं प्रजायते ॥२२॥
तदात्मानं समाश्रित्य जीवदात्मबलान्वितम् ।  
ततश्चात्मानमुत्सृज्य न याति विषयं क्वचित् ॥२३ ॥
न चेन्द्रियाण्यभियाति नेश्वरादिचमत्कृतिम् ।  
न सिद्धीर्न च वेगाद्यं न मायां न च तद्गुणान् ॥२४॥
एवंविधं वेगहीनं यदा स्याद्वै स्वमानसम् ।  
तदा सुदुर्गं पन्थानं गुणराज्यानुयायिनम् ॥२५ ॥
अतीत्य परमं मार्गं चात्मराष्ट्रीयमृच्छति ।  
आसीममार्गं चोल्लन्ध्याऽक्षरेऽमृतं समश्नुते ॥२६ ॥
इत्येवं वर्तमानस्य ब्रह्मलोकः करस्थितः ।  
ब्रह्मचर्यरतस्याऽत्र ब्रह्मलोको हि वर्तते ॥२७॥
दुरन्तेष्विन्द्रियार्थेषु सक्ताः सीदन्ति देहिनः ।  
असक्ता ये ब्रह्मशीलास्ते यान्ति धाम मे परम् ॥२८ ॥
दृष्ट्वा सृष्टिं सन्ततां च जन्ममृत्युजरादिभिः ।  
आधिव्याधिक्लेशदुःखैर्व्याप्ता यतेत मुक्तये ॥२९॥
शरीरेन्द्रियसङ्घातानन्तःकरणकान्यपि ।  
संयुज्य श्रीपतौ भक्तो निरपेक्षश्चरेत् सुखम् ॥2.227.३० ॥
मनःसङ्गं कृपयाऽपि नैव कुर्यान्मुमुक्षुकः ।  
सङ्गे ह्युपेक्षां कुर्वीत ज्ञात्वा सङ्गफलं जगत् ॥३१ ॥
सङ्गफलं विहायैव वर्तयन् कर्मठोऽपि सन् ।  
नैव बध्नाति मुक्तात्मा पद्मपत्रमिवाम्भसा ॥३२ ॥
क्षमाऽऽर्जवं तथा द्रोहो यस्य स्यात् स सुखी भवेत् ।  
दुःखान्निःसरणं ज्ञात्वा निःसरेत् स सुखी भवेत् ॥३३ ॥
नाऽपध्यायेन्न स्पृहयेन्नाऽयोग्यं चिन्तयेदसत् ।  
चिन्तयेद्वै परम्ब्रह्म शृणुयान्मे कथामृतम् ॥३४॥
कल्कापेतां वदेद् वाचं धर्मं कार्ष्णमनुव्रजेत् ।  
व्याहरेच्छ्रीहरेर्नाम चिन्तयेदर्थमुत्तमम् ॥३५॥
अनर्थं निरयाणां सम्प्रसञ्जकं विवर्जयेत् ।  
प्रतिलोमां दिशं बुध्वा सांसारिकीं विवर्जयेत् ॥३६ ॥
अनीहश्च तथा मुक्तः सर्वैः परिग्रहैर्मुहुः ।  
विविक्तचारी नियमी ज्ञानप्रदग्धकिल्बिषः ॥३७ ॥
आत्मावान् धृतिमान् भूत्वा हृत्प्रकाशं प्रमार्गयेत् ।  
यत्र देवाः प्रकाशन्ते ततो ब्रह्म प्रकाशते ॥३८ ॥
एवं स्थितिं समापन्नो ब्रह्मभूयाय जायते ।  
यद्वा योगमहावृत्तिं समाचरेच्छनैः शनैः ॥३ ९ ॥
आहारनियमं कृत्वा चिन्तानियममित्यपि ।  
ध्यानवृद्धिं समासाद्य स्वात्मप्रकाशमर्जयेत् ॥2.227.४० ॥
ज्ञानप्रकाशसंयुक्तश्चात्मप्रकाश एधितः ।  
भक्तिप्रकाशसन्मिश्रः सूर्यवत्सम्प्रकाशते ॥४१ ॥
देवप्रकाशवान् पूर्वं पश्चादात्मप्रकाशकः ।  
ततः स्वयम्प्रकाशः स्यात् स स्याद्वै कृष्णवल्लभः ॥४२ ॥
एवं प्रकाशमार्गेण परान् स्वर्गान् विक्रम्य च ।  
चित्प्रकाशो भवेत् शश्वद् ब्रह्मप्रकाशवान् हि सः ॥४३ ॥
सगुणो मञ्जुलो हंसः पारवान् स्वप्रभो यदा ।  
वीतरागोऽपवर्गज्ञो भवेन्मामेति वै प्रभुम् ॥४४॥
गुणातीतो जरामृत्यू जित्वा मायामयं पुरम् ।  
अक्षरामृतमाप्नोति यत्तद्बह्म सनातनम् ॥४५॥
एतत्सर्वं ब्रह्मचर्यलभ्यं भवति शाश्वतम् ।  
निद्रा व्रतहा सन्त्याज्या ब्रह्मचर्यं समिच्छता ॥४६ ॥
मनो निद्रायुऽतं व्यग्रं रजसा त्वभिभूयते ।  
रजोभावस्य नैर्बल्ये व्यग्रता क्षीणतां व्रजेत्॥४७॥
शान्तिर्भवेत् सत्त्ववृत्तिप्राधान्यं गुरुतालयः ।  
तेन निद्रालयः स्याच्च ज्ञानवृत्त्या स्वपित्यपि ॥४८ ॥
संसारवृत्तिविलये स्वप्नं दूरतरं भवेत् ।  
तेन ब्रह्मपरो भूत्वा ब्रह्मश्रेष्ठमवाप्नुयात् ॥४९॥
प्रसन्नमनसा यद्यत् सङ्कल्पयति मानसम् ।  
तत्तत्संस्कारमापन्नं स्मर्यते च मुहुर्मुहुः ॥2.227.५० ॥
.सात्त्विकेष्वपि देवेशं परेशं मां विचिन्तयेत् ।  
सर्वभूतात्मभूतस्थं तेन मां चोत्तरे लभेत् ॥५ १ ॥
लिप्सेत्तु मनसा भक्तो मम योगं सुखावहम् ।  
आत्मप्रसादं सौम्यं च देवानां दर्शनं हृदि ॥५२॥
नित्यमेवं समभ्यासात् तत्संस्कारः सुरांस्ततः ।  
हृदयं संस्थितान् पश्येत्ततो ब्रह्म प्रकाशते ॥५३ ॥
ब्रह्मचर्यं तदेवाहुर्यत्तद् ब्रह्मणि वर्तनम् ।  
ब्रह्मसंसृष्टदेवेषु सत्सु यद्वर्तनं च तत् ॥५४॥
ब्रह्म तत्परमं ज्ञानं चामृताऽक्षरवेदनम् ।  
एवं विदित्वा स्वात्मानं प्रयान्ति परमां गतिम् ॥५५ ॥
मायां त्यक्तुं प्रविद्याच्चाऽक्षरं विद्याद्विमुक्तये ।  
प्रवृत्तिं सम्परित्यज्याऽक्षरो भूत्वाऽक्षरं व्रजेत् ॥५६॥
प्रवृत्तिः पुनरावृत्तिर्निवृत्तिः परमा गतिः ।  
निवृत्तिलक्षणो धर्मो ब्रह्मदः शाश्वतप्रमुत् ॥५७॥
श्रियं दिव्यामभिप्रेप्सुः श्रीपतिं मां हृदि स्मरेत् ।  
सर्वभावेन मत्प्राप्त्यै कुर्यान् मद्योगकृत्तपः ॥५८॥
ब्रह्मचर्यमहिंसा च शारीरं तप तन्मतम् ।  
मत्स्मृतिर्मनसो रोधो मानसं तप एव तत् ॥५९॥
मत्प्रसादादनं श्रेष्ठं तपो वै पापनाशनम् ।  
वासनाया विमर्दोऽपि बुद्धेस्तपः परं मतम् ॥2.227.६ ०॥
आत्मनिष्ठा चेतनस्य तपः परममुच्यते ।  
मद्योगार्थं प्रयत्नश्च सततं तप उत्तमम् ॥६१ ॥
अव्याहता मतिर्यस्य मदन्यैर्जडचेतनैः ।  
संस्थितिं ब्रह्मसाम्यां वै गतो यास्यति मामनु ॥६२॥
मायासर्गे याऽऽयतिः सा परसर्गे न विद्यते ।  
आत्मज्ञानगुणाद्यैश्च दिव्यभावैः प्रमोदते ॥६३ ॥
आयुषोऽन्तेऽत्र मनुजाः सतः केचिदुपासते ।  
केचिदक्षरभावं चाऽऽत्मानं केचिदुपासते ॥६४॥
परे देवं परं मां वै प्रस्थाने समुपासते ।  
सर्व एते परभावाः प्रयान्ति परमां गतिम् ॥६५॥
ब्राह्मीं तनुं लभन्ते ते विमुक्तामपरिग्रहाम् ।  
मम विज्ञानसम्पन्ना मदाराधनतत्पराः ॥६६ ॥
ममाश्रयं परं लब्ध्वा प्रयान्ति परमां गतिम् ।  
विद्यां लब्ध्वा परां ब्रह्मभूता यान्ति परां गतिम् ॥६७॥
यथाभावमुपासन्तः सर्वे यान्ति परां गतिम् ।  
कषायवर्जिताः शान्ता मदाश्रयपरायणाः ॥६८॥
विमुच्यन्ते गुणक्लेशैः प्रयान्ति परमां गतिम् ।  
भगवन्तमजं विष्णुं दिव्यं नारायणं प्रभुम् ॥६ ९॥
ज्ञात्वाऽऽत्मस्थं हरिं मां च शुद्धस्नेहसमन्विताः ।  
भावतृप्ता हि मां यान्ति निवर्तन्ते न तेऽक्षराः ॥2.227.७०॥
मां वा मे साधुपुरुषान् मदंशान् संश्रयन्ति ये ।  
प्राप्य ते परमं धाम मोदन्तेऽक्षरमव्ययम् ॥७ १ ॥
तृष्णाबद्धं जगत् सर्वं चक्रवत् परिवर्तते ।  
तृष्णातन्तुर्येन दग्धस्तस्य मद्धाममार्गणम् ॥७२॥
सूच्या सूत्रं यथावस्त्रे संसारयति वायकः ।  
तद्वत् संसारसूत्रं हि तृष्णासूच्या प्रसार्यते ॥७३॥
तस्माद् विमुक्तः पुरुषो मे भक्त्या याति मामपि ।  
तं स्नेहेन विमानेन नयामि धाम मामकम् ॥७४॥
इत्युपादिश्य भगवान् विरराम क्षणं ततः ।  
राधिके प्रददौ मन्त्रं नूत्नेभ्यः श्रीहरिः स्वयम् ॥७५॥
सभासमाप्तिमकरोत् सन्ध्यावन्दनमाचरत् ।  
रात्रौ च भोजनं चक्रुः सर्वेऽध्वरे समागताः ॥७६॥
महीमानेषु सर्वत्र रञ्जनान्यभवन्निशि ।  
श्रीहरिः शयनं प्राप ब्रह्मप्रियादिसेवितः ॥७७॥
मखार्थिमहीमानानां शिविरेषु नटादयः ।  
चक्रू रात्रौ नाट्यमग्र्यं पूर्वावतारबोधकम् ॥७८॥
मल्लाश्चक्रुर्मल्लयुद्धं बहुयुक्तिसमन्वितम् ।  
गायकानां गायनानि गान्धर्वमण्डपेऽभवन् ॥७९॥
कुत्रचित्तु विदुषां वै कथाऽऽख्यानानि चाऽऽभवन् ।  
सूतमागधबन्दीनां चारणानां च शास्त्रिणाम् ॥2.227.८०॥
काव्यानि चैतिहासानि मण्डपे त्वभवन्निशि ।  
कुत्रचिद् वारनारीणां नृत्यानि गीतिमन्ति च ॥८ १ ॥
राजन्यवर्गसंसत्सु भवन्ति स्म तदा निशि ।  
कुत्रचिद् देवतानां च देवीनां देवयोषिताम् ॥८२॥
ब्रह्मसरसामप्सरसां गीतिनृत्यानि चाभवन् ।  
कुत्रचिदीशसृष्टीनां महोत्सवा भवन्ति हि ॥८३ ॥
क्वचिद् दानवदैत्यानां मनोरञ्जनकानि च ।  
भवन्ति विविधास्तत्र क्रीडा उत्सवबोधिकाः ॥८४॥
प्रदर्शनानि लोकानां पशूनां पक्षिणां तथा ।  
योषितां च नराणां च देहिनामभवँस्तथा ॥८५॥
कुत्रचिद् वनवल्लीनां द्रुमाणां तृणपत्रिणाम् ।  
फलानां शिबिकानां च प्रदर्शनानि चाभवन् ॥८६॥
कुत्रचिच्छिल्पकार्याणां काष्ठोपलमृदां तथा ।  
कार्पासहीरकौशेयत्वगूर्णानां तदाऽभवन् ॥८७॥
एवं गजानामश्वानां गवां केसरिणां तथा ।  
शरभाणां गरुडानामुष्ट्राणां दर्शनानि च ॥८८॥
रेण्डीयानां च हंसानां शुकानां दर्शनानि च ।  
सैन्यानां च महिषीणां मृगाणां दर्शनानि च ॥८९॥
एवंविधानि नूत्नानि बहुदेशोद्भवानि च ।  
बहुलोकसमुत्थानि वस्तूनि यानि यानि च ॥2.227.९०॥
कलात्मकानि सर्वाणि हेतुमुख्यानि यानि च ।  
यन्त्रात्मकानि चान्यानि तत्राऽभवँस्तदा शुभे ॥९ १ ॥
गोयाजनभूमौ वै प्रदर्शितानि पालकैः ।  
एवं षष्ठीनिशा सर्वा महोत्साहसमन्विता ॥९२॥
व्यतीताऽर्धा ततो लोका निद्रायां सङ्गताः सुखाः ।  
सप्तम्यां प्रातरेवाऽथाऽवाद्यन्त तूर्यजातयः ॥९३॥
मङ्गलानि कीर्तनानि गीतयश्चाऽभवँस्तथा ।  
स्तावकानां स्तवनानि निनादा यन्त्रसम्भवाः ॥९४॥
वेदघोषाश्च विप्राणां सतां सद्भजनानि च ।  
योषितां श्रीबालकृष्णयशोयुक्ताश्च गीतयः ॥९५॥
देवीनां देवतादिव्यकथाख्यानप्रगीतयः ।  
ईश्वरीणां शेषवार्तागीतिकाश्च तदाऽभवन् ॥९६॥
निद्राशून्या अपि रात्रौ भूरीतिं परिगृह्य च ।  
मौनं शान्तिं च निवृत्तिं प्राप्ताश्चासन्निशाह्वये ॥९७॥
प्रातश्चैवं तु विविधैर्माङ्गलिकश्रवादिभिः ।  
स्वस्था भूत्वा कृतस्नाना कृताह्निकास्तदाऽभवन् ॥९८॥
राधिके श्रीहरिः स्नातः कृताह्निकः कृतार्चनः ।  
पितरौ च निजौ कृष्णो ववन्दे पादयोः पतन् ॥९९॥
राजाद्याश्च कृतकार्या हरिं पूजयितुं तदा ।  
समाययुर्महासौधे श्रीनिवासालये शुभे ॥2.227.१० ०॥
पुपूजुः श्रीहरिं प्रीत्या पादोदकानि वै पपुः ।  
आरार्त्रिकं प्रचक्रुश्च राजन्याः सङ्गता गृहे ॥१० १॥
पुष्पाञ्जलिं प्रदत्वैव नत्वा चाशीर्वचोऽन्विताः ।  
कृतभाग्यास्तथा राज्ञ्यः पूजयित्वा तथैव तम् ॥१० २॥
आययुर्वै मण्डपं च यज्ञस्य भगवानपि ।  
ऋषयश्चाययुस्तत्र कर्मठा देवतास्तथा ॥१ ०३॥
राधिके सर्वहव्यानि समिधा मन्त्रदेवताः ।  
वह्नयः सर्व एवापि मण्डपे तत्र चाययुः ॥१०४॥
अथ प्रावर्तत कार्यं यज्ञीयं चादितः खलु ।  
यथापूर्वं क्रमलाभं सावधानतया मखे ॥१ ०५॥
इति श्रीलक्ष्मीनारायणीयसंहितायां द्वितीये त्रेतासन्ताने यज्ञभूमौ षष्ठ्यां सायं चोपदेशादि भोजनं शयनं सप्तम्यां प्रातर्यज्ञमण्डपागमनं चेत्यादिनिरूपणनामा सप्तविंश-  
त्यधिकद्विशततमोऽध्यायः ॥२२७ ॥
    
