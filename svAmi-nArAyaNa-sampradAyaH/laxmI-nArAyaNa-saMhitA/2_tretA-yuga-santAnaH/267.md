+++
title = "२६७"

+++
श्रीकृष्ण उवाच-  
अथ राधे ततस्तीर्थं नारीणां धर्मवर्धनम् ।  
गत्वाऽश्वपाटलो राजा पप्रच्छ लोमशं मुनिम् ॥१ ॥
अश्वपाटल उवाच-  
किमिदं शोभनं तीर्थं गुरो स्त्रीजातिमोक्षदम् ।  
धर्मदं बहुसामर्थ्यप्रदं वद कदाऽभवत् ॥२ ॥
श्रीलोमश उवाच-  
शृणु राजन् सतीतीर्थं पावनं परमाद्भुतम् ।  
सुराष्ट्रनृपतेः पत्नी वस्त्रापथनिवासिनी ॥३ ॥
पातिव्रत्यपरा चासीद् राणिकाख्या महासती ।  
रक्षाङ्गारकनामानं नृपं त्वीश्वरसन्निभम् ॥४ ॥
सेवते स्म सती कान्तं सर्वसेवाभिरुत्सुका ।  
स्वर्णपत्तननाम्न्येव नगरे नगरोत्तमे ॥५ ॥
कृतस्मराद्रिनिकटे स्वर्णलेखानदीतटे ।  
राजधान्यां सदुर्गायां सौवर्णं राजमन्दिरे ॥६ ॥
असूर्यम्पश्या प्रमदा सतीधर्मसमन्विता ।  
भजते स्म हरिं नित्यं दामोदरं हि वामनम् ॥७ ॥
राज्यमाता राणिका सा साध्वीव्रतं करोति वै ।  
अन्यो नरो न स्प्रष्टव्यः क्वापि स्वपतिमन्तरा ॥८ ॥
अन्यपुरुषवस्त्रं न स्प्रष्टव्यं नूतनं विना ।  
अन्यनरमुखं नैव द्रष्टव्यं स्वपतिं विना ॥९ ॥
गृहाद् बहिर्न गन्तव्यं क्वापि स्वपतिमन्तरा ।  
पत्युः सेवां सदा त्वेवं करोति स्वकरेण ह ॥2.267.१० ॥
भोजनं जलपानं च ताम्बूलं देहमर्दनम् ।  
सर्वं स्वमेव रणिका सम्पादयत्यतन्द्रिता ॥११ ॥
नित्यं दामोदरं कृष्णं पूजयत्यपि वामनम् ।  
पत्रं पुष्पं फलं तोयं चान्नं निवेद्य विष्णवे ॥१ २॥
दत्वाऽतिथये महते साधवे धेनवे तथा ।  
पतये भृत्यवर्गाय ततश्चाश्नाति सा सती ॥१३ ॥
एवं धर्मपरा साऽऽस्ते शीलव्रतपरायणा ।  
यस्या गृहे सदाऽऽयाति श्रीदेवी या भवेश्वरी ॥१४॥
महालक्ष्मीः सखीरूपा पूजा गृह्णाति तत्कृताम् ।  
एवं वै वर्तमानायाः कोमलाङ्ग्या निशान्तके ॥१५॥
निद्रायां स्वप्नसृष्टौ वै म्लेच्छानां दर्शनं ह्यभूत् ।  
सैन्यं राज्यं ग्रहीतुं वै समायातं समन्ततः ॥१६ ॥
राजा रक्षाङ्गारकोऽपि युद्धार्थं निर्ददौ ततः ।  
मृतो युद्धे पतिश्चैव त्वनिष्टं दर्शनं ह्यभूत् ॥१७॥
तूर्णमुत्थाय शयनात् सती पतिं जगाद ह ।  
अद्य स्वप्नं मया नाथाऽनिष्टं दुष्टं विनाशकृत् ॥१८ ॥
ततोऽहं श्रीमहालक्ष्मीं पूजयामि भवेश्वरीम् ।  
व्याघ्रेश्वरीं पूजयामि विघ्नराजं नमामि च ॥१ ९॥
इत्याशां सङ्गृहीत्वैव तूर्णं स्नात्वा पुपूज ताः ।  
देवताश्च नमस्कृत्य प्रार्थयद् रक्षणं प्रति ॥2.267.२० ॥
अमङ्गलविनाशार्थं विघ्नराजात्पुनः पुनः ।  
प्रार्थयद् राणिकादेवी ददौ दानानि वै तथा ॥२१ ॥
कारयामास च ततो ग्रहशान्तिं द्विजादिभिः ।  
अथ प्रसन्ना प्रत्यक्षा महालक्ष्मीर्भवेश्वरी ॥२२॥
जगादैनां राज्यविघ्नं भविता म्लेच्छजातिभिः ।  
युद्धं चापि भवेदत्र सैन्ययोश्च द्वयोरपि ॥२३ ॥
राजा रक्षाङ्गारकश्च मा सम्प्रयातु योधने ।  
दुर्गाद् बहिर्न वै यातु तदा ते विजयोऽस्ति वै ॥२४॥
शत्रवश्च विनक्ष्यन्ति दुर्गाद् बहिः समन्ततः ।  
दुर्गमध्ये विजयस्ते दुर्गाद्बहिः पराजयः ॥२५ ॥
इत्युक्ता सा सती राज्ञेऽकथयत् सर्वमेव तत् ।  
राजाऽपि सावधानश्च वर्ततेस्म निजालये ॥२६॥
तावन्म्लेच्छाः पश्चभागात् सैन्ययुक्ताः समाययुः ।  
अयुताऽयुतसङ्ख्याकाः सशस्त्रा गजवाहनाः ॥२७॥
अश्ववाहा रथस्थाश्च दुर्गद्वाराणि चाभितः ।  
निरुद्ध्य द्वारबन्धं च रचयित्वाऽभवन् स्थिराः ॥२८॥
दृप्ता वै राजपुरुषाः सैन्यैश्च नगरान्तरे ।  
द्वाराण्यावृत्त्य च तथा प्रतितस्थुः सशस्त्रकाः ॥२९॥
शत्रवो बहवश्चाभिभागेभ्यो यन्त्रगोलकान् ।  
जेतुं च नगरं दुर्गे चिक्षिपुर्बहुनाशकान् ॥2.267.३ ०॥
बहुभिर्दिवसैश्चापि प्रवेष्टुं नैव शेकिरे ।  
तदा भेदं समुपायं चक्रुस्ते म्लेच्छपुङ्गवाः ॥३१ ॥
धनानि स्वर्णरूप्याणि दत्वा वाण्याऽपि खर्वटान् ।  
गुप्तं पुरप्रवेशस्य मार्गं विज्ञाय भेदकात् ॥३२॥
दुर्गं विभिद्य तद्द्वारे प्रविश्य म्लेच्छजातयः ।  
युयुधुश्च प्रजह्रुश्च राजसौधालयं ययुः ॥३ ३॥
राजसैन्यानि तु तदा युयुधुः प्राणदानतः ।  
हता म्त्ठेच्छा हि बहवो हताश्च राजसैनिकाः ॥३४॥
सेनानां पतयश्चापि हता वै शस्त्रघाततः ।  
यदा स्वभवनं प्राप्तं सैन्यं म्लेच्छजनाभिधम् ॥३५ ॥
तदा राजा स्वरक्षार्थं योद्धं ह्यवातरन्मृधे ।  
अथ प्रजाऽपि सबला म्लेच्छानमारयद् बहून् ॥३६ ॥
क्षत्रियाणां महासैन्यं रक्षाङ्गारसमायुतम्  
युयुधे तु महाम्लेच्छान् मारयामास जीवतः ॥३७॥
अन्ये प्रदुद्रुवुश्चापि नगरस्यैव मध्यतः ।  
दुर्गं त्यक्त्वा दुद्रुवुश्च बहिर्म्लेच्छः समन्ततः ॥३८॥
राजा रणप्रमत्तो वै विस्मृत्य स्वसतीवचः ।  
दुर्गाद् बहिर्ययौ योद्धुं हन्तुं म्लेच्छान् पलायितान् ॥३ ९॥
ते परावृत्त्य युयुधुः प्राणदानेन वै तदा ।  
शस्त्राघातैश्च रक्षाङ्गारकं जघ्नुः समन्ततः ॥2.267.४०॥
राजा ममार भूमौ च प्राणान् निपतितो जहौ ।  
राणिका निजसौधे वै देवपूजां करोति च ॥४१ ॥
रक्षार्थं निजकान्तस्य तावद् ददर्श पादयोः ।  
चिह्ने रक्ते चाक्षते च यथारेखे ह्युभे भुवि ॥४२ ॥
पृथ्व्यां कुङ्कुमपादौ स्वौ दृष्ट्वा सती भयं गता ।  
हा नाथेति समुच्चार्य सतीसत्यं व्यलोकयत् ॥४३ ॥
सती सत्यारूढभावा व्यजायत क्षणान्तरे ।  
दिव्यदृष्ट्या स्वकान्तस्य दृष्ट्वा सूक्ष्मां तनुं तदा ॥४४॥
समागतां गृहे नैजे तां गृहीत्वा द्रुतं बिलात्॥
विनिर्गत्य स्वभवनात् पराजयप्रधर्षिता ॥४५॥
पुंवेषेण सती साध्वी ह्यपासरद्धि तत्स्थलात् ।  
बहिर्गत्वा महोष्ट्रं च प्राप्य भाग्यवशाद्धि सा ॥४६॥
गुप्तां द्रुमसृतिं गत्वा निर्ययौ भयभूमितः ।  
राज्यं त्यक्त्वा दुःखभोक्त्री ययावश्वसरः प्रति ॥४७॥
दिनैकेनैव सम्प्राप्ता सरसश्चोत्तरे तटे ।  
सरस्तीरे चावरुह्य सस्नौ रुरोद चान्तरे ॥४८ ॥
जलाञ्जलिं ददौ तत्र कान्ताय सहगाय च ।  
सूक्ष्मरूपाय च ततः कृष्णनारायणं प्रभुम् ॥४९॥
स्मृत्वा नत्वा चार्थयित्वा तस्थौ तटे स्थिराशया ।  
अनादिश्रीकृष्णनारायणस्य सन्निधाविह ॥2.267.५० ॥
देहानलं समुत्पाद्य प्रयाम्येव दिवं शुभम् ।  
एवं निश्चित्य वै सायं शीलव्रतपरायणा ॥५ १ ॥
सतीं सत्यं प्रतुष्टाव तदा कृष्णनरायणम् ।  
'सत्याः सत्यं नित्यसत्यं नारायणं नमाम्यहम् ॥५२ ॥
ओं नमो ब्रह्मसवित्रे सत्यानाथाय ते नमः ।  
पातिव्रत्यस्वरूपाय पञ्चाग्नये च ते नमः ॥५३ ॥
त्रेताऽग्नये बीजस्वरूपाय च ते नमः ।  
गर्भरूपाय बाल्याय युवरूपाय ते नमः ॥५४॥
कान्तायै चापि कान्ताय सवंशाय च ते नमः ।  
युगलाय स्थविराय त्र्यात्मकाय च ते नमः ॥५५॥
नमो भगवते कृष्ण भगवत्यै च ते नमः ।  
शीलरूपाय धर्माय धर्मलाभाय च ते नमः ॥५६॥
नमश्चितास्वरूपाय पतिरूपाय ते नमः ।  
नमः पान्थस्य सार्थायाऽतिवाहिकायै ते नमः ॥५७ ॥
नमः सूर्याय मेघाय विद्युते शशिने नमः ।  
नमो दिवास्वरूपाय निशारूपाय ते नमः ॥५८॥
अयनद्वयरूपाय नमो युगप्रवर्तिने ।  
नमो दिवाय सत्याय नमो वैकुण्ठवासिने ॥५९ ॥
सतीनां पतये कृष्ण सतीलोकेशिने नमः ।  
नमो गोलोककान्ताय नमोऽक्षरनिवासिने ॥2.267.६० ॥
नमो मुक्तप्रपूज्याय सतां च पतये नमः ।  
मुक्तेश्वरेशाय ब्रह्मप्रियेश ते नमः ॥६ १ ॥
नमो माणिक्यमुक्तानां रमायाः पतये नमः ।  
पद्मावतीसतीलक्ष्मीराधाश्रीपतये नमः ॥६२ ॥
सर्वशाय परेशाय नमः श्रीपरमात्मने ।  
लक्ष्मीशाय नमः श्रीपुरुषोत्तमाय ते नमः ॥६३ ॥
अनादिश्रीकृष्णनारायणाय स्वामिने नमः ।  
अन्तर्यामिस्वरूपाय सयुजे ते नमोनमः ॥६४॥
गोपालनन्दनायेश कम्भराजाय ते नमः ।  
अश्वपट्टस्य चन्द्राय मायासूर्याय ते नमः ॥६५॥
स्मृद्धिदाय विरागाय सर्वहर्त्रे च ते नमः ।  
एषाऽहङ्गृहसञ्ज्ञाऽस्मि गृहं सत्यं भवान्मम ॥६६॥
रक्षाङ्गारकनामा त्वं त्वत्परा गीश्च यावती ।  
त्वां सहायं परं प्राप्य जुहोम्येनां गृहाण माम् ॥६७॥
विदित्वा चाऽविदित्वाऽपि सर्वं जुह्वति चान्ततः ।  
उभयेन विधानाऽत्र होमो भवामि वै त्वयि ॥६८॥
त्वं यज्ञस्त्वं यज्ञकुण्डे चाहवनीयरूपवान् ।  
गार्हपत्यस्वरूपस्त्वं चावसथ्यस्वरूपवान् ॥६९॥
यज्ञकुण्डाग्निरेवाऽसि सर्वकुण्डाग्निरेव च ।  
नय मां सत्यधर्मेण सतीलोके कृपां कुरु ॥2.267.७०॥
सतीधर्मो हि नारीणां जगदुद्धारकारकः ।  
सती दाक्षी पुरा जाता वह्निना त्वदहद् वपुः ॥७ १॥
रेणुका च सती जाता शबरी चापि वै पुरा ।  
कृतधर्माश्रिता नार्यः सतीत्वमुपयान्ति च ॥७२॥
तथाऽहं श्रीहरे कृष्ण सतीत्वमुपयामि च ।  
इत्येवं भूपते सा तु कोमलाङ्गी हि राणिका ॥७३ ॥
चितामारुह्य यावच्चेन्धितुं वह्निं समिच्छति ।  
तावच्छ्रीलोमशो देवश्चेशानश्च सुरादयः ॥७४॥
अनादिश्रीकृष्णनारायणो लक्ष्मीश्च गोचराः ।  
अभवन् सन्निधौ तत्र सती नेमे समन्ततः ॥७५॥
सती त्वं जयमाप्नुहि सतीलोकं प्रगच्छसि ।  
पत्या समं सुखं भुङ्क्ष्व यावत् स्वर्गं प्रविद्यते ॥७६॥
इत्युक्त्वा प्रददुराशीर्वादान् पुष्णाणि चन्दनम् ।  
सन्ती विष्णुं नमस्कृत्वा सस्मार च पुनः पतिम् ॥७७॥
स्थूलदेहात्मकं तावत् शङ्करस्य गणस्तदा ।  
नन्दी गत्वाऽऽनयच्छ्रीघ्रं रक्षाङ्गारशवं च खे ॥७८॥
ददौ चितायां सत्यै तत् सापि हृष्टाऽमिलत्तनुम् ।  
आश्लिष्यत् विधिना प्रेतं पश्यतां द्युसदां तथा ॥७९॥
मनुष्याणां पश्यतां साऽनलमौत्पादयत् पदात् ।  
कृष्णकृष्णेति कृष्णेति राधाकृष्णेति सा जगौ ॥2.267.८ ०॥
गोपीनाथ सतीकान्त रमानाथ विलोकय ।  
इत्युक्त्वा च चितायां साऽस्वपत् शवेन लम्बिका ॥८ १॥
तावद् वह्निर्नाऽस्पृशत्तां पादे एव प्रकाशते ।  
तावत्तत्र हरिः कृष्णो राधाकृष्णो बभूव ह ॥८२॥
मुरल्या सहितश्चास्ते दर्शनं प्रददन् प्रभुः ।  
स्वहस्तेन जलं सर्पिः पुष्पाणि च तिलानि च ॥८३ ॥
चन्दनं प्रददौ तत्र चितायां भगवान् स्वयम् ।  
आत्मानौ द्वौ सतीकान्तौ दिव्यरूपौ बभूवतुः ॥८४॥
निर्ययतुः शवदेशात् तस्थतुश्चाम्बरे क्षणम् ।  
विमानं चागतं स्वर्गाद् दिव्यं सूर्यनिभं तदा ॥८५॥
निषेदतुश्च तौ तत्राऽपश्यतां शवदाहनम् ।  
अग्निर्ददाह देहौद्वौ नत्वा तौ परमेश्वरान् ॥८६॥
सतीलोकं ययतुश्च तत्र कल्पायुषौ च तौ ।  
स्थित्वा यास्यत एवाऽस्याऽक्षरं धाम परात्मनाः ॥८७॥
देवाश्चात्र सतीतीर्थं कृत्वा नारायणगृहम् ।  
गत्वा सम्पूज्य च श्रीमदनादि श्रीनरायणम् ॥८८॥
ययुर्निजं दिव्यलोकं कृष्णश्चान्तरधीयत ।  
शम्भोर्गणाश्चिताभस्म जले चिक्षिपुरेव तु ॥८९॥
राणिकातीर्थमेवाऽपि रक्षाङ्गारकतीर्थकम् ।  
समभूत् तत्परं ख्यातं स्त्रीणां सतीत्वबोधकम् ॥2.267.९०॥
सतीधर्माऽवनकर्तृ पापतापप्रणाशकम् ।  
अत्र राजन् स्नानदानाज्जलपानाद्विशेषतः ॥९१ ॥
सतीपूजाकरणाच्च सतीलोकफलं व्रजेत् ।  
या नारी विधवा चात्र पतिं स्मृत्वाऽऽप्लविष्यते ॥९२॥
सा तत्पुण्येन कान्तं वै सतीलोके हि नेष्यति ।  
या कन्या जलपानं च स्नानं वात्र करिष्यति ॥९३॥
सतीत्वं वै समासाद्य पतिं लब्ध्वा सुखप्रदम् ।  
पूर्णायुष्यं प्रभुक्त्वाऽत्र सतीलोकान् गमिष्यति ॥९४॥
सौभाग्ययुक्ता प्रमदा स्नानदानादिना त्विह ।  
पातिव्रत्यफलं लब्ध्वा सतीलोकान् गमिष्यति ॥९५॥
वृद्धापि स्नानमात्रेण शतैककुलमुक्तिदा ।  
नरोऽपि स्नानमात्रेण सत्यधर्मपरायणः ॥९६ ॥
गतां मृतां प्रियां प्राप्य स्वर्गलोकं प्रयास्यति ।  
एतादृशं सतीतीर्थं नारीणां पावनं त्विदम् ॥९७॥
राज्ञ्याद्याश्चात्र कुर्वन्तु स्नानं दानं जलाञ्जलिम् ।  
यथा च देवगङ्गायां सतीतीर्थं महत्तमम् ॥९८॥
यथा रेवापगायां च रेणुकातीर्थमित्यपि ।  
तथाऽत्र राणिकातीर्थं त्रैलोक्यां पावनोत्तमम् ॥९९॥
कृते युगे समारब्धे जातं पुरातनं नृप ।  
इप्युक्तोऽश्वपाटलश्च तत्स्त्रियो दासिका अपि ॥2.267.१० ०॥
राधिके सरसो वारौ सस्नुः सतीस्थले जले ।  
ते तर्पणं प्रचक्रुश्च दत्वा दानानि वै ततः ॥१० १॥
राजाद्याः प्रययुश्चाग्रे तीर्थं परं हि पावनम् ।  
लोमशेन च सहितास्तीर्थमाहात्म्यवेदिनः ॥१ ०२॥
इति श्रीलक्ष्मीनारायणीयसंहितायां द्वितीये त्रेतासन्ताने सौराष्ट्रे स्वर्णपत्तने म्लेच्छैः रक्षाङ्गारकनृपे हते तत्पत्नीराणिकासत्याः कुङ्कुमवाप्यामागत्याऽश्वपट्टसरस्तटे  
सतीभवनं सतीतीर्थं चेत्यादिनिरूपणनामा सप्तषष्ट्यधिकद्विशततमोऽध्यायः ॥२६७ ॥
    
