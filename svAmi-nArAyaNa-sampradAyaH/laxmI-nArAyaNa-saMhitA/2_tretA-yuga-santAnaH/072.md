+++
title = "०७२"

+++
श्रीकृष्ण उवाच-  
निबोध राधिके! चैतद् विज्ञानं परमाद्भुतम् ।  
ब्रह्मचारी गृहस्थश्च वानप्रस्थो यतिस्तथा ॥१ ॥
आश्रमाः क्रमसम्पन्नाः कारणादन्यथाऽपि ते ।  
उत्पन्नज्ञानविज्ञानी वैराग्यं परमं गतः ॥२ ॥
प्रव्रजेद् ब्रह्मचर्यात्तु गृहस्थाद्वा यथोचितम् ।  
दारानाहृत्य विधिवद् यजेच्च विविधैर्मखैः ॥३ ॥
धर्मेणोत्पादयेत् पुत्रान् वैराग्ये सति सन्न्यसेत् ।  
अथ वैराग्यवेगेन स्थातुं नोत्सहते गृहे ॥४ ॥
वानप्रस्थो भवेत् पूर्वं पश्चात् सन्यासमाश्रयेत् ।  
अतिवैराग्यवेगस्तु सन्यासमेव चाश्रयेत् ॥५ ॥
वानप्रस्थाश्रमं गत्वा यद्वा सन्यासमित्यपि ।  
पुनर्न गृहमागच्छेत् न विशेद् दारसङ्गमे ॥६ ॥
सर्वेषामेव वैराग्यं सन्यासे तु विधीयते ।  
अविरक्तस्तु सन्यासात् पतत्येन न संशयः ॥७ ॥
एकाश्रमेऽथवा सम्यग् वर्तेताऽऽमरणान्तिकम् ।  
तद्धर्मिज्ञानिभक्तस्तु सोऽमृतत्वाय कल्पते ॥८ ॥
धर्मार्थं दत्तसर्वस्वो ब्रह्मविद्यः प्रशान्तिमान् ।  
ज्ञानविज्ञानसम्पन्नो ब्रह्मभूयाय कल्पते ॥९ ॥
ब्रह्मण्यर्पय्य कर्माणि कामसङ्गादिवर्जितः ।  
प्रसन्नाऽरक्तमनसा कुर्वाणो याति तत्पदम् ॥2.72.१ ०॥
ब्रह्मणा दीयते देयं ब्रह्मैव दीयते हि तत् ।  
दीयते ब्रह्मणे दानं ब्रह्मार्पणमिदं परम् ॥११ ॥
नाऽहं कर्ता सर्वमेतद् ब्रह्मैव कुरुते तथा ।  
एतद् ब्रह्मार्पणं कर्म ब्रह्मणि परिधीयते ॥१२॥
पृणोतु श्रीकृष्णनारायणस्वामी स्वकर्मणा ।  
एवं मत्वा क्रियते तद् ब्रह्मार्पणमिदं परम् ॥१३ ॥
फलानां चापि सन्यासं प्रकुर्यात्परमेश्वरे ।  
एवं फलप्रदानं च ब्रह्मार्पणमनुत्तमम् ॥१४॥
कार्यमित्येव यत्कर्म नियतं सङ्गवर्जितम् ।  
क्रियते विदुषा कर्म तद्भवेदपि मोक्षदम् ॥१५॥
कर्मणां फलसन्न्यासो यदि ब्रह्मणि नेयते ।  
तदा फलेन बध्येत मोक्षरोधो भवेत्ततः ॥१६॥
अर्पणात् क्षीयते पापं पुण्यं वा मोक्षबोधकम् ।  
ऐहिकं पौर्विकं वापि मनःप्रसन्नता भवेत् ॥१७॥
आत्मवित्त्वं भवेच्चापि ब्रह्मविज्जायते ततः ।  
कर्मणा सहिताज् ज्ञानात् सम्यग् योगोऽभिजायते ॥१८॥
योगात् श्रीमत्कृष्णनारायणसान्निध्यमीयते ।  
तस्मात् सर्वप्रयत्नेन यत्र तत्राश्रमे रतः ॥१ ९॥
कर्माणीश्वरतुष्ट्यर्थं कुर्यान्नैष्कर्म्यमाप्नुयात् ।  
सम्प्राप्य ब्रह्मविज्ञानं नैष्कर्म्यं तत्प्रसादतः ॥2.72.२०॥
निजात्मात्मपरब्रह्मानन्दे मग्नो जितेन्द्रियः ।  
एकाकी निर्ममः शान्तो जीवन्नपि समुक्तवत् ॥२१ ॥
वीक्षते परमात्मानं परब्रह्म परेश्वरम् ।  
नित्यानन्दी निरुपाधिः श्रीहरौ लीनतां व्रजेत्॥२२॥
तस्मात् सेवेत च राधे नैष्कर्म्ये त्वर्पणात्मकम् ।  
तृप्तये परमेशस्य तेन यायात् परं पदम् ॥२३॥
एवं कृता तु या निष्ठा सिद्धिं ददाति शाश्वतीम् ।  
न त्वेतां समतिक्रम्य सिद्धिं विन्दति मानवः ॥२४॥
एवं सर्वं ज्यामघोऽपि विचार्य चात्मनो हितम् ।  
उक्त्वा पत्न्यै समस्तं तु विज्ञानं ज्ञानपूर्वकम् ॥२५ ॥
कृत्वा ज्ञानेन च निजां कान्तां तु ब्रह्मरूपिणीम् ।  
दत्वा राज्यं स्वानुजाय श्रीमघाय हरिप्रियः ॥२६ ॥
ज्यामघः स्त्रीसहितश्च पित्रोः पादौ प्रणम्य च ।  
भ्रातरं च समाश्लिष्य क्षेममावेद्य सर्वतः ॥२७॥
प्रजाशीर्वादमादाय साभ्रमतीनदीतटे ।  
आश्रमे तु सतां नित्यं सत्सङ्गं प्रचकार ह ॥२८॥
भ्रात्रा स्वनामसहितं तच्छ्रीनगरं ख्यापितम् ।  
ज्यामघस्तु ततो यज्ञं वैष्णवं परमं शुभम् ॥२९॥
कारयामास स्वभ्रातृद्वारा साभ्रमतीतटे ।  
तद्भक्त्या होमसमये श्रीयुतः श्रीनरायणः ॥2.72.३ ०॥
मूर्तिमाँस्तत्र चायातो यज्ञमण्डपमच्युतः ।  
वह्निः स्वयं मूर्तिमाँश्च ब्रह्मा शम्भुस्तथाऽऽगताः ॥३ १॥
देवता बुभुजर्हव्यं ज्यामघेन समर्पितम् ।  
श्रीः प्रसन्ना च तं प्राह तव भक्त्या जनार्दनः ॥३२॥
प्रसन्नो मां तव राज्ये स्थातुं चाज्ञां करोति हि ।  
नाहमेकाकिनी वासं करिष्ये प्रत्तने तव ॥३३॥
यज्ञतृप्ताऽस्मि सञ्जाता साकं मत्पतिना सुरैः ।  
कारयाऽत्राऽऽलयं रम्यं यत्र वसामि नित्यदा ॥३४॥
श्रुत्वा च ज्यामघो भ्रात्रा सह मुमोद भक्तराट् ।  
एवमुक्त्वा पुनः प्राह याहि कुङ्कुमवापिकाम् ॥३५॥
अश्वपट्टसरःक्षेत्रं तत्र वसामि नित्यदा ।  
अनादिश्रीकृष्णनारायणसेवापरायणा ॥३६॥
दम्पत्योस्तत्र तु पुनः सेवया दास्ययुक्तया ।  
दर्शनं मे स्वामिनश्च भविष्यति न संशयः ॥३७॥
इत्युक्त्वा च तिरोरास सदेवा सनरायणा ।  
यज्ञः समाप्तिमगमन्नगरे श्रीर्व्यवर्धत ॥३८॥
श्रीमघं पितरौ नत्वा ज्यामघो दत्तदक्षिणः ।  
साभ्रमत्यां नौकया च सपत्नीको विनिर्ययौ ॥३ ९॥
श्रीमघः कारयामास मन्दिरं सप्तभूमिकम् ।  
मेघस्पर्शं सशिखरं नारायणाख्यघट्टके ॥2.72.४०॥
तत्र लक्ष्मीयुतो नारायणो वैदिककर्मभिः ।  
प्रतिष्ठापित एवादौ राज्ञाऽस्मै वाटिकाऽर्पिता ॥४१ ॥
पूजानैवेद्यशृङ्गारोत्सवाश्चापि नियोजिताः ।  
एवं भेजे श्रीमघोऽपि श्रीमत्कृष्णनरायणम् ॥४२॥
लक्षवर्षं तु तद्राज्यं भुक्त्वा धाम परं ययौ ।  
ज्यामघोऽपि नदीमार्गादाययौ स्तम्भवारिधिम् ॥४३॥
ततः श्रीगोपनाथं च कृत्वा तीर्थं ततः परम् ।  
नावं विसृज्य यानेन ययौ कुङ्कुमवापिकाम् ॥४४॥
अश्वपट्टसरो दृष्ट्वा वीक्ष्य श्रीलोमशाश्रमम् ।  
भूमिकां दिव्यशोभाढ्यां वीक्ष्याऽऽनन्दं परं ययौ ॥४५॥
दृष्ट्वा श्रीमत्कृष्णनारायणप्रासादमुच्छ्रितम् ।  
व्योमचुम्बिशिखराणि ध्वजान् वीक्ष्य सगद्गदः ॥४६ ॥
दण्डवत् प्रणनामादौ प्रदक्षिणं चकार तम् ।  
तावत् तत्र समायातो विप्रो बालस्वरूपवान् ॥४७॥
रमणीयः श्रीनिवासः सर्वसौन्दर्यभाजनम् ।  
पद्मपत्रायतनेत्रः सूक्ष्मचक्रान्विताऽङ्गुलिः ॥४८॥
वक्षोधृतोज्ज्वलमणिस्तेजःपरिधिशोभितः ।  
स्वागतं प्रचकाराऽसौ तीर्थस्थलानि दर्शयन् ॥४९॥
निनाय मन्दिरे यत्र श्रीकान्तः संविराजते ।  
अनादिश्रीकृष्णनारायणं गजासनस्थितम् ॥2.72.५०॥
दर्शयामास विप्रः स तत्र चान्तरधीयत ।  
ज्यामघस्तस्य राज्ञी च परमाश्चर्यमागतौ ॥५ १॥
साक्षान्मानवनाट्यस्य दर्शनं प्राप्य तत्परम् ।  
बालकृष्णस्य च तत्र दर्शनं प्राप्य वै पुनः ॥५२॥
द्वयोरैक्यं स्वरूपे च स्वभावे गुणवर्तने ।  
मूर्तेरपीति विज्ञायाऽमन्यतां च कृतार्थकौ ॥५३ ॥
अहो भाग्यमहो भाग्यं ज्यामघस्य च तत्स्त्रियाः ।  
साक्षाद् विप्रबटुरूपो बालकृष्णोऽभवत्तदा ॥५४॥
आनिनाय गृहं नैजं बालकृष्णे तिरोऽभवत् ।  
अनेकजन्मपुण्यानां सेवया तत्प्रसन्नता ॥५५॥
जायते येन भगवान् स्वयं स्वगृहमाययौ ।  
ततो गोपालकृष्णं च मातरं कम्भरासतीम् ॥५६॥
भगवन्तं च सन्तोषां ददृशतुस्ततः परम् ।  
शुकं दृष्ट्वा वल्लभं च दृष्ट्वा वै सुरमण्डलम् ॥५७॥
मुमुदतुस्तावत्यर्थं पुपूजतू परमेश्वरम् ।  
चन्दनाक्षतकुङ्कुमोशीरगुलालवारिभिः ॥५८॥
पुष्पतुलसीकल्हारपुण्डरीकसुकेसरैः ।  
हारभूषाम्बरद्रव्यैः पूजयामासतुर्हि तौ ॥५९॥
उपदाः स्वर्णपात्रादि न्यधातां पुरतस्तदा ।  
मिष्टपक्वान्नपात्रादि ताम्बूलकं जलादिकम् ॥2.72.६ ०॥
ददतुस्तौ श्रीहरये मात्रे च जनकाय च ।  
आरार्त्रिकं चक्रतुश्च दण्डवच्च नमस्कृतिम् ॥६ १ ॥
बालकृष्णस्तु पप्रच्छागमने क्षेममित्यपि ।  
कुशलं च प्रवासेऽप्यपीडां सुखागमं तथा ॥६२॥
तत आतिथ्यकार्यार्थं निनाय दम्पती हरिः ।  
भोजनं कारयामास जलं ताम्बूलकादिकम् ॥६३॥
निवासार्थं स्वतन्त्रं च सौधं हरिः समार्पयत् ।  
दम्पतीभ्यां दासदासीर्ददौ वस्तूनि सर्वशः ॥६४॥
विशश्रामाथ राजाऽसौ सायं त्वश्वसरोवरम् ।  
स्नातुं प्रययौ विधिना स्नात्वा सन्ध्यां चकार ह ॥६५॥
अश्वपट्टसरसश्च तीर्थकोट्यन्वितस्य च ।  
अष्टोत्तरशतवर्तियुक्तं नीराजनं व्यधात् ॥६६॥
जलं पीत्वा निजं सौधं समाययौ च सानुगः ।  
रात्रिं निनाय सुखतः प्रातःस्नानोत्तरं नृपः ॥६७॥
पूजयित्वा स्वामिनं श्रीबालकृष्णं श्रियः पतिम् ।  
आरार्त्रिकादिकं कृत्वा ददौ दानानि सर्वशः ॥६८॥
स्वर्णभूषाम्बरद्रव्यमुक्तामणीन् ददौ बहून् ।  
भोजयामास तीर्थस्थान् विप्रान् ऋषीन् सुकन्यकाः ॥६९॥
सर्वेषां चापि देवानां तीर्थयात्रां चकार ह ।  
अश्वपट्टसरःप्रदक्षिणं कृत्वा गृहं ययौ ॥2.72.७०॥
धन्यो वै गुन्द्रको वृक्षो धन्या तिन्तिडिका शुभा ।  
धन्यो दाडिमवृक्षश्च धन्यौ जम्बुद्वयद्रुमौ ॥७१॥
धन्या सा बदरी यत्र भगवान् संविराजते ।  
धन्या सा कुङ्कुमवापी तीर्थोत्तमोत्तमोत्तमा ॥७२॥
धन्योऽहं ज्यामघश्चापि धन्या धनालसा प्रिया ।  
येषामनादिदेवश्रीकृष्णनारायणाश्रये ॥७३ ॥
वासो वै विद्यते ते तु ब्रह्मलोके वसन्ति हि ।  
एवं चिन्तयमानं तं राज्ञी प्राह त्वरान्विता ॥७४॥
मन्दिरं श्रीदर्शितं तत् कारयाऽत्र महत्तमम् ।  
यत्र नारायणो देवः सदा नः पूज्यतां व्रजेत् ॥७५॥
श्रुत्वा राजा मन्दिरं च कीदृग् विशालमुच्छ्रितम् ।  
कारयितव्यमेवेत्यचिन्तयत् क्षणमात्रकम् ॥७६ ॥
तावत्तेजः परं श्रेष्ठं श्वेतं ददर्श चायतम् ।  
तत्र ददर्श शिखरं चैकं विशालमन्तरे ॥७७॥
तत्र मध्ये शुभां मूर्तिं कृष्णनारायणात्मिकाम् ।  
वामे राधां श्रियं लक्ष्मीं पारवतीं प्रभां तथा ॥७८॥
माणिकीं चेति पत्नीस्ता ददर्श दिव्यदर्शनाः ।  
दक्षे पितरं जननीं सन्तोषां भगिनीं तथा ॥७९॥
भगवन्तं शुकं चापि वल्लभं हरिबान्धवान् ।  
ददर्श मण्डलं चैतत् स्वं राज्ञीं प्रददर्श च ॥2.72.८० ॥
सेवायां चेति तत्सर्वं ततश्चान्तरधीयत ।  
राजा शिल्पिवरं तत्र चाहूयाऽकथयत्तदा ॥८१ ॥
शिल्पिवर्यश्चित्रपटं चकार तद्यथोदितम् ।  
ततो वै मन्दिरं रम्यं चाश्वपट्टस्य पश्चिमे ॥८२॥
कारयामास सम्पूर्णं प्रतिष्ठां विधिनाऽपि च ।  
त्रयोदशप्रतिमानां कारयामास भूसुरैः ॥८३ ॥
स्वसौधं कारयामास समाहूय च लोमशम् ।  
दीक्षां जग्राह च साङ्ख्ययोगधर्मान्वितां शुभाम् ॥८४॥
निजसौधे मन्दिरे तं श्रीमत्कृष्णनरायणम् ।  
भेजे भक्त्या सपत्नीकश्चोत्तमो वैष्णवो महान् ॥८५॥
पूर्वजन्मस्वभावान् स क्षपयामास भक्तितः ।  
व्रतेन तपसा नित्यं ध्यानेन दास्यभावतः ॥८६॥
महाभागवतो भूत्वा सर्वं चकार भावतः ।  
चतुर्विंशतितत्त्वानि हर्यर्थं प्रचकार सः ॥८७॥
नृपः श्रीकृष्णदेवाय चार्पयामास चेतनम् ।  
सत्त्वं श्रीकृष्णदेवस्य प्रकाशने न्ययोजयत् ॥८८॥
रजस्तस्य प्रवृत्त्यर्थं यथा तुष्टो भवेद्धरिः ।  
तमो भूतौ प्रलयार्थं न्ययुङ्क्त श्रीहरेस्तदा ॥८९॥
महत्तत्त्वं बुद्धिरूपं तन्निर्णये न्ययोजयत् ।  
चित्तं तु चिन्तने चाहं तस्याऽभिमाननेऽकरोत् ॥2.72.९०॥
मनस्तु मनने तस्य श्रोत्रं कथाश्रवे हरेः ।  
त्वगस्य स्पर्शनेऽरक्षत् चक्षुस्तद्दर्शनेऽकरोत् ॥९ १॥
रसना तत्प्रसादस्य स्वादे जिह्वाऽस्य कीर्तने ।  
नासा तत्पुष्पसौगन्ध्ये वागस्य गुणवर्णने ॥९२॥
हस्तौ दास्ये च कैङ्कर्ये सेवायां सर्वदाऽकरोत् ।  
पादौ तमभिगमने प्रादक्षिण्येऽकरोत्तथा ॥९३ ॥
पाद्यं चासनबन्धेऽस्य लिङ्गमानन्दनेऽस्य च ।  
बलं तद्भारवहने कलास्तत्सेवनेऽकरोत् ॥९४॥
दैहिकं सर्वमेवाऽयं श्रीकृष्णाय समार्पयत् ।  
राज्ञी चापि तथा सर्वं बालकृष्णाय चार्पयत् ॥९५॥
तन्मात्राणि विषयाँश्च शुभं चाशुभमित्यपि ।  
सर्वं ददौ तु हरये स्वयं प्राघूर्णिकाऽभवत् ॥९६ ॥
क्रिया सर्वा वर्ष्मणस्तु श्रीकृष्णाय तथाऽऽर्पयत् ।  
पूजनं स्मरतां तस्य वन्दनं स्तवनं सदा ॥९७॥
पादसम्मर्दनं विष्णोरर्चनं दास्यमित्यपि ।  
सख्यं केलिर्नर्मवाक्यं हसनं हास्यमित्यपि ॥९८॥
कीर्तनं चार्पणं सर्वं श्रीमत्कृष्णेऽकरोत् सदा ।  
राज्ञी चापि महाभागवती भक्ता बभूव ह ॥९९॥
मार्जनं लेपनं पक्वनैवेद्यकरणं तथा ।  
जलाहरणमेवापि वस्त्राणां क्षालनादिकम् ॥2.72.१० ०॥
पात्राणां मञ्जनं चापि पुष्पानयनमित्यपि ।  
मालिकाग्रथनं चापि तुलस्यानयनं तथा ॥१०१ ॥
वायोरान्दोलनं चापि दोलाऽऽन्दोलनमित्यपि ।  
सर्वं चकार हस्ताभ्यां शय्यास्तरणमित्यपि ॥१ ०२॥
पादसंवाहनं कृष्णनारायणस्य सर्वदा ।  
किङ्करीव विदधाति सर्वाऽऽर्पणं तदाऽकरोत् ॥१ ०३॥
एवं संसेवमानौ तौ दिव्यपुण्याश्रितौ शुभौ ।  
प्रक्षीणकल्मषौ जातौ बालकृष्णाभ्यनुग्रहात् ॥१ ०४॥
लोमशेन प्रापितो च मन्त्रं श्रीवैष्णवं परम् ।  
'ओं नमः श्रीकृष्णनारायणाय पतये नमः' ॥१ ०५॥
लब्ध्वा मन्त्रं पूजयित्वा हरिं चाषाढशुक्लके ।  
एकादश्यां रव्युदये ध्यानमग्नौ स्थिरौ क्षणम् ॥१ ०६॥
अभवतां तदा दिव्यं विमानं त्वक्षराच्छुभम् ।  
सपार्षदं समायातं कोटिसूर्यसमप्रभम् ॥१ ०७॥
देहौ त्यक्त्वा ज्यामघश्च धनालसा विमानके ।  
पार्षदानामाज्ञया चारोहतां दिव्यवर्ष्मणौ ॥१०८॥
ययौ विमानं त्वरितं चाऽक्षरं परमं पदम् ।  
जयशब्दाश्चाऽभवँश्च श्रीनारायणमन्दिरे ॥१ ०९॥
इत्येवं राधिके तौ तु भक्त्या मोक्षमवापतुः ।  
पाठको वाचकः श्रोताऽप्यस्य मोक्षपदं व्रजेत् ॥2.72.११ ०॥
इति श्रीलक्ष्मीनारायणीयसंहितायां द्वितीये त्रेतासन्ताने ज्यामघराज्ञस्तत्पत्न्या धनालसायाः कुङ्कुमवाप्यां त्वात्मनिवेदितभक्त्या मोक्षणमितिनिरूपणनामा  
द्वासप्ततितमोऽध्यायः ॥७२ ॥
    
