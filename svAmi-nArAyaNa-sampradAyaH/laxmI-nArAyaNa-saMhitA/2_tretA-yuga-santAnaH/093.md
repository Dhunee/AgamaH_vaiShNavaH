+++
title = "०९३"

+++
श्रीकृष्ण उवाच-  
राधिके श्रीवासुदेवस्त्वाह सङ्कर्षणादिकान् ।  
अनादिश्रीकृष्णनारायणस्य परमात्मनः ॥१ ॥
स्थितिस्थापकशक्त्याख्यः कालः पुत्रो लयङ्करः ।  
हरते सर्वमेवैषो मायावैषम्यमित्यपि ॥२ ॥
क्षोभं करोति चैवैषस्तदा माया प्रमाथिनी ।  
प्रसूते विषमावस्थां महापूरुषयोगतः ॥३ ॥
माया कालः पूरुषश्च परमेश्वरशक्तयः ।  
ताभ्यः सर्वमिदं जातं तस्मात्ता ब्रह्मरूपिकाः ॥४ ॥
तज्जातं ब्रह्मरूपं च जगत् सर्वं तु तत्तनु ।  
तत्र सर्वत्र एवाऽस्याक्षरस्य ब्रह्मणः खलु ॥५ ॥
पाणिपादाक्षिश्रवणाननमस्तकनाभयः ।  
अतः सर्वं समावृत्य तिष्ठत्यक्षरमेव तत् ॥६ ॥
सर्वेन्द्रियगुणाभासं दिव्येन्द्रियसमन्वितम् ।  
सर्वाधारं महानन्दं प्रमाणातीतगोचरम् ॥७ ॥
सर्वोपमानरहितं सर्वावासं परामृतम् ।  
अभिन्नं भिन्नसंस्थानं शाश्वतं ध्रुवमक्षरम् ॥८ ॥
निर्गुणं परमं ज्योतिर्निर्विकल्पमसीमकम् ।  
स आत्मा सर्वभूतानां स बाह्याभ्यन्तरः स्थितः ॥९ ॥
तत्रास्ते सर्वगः शान्तस्तदात्मा परमेश्वरः ।  
तेन व्याप्तमिदं विश्वं जीवेशमुक्तवासितम् ॥2.93.१ ०॥
तस्येच्छयाऽप्यहं जातो वासुदेवः परेश्वर ।  
मत्तो यूयं मूर्तयश्च त्रय एव जपोषलाः ॥११ ॥
ततो भूमा महाविष्णुस्ततो विराट् च विश्वसृट् ।  
ततो महर्षयो देवा जगत्स्थावरजङ्गमम् ॥१२॥
जगन्माता महामाया तस्येच्छा मूलरूपिणी ।  
अमृताख्या दोषकर्त्री पारगा पूरिका तथा ॥१३॥
महदाद्यं विशेषान्तं सम्प्रसूतेऽखिलं जगत् ।  
सा या प्रकृतिरिष्टैव कान्तावन्मोहिनी प्रिया ॥१४॥
मोहापन्नस्तु पुरुषः स आत्मा जीव ईश्वरः ।  
अहङ्कारकृतमैत्र्यो महत्तत्त्वातिबान्धवः ॥१५॥
मानसे कृतविश्वासो जन्मलाभाय कल्पते ।  
प्रकृतौ नास्ति यस्येष्टं मोहस्तस्य न विद्यते ॥१६॥
अहङ्कारे न वै मैत्री महत्तत्वे न बन्धुता ।  
मानसे न च विश्वासो मोक्षलाभाय कल्पते ॥१७॥
तस्यैतेऽनुकूलभावे वर्तन्ते ह्युपकारिणः ।  
माया कालश्च पुरुषस्त एतेऽप्युपकारिणः ॥१८॥
प्रापयन्त्यक्षरं दिव्यं यस्येष्टः परमेश्वरः ।  
अनादिश्रीकृष्णनारायणः परमधामगः ॥१९॥
तद्योगात्त्वस्य जायन्ते भक्तस्य दिव्यविग्रहाः ।  
ज्ञानेच्छाकृतयश्चापि सुखदुःखादिभावनाः ॥2.93.२०॥
धर्माधर्मादिकोशाश्च मनोऽहम्बुद्धिवेदनाः ।  
जायन्ते दिव्यरूपाश्च सत्त्वं रजश्च कल्मषम् ॥२१॥
तन्मात्राणीन्द्रियवर्गः षट्कोशा भूतपञ्चकम् ।  
तद्विकारास्तथा सर्वे जायन्ते दिव्यघट्टनाः ॥२२॥
तत्क्रियास्तद्व्यवहारश्चेष्टा वर्तनमित्यपि ।  
सर्वं दिव्यं मोक्षदं च जायते ब्रह्मनिर्गुणम् ॥२३॥
कालो नात्र प्रभुर्यो वै सृजते हरते प्रजाः ।  
सर्वे कालस्य वशगाः कालो भक्तस्य वै वशे ॥२४॥
भक्तेऽक्षरं त्वक्षरे च सर्वज्ञः स्वामिवल्लभः ।  
सर्वज्ञान्न परः कश्चित् तं भजित्वा प्रमुच्यते ॥२५॥
नित्यं नास्तीति जगति किञ्चित् स्थावरजङ्गमम् ।  
ऋते श्रीपरमात्मानं श्रीकृष्णं पुरुषोत्तमम् ॥२६॥
नाऽयं तपोभिर्विविधैर्न दानेन न चेज्यया ।  
शक्यो वै देहिभिर्ज्ञातुं विना भक्तिं पराश्रयाम् ॥२७॥
श्रीहरिं सर्वभूतानामन्तस्तिष्ठति सर्वतः ।  
तं सर्वसाक्षिणं लोका न जानन्ति परेश्वराः ॥२८॥
यस्मिन्नन्तः सर्वमिदं यश्च सर्वान्तरे स्थितः ।  
सोऽयं धाता विधाता च कालोऽग्निर्विश्वतोमुखः ॥२९॥
न तं पश्यन्ति मुनयो राजसाः पितृदेवताः ।  
ब्रह्मा विराट् तथा भूमा ये चान्ये तत्परेऽपि च ॥2.93.३०॥
यथाकथञ्चित् तन्नाथं जानाम्यर्थं ततोऽवरम् ।  
मुक्ता नान्तं नाऽक्षरं च तदाऽन्येषां तु का कथा ॥३१॥
नित्यं तद्विग्रहे व्याप्ता नैव जानाति माणिकी ।  
तदाऽन्यासां तु शक्तीनां का कथाऽस्य विजानने ॥३२॥
गृणन्ति सततं वेदा तमेकं परमेश्वरम् ।  
यजन्ति विविधैर्यज्ञैर्ब्राह्मणा वेदपारगाः ॥३३॥
ध्यायन्ति योगनिष्ठाश्च यतन्ते पारमीक्षितुम् ।  
विनाऽनुग्रहमेवाऽस्य नैव पश्यन्ति काष्ठया ॥३४॥
स एव सर्वहविषां भोक्ता चापि फलप्रदः ।  
सर्वदेवतनुः सोऽयं सर्वात्मा श्रेयसां पदम् ॥३५॥
तं तत्कृपया पश्यन्ति विद्वांसः सन्त एव तु ।  
तेषां सन्निहितः सोऽयं ये तं नित्यमुपासते ॥३६॥
तेभ्यो ददाति तत्स्थानमानन्दं परमं पदम् ।  
उत्तमा मध्यमाश्चापि निकृष्टाः पापयोनयः ॥३७॥
तस्य भक्त्या प्रमुच्यन्ते तेनैव सङ्गता यदा।  
तद्भक्ता न विनश्यन्ति निम्नं यान्ति न वै पदम् ॥३८॥
तन्मार्गस्थास्तस्य योगं कारयन्ति हि साधवः ।  
यो वै निन्दति तान् मूढो बालकृष्णं स निन्दति ॥३९॥
यस्तान् पूजयते भक्त्या स तं पूजयति प्रभुम् ।  
पत्रं पुष्पं फलं तोयं भोजनं चाम्बरं द्रवम् ॥2.93.४०॥
तस्मै ददाति यो भक्त्या स स्यात् तस्य प्रियः सदा ।  
स पूर्वं भक्तवर्गस्य दुःखनाशार्थमेव हि ॥४१॥
शक्तिं प्रकाशयामास राधिकां निजवामतः ।  
तयाऽर्थितः स वै कृष्णो बभूवाऽक्षरधामनि ॥४२॥
गोलोके न्यवसत् तस्या भक्तिग्रहणहेतवे ।  
स पूर्वं भक्तवर्गस्य सम्पद्दानार्थमेव तु ॥४३॥
शक्तिं प्रकाशयामास श्रीलक्ष्मीं निजवक्षसः ।  
तथाऽर्थितः स वैकुण्ठे नारायणो बभूव ह ॥४४॥
स पूर्वरचनार्थं वै सृष्टिं सस्मार पूर्ववत्॥
शक्तिं प्रकाशयामास जघनात् प्रकृतिं पराम् ॥४५॥
तयाऽर्थितः स भगवान्नव्याकृतेऽक्षराश्रये ।  
वासुदेवोऽहमभवं प्रकृतेश्चेतनाप्रदः ॥४६ ॥
तेनाऽर्थिता महासृष्टिर्जनिस्थैर्यान्तधर्मिणी ।  
तन्मूर्त्यात्मकमद्देहाद्भवन्तस्त्रय एव च ॥४७॥
अनिरुद्धश्च प्रद्युम्नः सङ्कर्षणोऽतिवैभवाः ।  
प्राविर्भूता गुणकार्यकराः श्रीपरमेश्वराः ॥४८॥
तेनाऽर्थितस्ततो न्यायः स भूमा तद्धृदुद्भवः ।  
ईश्वराणां न्यायकर्ताऽमृते धाम्नि विराजते ॥४९ ॥
तेनाऽर्थितस्ततो मायाविकारोऽङ्कुरकारणम् ।  
मुक्तस्तस्य भ्रकुटेस्तु समुत्पन्नः स पूरुषः ॥2.93.५ ०॥
प्रकृतेः पुरुषः सोऽयं रमते मायया तदा ।  
तस्माज्जातं च युगलं बुद्ध्या महत्समाख्यया ॥५१ ॥
सेवितश्च पुमान् तस्याः कान्तो रमणरञ्जनः ।  
प्रधानपुरुषौ देहो हरेः ख्यातावुभौ सदा ॥५२॥
तत्त्वं ताभ्यामहङ्गर्वाभिधानं समजायत ।  
महाविष्णुः स वै जातः सृष्ट्यर्थं श्रीनिषेवितः ॥५३ ॥
तस्माज्जातो विराडाख्यस्ततो देवा हरादयः ।  
तेभ्यः पितृप्रणाल्या वै वेदानप्रापयद्धरिः ॥५४॥
स एव परमे धाम्नि राजमानः परेश्वरः ।  
तपोऽर्थं कल्पयामास नरनारायणं तनूम् ॥५५ ॥
जीवलोकस्य शान्त्यर्थं दुःखनाशार्थमित्यपि ।  
आसुराणां प्रशान्त्यर्थं लक्ष्मीशः क्षीरसागरे ॥५६॥
श्वेधाम्नि रमाकान्तो विराजतेंऽशमात्रतः ।  
योगिनां च सतां साध्वीयोषितां परमो गुरुः ॥५७॥
धार्मिकाणां स गोप्ता च निहन्ता वेदविद्विषाम् ।  
मायिकानां च मायाया निहन्ता स परेश्वरः ॥५८॥
सा माया च परा शक्तिर्यदा विद्येति गीयते ।  
सा माया चाऽपरा शक्तिर्यदाऽविद्या हि सा मता ॥५९॥
नाशयेत् स च तां मायां मोक्षप्रदो हि माधवः ।  
श्रीकृष्णः सर्वशक्तीनां प्रवर्तको निवर्तकः ॥2.93.६०॥
आधारभूतः सर्वासां निधानममृतस्य च ।  
एका शक्तिः केशवस्याऽक्षरं ब्रह्म च धाम यत् ॥६१ ॥
अन्या शक्तिर्विपुला या संस्थापयति वै जगत् ।  
तत्रान्तर्यामिता तस्य चापरा शक्तिरेव सा ॥६२॥
ज्ञानभक्तिप्रपक्षाभ्यां समाराधयति प्रभुम् ।  
स याति वै हरेर्धाम व्यतिक्रम्य तु किल्बिषम् ॥६३॥
सर्वाः शक्तीर्व्यतिक्रम्य मां प्रयाति मदिष्टकृत् ।  
ममोपासनया केचिद् भवन्त्यपि नरायणाः ॥६४॥
मम भावैः सम्भृताश्च तारयन्ति च देहिनः ।  
केचिद् भवन्ति लोकेशा विष्णवस्तत्कृपावशात् ॥६५॥
केचित् हरादयश्चापि केचिद् ब्रह्मादिकेश्वराः ।  
तेषु सर्वेषु भगवान् प्रेरकश्च निवर्तकः ॥६६॥
सोऽयं ब्रह्मविदां ब्रह्मा स्वयम्भूर्विश्वतोमुखः ।  
मायाविनामयं देवः पुराणो हरिरव्ययः ॥६७॥
योगिनामस्त्ययं शम्भुः स्त्रीणां देवी गिरीन्द्रजा ।  
आदित्यानामयं विष्णुर्वसूनामस्ति पावकः ॥६८॥
रुद्राणां शङ्करश्चायं गरुडः पततामयम् ।  
ऐरावतो गजेन्द्राणां रामः शस्त्रभृतामयम् ॥६९॥
ऋषीणां च वशिष्ठोऽयं देवानां च शतक्रतुः ।  
शिल्पिनां विश्वकर्माऽयं प्रह्लादः सुरविद्विषाम् ॥2.93.७०॥
मुनीनामप्ययं व्यासो गणानां च विनायकः ।  
वीराणां वीरभद्रोऽयं सिद्धानां कपिलो मुनिः ॥७१॥
पर्वतानामयं मेरुर्नक्षत्राणां तु चन्द्रमाः ।  
वज्रं प्रहरणानां च व्रतानां सत्यमेव सः ॥७२॥
अनन्तो भोगिनां सोऽयं सेनानीनां च पावकिः ।  
आश्रमाणां गृहस्थः स युगानां सत्यमेव सः ॥७३॥
कुबेरः सर्वयक्षाणां निर्वृतिः सर्वरक्षसाम् ।  
प्रजापतीनां दक्षश्च मृगेन्द्राणां मृगाधिपः ॥७४॥
वेदानां सामवेदश्च जप्यानां प्रणवस्त्वयम् ।  
सूक्तानां पौरुषं सूक्तं मनुर्नीतिमतां हि सः ॥७५॥
विद्यानामात्मविद्या सः तत्त्वानां चेतनो हि सः ।  
गतीनां मुक्तिरेवाऽयं बन्धनानां तु वासना ॥७६॥
पत्नीव्रतो द्विजानां तु सतीनां कम्भरा सती ।  
सम्पदां च महालक्ष्मीरूपः सः पुरुषोत्तमः ॥७७॥
एवं वै भावयेत्तत्र तत्र कृष्णनरायणम् ।  
तेन नारायणः स्वामी तत्र फलति सर्वथा ॥७८॥
स च मूर्तिस्वरूपोऽस्ति सर्वलोकेषु चानुजाः ।  
तथैवाचार्यरूपोऽस्ति गुरुः श्रीपरमेश्वरः ॥७९॥
साधुरूपः स एवाऽस्ति दिव्यदेहः स पावनः ।  
पितृरूपः स एवाऽस्ति मातृरूपोऽपि माधवः ॥2.93.८०॥
सतीरूपः पतिरूपः स एवाऽस्ति नरोत्तमः ।  
अष्टावेते हि गुरवस्तारका दिव्यभाविताः ॥८१॥
तेषां प्रत्युपकारो हि न कथञ्चन विद्यते ।  
तेषां नित्यं प्रियं कुर्यात् कर्मणा मनसा गिरा ॥८२॥
त एवैतेऽनादिश्रीमत्कृष्णनारायणात्मकाः ।  
मत्वैवं ये भजन्ते तान् यान्ति ते परमां गतिम् ॥८३॥
सोऽयं साक्षात्परब्रहाऽनादिश्रीपुरुषोत्तमः ।  
सर्वावतारशास्ता च कृष्णनारायणः प्रभुः ॥८४॥
भगवाँश्चाऽक्षरातीतश्चान्तर्यामीश्वरेश्वरः ।  
बालरूपः कम्भराश्रीगृहे चास्तेऽवतीर्य च ॥८५॥
श्रीमद्गोपालबालः सः लोमशाश्रमसन्निधौ ।  
प्रासादे कानके चास्तेऽक्षरक्षेत्रेऽश्वसारसे ॥८६॥
तीर्थे कुङ्कुमवाप्याख्ये भूतले दिव्यविग्रहे ।  
वर्तते मानवे रूपे ब्रह्मप्रियाभिसेवितः ॥८७॥
कृपया जीवमोक्षार्थं ब्रह्माण्डरक्षणाय च ।  
वर्तते मानवे रूपे मानवर्ज्योऽपि माधवः ॥८८॥
ब्रह्मविष्णुमहेशानाम् भवतामंशरूपिणाम् ।  
दृन्दृश्यो वर्तते भाग्याद् यो नाऽस्मद्दृक्प्रगोचरः ॥८९॥
इत्युक्त्वा विररामाऽसौ वासुदेवः प्रभुः क्षणम् ।  
दध्युश्चित्ते त्रयस्तेऽपि दिव्यमानवमच्युतम् ॥2.93.९०॥
इति श्रीलक्ष्मीनारायणीयसंहितायां द्वितीये त्रेतासन्ताने वासुदेवगीतायां प्रभोः प्राप्तिसाधनविभूतीनां निरूपणनामा त्रिनवतितमोऽध्यायः ॥९३ ॥
    
