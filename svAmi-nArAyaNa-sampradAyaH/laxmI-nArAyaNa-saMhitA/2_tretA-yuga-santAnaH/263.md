+++
title = "२६३"

+++
श्रीकृष्ण उवाच-  
शृणु त्वं राधिके चान्यं तीर्थं वै लोमशोदितम् ।  
सूर्यनारायणस्यैव सर्वकुष्ठविनाशनम् ॥१ ॥
रामतीर्थं परं कृत्वा ययौ त्वग्रेऽश्वपाटलः ।  
तीर्थं सरस्तटे रम्यं सूर्यभासुरसज्जलम् ॥२ ॥
सूर्यवद् यत्र दृश्यन्ते शुक्तयोऽपि सुभासुराः ।  
किरणानि विमुञ्चन्ति जालान्तरस्थिता अपि ॥३ ॥
जलं देदीप्यमानं तद्विलोक्य त्वश्वपाट्टलः ।  
पप्रच्छ लोमशं देवं महाश्चर्यभरस्तदा ॥४ ॥
अश्वपाटल उवाच-  
गुरो तीर्थमिदं सर्वतीर्थेभ्यो द्योतनाऽऽश्रयम् ।  
कथं कस्मात् कदा त्वेवं जातं वै सूर्यवर्चुलम् ॥५ ॥
जलान्यपि प्रकाशन्ते सूर्यगर्भाणि वै यथा ।  
किन्नाम किङ्गुणं किंसत्फलं तत् कथय प्रभो ॥६ ॥
श्रीलोमश उवाच-  
शृणु राजन् महाश्चर्यं यदत्र समभूत् पुरा ।  
स्तम्भपुरे पुरा त्वासीत् कायस्थो लेखकर्मकृत् ॥७ ॥
भजते स प्रभुं नित्यं राजकर्मचरोऽभवत् ।  
न्यायकार्ये सहायो वै लेखकोऽभूत् सुबुद्धिमान् ॥८ ॥
दारिद्र्यदोषछन्नश्च लक्ष्मीतृष्णातिचञ्चलः ।  
येन केन प्रकारेण द्रव्यं साध्यं धनादिकम् ॥९ ॥
लेखने शब्दमालानां पूर्वापरविछित्तया ।  
अर्थस्याऽपि भवेद् यत्राऽनर्थोऽपि लाभहानिदः ॥2.263.१ ०॥
तथा शब्दान् लेखगुप्तान् कृत्वा तु लेखपत्रके ।  
यो ददाति धनं तस्मै लुञ्चारूपं तदर्थिकाम् ॥११ ॥
लाभलिपिं विलिख्यैव ददात्येव जयप्रदाम् ।  
द्व्यर्थरूपां सङ्करार्थां पदच्छेदे नवार्थिकाम् ॥१ २॥
एवं लोभेन बहूनां न्यायाऽन्यायविलेखनात् ।  
पापभारेण जातोऽयं गलत्कुष्ठी करद्वये ॥१ ३॥
ऊर्जव्रतो हि नाम्ना स कायस्थो हस्तरोगवान् ।  
लेखकार्यं ततस्त्यक्त्वा तीर्थार्थं गोपनाथकम् ॥१४॥
कृष्णलीलामयं तीर्थं त्वाययौ स्नातवाँस्ततः ।  
गुप्तप्रयागकं क्षेत्रं ददौ पापनिवारकम् ॥१५॥
स्नातस्तत्र ततो मूलद्वारिकां प्रययौ हि सः ।  
ततो ययौ सोमनाथं प्राचीप्लक्षं ततो ययौ ॥१६॥
सरस्वत्यां कृतस्नानः प्लक्षमूलसमाश्रितः ।  
जजाप मनसा जापं कृष्णकृष्णोतिमाधव ॥१७॥
नारायणहरेराम जनार्दन जनावन ।  
कृपालो करुणासिन्धो रोगाद् रक्षय मां प्रभो ॥१८॥
कृतानां कर्मणं चात्र फलं तीव्रप्रयोगिणाम् ।  
जायते मन्दवेगानां कालान्तरे प्रजायते ॥१९॥
जन्मान्तरे च वा सर्वं भोक्तव्यं वा यमगृहे ।  
यत्र क्वापि गतं जन्तुं कृतं कर्म न मुञ्चति ॥2.263.२०॥
मया लेखे बहूनां वै सत्यादसत्यमुच्छ्रितम् ।  
असत्याद् सत्यरूपं तु कृत्वा चाऽकुशलं कृतम् ॥२१॥
तेन पापेन भगवन् कुष्ठोऽगलन् करद्वये ।  
अङ्गुलिषु प्रजातो मे तीर्थं पापविनाशनम् ॥२२॥
कृतं तथापि भगवन् रोगोऽयं न विलीयते ।  
तस्मादुद्धर देवेश कृपया मां कृपानिधे ॥२३ ॥
नैवं पुनः करिष्येऽत्र लोके दोषं कदाचन ।  
नमस्ते पापहर्त्रेऽत्र रोगहर्त्रे नमो नमः ॥२४॥
भक्तानां सुखकर्त्रेऽत्र तीर्थे गोप्त्रे नमोऽस्तु ते ।  
नमस्ते सर्वकर्णाय नमस्ते सर्वचक्षुषे ॥२५॥
नमस्ते सर्वविज्ञाय सर्वहृत्स्थाय ते नमः ।  
नमः कायस्थरूपाय नमो निकाययोजिने ॥२६॥
नमश्चादृश्यरूपाय शरणागतरक्षिणे ।  
इत्येवं प्रार्थयामास कायस्थो विमना इव ॥२७॥
प्लक्षाऽधो निषसादाऽपि निराशश्चिन्तयन् मृतिम् ।  
तावत्तत्र समायातः कश्चिद् विप्रो जटाधरः ॥२८॥
आराधयाऽर्कक्षेत्रं त्वं गत्वाऽन्तिकस्थितं त्विह ।  
अर्कवृक्षाश्रयो भूत्वा सूर्यमन्त्रान् सदा जप ॥२९॥
सूर्यनारायणो देवः कुष्ठं ते नाशयिष्यति ।  
सरस्वतीं नदीं स्नात्वा पीत्वा जलं च पावनम् ॥2.263.३०॥
'नमो ब्रह्मसवित्रे ते कुष्ठहर्त्रे नमो नमः' ।  
इत्येवं जप गत्वैव सूर्यक्षेत्रं शुभप्रदम् ॥३ १॥
इत्युक्तः स तु कायस्थो राजँस्ततोऽर्कतीर्थकम् ।  
विश्वकर्मकृतः सूर्यः शाणोल्लीढो यदा पुरा ॥३२॥
यत्र खण्डश्च पतितो यत्राऽर्कवृक्षतां रविः ।  
गतस्तत्र ययौ पृष्ट्वा तं जटाध्रं प्रणम्य च ॥३३॥
अर्कवृक्षवनं दृष्ट्वा तुतोषोर्जव्रतो हि सः ।  
श्वेतार्कान् व्योमरङ्गार्कान् स्थूलपुष्पकान् ॥३४॥
बहुदुग्धान् स्तम्बरूपान् वल्लीरूपान् बहून् द्रुमान् ।  
फलपुष्पदलाढ्यांश्च दृष्ट्वा तुतोष वै हि सः ॥३५॥
मार्गयामास बहुधा तीर्थस्थलं क्व वै भवेत् ।  
श्रेष्ठार्कसन्निधौ चाऽहं निषद्य प्रजपामि ह ॥३६॥
तावत्तेनाऽर्कमूलेऽ वै बहुशाखदलावृते ।  
बहुपुष्पाश्रये मूले शिखाचक्रं विलोकितम् ॥३७॥
तत्राऽस्य मानसं लग्नं कुटीतुल्येऽर्कसद्गृहे ।  
तच्छायायां चकाराऽयं वासं मूले जपन् मनुम् ॥३८॥
'नमो ब्रह्मसवित्रे ते कुष्ठहर्त्र नमो नमः' ।  
इत्येवं प्रजपँस्तत्र क्षुत्पिपासाकुलोऽपि सन् ॥३९॥
रात्रिं निर्गमयामास निद्रां लेभे न वै मनाक ।  
प्रातरुत्थाय पुष्पाणां मालां कृत्वा तृणे गुणे ॥2.263.४०॥
शिलाचक्राय सूर्यायाऽर्पयामास स भक्तितः ।  
जलं ददौ शिलायां च सीताफलं फलं ददौ ॥४१ ॥
तुलस्याः पत्रमेवाऽपि ददौ शिलास्वरूपिणे ।  
स्तुतिं नमस्कृतिं चक्रे ततः सीताफलं हि सः ॥४२॥
प्रसादं बुभुजे पश्चाज्जजाप सततं हि सः ।  
एवं मासे गते राजन् फलाहारपरायणे ॥४३॥
चक्रान् समुत्थितः कश्चिदज्ञानरूपसुन्दरः ।  
पुरुषः श्वेतवर्णश्च बहुरश्मिसमन्वितः ॥४४॥
सुवर्णकुण्डलकर्णः समुकुटः सचक्रकः ।  
समणिहारवक्षाश्च हिरण्यवर्ण उज्ज्वलः ॥४५॥
कटकाङ्गदबाहुश्च हसन् स्नेहसमाकुलः ।  
सौवर्णाम्बरसंराजत्कान्तिपरिधिमस्तकः ॥४६॥
शनैरागत्य चक्राद्वै दूरमूर्जव्रतं स्थितम् ।  
जगाद वद पुत्र त्वं किमिच्छसि च मा चिरम् ॥४७॥
ऊर्जव्रतस्तदोवाच देवदेव जगद्गुरो ।  
कुष्ठरोगप्रशान्तिं मे समिच्छामि दयां कुरु ॥४८॥
को भवान् भगवानास्ते सर्वतेजोऽन्वितस्त्विह ।  
मन्ये सूर्यः स्वयं नारायणो मे कृपयाऽद्भुतः ॥४९॥
प्रकाशमागतस्त्वत्र भक्तानुग्रहकारकः ।  
नमः सहस्ररूपाय नमः सहस्ररश्मये ॥2.263.५०॥
नमो भक्तकृपाकर्त्रे नमः सहस्रचक्षुषे ।  
नमो जगत्प्रकाशाय सर्वभूतप्रचक्षुषे ॥५१ ॥
परब्रह्मस्वरूपाय मोक्षदात्रे नमो नमः ।  
नमस्तेजोऽभिहन्त्रे च रोगहन्त्रे नमो नमः ॥५२॥
इत्युक्त्वा निपपाताऽसावूर्जव्रतोऽस्य पादयोः ।  
सूर्यस्तिरोऽभवत्तूर्णं दिव्यवाण्या जगाद ह ॥५३॥
ऊर्जव्रत स्वस्ति तेऽस्तु रोगनाशो भविष्यति ।  
अकृतनिष्कृतिस्त्वं वै न मां स्प्रष्टुमिहाऽर्हसि ॥५४॥
मन्मन्त्रलक्षजापेन प्रायश्चित्तं भवेत् तव ।  
तत्कुरु याहि चेतस्तु ह्यश्वपट्टसरोवरम् ॥५५॥
अनादिश्रीकृष्णनारायणाश्रयाऽक्षराभिधम् ।  
कुङ्कुमवापिकाक्षेत्रं पुरुषोत्तमसंश्रितम् ॥५६॥
तस्यैव सरसस्तीरे चोत्तरे शङ्कराश्रये ।  
अर्कवृक्षाश्रये स्थित्वा जपमन्त्रं ममोत्तमम् ॥५७॥
तव कुष्ठस्य वै नाशः शीघ्रं तत्र भविष्यति ।  
श्रुत्वैवं शारदां दिव्यां नेमे तां दिशमेव सः ॥५८॥
प्रसन्नश्चोर्जव्रतको ययौ श्रीबलिखातकम् ।  
ततो ययौ वामनस्य स्थलीं वस्त्रापथं ततः ॥५९॥
सुवर्णरक्षासलिले स्नात्वा नारायणे ह्रदे।  
इन्द्रेश्वरे महालक्ष्मीतीर्थे चक्रकतीर्थके ॥2.263.६०॥
शङ्खलादेविकां नत्वा तुरादेवीं प्रणम्य च ।  
व्याघ्रीं देवीं ततो नत्वा नत्वा श्रीखर्खरीं सतीम् ॥६१॥
राणिकां च ततो नत्वा ययौ कुङ्कुमवापिकाम् ।  
महालक्ष्मीं वापिकायास्तीरे स्थितां प्रणम्य च ॥६२॥
प्रणम्य नगरीं स्वर्णवर्णां नारायणालयम् ।  
प्रणम्याऽश्वसरो दृष्ट्वा ययावुत्तरगं तटम् ॥६३॥
शाङ्करं क्षेत्रपेशं च नत्वा पीत्वा जलं ततः ।  
मार्गयामास वै चार्कवृक्षं ददर्श सन्निधौ ॥६४॥
भिक्षां याचित्वैव भुक्त्वा फलमूलदलात्मिकाम् ।  
अर्कवृक्षतले तस्थौ क्षणं ध्यात्वा रविं प्रभुम् ॥६५॥
अर्कमूले स शुश्राव वाणीं त्वदृश्यरूपिणीम् ।  
स्वस्ति तेऽस्तु हि कायस्थ तिष्ठ जप रविं स्मर ॥६६॥
अनादिश्रीकृष्णनारायणं नित्यं प्रगे भज ।  
पूजयार्केश्वरं कृष्णं नारायणं सतां पतिम् ॥६७॥
अहं भजामि तं देवेश्वरेश्वरेश्वरेश्वरम् ।  
मया लब्धं ततः सर्वं तेज ऐश्वर्यमित्यपि ॥६८॥
सूर्योऽहं तव कल्याणं करिष्यामि हरिं भज ।  
लक्षजपोत्तरं हस्तौ स्नानमात्रेण सारसे ॥६९॥
जले पूर्णौ रोगहीनौ भविष्यतोऽर्कवैभवात् ।  
इत्याश्रुत्य गिरं चोर्जव्रतश्चक्रेऽर्कपादपे ॥2.263.७० ॥
मूलदेशे निवासं च वल्कलाद्यधिवासनम् ।  
अयाचितोत्कर्षवृत्त्या जीवयात्रां करोति च ॥७१ ॥
फलमूलदलाहारो जलाहारः क्वचित्तथा ।  
'नमो ब्रह्मसवित्रे ते कुष्ठहर्त्रे नमो नमः' ॥७२॥
जजापैनं महामन्त्रं सततं सूर्यमानसः ।  
नित्यं पञ्चसहस्राणि जपान् करोति भक्तराट् ॥७३ ॥
एकविंशे दिने लक्षजपेषु निर्वृत्तेषु च ।  
सोत्साहश्चोर्जव्रतकः स्मरन् सूर्यनरायणम् ॥७४॥
अश्वपट्टसरस्तीरे प्रातः स्नातुं ययौ द्रुतम् ।  
सस्नौ राजन्नत्र तीरे जलेऽवगाह्य वै मुहुः ॥७५॥
निमज्योन्मज्य च पुनः करौ पश्यति लेखकः ।  
नैव पश्यति नीरोगौ तदा स्नाति पुनः पुनः ॥७६॥
पुनः पश्यति हस्तौ च नोरोगौ नैव पश्यति ।  
एवं स्नात्वा श्रमं प्राप्य नीराशोऽयं व्यजायत ॥७७॥
जपे व्रते क्षतिं नैजां व्यतर्कयत लेखकः ।  
सस्मार शोकमासाद्य सूर्यनारायणं तदा ॥७८॥
व्योमवाणी जगादैनं भक्त व्रतं तवाऽत्र वै ।  
सम्पन्नं सर्वथा तत्र कर्तव्यं नाऽवशिष्यते ॥७९॥
अनादिश्रीकृष्णनारायणं मध्याह्नके क्षणे ।  
ध्यात्वा स्नास्यसि तूर्णं ते हस्तौ रोहिष्यतस्तदा ॥2.263.८०॥
गलत्कुष्ठेन नष्टा या अङ्गुल्यश्च करद्वयम् ।  
हस्ततलं समस्तं तत् सर्वं प्ररोहयिष्यति ॥८१॥
इत्युक्तश्चोर्जव्रतकः कायस्थोऽर्कस्थलीं ययौ ।  
मध्याह्ने च तथा सस्नौ यथोक्तस्मृतिपूर्वकम् ॥८२॥
अनादिश्रीकृष्णनारायणः सूर्यनरायणः ।  
द्वौ समानवयस्यौ वै भूत्वा बालस्वरूपिणौ ॥८३ ॥
सुन्दरौ मन्दहास्याऽऽस्यौ दिव्यकुण्डलधारिणौ ।  
रूपानुरूपावयवौ देवदेवादिपूजितौ ॥८४॥
आगत्य जलमध्यस्थं स्नान्तं कायस्थभक्तकम् ।  
कराभ्यां च करौ धृत्वोन्मज्ज्य निष्कास्य वै बहिः ॥८५॥
अस्थापयतां सरसस्तीरे पूर्णकराग्रजम् ।  
सूर्येण तु धृतो वामकरः पूर्णतमोऽभवत् ॥८६॥
हरिणा सन्धृतो दक्षः करः पूर्णतमोऽभवत् ।  
कायस्थः कृष्णवर्णोऽपि तेजसा तपसा तथा ॥८७॥
पुण्यैर्नारायणस्पर्शेः श्वेतरूपस्तदाऽभवत् ।  
यथा सूर्यो यथा कृष्णस्तत्तुल्यः स तदाऽभवत् ॥८८॥
तुल्यरूपाँस्त्रीन् पुरुषान् देववद्भासमन्वितान् ।  
जनास्तु ददृशुस्तत्र महाश्चर्यपरायणाः ॥८९॥
उभयोः श्रीमतोर्नारायणयोः पादयोस्तदा ।  
पूर्णकामः स भक्तो वै निपपात मुहुर्मुहुः ॥2.263.९०॥
तारितोऽहं कुष्ठरोगाद् भवरोगाच्च तारितः ।  
हस्तलाभे हरेकृष्ण यद्यहं तुष्टिमाप्नुयाम् ॥९ १ ॥
मिलितयोर्भवतोर्मे पुनमेलनमध्रुवम् ।  
तस्मात् त्यक्ष्ये न मिलितो पावितवन्तौ मां प्रभू ॥९२॥
ऊर्जव्रतः प्रधृत्वैव तयोश्चरणावेव ह ।  
जगाद न मया स्थेयं भूलोके क्लेशसागरे ॥९३॥
युवां नारायणौ कृष्णौ ह्युद्धारं कुरुतं मम ।  
सूर्यः प्राह च कायस्थ स्थित्वाऽत्र मम मन्दिरम् ॥९४॥
प्रकारय शुभं स्वल्पं प्रतिष्ठां मम कारय ।  
कुष्ठिनां स्नानतः पश्चान्मम दर्शनमात्रतः ॥९५॥
अनादिश्रीकृष्णनारायणस्य पूजनात्तथा ।  
रोगनाथस्तथा तीर्थयात्रा पूर्णा भवेदिह ॥९६॥
एवं कृत्वा ततस्त्वं वै संयाता रविमण्डलम् ।  
ततः सत्यप्रलोकं च सिद्धानां मण्डलं ततः ॥९७॥
ततो वैकुण्ठमेवापि ततोऽक्षरं गमिष्यसि ।  
इत्युक्त्वाऽन्तर्हितौ देवौ सूर्यः कृष्णनरायणः ॥९८॥
कायस्थो दिव्यदेहस्थः कारयामास मन्दिरम् ।  
सूर्यनारायणं चात्र प्रातिष्ठिपत् तथोचितम् ॥९९॥
द्वयोर्नारायणयोश्च तेजांस्यत्र जलान्तरे ।  
संव्याप्तान्यभवन् राजन् तदा काले समन्ततः ॥2.263.१० ०॥
मत्स्याश्च शुक्तयश्चापि मणयश्च जलानि च ।  
रजःकणास्तदा तेजोव्याप्ताः सूर्या इवाऽभवन् ॥१० १॥
तादृश्यः प्रकृतयस्तास्ततोऽद्याऽपि जलान्तरे ।  
ताभ्यो वै जायमानाश्च तेजोमय्यो हि शुक्तयः ॥१ ०२॥
मणयः कङ्कराश्चापि रजांसि जलजानि च ।  
तद्वंशास्तत्किरणैः संव्याप्ता भवन्ति सर्वदा ॥१०३ ॥
सूर्यनारायणश्चात्र जले शुक्तौ मणावपि ।  
मन्दिरेऽदृश्यरूपोऽपि वर्तते तेजसान्वितः ॥१ ०४॥
तत्तेजोऽयं सदा राजन् प्रसरत्येव सर्वतः ।  
सूर्यतीर्थं ततो जातं प्रत्यक्षं सूर्यवर्चुलम् ॥१ ०५॥
ऊर्जव्रतस्ततः कालान्तरे सूर्यरथं ययौ ।  
मुक्तिं जगाम भजनान्नारायणकृपावशात् ॥१ ०६॥
कुष्ठनाशकरं तीर्थं सूर्यप्रत्यक्षदर्शनम् ।  
सूर्यतेजोभिसंव्याप्तजलशुक्त्यादिशोभनम् ॥१ ०७॥
अर्कतीर्थं तथा चोर्जव्रततीर्थमिदं शुभम् ।  
कायस्थतीर्थकं चापि सर्वरोगविनाशकम् ॥१ ०८॥
इत्युक्तो राधिके राजा चक्रे तीर्थं विधानतः ।  
ददौ दानानि संस्नात्वा पुपूजाऽर्कं नरायणम् ॥१०९ ॥
ततश्चाग्रे ययौ तीर्थान्तरं राजा सलोमशः ।  
पठनाच्छ्रवणादस्याऽऽरोग्यं मुक्तिं व्रजेज्जनः ॥2.263.११ ०॥
इति श्रीलक्ष्मीनारायणीयसहितायां द्वितीये त्रेतासन्ताने गलत्कुष्ठिन ऊर्जव्रतकायस्थस्य सूर्योपासनया नीरोगित्वं मुक्तिश्च सूर्यतीर्थं चेत्यादिनिरूपणनामा त्रिषष्ठ्यधिक-  
द्विशततमोऽध्यायः ॥२६३ ॥
    
