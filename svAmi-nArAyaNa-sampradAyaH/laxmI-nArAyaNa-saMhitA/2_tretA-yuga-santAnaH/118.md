+++
title = "११८"

+++
श्रीकृष्ण उवाच-  
शृणु त्वं राधिके चाऽन्यं चमत्कारं हरेः शुभम् ।  
भक्तरक्षाकरं श्रेष्ठं पापतापप्रणाशनम् ॥१ ॥
सौराष्ट्रे जयनगरेऽभवत् सन्तारणो द्विजः ।  
वेदधर्मरतः सम्यक् पूजाविधानतत्परः ॥२ ॥
षट्कर्मनिरतः कथावाचने गुणकीर्तने ।  
कथायाः श्रवणे विष्णोः स्मरणे पादसेवने ॥३ ॥
अर्चने वन्दने दास्ये सख्ये चात्मनिवेदने ।  
महाभागवतश्चासीत् कृष्णपूजापरायणः ॥४ ॥
स्वयं द्विजः समुत्थाय प्रातर्नित्यं नदीतटम् ।  
गत्वा स्नात्येव भद्रायां कृत्वा सन्ध्यां च वन्दनम् ॥५ ॥
जलस्य कलशं मूर्घ्नि स्वयं नीत्वैव भावतः ।  
शालग्रामस्य वै पूजां स्वाऽऽहृतकुसुमादिभिः ॥६ ॥
स्वघृष्टचन्दनाद्यैश्च करोत्येव सदा द्विजः ।  
पूजायां जायमानायां तस्य पत्नी पतिव्रता ॥७ ॥
तरण्याख्या तु सामग्रीर्ददात्येव हि भावतः ।  
जलं पुष्पं फलं चापि वस्त्रं भूषां घृतादिकम् ॥८ ॥
पुत्री तस्य तरलिका कन्या कुमारिका सती ।  
शीघ्रं पूजासमयाद्वै पूर्वमुत्थाय नित्यदा ॥९ ॥
स्नात्वा नत्वा स्वपितरौ देवं नत्वाऽतिभावतः ।  
चुल्लिकां वह्नियुक्तां च विधाय त्वरिता सती ॥2.118.१० ॥
दुग्धपाकं पूरिकाश्च पक्त्वा नैवेद्यमुत्तमम् ।  
समर्पयति कृष्णाय विष्णवे चातिभक्तितः ॥११ ॥
द्वितीया कन्यका नाम्ना कुमुदा सर्वदा प्रगे ।  
गां निजां दोहयित्वैव क्षीरं ददाति चार्चने ॥१२॥
दुग्धसारादिकं कृत्वा नित्यं ददाति चार्चने।  
पुत्रस्तस्य विनोदश्च देवपुष्पद्रुमाश्रये ॥१३ ॥
जलसेचनकार्यादि करोत्येव तु सेवनम् ।  
पात्राणां मञ्जनं धूपं दीपं जलार्पणादिकम् ॥१४॥
करोति सर्वदा पार्श्वे पितुः स्थित्वा यथास्थलम् ।  
द्वितीयस्तस्य पुत्रोऽपि वसन्तर्षिश्च वैष्णवः ॥१7८१॥
वायुदानं व्यजनेन करोति पूजनादिषु ।  
मक्षिकाद्रावणं चापि शर्करातुलसीदलम् ॥१६॥
फलान्यपि ददात्येव यथापेक्षं च सेवनम् ।  
अथ पूजोत्तरं सर्वे कुर्वन्ति स्तवनं प्रभोः ॥१७॥
प्रदक्षिणं दण्डवच्च पुष्पाञ्जलिं ददत्यपि ।  
क्षमायाञ्चां प्रकुर्वन्ति ततो नृत्यन्ति वै मुदा ॥१८॥
वादयन्ति सुवाद्यानि कीर्तयन्ति प्रगीतिकाः ।  
गायन्ति तालमानाद्यैर्विविधैर्नर्तनैः सदा ॥१९ ॥
एवं सम्पूजयित्वा च रमाकान्तं सदा पतिम् ।  
ततः प्रसादं भक्तेभ्यः संविभज्य प्रदाय च ॥2.118.२ ०॥
गृहिणस्ते समश्नन्ति शर्करान्नजलादिकम् ।  
मध्याह्ने च तथा सायं पूजयन्ति विधानतः ॥२१ ॥
जीविकार्थं तु दिवसे यतन्तेऽपेक्षितं मनाक् ।  
एवं प्रयाते समये भगवान् पुरुषोत्तमः ॥२२॥
सुप्रसन्नोऽतिभक्त्यैव साक्षाद् बभूव चैकदा ।  
आषाढे कृष्णपक्षे वै रात्रावेकादशीव्रते ॥२ ३ ॥
मुकुटं धारयन् रम्यं वक्रं सौवर्णमुत्तमम् ।  
मयूरवर्यपिच्छाग्रं मणिरत्नादिशोभितम् ॥२४॥
कुण्डले मकराकारे दधन् रम्ये तु कर्णयोः ।  
तिलकं कौङ्कुम मध्ये भाले बिभ्रत् सुचन्द्रकम् ॥२५॥
मन्दहास्याननो दिव्यस्मेराकर्षितमानसः ।  
कण्ठे सुकौस्तुभहारान् तूलसीपत्रमालिकाः ॥२६॥
सौवर्णहारमालालीन् दधन् कट्यां तु मेखलाम् ।  
सौवर्णीं कटके चापि भुजयोश्च प्रकोष्ठयोः ॥२७॥
शृङ्खले स्वर्णजे रम्येऽङ्गुलीयकोर्मिकाः करे ।  
यष्टिं च पौरटीं मुक्तामाणिक्यहीरकान्विताम् ॥२८॥
पादुके रम्यसौवर्णजनिते धारयन् हरिः ।  
पीताम्बरश्च रुचिरो व्यदृश्यत यदृच्छया ॥२९ ॥
तेजोमण्डलमध्यस्थो दासदासीगणार्चितः ।  
युवा राजाधिराजश्च राधारमादिसेवितः ॥2.118.३ ०॥
ततो भक्तान् तिरोभाव्य किशोरोऽभूत् स्वयम्प्रभुः ।  
बालकृष्णस्वरूपः श्रीमहाराजाधिराजकः ॥३ १॥
'किशोरो भगवान् कृष्णो ददौ मन्त्रं स्वयं प्रभुः।  
'ओं नमः श्रीकृष्णनारायणाय रवामिने स्वाहा' ॥३२॥
ददौ च मस्तके हस्तं प्रभुस्तत्र तिरोऽभवत् ।  
एवं ततो दिनान्नित्यं प्रारभ्योषःसमर्चने ॥३३॥
पूजायां श्रीमहाराजो नित्यमायाति केशवः ।  
किशोरः श्रीकृष्णनारायणः श्रीभूप्रसेवितः ॥३४॥
सर्वोपचारान् गृह्णाति पूजायामर्पितानि वै ।  
श्रावणे भाद्रके मासे तथाऽऽश्विनेऽपि वै प्रभुः ॥३५ ॥
पूजां तेषाममायां वै गृहीत्वा प्राह तान् हरिः ।  
ऊर्जकृष्णदलाष्टम्यां मम जन्ममहोत्सवः ॥३६।  
चतुर्दशोऽश्वसरसस्तटेऽक्षराख्यभूतले ।  
भविष्यतीति युष्माभिश्चागन्तव्यं मम गृहम् ॥३७॥
पितृभ्यां चापि कन्याभिः पुत्रैः सह ममालये ।  
आगमिष्यन्ति त्रैलोक्येश्वरा ममार्चनाय यत् ॥३८॥
इत्युक्त्वा भगवाँस्तेभ्यो भक्तेभ्योऽथ तिरोऽभवत् ।  
भक्तास्ते तीर्थयात्रार्थं समुत्सुकास्ततोऽभवन् ॥३९॥
षष्ठ्यां प्रसाध्य पाथेयं गृहं पिधाय तालकैः ।  
उपदाः सुभगा गृह्य पद्भ्यां प्रस्थानमाचरत् ॥2.118.४० ॥
सप्तम्यां सायमेवैते प्रापुस्त्वश्वसरोवरम् ।  
दृष्ट्वा कुङ्कुमवापीं च तथा श्रीलोमशाश्रमम् ॥४१ ॥
ऋषीन् सतीः साधुजनान् देवान् देवालयान् बहून् ।  
क्षेत्रपान् क्षेत्ररक्षाँश्च नगरं वाटिकादिकाः ॥४२।  
उद्यानानि विचित्राणि दैविवृक्षवनानि च ।  
यज्ञशालाः कथाशाला धर्मशाला महालयान् ॥४३॥
दृष्ट्वा श्रीकम्भरालक्ष्मीं श्रीगोपालं हरिं तथा ।  
दैवीं भूमिं विलोक्यैव ब्रह्मप्रियाश्च कन्यकाः ॥४४  
विमानानि सुदिव्यानि मुक्तान् सौधान् समन्ततः ।  
अवापुः परमाश्चर्यं परमेश्वरमद्भुतम् ॥४५॥
अनादिश्रीकृष्णनारायणं नत्वाऽऽर्च्य वै ततः ।  
सत्कृता भोजितास्तेन नारायणेन ते जनाः ॥४६॥
न्यूषुः रात्रिं महीमानगृहे सौधेऽतिसुन्दरे ।  
चक्रुर्जागरणं रात्रौ सप्तम्यां प्रेमविह्वलाः ॥४७॥
ददृशुर्व्योममार्गेण विमानान्यागतानि ते ।  
येषु मुक्तास्त्वक्षरस्य तथा गोलोकवासिनः ॥४८॥
वैकुण्ठस्य तथा मुक्ता वैराजाऽमृतवासिनः ।  
ब्रह्मविष्णुमहेशाद्या ईश्वराः पितरस्तथा ॥४९।  
ऋषयः स्वर्गिणो देवा मेर्वाश्रयाः सुरादयः ।  
दिक्पाला लोकपालाश्च मानवाः साधवोऽमलाः ॥2.118.५०।  
सिद्धाः साध्व्यः सतीनार्यः साङ्ख्ययोगिन्य इत्यपि ।  
नदा नद्यश्च तीर्थानि समुद्राः ऋतवस्तथा ॥५ १ ।  
मासा गुणा अरण्यानि पातालवासिनोऽसुराः ।  
दिव्या भक्तास्तथा दैत्या दानवाश्चारणादयः ॥५२।  
राजानो दिव्यभक्ताश्च संस्थिताः सन्ति येषु वै ।  
तादृशानि विमानानि सूर्यचन्द्रनिभानि वै ॥५३।  
कुमारीगणगीतैश्चोद्घोषितानि शुभानि च ।  
वाद्यनादातिशब्दानि व्योम्नोऽवतेरुरक्षरे ॥५४।  
क्षेत्रे कुङ्कुमवाप्यास्तु सन्निधो वै सहस्रशः ।  
तेषां प्रभाः प्रकाशाश्च कोटिचन्द्रसमास्तदा ॥५५॥
अभवन् गगने भूमौ नगरे सर्वतो दिशि ।  
रजोमात्रं नान्धकारस्तत्राऽभूद्धामसदृशे ॥५६॥
अनादिश्रीकृष्णनारायणः श्रीभगवान् प्रभुः ।  
तथा गोपालकृष्णाख्यः पिता माता तु कम्भरा ॥५७॥
सन्तोषा च स्वसा भ्राता भगवाँश्च शुकस्तथा ।  
वल्लभश्चाऽथ वै हेमन्तकोऽपि भगवाँस्तथा ॥५८॥
दासौ द्वौ मञ्जुला हंसा सगुणा च सखीगणः ।  
स्वागतं वासमर्घ्यं च मधुपर्कं ददुः सुखम् ॥५९॥
अथ वै ब्राह्मसमये वेदानूचुर्महर्षयः ।  
तदा मङ्गलतूर्याणि त्ववाद्यन्त समन्ततः ॥2.118.६०॥
मुनयो भजनं चक्रुः साधवो ध्यानमाचरन् ।  
जनाश्चापि महीमाना ययुः स्नातुं सरोवरम् ॥६१॥
सन्तारणो द्विजश्चापि तरणिस्तस्य भामिनी ।  
तरला च कुमुदा च विनोदश्च वसन्तकः ॥६२॥
सर्वे ते वै कुटुम्बं च स्मृत्वा कृष्णनरायणम् ।  
ययुः स्नातुं चाश्वपट्टसरोवरजले तदा ॥६३॥
नौकामादाय शबरं तीरस्थं ते व्यलोकयन् ।  
विहर्तुमानसा वार्धौ नावमारुरुहुश्च ते ॥६४॥
शुल्कं दत्वा निषेदुश्च नाविको नावमैरयत् ।  
जलमध्ये गता नौका क्रोशादप्यधिकं यदा ॥६५ ॥
तदा नौका अपराश्च मानवैरधिरोहिताः ।  
शतशश्चापि सरसो मध्ये तटे समन्ततः ॥६६ ॥
विहरन्ति स्म जलधौ सुखान्ननु सरोवरे ।  
यदृच्छया महत्या सा नौकया सह वै तदा ॥६७॥
आघातं सहसा प्राप्य वक्रा चाधोमुखी क्षणात् ।  
अभवत् तद्भयेनैते नौकास्थाः सहसा तदा ॥६८॥
एकपार्श्वेऽपसस्रुश्च पतिताः सलिलान्तरे ।  
नौकाऽपि जलमध्ये सा मग्ना जलप्रपूरिता ॥६९॥
अत्रोपायो न चैवाऽस्ति समुद्धर्तुं तदा हि तान् ।  
महत्या नौकया चापि तथा नौकाभिरेव च ॥2.118.७०॥
सहसा तत्र ते सर्वे धीवरैः परिमार्गिताः ।  
अगाधे तु जले तत्र मग्नाः षडेव तत्क्षणात् ॥७१ ॥
तरणस्य कलां नैते जानन्ति तेन हेतुना ।  
सरस्येव तले मग्ना धीवराणां न हस्तगाः ॥७२॥
अभवैंस्ते तले मग्नाः पपुर्जलं विशेषतः ।  
सस्मरुः श्रीकृष्णनारायणं श्रीपरमेश्वरम् ॥७३॥
आर्त्तिहं त्राणकर्तारं निराधारजलान्तरे ।  
तुष्ठुवुर्मनसा मृत्युपाशाधीनाश्च वै हरिम् ॥७४॥
जलमग्नां महीं यश्च समुद्दधार सूकरः ।  
जलस्थां च महानौकां जग्राह मकरश्च यः ॥७५॥
जलमग्नं महाशैलं पृष्ठे कूर्मो दधार यः ।  
जलमग्नं गजं भक्तं यो ररक्ष प्रभुर्हरिः ॥७६॥
जलमग्नं च वणिजं ररक्ष भगवाँस्तु यः ।  
जलमग्नं महादेशं चोष्ट्रालयं ररक्ष यः ॥७७॥
जलमग्नं नृपं यश्च ररक्षोदयनं पुरा ।  
माञ्झाम्बिकां जलमग्नां समुद्रे संररक्ष यः ॥७८॥
एवं चान्यान् जलमग्नान् ररक्ष वहुधा प्रभुः ।  
निजभक्तान् यदि सत्यान् मन्यसे त्वं नरायण ॥७९॥
तदाऽस्मान् दयया कृष्ण सन्तारय जलान्तरात् ।  
मृत्युस्ते सर्वदाऽधीनः कालस्ते कवलस्तथा ॥2.118.८०॥
जलं प्राणनिरोधश्च तव शक्तिवशौ सदा ।  
अन्तरात्मा भवानास्ते त्वकालमृत्युहारकः ॥८ १॥
हर दुःखानि देवेश यदि त्रातुं हि मन्यसे ।  
त्वं नौकास्त्वं महाप्राणस्त्वं जीवस्त्वं च जीवनम् ॥८२॥
त्वमेव जलमध्ये वै प्रह्लादं प्राणदोऽभवः ।  
नास्ति स्तुतेस्तु समयः प्राणा जलनिरोधिताः ॥८३॥
स्थैर्यं यान्ति हृदात्मा च मूर्धानं प्रतिगच्छति ।  
क्षणं मृत्योर्मध्यवर्ति विद्यते नाऽधिकं ततः ॥८४॥
इत्येवं ते जलमध्ये राधिकेऽतीव मूर्छिताः ।  
स्तुत्वाऽर्पणं च शरणं जग्मुः श्रीकम्भरासुतम् ॥८५॥
सर्वज्ञो भगवान् श्रीशो बालकृष्णस्त्वरायुतः ।  
धृत्वा वै कामठं रूपं महाकच्छपमुत्तमम् ॥८६॥
षड्भक्तान् सहसा पृष्ठे धृत्वा तांश्च जलोपरि ।  
आनयामास भगवान् निर्नौकाजलमस्तके ॥८७॥
मूर्छां जलं च सहसा बालरूपधरः प्रभुः ।  
हस्ताभ्यां च मुहुः स्पृष्ट्वा वारयामास तत्क्षणम् ॥८८॥
पीतं जलं विलीनं च करस्पर्शनमात्रतः ।  
मूर्छा दूर गता चापि भानवन्तोऽभवँश्च ते ॥८९॥
स्वस्तिदा महति कूर्मे स्थितान् ददृशुरन्तिके ।  
बालं गोपालकृष्णस्य रक्षकं ददृशुस्तथा ॥2.118.९० ॥
दिवरूपधरं कृष्णं दृष्ट्वा शान्तिं परां ययुः ।  
मार्गयद्भिर्जनैः षट् ते दृष्टा वै कमठोपरि ॥९ १ ॥
अनादिश्रीकृष्णनारायणेन रक्षिता इति ।  
सहसा ते तदा याता नौकायां कूर्मपृष्ठतः ॥९२॥
जगृहुस्तान् नाविका वै कूर्मश्चाऽदृश्यतां गतः ।  
शङ्खचक्रगदापद्मधरोऽभूद् भगवान् हि सः ॥९३॥
सर्वैरेव क्षणं दृष्टः कूर्मो जलान्तरे नरः ।  
बालकृष्णे लयं यातश्चैवं दृष्टो जनैस्ततः ॥९४॥
नौकया तान् समगृह्य तीरमानीय तत्यजुः ।  
आश्चर्यं श्रीबालकृष्णचमत्कारात्मकं प्रजाः ॥९५॥
आविदन् रक्षकं कृष्णं भेजुर्वै भावतस्ततः ।  
अथ जन्मोत्सवपूजां कर्तुं ततश्च मण्डपे ॥९६ ॥
आययुरीश्वरा मुक्ता देवा देव्यश्च देहिनः ।  
पूजनं सर्ववस्त्वाद्यैर्व्यधुश्चारार्त्रिकं व्यधुः ॥९७॥
उपदाश्चार्पयामासुस्तथा प्रददुराशिषः ।  
श्रीगोपालो महीमानान् भोजयामास सर्वशः ॥९८॥
दत्वा दानानि बहूनि मत्वोपकृतिमुत्तमाम् ।  
सर्वान् विसर्जयामास महीमानान् ययुश्च ते ॥९९॥
सन्तारणो द्विजस्तत्र बालकृष्णाय वै तदा ।  
कन्याद्वयमतं ज्ञात्वा कन्याद्वयं ददौ मुदा ॥2.118.१० ०॥
जग्राह भगवान् कन्यारत्नद्वयं श्रियः पतिः ।  
कन्यके कृतकृत्ये च सञ्जाते पतिलाभतः ॥१० १॥
लोमशस्याऽऽश्रमे चोभे लोमशाय हरिर्ददौ ।  
रक्षितुं कन्यके ब्रह्मप्रियाभिः सह माधवः ॥१ ०२॥
सन्तारणः सपत्नीकः सपुत्रः श्रीहरेस्तदा ।  
पूजां जन्मोत्सवं कृत्वा दृष्ट्वा कृतेष्टकोऽभवत् ॥१ ०३॥
आज्ञामादाय स विप्रो ययौ जयन्तपत्तनम् ।  
राधिके तन्महातीर्थं शुभं सन्तारणाभिधम् ॥१ ०४॥
अभवद् यत्र वै कूर्मो राजते भगवान् स्वयम् ।  
तीरे मन्दिरमध्ये च स्नानात् संसारतारकः ॥१ ०५॥
पठनाच्छ्रवणाच्चापि पापतापात्स तारयेत्।  
स्मरणादस्य मोक्षः स्यात् किं पुनः सेवनात्प्रभोः ॥१ ०६॥
इति श्रीलक्ष्मीनारायणीयसंहितायां द्वितीये त्रेतासन्तानेऽश्वपट्टसरोवरे चतुर्दशवर्षीयबालकृष्णाष्टमीप्रातःकाले जलमग्नानां सन्तारणादिविप्राणां कूर्मरूपेणोद्धरणमित्यादि-  
निरूपणनामाऽष्टादशाधिकशततमोऽध्यायः ॥११८ ॥
    
