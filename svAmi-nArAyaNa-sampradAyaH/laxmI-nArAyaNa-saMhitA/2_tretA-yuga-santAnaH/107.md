+++
title = "१०७"

+++
श्रीकृष्ण उवाच-  
शृणु त्वं राधिके चान्यं चमत्कारं हरेस्ततः ।  
भक्तसाहाय्यकृत्कृष्णनारायणोऽभवद् यथा ॥१ ॥
एकदा भूतलं द्रष्टुं पितॄणां जनवासिनाम् ।  
मानस्यः कन्यका बह्व्यो विमानेन समागताः ॥२ ॥
ब्रह्मपुत्री लवहीता चन्द्रावती इरावती ।  
शालावती मीनकङ्गू लाटिशा कानिशा तथा ॥३ ॥
मापीङ्गा चापि शीक्याङ्गा अङ्गस्वाङ्गा हराङ्गहा ।  
मौक्तिका तारिमा चापि पन्नामा त्वाङ्गहा तथा ॥४ ॥
मीनामी तानसरिमा सीना गान्धर्ववेदिका ।  
नृत्यगायनकुशलारागरागिण्यभिज्ञिकाः ॥५ ॥
सुरूपा यौवनभराश्चन्द्रास्याः सूर्यभासुराः ।  
वह्निशुद्धांशुकवस्त्रा दिव्यभूषाः प्रभान्विताः ॥६ ॥
विंशतिसङ्ख्यकाः कन्यास्तासां दास्यः सहस्रशः ।  
कामरूपधाराः सिद्धैश्वर्यसामर्थ्यराजिताः ॥७ ॥
अस्त्रशस्त्रधारिकाश्च देव्योऽप्रधृष्यसद्बलाः ।  
निजलोकात्तु दिव्येन विमानेन शुभाङ्गनाः ॥८ ॥
ययुः सत्यं नमस्कृत्य विष्णुं शम्भुमजं तथा ।  
ब्रह्मसभास्थितान् देवान् नत्वा कृतसुमङ्गलाः ॥९ ॥
मेरोः शिखरात् प्रथमं मेरुद्रोणीमुपाययुः ।  
मेरुं प्रदक्षिणां कृत्वा दृष्ट्वा देवालयान् बहून् ॥2.107.१ ०॥
ब्रह्मलोकालयसमान् सौधोद्यानमहालयान् ।  
स्वर्गातिस्वर्गशोभाढ्यान् दिक्पालानां तथालयान् ॥१ १॥
प्रासादान् ग्रहनक्षत्रतारकाणां महोज्ज्वलान् ।  
योगिनां च ऋषीणां च गान्धर्वाणां तथाऽऽलयान् ॥१ २॥
दैत्यदानवसौधानि किन्नराणां गृहाणि च ।  
स्थानानि किम्पुरुषाणां तापसानां तथाऽऽश्रमान् ॥१३॥
विलोक्यैलावृतं पश्चात् वियुक्तां जाम्बवीं भुवम् ।  
पृथ्व्यां समाययुर्व्योम्ना ताः किम्पुरुषखण्डकम् ॥१४॥
आपतायीपर्वतं च गोपीरणं तथाऽक्षिगम् ।  
पर्वतं कुनलीनाद्रिं कारुकोरं त्रियानशम् ॥१५॥
चिपिङ्गं प्राचीनभाग दृष्ट्वा पीतसमुद्रकम् ।  
अङ्गशिक्षाङ्गसरितं शिक्षाङ्गिकां नदीं तथा ॥१६॥
जलपानप्रदेशाँश्च फुल्लिपानप्रदेशकान् ।  
वारणीयद्वीपगणान् दृष्ट्वा सुमातृकां ययुः ॥१७॥
ततः परावृत्त्य ययुर्मीनकङ्गूनदीं प्रति ।  
इरावतीं चन्द्रवीनां पतत्कायाद्रिमाययुः ॥१८॥
तावत् कन्याविमानं च वीक्ष्य सामुद्रराक्षसाः ।  
जलपानप्रदेशस्था व्योमयानविहारिणः ॥१९॥
पिशङ्गवर्णा दीर्घाश्च पर्वतशृङ्गसदृशाः ।  
सशस्त्रा स्त्वाययुर्हर्तुं कन्यारत्नानि चाम्बरे ॥2.107.२०॥
एवं फुल्लिपानदेशप्रजाता दानवा अपि ।  
व्योममार्गेण यानेन कन्या हर्तुं समाययुः ॥२ १ ॥
मायाविनो विकराला यथेष्टरूपधारिणः ।  
अस्त्रशस्त्रधरा व्योम्नि विहाराश्चाब्धिवर्तिनः ॥२२॥
पर्वतप्रायदेहाश्च विद्युच्छस्त्रा भयङ्कराः ।  
निर्दयाः पिङ्गवर्णाश्च रूक्षदेहाः प्रदाहकाः ॥२३॥
एवमन्ये वारणीयद्वीपदैत्या भयङ्कराः ।  
निर्घृणा मानुषादाश्च वह्निपाषाणशस्त्रिणः ॥२४॥
व्रजक्षेपणबाणाद्यैर्युक्ता व्योमविहारिणः ।  
कन्यकानां विमानं तद् रम्यं क्रोशायतं शुभम् ॥२५॥
सूर्यप्रभं विलोक्यैते हर्तुं कन्याः समाययुः ।  
आदमनद्वीपतश्च कृष्णानागाश्च कष्मलाः ॥२६॥
आययुस्तं प्रविज्ञाय कन्यागणं सुरूपिणाम् ।  
एवं ते राक्षसाः पञ्चशतानि च सहस्रशः ॥२७॥
दैत्याश्च दानवाः कृष्णनागाश्चापि सहस्रशः ।  
सर्वे ते पञ्चसाहस्राः परितश्चाययुस्तदा ॥२८॥
पतत्काये महाशैले विमानं रुरुधुश्च ते ।  
सर्वाः शरणमायान्त्वन्यथा नङ्क्ष्यथ वै द्रुतम् ॥२९॥
इत्युक्त्वा चासुराः सर्वे विमानं प्रविविक्षवः ।  
प्रविष्टुं त्वरमाणाश्च दुद्रुवुः परितो यदा ॥2.107.३०॥
विमान पुण्यतत्त्वस्य पापिनां स्पर्शवर्जितम् ।  
रक्षोदानवदैत्यानामप्रधृष्यं तदाऽम्बरे ॥३१ ॥
निरोधं नाऽऽप च यदा तदा ते चासुराः पुनः ।  
मायां वै निजपापानां कृत्वा धृत्वा च तत्क्षणम् ॥३२॥
पापतत्त्वस्य रूपाणि पापातत्त्वायुधानि च ।  
पापास्त्राणि च पापानां शस्त्राणि पापपाशकान् ॥३३ ॥
पापमन्त्रितनाराचान् धनुःखड्गादिकाँस्तथा ।  
वह्निपाषाणबाणाँश्च गदातोमरमुद्गलान् ॥३४॥
गोलकान् वह्निचूर्णाढ्यान् विस्फोटकाँस्तथाविधान् ।  
विमानं चाऽवरुरुधुस्तासां जिवृक्षवो हि ते ॥३५॥
पापतत्त्वेन मेघेन गतिं रुरुधुरेव ते ।  
द्वाराण्युपरुरुधुश्च विविशुश्च विमानकम् ॥३६ ॥
हाहाकारो महानासीद्विमाने कन्यकागणे ।  
न कश्चिद् विद्यते त्राता विमाने सन्निधावपि ॥३७॥
भूतले चाऽम्बरे वाऽपि पर्वते वारिधावपि ।  
कन्यका दुःखमापेदुरर्यमाणं च सस्मरुः ॥३८॥
पितरं रक्षकं नैजं जनकं दुःखवारकम् ।  
तावच्छीघ्रं समायातस्त्वर्यमा स्वगणैः सह ॥३९॥
स्मृतमात्रो विमानेऽसावदृश्यत शतप्रभः ।  
सहस्रशरवर्षाभिर्वारयामास राक्षसान् ॥2.107.४० ॥
राक्षसा दानवा दैत्याः कृष्णनागाश्च वै तदा ।  
परितो बाणवर्षाभिरर्दयामासुरार्यकम् ॥४१ ॥
अर्यमा वह्निमुत्पाद्य प्रेषयामास सर्वतः ।  
राक्षसादीन् प्रदग्धुं स ददाह सर्वतो दिशः ॥४२॥
जलपानीयरक्षांसि जलान्युत्पाद्य मायया ।  
शान्तयामासुरनलं ततोऽयमर्यमा पिता ॥४३ ॥
अरुणानयुतान् सृष्ट्वा प्रेषयामास सर्वतः ।  
तीक्ष्णज्वालाऽणुशस्त्रास्ते दाहयामासुरीश्वराः ॥४४॥
राक्षसान् दानवान् दैत्यान् कृष्णनागाँश्च सर्वशः ।  
तदाऽसुरा मृषारूपधराः स्वमाययाऽभवन् ॥४५॥
मूलरूपाणि चाच्छाद्य युयुधुश्चारुणैः समम् ।  
आरुणा अर्यमदूतास्तीक्ष्णोष्णरश्मिहेतिभिः ॥४६॥
अन्विष्याऽन्विष्य दैत्यादीन् दाहयामासुरासुरान् ।  
दग्धास्तु बहवस्तत्र नवोत्पन्नाश्च भस्मतः ॥४७॥
अयुताऽयुतलक्षाणि राक्षसा अभवँस्तदा ।  
युद्धं तच्चाम्बरे सर्वं सर्वस्वध्वंसकारकम् ॥४८॥
आरुणानां रक्षसां चाऽभवत्तर्कपरं महत् ।  
अर्यम्णा सूर्यमन्त्रैश्चोत्पाद्यन्तेऽरुणकोटयः ॥४५॥
रक्षोभिः राक्षसैर्मन्त्रैरुत्पाद्यन्ते च राक्षसाः ।  
नान्तस्त्वायाति सैन्यानां वर्धन्ते सैन्यकोटयः ॥2.107.५० ॥
आयुधान्यपि वर्धन्ते वर्धन्ते शस्त्रराशयः ।  
विभिद्यन्ते विछिद्यन्ते म्रियन्ते च पतन्ति च ॥५१॥
रक्तं रक्तमयं जातं चाम्बरं भूतलं तथा ।  
कायव्यूहाः पतन्त्यत्र लक्षशो वै समन्ततः ॥५२॥
आरुणानां राक्षसानामद्रिशृङ्गसमा हताः ।  
देहाः कायाः पतन्तश्च सञ्चया उच्छ्रयास्तथा ॥५३ ॥
मेघानुल्लङ्घ्य गगने सञ्जाताः पर्वता यथा ।  
शतयोजनविस्तारे भूतले पर्वतोच्छ्रयाः ॥५४ ॥
नग्नानां वै शवानां ते पर्वता वै तदाऽभवन् ।  
पतत्कायाः पर्वतास्ते नग्नशैला हि तेऽभवन् ॥५५॥
पिङ्गोच्चयाः समभवन् ये नष्टा युद्धकोविदाः ।  
आसप्ताहं महायुद्धं दिवानिशं त्ववर्तत ।  
न विरामोऽभवत्तत्र तदाऽर्यमा स्वयं रविः ॥५६॥
पितृकक्षः प्रसस्मार विष्णुं शिवमजं त्रयम् ।  
रक्षार्थं देवदेवेशान् पितृरूपान् पितामहान् ॥५७॥
रक्षार्थं देवदेवेशाः समायान्तु द्रुतं क्षणात् ।  
रक्षन्तु कन्यकाः सर्वा नाशयन्त्वसुरानिति ॥५८॥
तावत्तत्र समायाता ब्रह्मविष्णुमहेश्वराः ।  
विमानत्रयमारूढा दिव्यसैन्यसमन्विताः ॥५९॥
एतस्मिन्नेव काले तु दैत्यदानवराक्षसाः ।  
सस्मरुश्च महादैत्यं महामायाविशारदम् ॥2.107.६०॥
कालप्रालेयनामानं कोटिसैन्यसमन्वितम् ।  
महाकालसमं महामायोत्थं मेरुसदृशम् ॥६१ ॥
सहस्रमस्तकं प्रत्यानने शताऽजचर्वणम् ।  
द्रागेव स समायातः कम्पयन् भुवनानि वै ॥६२॥
यस्याट्टहास्यमात्रेण निपेतुर्ग्रहसञ्चयाः ।  
चुक्षुभुः सागराः सर्वे मेदिनी चाऽप्यकम्पत ॥६३ ॥
शिखराणि निपेतुश्च भूतानि तत्यजुर्ध्रुवम् ।  
महावज्रनिपातेन समा जाताश्च गर्जनाः ॥६४॥
मन्दरस्य शिखरं वै हस्तेनैकेन सन्धृतम् ।  
कालप्रालेयकेनाऽन्यकरेण केतवो धृताः ॥६५॥
एतादृशो महाकायोऽसुरो यस्याऽऽननं तदा ।  
व्यात्तं समभवद् विकासितं तु दशयोजनम् ॥६६॥
एवं सहस्रवदनो दृष्ट्वाऽजविष्णुशङ्करान् ।  
सक्थिस्फोटैराजुहावाऽम्बरे कोटिसुरान्वितान् ॥६७॥
अथ देवास्तु तं वीक्ष्य वैराजप्रतिरूपकम् ।  
सङ्कर्षणं महाकायं सस्मरुः कालनाशकम् ॥६८॥
तूर्णं सङ्कर्षणो देवस्तत्राम्बरे समाययौ ।  
तुष्टुवुस्ते त्रयो देवा रक्षार्थं सगदं प्रभुम् ॥६९॥
सङ्कर्षणो गदां तस्य मूर्ध्नि बलान्न्यपातयत् ।  
कालप्रालेयकः शीघ्रं वञ्चयित्वा तु तां गदाम् ॥2.107.७०॥
सङ्कर्षणं स गदया तताड मस्तकोपरि ।  
सङ्कर्षणः स्वगदया चूर्णयामास तद्गदाम् ॥७ १ ॥
कालप्रालेयकं मूर्ध्नि तताड वेगतस्ततः ।  
गदा भग्नाऽभवद् दण्डाद् दैत्यमूर्धा बभञ्ज न ॥७२॥
दैत्यस्त्रिशूलमादाय हन्तुं दुद्राव तत्क्षणम् ।  
सङ्कर्षणः स्वशूलेनाऽभिनद् वक्षसि कालकम् ॥७३ ॥
निपपात तदा पूर्वसमुद्रे पर्वतोच्छ्रयः ।  
शक्त्या हतस्ततः कण्ठे वज्रेण च तथोदरे ॥७४॥
मर्दितः पर्वतैश्चापि कूर्चितः पत्तलैस्तथा ।  
व्यसुर्यथा तथा जातः क्षणान्मूर्छामवाप्य सः ॥७८॥
उत्थाय जीवरक्षार्थ चकार स पलायनम् ।  
मेरुं प्रदक्षिणं कृत्वा दुद्राव च बहिर्यदा ॥७६॥
सङ्कर्षणस्तु तं लोकाऽलोकाचलाऽवधिं ययौ ।  
पृष्ठदेशे ययौ येनाऽसुरः स कालकालयः ॥७७॥
लोकालोकं विहायैवाऽलोकं व्योम ययौ बहिः ।  
सकर्षणभयात् सोऽप्यनन्ताऽसङ्ख्याम्बरे ययौ ॥७८॥
सङ्कर्षणोऽपि देवस्तु शम्भ्वादीन् सूक्ष्मरूपतः ।  
निर्भयं सम्प्रदत्वैव ययावीश्वरधाम च ॥७९॥
अथ दैत्यैर्दानवैश्च युयुधुः शङ्करादयः ।  
निजघ्नुः सर्वतो दैत्यान् कालप्रालेयपक्षकान् ॥2.107.८०॥
त्रिशूलैश्चक्रकैर्विद्युत्पाशैः पाशैश्च तोमरैः ।  
खड्गैः प्रक्षेपणैः शैलैरसिभिः शक्तिभिस्तथा ॥८ १ ॥
वाय्वस्त्रैः पर्वतास्त्रैश्च मेघास्त्रैरनलास्त्रकैः ।  
नागास्त्रैर्गरुडास्त्रैश्च सिंहास्त्रैः शरभास्त्रकैः ॥८२॥
वाराहास्त्रैः कृकलास्त्रैः कर्कस्त्रैर्वृश्चिकास्त्रकैः ।  
यमास्त्रै राक्षसास्त्रैश्च मकरास्त्रैर्जलास्त्रकैः ॥८३ ॥
व्याघ्रास्त्रैदीपकास्त्रैश्चोन्मादास्त्रैर्मूर्च्छनास्त्रकैः ।  
क्षुधास्त्रैश्च तृषास्त्रैश्चोन्मत्तास्त्रैर्जघ्नुरामिथः ॥८४॥
ब्रह्मादीनां च सैन्यानि दैत्यदानवराक्षसान् ।  
अर्दयामासुरत्यर्थं नाशयामासुरन्ततः ॥८५॥
कोटिसङ्ख्या आसुरास्ते हता युद्धे समन्ततः ।  
कृत्रिमाश्चाऽकृत्रिमाश्च मायिकाश्चाप्यमायिकाः ॥८६॥
आरुणानां च सैन्यानि ब्राह्मानां पृतनास्तथा ।  
शाङ्कराणां गणाश्चापि वैष्णवानां च पार्षदाः ॥८७॥
हता युद्धे कोटिशश्च तान् सर्वांस्तेऽसुरास्त्रयः ।  
जीवयामासुराम्नायमन्त्रैः सङ्कल्पसिद्धिभिः ॥८८॥
ब्रह्माद्याश्चाहुरेतेभ्यो वरदानार्थमिष्टदाः ।  
वव्रुस्ते परमं मोक्षं ये सर्वे जीविताश्च ते ॥८९॥
ब्रह्माद्यास्तु तदा प्राहुर्वृणुताऽन्यद्धि मोक्षणात् ।  
जीविताश्चारुणाद्यास्ते मोक्षान्यं नैव वव्रिरे ॥2.107.९ ०॥
विष्णुः प्राह ततस्ताँश्च मोक्षाः सन्ति ह्यनेकशः ।  
नरनारायणलोकं बद्रिकाश्रममित्युत ॥९ १ ॥
पयोनिधिं वा युष्मभ्यः श्वेतद्वीपं ददामि वा ।  
ते प्राहुर्नैव तद्धाम शाश्वतं न ततो वयम् ॥९२ ॥
समिच्छामः किन्तु चेच्छामः श्रेष्ठं शाश्वतं परम् ।  
विष्णुः प्राह तु वैकुण्ठं जलस्यावरणोपरि ॥९३ ॥
वर्तते तद् ददाम्येव वैराजं धाम वोत्तमम् ।  
ते प्राहुर्नहि वैकुण्ठं वैराजं वाऽपि शाश्वतम् ॥९४॥
तस्मादिच्छाम एवान्यद्धाम मोक्षाभिधं परम् ।  
विष्णुः प्राहाऽमृतं धाम भूम्नो ददामि चैव वः ॥९५॥
यद्वाऽव्याकृतसञ्ज्ञं च वैकुण्ठं वा ददामि वः ।  
ते प्राहुर्नैव चेच्छामस्तद्धाम किन्तु तत्परम् ॥९६॥
विष्णुः प्राह ददाम्येव गोलोकं परम पदम् ।  
ते प्राहुर्नैव वाञ्च्छामो वाञ्च्छामस्तु ततः परम् ॥९७॥
शाश्वतं चाऽक्षरब्रह्मपदं वेदान्तबोधितम् ।  
सर्वधाम्नां परं धामोपनिषद्वर्णितं शुभम् ॥९८॥
यत्समं यत्परं नास्ति तद्धाम परमं हरेः ।  
इच्छामो देहि तद्धाम परब्रह्मसमाश्रितम् ॥९९॥
विष्णुः प्राह न मे शक्तिर्विद्यतेऽर्पयितुं तु तत् ।  
अनादिश्रीकृष्णनारायणः श्रीपुरुषोत्तमः ॥2.107.१० ०॥
परमात्मा परब्रह्म सर्वावतारधारकः ।  
दातुं शक्तोऽस्ति तद्धाम स वै दास्यति तत्पदम् ॥१०१॥
इत्युक्ताः सस्मरुस्तूर्णं तं वै श्रीपुरुषोत्तमम् ।  
अनादिश्रीकृष्णनारायणस्वामिपुमुत्तमम् ॥१०२ ॥
ध्यानमग्नाश्च सहसा ह्यभवँस्तत्क्षणे तु ते ।  
आत्मात्मन्यवगाह्यैवाऽस्मरन् सर्वावतारिणम् ॥१०३ ॥
इति श्रीलक्ष्मीनारायणीयसंहितायां द्वितीये त्रेतासन्ताने पितृकन्यकानां किम्पुरुषखण्डे राक्षसादिकृतस्य निरोधस्य निवृत्तये ब्रह्मादिदेवकृतयुद्धं मृतानां प्राणदानं, जीवितैर्मोक्षो याचितः परममोक्षदस्तु अनादिश्रीकृष्णनारायण एवेत्यादिनिरूपणनामा सप्ताधिकशततमोऽध्यायः ॥१०७ ॥
    
