+++
title = "१४५"

+++
श्रीकृष्ण उवाच-  
अथापि राधिके चाग्रे कलशस्थापनादिकम् ।  
कथयामि यदाह श्रीहरिर्देवायतं मुनिम् ॥१ ॥
कलशं जलसम्पन्नं फलरत्नादिराजितम् ।  
निजयोः करयोर्धृत्वा शिरसोऽग्रे ततो भुवि ॥२ ॥
वक्रेण जानुना चार्धं निषद्य दक्षिणेन तु ।  
करेण धारयित्वा संस्थापयेद् विधिना स्थले ॥३ ॥
ततो विप्रैश्च पुण्याहं वाचयेद् यजमानकः ।  
यजमानवचःप्रतिवचो दधुश्च भूसुराः ॥४ ॥
मे पुण्याहं दीऽर्घमायुरस्तु ते ब्रूम एव तत् ।  
शिवा आपः सन्तु चेति सौमनस्यं तथाऽस्तु च ॥५ ॥
अक्षताऽरिष्टमस्त्वेव सौमाङ्गल्यं तथाऽस्तु च ।  
पान्तु गन्धास्तथा पान्तु चाक्षता आयुरस्तु च ॥६ ॥
पान्तु पुष्पाणि चास्त्वेव सौश्रियं सिद्धिरस्तु च ।  
पान्तु ताम्बूलानि चास्त्वैश्वर्यं पान्तु च दक्षिणाः ॥७ ॥
अस्तु धनं बहुविधं श्रीरस्तु चास्तु सद्यशः ।  
विद्याविनयवित्तादि चास्तु चायुष्यमित्यपि ॥८ ॥
बहुपुत्रादिमत्त्वं च दीर्घमायुः समस्तु ते!  
शान्तिः पुष्टिश्चास्तु तुष्टिर्यजमानस्य सर्वदा ॥९ ॥
इत्युच्चार्याऽभिसिञ्चेयुर्यजमानस्य मूर्धनि ।  
भद्रं कर्णे शृणुयाम भद्रं पश्येम चक्षुषा ॥2.145.१ ०॥
स्तुतियोग्यं तनु प्राप्नुयाम देवहितं सदा ।  
देवा भद्रं भावयन्तु चारातिश्च निवर्तताम् ॥११ ॥
देवसख्यं सदा चाऽस्तु तथाऽऽयुः कालवर्जितम् ।  
द्रविणं पुष्कलं चास्तु सविताऽवतु सर्वतः ॥१२॥
चन्द्रश्चायुश्चामृतं च ददात्वस्मै सुदैवतम् ।  
हिरण्यदा वसवोऽस्य यजमानस्य सन्तु वै ॥१३॥
इत्याशीर्वादपात्रं त्वं यजमानो विवर्धताम् ।  
समाहिताऽन्तः करणाः प्रसन्नाः स्मोऽस्तु शान्तिका ॥१४॥
पुष्टिस्तुष्टिर्वृद्धिरस्तु चाऽविघ्नायुष्यमस्तु च ।  
आरोग्यं शिवकर्माऽस्तु समृद्धिरस्तु कर्मणाम् ॥१५॥
वेदशास्त्रसंहितानां ज्ञानस्मृद्धिः सदाऽस्तु ते ।  
धनधान्यपुत्रपौत्रस्मृद्धिरस्त्विष्टसम्पदाम् ॥१५॥
अरिष्टनाशनं चास्तु दूरेऽस्तु रोगपापकम् ।  
अकल्याणं हतं तेऽस्तु श्रेयोऽस्तु सर्वभावितम् ॥१७॥
उत्तरे कर्मणि निर्विघ्नत्वं चास्तु सदा तव ।  
शुभाश्च सफलाः सन्तु क्रियास्ते चोत्तरोद्भवाः ॥१८॥
तिथ्यादयः शुभाः सन्तु जलसेकेन ते सदा ।  
तिथ्याद्यधिसुराः सर्वे प्रीयन्तां जलसेकतः ॥१ ९॥
प्रीयेतां तिथिकरणे दुर्गापाञ्चालिके तथा ।  
प्रीयन्तां विश्वदेवाश्च प्रीयन्तां च मरुद्गणाः ॥2.145.२० ॥
उमामातरः प्रीयन्तां प्रीयन्तामेकपत्निकाः ।  
प्रीयन्तां सर्वदेवाश्च प्रीयन्तां वेदमूर्तयः ॥२१ ॥
प्रीयन्तां ब्राह्मणा ब्रह्म प्रीयेतां शारदाश्रियौ ।  
श्रद्धामेधे सुप्रीयेतां कात्यायनी च प्रीयताम् ॥२२॥
माहेश्वरी प्रीयतां च ऋद्धिकरी च प्रीयताम् ।  
सिद्धिकरी प्रीयतां च पुष्टिकरी च प्रीयताम् ॥२३॥
तुष्टिकरी प्रीयतां च प्रीयन्तां कुलदेवताः ।  
प्रीयेतां भगवन्तौ च तथा विघ्नविनायकौ ॥२४॥
प्रीयन्तां ग्रामदेवाश्च हतास्ते परिपन्थिनः ।  
ब्रह्मद्विषो हताश्चापि विघ्नदाश्च हतास्तथा ॥२५॥
शत्रवश्च हताः सर्वे शाम्यन्तु घोरमूर्तयः ।  
शाम्यन्तु पापपुञ्जाश्च शाम्यन्तु तव चेतयः ॥२६॥
वर्धन्तां शुभकार्याणि सन्तु चापः शिवास्तु ते ।  
शिवा आहुतयः सन्तु स्यातां शिवे निशादिने ॥२७॥
कामं वर्षतु पर्जन्यो ह्योषधयः फलान्विताः ।  
योगक्षेमौ भवेतां ते प्रीयन्तां गृहदेवताः ॥२८॥
अनादिश्रीकृष्णनारायणश्च प्रीयतां तथा ।  
पर्जन्यः प्रीयतां स्वामी प्रीयतां कार्तिकस्तथा ॥२९॥
ब्राह्मः कालश्च पुण्याहः सदा तेऽस्तु शुभक्रियः ।  
अस्तु देवप्रतिष्ठाकर्मणः पुण्याहमेव ते ॥2.145.३ ०॥
पुनन्तु मां देवदेवाः पुनन्तु मानसं धियम् ।  
पुनन्तु विश्वाभूतानि जातवेदः पुनीहि माम् ॥३ १ ॥
पृथिव्यामुद्धृतायां च कल्याणं तु ब्रुवन्तु मे ।  
ओं कल्याणं महर्द्धिं च ब्रुवन्तु ब्राह्मणा मम ॥३२॥
सत्रर्द्धि मम च ज्योतिरमृतं स्वः ब्रुवन्तु मे ।  
स्वस्तिं वृद्धिं ब्रुवन्त्वेव सन्तु ब्रूमश्च भूसुराः ॥३३॥
स्वस्ति न इन्द्रो वृद्धश्रवाः स्वस्ति नः पूषा विश्ववेदाः ।  
स्वस्ति नस्तार्क्ष्योऽरिष्टनेमिः स्वन्ति नो बृहस्पतिर्दधातु ॥३४॥
हरिप्रिया स्वस्तिमती स्वस्तिं करोतु सर्वदा ।  
ओमस्तु श्रीश्च ते लक्ष्मीः पत्न्यौ नारायणस्य वै ॥३५॥
एवं पुण्याहवाचश्च सन्तु पूर्णा भूसूरिणाम् ।  
ततश्चाऽभिषेककर्म पात्रे तु कलशोदकम् ॥३६॥
धृत्वा विप्राश्च चत्वारो दूर्वाऽऽम्रपल्लवादिभिः ।  
यजमानमभिषिञ्चेयुश्च त्वां प्रपुनन्त्विति ॥३७॥
पुनन्तु मां देवजनाः पुनन्तु तीर्थसागराः ।  
पञ्चनद्यो जातवेदो पुनन्त्येते यजिस्थितम् ॥३८॥
साम्राज्येनाऽभिषिञ्चामि वाचां त्वां तु यजिस्थितम् ।  
भैषज्येनाऽभिषिञ्चामि तेजसा ब्रह्मवर्चसा ॥३९॥
ऐन्द्रियेणाभिषिञ्चामीन्द्रस्य त्वां तु यजिस्थितम् ।  
विश्वानि देवसवितर्दुरीतानि परासुव ॥2.145.४०॥
मखसत्रे तु सर्वेषां यद् भद्रं तन्न आसुव ।  
ओं द्यौः शान्तिरन्तरिक्षं शान्तिश्चाध्यात्मिकी तव ॥४१ ॥
अनेन वाचनेनाऽत्र प्रीयतां वै प्रजापतिः ।  
एवं वै राधिके पुण्याहवागुत्तरमे च ॥४२॥
मातृकापूजनं कुर्यात्त्वग्निकोणे सुपीठके ।  
अक्षतानां प्रपुञ्जेषु यद्वा पूगीफलेषु च ॥४३॥
गौरी पद्मा शची मेधा सावित्री विजया जया ।  
देवसेना स्वधा स्वाहा मातरो लोकमातरः ॥४४॥
हृष्टिः पुष्टिस्तथा तुष्टिरात्मनः कुलदेवता ।  
गणेशश्चेति सम्पूज्या वृद्धावेता हि षोडश ॥४५॥
राधा लक्ष्मीर्माणिकी च ब्रह्मविद्यारमारतिः ।  
सुगुणा मञ्जुला हंसा ललिता कम्भरा सती ॥४६॥
सन्तोषा कमला दुर्गा शारदार्च्याश्च षोडश ।  
गणेशाय नम ओमावाहयामि गणाधिपम् ॥४७॥
ओं गौर्यै च नमो गौरीमावाहयामि ते नमः ।  
ओं पद्मायै नमः पद्मामावाहयामि ते नमः ॥४८॥
ओं शच्यै च नमः शचीमावाहयामि ते नमः ।  
ओं मेधायै नमो मेधामावाहयामि ते नमः ॥४९॥
ओं सावित्र्यै नमः सावित्रिकामावाहयामि च ।  
विजयायै नमश्चावाहयामि विजयां नमः ॥2.145.५०॥
ओं जयायै नमो जयामावाहयामि ते नमः ।  
नमः श्रीदेवसेनायै सेनामावाहयामि च ॥९१ ॥
ओं स्वधायै नमः स्वधामावाहयामि ते नमः ।  
ओं स्वाहायै नमः स्वाहामावाहयामि ते नमः ॥५२॥
ओं मातृभ्यो नमो मातॄरावाहयामि वै नमः ।  
नमो वै लोकमातृभ्यो नम आवाहयामि ताः ॥५३ ॥
हृष्ट्यै नमश्चावाहयाम्यो पुष्ट्यै च नमस्तथा ।  
आवाहयामि तां तुष्ट्यै नम आवाहयामि च ॥५४॥
नमः श्रीकुलदेव्यै चावाहयामि नमोऽस्तु ते ।  
ओं राधायै नमश्चावाहयामि प्रतिनौमि ताम् ॥५५॥
ओं श्रीलक्ष्म्यै नम आवाहयामि प्रणमामि ताम् ।  
ओं माणिक्यै नम आवाहयामि प्रणमामि ताम् ॥६६॥
ओं ब्रह्मविद्यायै नमश्चावाहयामि प्रणमामि ताम् ।  
रमारत्यै नमश्चावाहयाम्यस्यै नमो नमः ॥५७॥
ओं श्रियं चावाहयामि श्रीदेव्यै नमो नमः ।  
ओं सुगुणां नम आवाहयाम्यस्यै नमो नमः ॥५८॥
मञ्जुलायै नम आवाहयाम्यस्यै नमो नमः ।  
हंसायै च नम आवाहयाम्यस्या नमोऽस्तु च ॥९९॥
ललितायै नम आवाहयाम्यस्यै नमो नमः ।  
कम्भरायै नम आवाहयाम्यस्या नमोऽस्तु च ॥2.145.६० ॥
ओं सत्यै नम आवाहयाम्यस्यै च नमो नमः ।  
सन्तोषायै नम आवाहयाम्यस्यै नमो नमः ॥६ १ ॥
कमलायै नम आवाहयाम्यस्यै नमो नमः ।  
ओं दुर्गायै नम आवाहयाम्यस्यै नमो नमः ॥६२॥
शारदायै नमश्चावाहयाम्यस्यै नमोऽस्तु च ।  
इत्यावाह्य प्रतिष्ठाप्य पूजयेदुपचारकैः ॥६३॥
प्रीयन्तां पूजया देवा देव्यस्तुष्यन्तु मातरः ।  
कुण्डस्थमातृकामूर्ध्नि घृतधारां ददामि च ॥६४॥
ब्राह्मी माहेश्वरी चापि कौमारी वैष्णवी तथा ।  
वाराही च तथेन्द्राणी चामुण्डा घृतधारया ॥६५॥
सहधारया तुष्टा भवन्तु वरदास्तथा ।  
पाद्यादिभिः पूजयेच्च धारा दिव्या बलप्रदाः ॥६६ ॥
तथाऽन्याः षोडशदेवीः पूजयेद् घृतधारया ।  
नान्दीश्राद्धं प्रकुर्याच्च क्रमेणाऽऽचमनादिना ॥६७॥
प्राणानायम्य च कालं देशं सङ्कल्प्य वै ततः ।  
अस्य देवस्य च प्रतिष्ठानकर्मसु वस्तुभिः ॥६८ ॥
नान्दीश्राद्धं करिष्येऽहं विघ्नादिविनिवृत्तये ।  
नान्दीमुखाः सत्यवसुसञ्ज्ञका विश्वदेवताः ॥६९॥
ओं भूर्मुवः स्व इदं वः पाद्यं पादावनेजनम् ।  
पादप्रक्षालनं वृद्धिश्चाऽस्तु माता पितामही ॥2.145.७०॥
प्रपितामहिका चैता नान्दीमुख्यो भवन्ति याः ।  
ओं भूर्भुवः स्व इदं वः पाद्यं पादावनेजनम् ॥७१ ॥
पादप्रक्षालनं वृद्धिश्चाऽस्तु पिता पितामहः ।  
प्रपितामह एवैते नान्दीमुखा भवन्ति ये ॥७२॥
ओं भूर्भुवः स्व इदं वः पाद्यं पादावनेजनम् ।  
पादप्रक्षालनं वृद्धिश्चाऽस्तु सर्वा ततः परम् ॥७३ ॥
मातामहः प्रमातामहो वृद्धप्रमातामहः ।  
सपत्नीका नान्दीमुखा ये च ये च भवन्ति ते ॥७४॥
ओं भूर्भुव स्व इदं वः पाद्यं पादावनेजनम् ।  
पादप्रक्षालनं वृद्धिश्चास्तु ददामि चासनम् ॥७५॥
सत्यवसुसञ्ज्ञकेभ्यो विश्वेदेवेभ्य इत्यपि ।  
नान्दीमुखेभ्य ओं भूर्भुवः स्व इदं सुखासनम् ॥७६॥
स्वधा वोऽस्तु नान्दीश्राद्धेक्षणौ क्रियेतामों तथा ।  
स्वीकुरुतां भवन्तौ च प्राप्नुवश्च सुखान्वितौ ॥७७॥
मातृपितामहीप्रपितामहीनां सुखासनम् ।  
आसादयतां वः स्वाहाऽऽसादयावः सुखावहम् ॥७८॥
पितृपितामहप्रपितामहानां सुखासनम् ।  
आसादयतां वः स्वाहाऽऽसादयामः सुखावहम् ॥७९॥
मातामहप्रमातामहवृद्धप्रमातामहाः ।  
व आसनं स्वधा वो भूर्भुवः स्वः सुखावहम् ॥2.145.८०॥
गन्धं पुष्पं दीयते च सत्यवसुभ्य एव च ।  
विश्वेभ्यो नान्दीमुख्येभ्य इदं गन्धादिकार्चनम् ॥८१ ॥
सम्पद्यन्तामिह वृद्धिः स्वधा भवन्त एव च ।  
मातृपितामहीप्रपितामहीभ्य एव च ॥८२॥
इदं गन्धाद्यर्चनं च स्वाहा वृद्धिः समस्तु च ।  
पितृपितामहप्रपितामहेभ्य एव च ॥८३॥
इदं गन्धाद्यर्चनं च स्वधा वृद्धिः समस्तु च ।  
मातामहप्रमातामहवृद्धप्रमातामहाः ॥८४॥
सस्त्रीभ्यो व इदं गन्धार्चनं स्वधाऽस्तु वृद्धिका ।  
इत्येवमर्चनं दत्वा भोजनस्य तु निष्क्रयः ॥८५॥
द्रव्यं दद्यात् सत्यवसु विश्वेदेवेभ्य एव च ।  
युग्मभोजनपर्याप्तमन्नममृतमर्पितम् ॥८६॥
स्वधा सम्पद्यतां वृद्धिरायुस्तेजःप्रदा शुभा ।  
मातृपितामहीप्रपितामहीभ्य एव च ॥८७॥
युग्मभोजनपर्याप्तमन्नममृतमर्पितम् ।  
स्वधा सम्पद्यतां वृद्धिः हिरण्यदक्षिणायुतम् ॥८८॥
पितृपितामहप्रपितामहेभ्योऽपि चैव ह ।  
युग्मभोजनपर्याप्तमन्नममृतमर्पितम् ॥८९॥
स्वधा सम्पद्यतां वृद्धिर्हिरण्यदक्षिणायुतम् ।  
मातामहप्रमातामहवृद्धप्रमातामहाः ॥2.145.९०॥
सस्त्रीभ्यो व इदं भोज्यं पर्याप्ताऽमृतमर्पितम् ।  
स्वधा सम्पद्यतां वृद्धिर्हिरण्यदक्षिणायुतम् ॥९१।  
ददामि दक्षिणां द्राक्षाऽऽमलकयवनिष्क्रयाम् ।  
नान्दीश्राद्धफलपूर्व्यै सस्यवसुभ्य एव च ॥९२॥
मातृपितामहीप्रपितामहीभ्योऽपि चैव ह ।  
नान्दीश्राद्धफलपूर्त्त्यै ददामि दक्षिणां तथा ॥९३॥
पितृपितामहप्रपितामहेभ्योऽपि चैव ह ।  
नान्दीश्राद्धफलपूर्त्त्यै ददामि दक्षिणां तथा ॥९४॥
मातामहप्रमातामहवृद्धप्रमातामहाः ।  
सस्त्रीभ्यो वो ददाम्यत्र दक्षिणां निष्क्रयात्मिकाम् ॥९५॥
नान्दीश्राद्धफलपूर्त्यै द्राक्षाऽऽमलकमार्द्रकम् ।  
फलप्रतिष्ठासिद्ध्यर्थं गृह्णन्तु चोत्सृजामि च ॥९६॥
नान्दीश्राद्धं सुसम्पन्नं पठित्वाऽऽर्प्यं च दक्षिणाम् ।  
विश्वेदेवाः प्रीयन्तामोमिति देवविसर्जनम् ॥९७॥
नान्दीमुखा मातरश्च प्रीयन्तां तद्विसर्जनम् ।  
नान्दीमुखाः पितरश्च प्रीयन्तां तद्विसर्जनम् ॥९८॥
नान्दीमुखा मातामहाः प्रीयन्तां तद्विसर्जनम् ।  
अनुव्रज्य च विप्राणां वचनात् परिपूर्णकः ॥९९॥
श्राद्धविधिर्नान्दीमुखप्रासादात् परिपूर्णकः ।  
अस्तु वै परिपूर्णोऽयं ब्राह्मणानां वचोऽनुगः ॥2.145.१० ०॥
इत्येवं राधिके कृष्णनारायणः परः प्रभुः ।  
देवायतनकायाऽऽह विधिं मयोदितस्तु ते ॥१०१ ॥
इति श्रीलक्ष्मीनारायणीयसंहितायां द्वितीये त्रेतासन्ताने प्रतिष्ठोत्सवे कलशस्थापनपुण्याहवाचनमातृकाद्यावाहननान्दीश्राद्धासनपूजनभोजनदक्षिणादानविसर्जनादिनिरूपणनामा पञ्चचत्वारिंशदधिकशततमोऽध्यायः ॥१४५॥
    
