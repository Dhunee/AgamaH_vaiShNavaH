+++
title = "०१०"

+++
श्रीकृष्ण उवाच-  
अपरं चापि चरितं श्रीकृष्णस्य परात्मनः ।  
शृणु राधे कथयामि ब्रह्मानन्दरसप्रदम् ॥१ ॥
पञ्चमे च पिता मासि चक्रे पुत्रस्य वै क्षितौ ।  
उपवेशनसंस्कारं ददौ दानानि वै तदा ॥२ ॥
एकादश्यां कृष्णपक्षे प्रातरुत्थाय वै पिता ।  
स्नात्वा च नैत्यकं कृत्वा सौधांऽगनसमीपतः ॥३ ॥
मण्डपं कारयामास कदलीदलशोभितम् ।  
अशोकाऽभ्रादिपत्राणां तोरणानि शुभानि च ॥४ ॥
बन्धयामास कलशान् स्थापयामास चोपरि ।  
ध्वजमारोहयामास वेष्टयामास चाम्बरैः ॥५ ॥
उल्लोचं योजयामास बबन्ध च पताकिकाः ।  
कुण्डस्तम्भींश्च परितः क्लृप्तयामास वल्लिकाः ॥६ ॥
फलपुष्पितवृक्षाँश्च चलानस्थापयत्तदा ।  
मण्डपे दीपकाचाँश्च मणीन् प्रकाशकाँस्तथा ॥७ ॥
निदधे खचितान् स्थाने मालासु मौक्तिकीष्वपि ।  
तथाऽवलम्बयामास चित्राणि च वितानके ॥८ ॥
स्तम्भेष्वपि च मध्ये च कोणेष्वपि मनोहराः ।  
देवीं सुरान् मूर्तिरूपान् नद्धयामास रूपिणः ॥९ ॥
कानकीभिर्वालुकाभिर्मृद्वीभिस्तदधस्तलम् ।  
कृत्वा हृद्यं निषाद्य चासनान्यनुत्तमानि च ॥2.10.१ ०॥
चित्ररङ्गानि रम्याणि त्वौर्णकौशेयकानि च ।  
आस्तीर्य परितस्तत्र बृसीः स्वल्पाश्च दीर्घिकाः ॥१ १॥
सिंहासनानि च श्रेष्ठः पट्टिकां निदधे पिता ।  
अनादिश्रीकृष्णनारायणस्य भुवि चासनम् ॥१२॥
दिव्यं सौवर्णसाराढ्यं स्थापयामास मध्यके ।  
भूमिं दिव्यां कृष्णमृत्तिकामयीं मण्डपेऽपि च ॥१३ ॥
बालनिषादनार्थं च रक्षयामास शोभनाम् ।  
वेदिका कारयामास पवित्रां चतुरस्रिकाम् ॥१४॥
सौवर्णपट्टिकां दीर्घां सद्रत्नसारकाञ्चिताम् ।  
निधाय तत्र च क्षौममौर्णं वस्त्रं च पाण्डुरम् ॥१ ५॥
रक्तं चाम्बरमेवाऽपि गोधूमेषु निधाय च ।  
सजलं कलशं पार्श्वे तण्डुलान् कुङ्कुमादिकम् ॥१६॥
पुष्पं चन्दनं कर्पूरं मालिकाः कज्जलादिकम् ।  
नैवेद्यं विविधं पेयं ताम्बूलैलादिकं तथा ॥१७॥
पञ्चपात्रं स्थालिकां चाचमनीं च फलानि च ।  
सर्व पूजोपकरणं तौलसीदलजानि च ॥१८॥
दानवस्तूनि सर्वाणि स्थापयामास वै पिता ।  
धरादेव्याः सुवर्णस्य वराहस्य प्रभोस्तथा ॥१ ९॥
कारयामास च मूर्तिद्वयं सर्वाङ्गशोभनम् ।  
सभूषं साम्बरं सौम्यं दिव्यं देवस्वरूपिणम् ॥2.10.२० ॥
पृथ्वीं देवीं सुरूपां च लक्ष्मीरूपां सुशोभनाम् ।  
समासीनां प्रकृत्वैव स्वस्तिकासनदर्शनाम् ॥२ १ ॥
पादौ तस्यास्तु पातालं जङघे तस्या रसातलम् ।  
जानू महातलं तस्याः सक्थिनी च तलातलम् ॥२२॥
सक्थिमूले सुतलं च श्रोण्युभे वितलं तथा ।  
जघनं चाऽतलं तस्या गर्भस्तु भूतलं तथा ॥२३॥
उदरं भुवरेवास्या हृदयं स्वः शुभावहम् ।  
कण्ठो महो मुखं जनश्चक्षूंषी तप उत्तमम् ॥२४॥
ललाटं सत्यलोकश्च मूर्ताविति तथाऽकरोत् ।  
साक्षाद्वै दृश्यते यत्र साऽब्धिपर्वतकानना ॥२५॥
वाराहस्य तथा मूर्तिं द्विपादां च समासने ।  
समासीनां शुभ्रवर्णां दृढरोमसमुज्ज्वलाम् ॥२६॥
लम्बघोणां पिङ्गकेशां सूक्ष्मनेत्रां सकेशराम् ।  
वक्रीकृत्य च पादो द्वौ नितम्बाभ्यां भुवि स्थिताम् ॥२७॥
हस्ताभ्यामग्रगाभ्यां च गदाचक्रधरां वराम् ।  
वनमालाधरां दन्तोत्तमोद्धृतधरां तथा ॥२८॥
समुकुटां सकटकां सकुण्डलां ससूत्रिकाम् ।  
सधौत्रां सकटिसूत्रां जलोपरि व्यवस्थिताम् ॥२९॥
एवंविधां शुभां रम्यां कानकीं च वराहिकाम् ।  
प्रतिमां कारयामास गोपालकृष्ण एव च ॥2.10.३०।  
तत्पूजाद्युपचाराँश्च स्थापयामास मण्डपे ।  
अथ प्राप्ते शुभे रम्ये क्षणे पिता तु लोमशम् ॥३१ ॥
महर्षिं वाद्यघोषाद्यैराह्वयामास सादरम् ।  
आनाय्य चासने न्यस्य पूजां तस्य चकार ह ॥३२॥
ततः प्रवर्तिताः स्वस्तिवाचो गिरश्च योषिताम् ।  
कीर्तनानि च वाद्यानि तदावाद्यन्त चाभितः ॥३ ३॥
दुग्धं दधि घृतं तोयं शर्करां नूतनं मधु ।  
पञ्चामृतं समानीय पिता चास्थापयत् पुरः ॥३४॥
पुत्रं शुद्धिं कारयित्वा माता चानाय्य मण्डपे ।  
अङ्के कृत्वा स्थिता तत्र रिक्तभूभागकोत्तमे ॥३५॥
लोमशेन गणेशस्य मातॄणां पूजनं शुभम् ।  
कारितं च सुराणां भूदेवानां च सतां तथा ॥३६॥
अथ वैदिकमन्त्रैश्च लोमशो भूवराहयोः ।  
पूजनं कारयामास दम्पतीभ्यां शुभावहम् ॥३७॥
कन्यका बालकृष्णस्य गुणान् गायन्ति गीतिकाः ।  
पृथ्वी देवी दिव्यकन्या समागत्य ततो हरिम् ॥३८॥
नत्वा स्वस्याः प्रतिमायामावाहने स्थिराऽभवत् ।  
हरिश्चाऽऽवाहने जाते चतुर्बाहुस्वरूपवान् ॥३९॥
समागत्य ततो देवे वराहेऽन्तः स्थितोऽभवत् ।  
लोमशस्तौ तथाऽऽवाह्याऽऽचमनं प्रददौ प्रियम् ॥2.10.४० ॥
अर्घं ददौ च पाद्यं चाऽऽसनं ददौ शुभावहम् ।  
पञ्चामृतेन च स्नानं स्नानं शुद्धोदकेन च ॥४१ ॥
वस्त्रैः सम्मार्जनं कृत्वा सौगन्धिकं ददौ ततः ।  
वस्त्राणि धातुसूत्राढ्यऽमूल्यानि प्रददौ भूषाः ॥४२॥
उपवीतं ददौ चन्द्र तिलकं कुङ्कुमं तथा ।  
कज्जलं सिन्दूरकं च विष्णुतैलं ततो ददौ ॥४३॥
अलक्तकं कैसरं चन्दनं पुष्पदलानि च ।  
तुलसीपत्रकं माला हारान् मनोहरान् ददौ ॥४४॥
शृङ्गारं चार्पयत् सर्वविधं सौभाग्यसद्द्रवान्।  
ददौ च शृङ्खलाः सौम्यकटकानूर्मिकादिकान् ॥४५॥
कुङ्कुमं चाऽबीरकं चाऽक्षतान् गुलालकादिकम् ।  
दत्वा धूपं तथा दीपं नैवेद्यं पायसं ददौ ॥४६॥
सर्वधान्यसुमिष्टान्नं जलं शार्करमिश्रितम् ।  
पानार्थं प्रददौ ताम्बूलकं चैलालविङ्गकम् ॥४७॥
फलं सौगन्धिकद्रव्यं शोभनं कानकासनम् ।  
दक्षिणां स्वर्णरूप्यादि प्रददौ लोमशो मुनिः ॥४८॥
धरादेव्याश्च देवस्याऽऽरार्त्रिकं प्रचकार च ।  
नमः स्तुतिं प्रदक्षिणमाशिषः कुसुमाञ्जलिम् ॥४९॥
दण्डवत् प्रार्थनां क्षमायाचनां प्रचकार सः ।  
एवं देवं पूजयित्वा वैदिकान् ब्राह्मणाँस्तदा ॥2.10.५ ० ॥
आसीनान् सन्निधौ सम्पूजयामास पिता तदा ।  
वाद्यानि च तदाऽवाद्यन्तातीव नर्तनं शुभम् ॥५१ ॥
देव्यश्चक्रुश्च किन्नर्यों ह्यगायन्त सुगीतिकाः ।  
माता पुत्रं पूजनान्ते लोमशोक्तविधानतः ॥५२॥
पूजिताया धरायाश्च सन्निधौ प्रोक्षिते स्थले ।  
अर्चिते वन्दिते क्षमायाचिते सन्यषादयत् ॥५ ३ ॥
तदा देवी धरा मूर्तिमती प्राविर्बभूव ह ।  
अङ्के कृत्वा हरिं कृष्णं पूजयामास चाशिषा ॥५४॥
कुङ्कुमाद्यैस्तथा मिष्टपायसेनाऽऽदयत् हरिम् ।  
अन्या देव्यः पुपूजुश्चानर्चुश्च कन्यकास्तदा ॥५५॥
धरादेव्या श्रीहरये दुःखवारणकाञ्जलिः ।  
मस्तके निहितः स्वस्या मस्तके चावतारितः ॥५६॥
वाराहश्च स्वयं विष्णुर्दिव्यस्तदा चतुर्भुजः ।  
समभूत् सर्वप्रत्यक्षो बालकृष्णं ननाम च ॥५७॥
स्वर्णसिहासनं बालकृष्णाय सूकरो ददौ ।  
स्वर्णशय्यां वसुमतीं ददौ धरा तु शाश्वतीम् ॥५८॥
ताभ्यां तत्र स्थापितश्च बालकृष्णं क्रमादथ ।  
विसर्जनं च पूजायाश्चकार लोमशो मुनिः ॥५९॥
तदा वै कम्भरालक्ष्मीर्भोजयामास लोमशम् ।  
ब्राह्मणानृषिमुख्याँश्च सतः साध्वीश्च कन्यकाः ॥2.10.६०॥
दक्षिणाः सर्वशो दत्वा नत्वा कृत्वा च वन्दनम् ।  
सर्वान् विसर्जयामास शाययामास वै सुतम् ॥६१ ॥
एवं भूम्युपवेशस्योत्सवं पिता चकार ह ।  
परिहारं ततश्चक्रे पुत्रः स्वपिति शान्तिमान् ॥६२॥
अथाऽऽगता तदा तत्र भिक्षुकी भोजनेच्छया ।  
दीनवेषा दीनरवा दिव्यरूपाऽतिमानिनी ॥६३ ॥
अदृष्टपूर्वा काचित् सा पुत्रं द्रष्टुं समिच्छति ।  
मात्रा पृष्टा च काऽसि त्वं किमिच्छसि ददामि ते ॥६४॥
सा प्राह यदि सत्याऽसि देहि मेऽत्र सुतं तव ।  
कन्दरा सिंहिका नाम्नी धरापुत्री कुमारिका ॥६६॥
अस्मि वसामि शैलेषु विहरामि वनेष्वपि ।  
मम माता धरादेवी पूजिताऽद्य दिने त्वया ॥६६ ॥
ज्ञात्वाऽहं त्वत्र चायाता दर्शनार्थं सुतस्य ते॥
अयं मनोहरो बालः कृष्णनारायणः प्रभुः ॥६७॥
दृष्टमात्रो हृदये मे वासं चकार दुःखहा॥
अहं तपाम्यरण्येषु कान्तार्थे तमसाऽऽवृता ॥६८॥
निराहारा च निस्तेजस्कोदरा चाप्यसंस्कृता।  
अन्या अपि भगिन्यो मे सन्त्यद्रिषु सहस्रशः ॥६ ९ ।  
कुमारिका हि ताः सर्वास्तपन्ति कान्तलब्धये ।  
यदि त्वं मन्यसे मातर्देहि मे पुत्रकं तव ॥2.10.७० ॥
रामयिष्ये सुतं तेऽत्र लब्ध्वा शान्तिं प्रमोदनम् ।  
तपःफलं परं प्राप्य दत्वा सुतं तु ते पुनः ॥७१ ॥
यास्यामि कान्तनिर्दिष्टं स्थानं स्यास्यामि तत्र च ।  
मातस्तेऽनुग्नहश्चेन्मे वद् देहि सुतं तव ॥७२ ॥
सत्यं शपे धरापुत्री चास्मि कान्तविमर्षिणी ।  
श्रुत्वैवं भिक्षुको माता कन्दरा प्राह कन्यके ॥७३ ॥
यद्येवं चेद् धरापुत्रि! रमयैनं गृहाण च ।  
श्रुत्वा तु कन्दरा तुष्टा प्रसन्ना मोदसम्भृता ॥७४॥
शीघ्रं जग्राह सुप्तं तं बालं गमयितुं करे ।  
स्पृष्ट्वा चुचुम्ब तं प्रेम्णा निद्रास्थं वीक्ष्य सा मुहुः ॥७५॥
मात्रा दत्तं भोजनं च भक्षयामास कन्यका ।  
बालकृष्णं च दोलायामारोप्याऽऽन्दोलनं च सा ॥७६॥
करोति स्म दर्शनं च मुहुः करोति भामिनी ।  
अथ स्वसृस्नेहवशा सुनत्वा कम्भरां सतीम् ॥७७॥
आज्ञां गृहीत्वा त्वानेतुं गता स्वभगिनीस्तदा ।  
मेर्वादिशैलवर्तिन्यो या या यत्राऽभवँश्च ताः ॥७८॥
तापसीः सा समाहूय सम्भूय पुनरागता ।  
तापस्यो गह्वराः सर्वाः कन्दराऽग्रसराः शुभाः ॥७९॥
आगत्याऽयुतसाहस्रकन्यकाः परमेश्वरम् ।  
सन्द्रष्टुं कुङ्कुमवाप्यधिष्ठात्रीं मातरं सतीम् ॥2.10.८०॥
कम्भरां तुष्टुवुः प्रेम्णा प्रार्थयामासुरच्युतम् ।  
देहि नो मातरित्येवमर्थयामासुरच्युतम् ॥८१ ॥
श्रुत्वा मिष्टस्वरान् बालो बुबुधे शीघ्रमेव तु ।  
माता दुग्धं पाययित्वा ददौ ताभ्यः कृपानिधिम् ॥८२॥
तावत्तासामाग्रहोऽभून्मम पूर्वं ममेति च ।  
तस्यास्तस्या ग्रहणेऽयं द्वितीयरूपवान् मुहुः ॥८३ ॥
भवत्येवं बालदात्र्या दयिते यावदेव न ।  
तावद् द्वितीयरूपेण ग्रहित्र्या हस्तगोऽभवत् ॥८४॥
कन्दराणामयुतं च बालकृष्णान्वितं तद्वा ।  
ह्यभवच्छान्तिमापन्नं रमते स्म च तेन ताः ॥८२ ॥
मेनिरे जनुसाफल्यं सर्वास्ताः कन्यकास्तदा ।  
पूजयामासुरेतास्तं मनोगं बालमोहनम् ॥८६॥
हरिर्हसँश्च ताः प्राह वरदानाय तास्तदा ।  
अर्थयामासुरस्यैव प्रभोः सेवां सदाऽनघाम् ॥८७॥
कैङ्कर्य च यशः कीर्तिं सत्सेवां कृष्गाकान्तताम् ।  
तथास्त्विति हरिः प्राह वासं च लोमशाश्रमम् ॥८८ ॥
ददौ तासां कन्यकानां पुनः प्राह हरिश्च ताः ।  
कन्दरासु च सर्वासु कार्यरूपासु सर्वदा ॥८९॥
साधवो मे योगिजना निवत्स्यन्ति विरागिणः ।  
सतां समागमो नित्यं भवतीनां भविष्यति ॥2.10.९० ॥
यशः कीर्तिः सतां सेवा सदा वः सम्भविष्यति ।  
सतां भक्त्या च मे भक्तिः पावित्र्यं च भविष्यति ॥९१ ॥
युष्माकं मम योगश्च सदाऽत्र कन्दरासु वै ।  
स्थितानां नित्यं भवतु मुक्तिं दास्यामि शाश्वतीम् ॥९२ ॥
अहं च कन्दरे साध्वि वत्स्यामि तव गह्वरे ।  
सिंहगह्वरसञ्ज्ञं तद् गह्वरं सम्भविष्यति ॥९३ ॥
यत्रैकादशिका कन्याः जन्म प्राप्स्यति गह्वरे ।  
तद्व्रतं तव पुत्र्याश्चैकादश्याः सर्वथा प्रजाः ॥९४॥
करिष्यन्ति गह्वराणि तीर्थानि कन्दराणि च ।  
भविष्यन्ति तारकाणि ममाऽनुग्रहतः सदा ॥९५॥
एवमुक्त्वा च भगवान् स्वमातृसन्निधौ च ताः ।  
आभाष्याऽऽहूय च गुरुं लोमशाय ददौ तु ताः ॥९६॥
कृष्णनारायणं नत्वा भुक्त्वा पीत्वाऽऽश्रमं ययुः ।  
कृष्णश्चैकस्वरूपोऽभून्माताऽऽश्चर्यं जगाम च ॥९७॥
कृतपुण्याश्च ता मेने कृतकृत्या निजात्मसु ।  
लब्धव्ये परमे लब्धे किमन्यत्त्ववशिष्यते ॥९८॥
कृपानाथः कृपां कृत्वा मिलत्येव हि राधिके ।  
कृपानुग्रहलाभार्थे प्राकट्यं परमात्मनः ॥९९॥
पठनाच्छ्रवणाच्चास्य स्मरणाच्छ्रावणादपि ।  
भुक्तिं मुक्तिं कोटियज्ञफलं कान्तं लभेत च ॥2.10.१० ०॥
इति श्रीलक्ष्मीनारायणीयसंहितायां द्वितीये त्रेतासन्ताने बालकृष्णस्य प्रभोर्भूम्युपवेशनसंस्कारे भूमेरयुतपुत्रीणां सिद्धिकादिकन्दराणां श्रीकृष्णनारायणपतिप्राप्त्यादिनिरूपणनामा दशमोऽध्यायः ॥१० ॥
    
