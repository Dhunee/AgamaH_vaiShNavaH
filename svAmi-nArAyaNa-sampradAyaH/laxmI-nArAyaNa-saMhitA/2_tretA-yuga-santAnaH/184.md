+++
title = "१८४"

+++
श्रीकृष्ण उवाच-  
शृणु त्वं राधिके! कृष्णनारायणः परेश्वरः ।  
रुद्रं राक्षसहन्तारं प्राह चोद्धरणक्षमम् ॥१ ॥
शम्भोऽनाथस्य बालां च बालं प्रदेहि मन्त्रकम् ।  
अनाथाय ततो देहि वैष्णवौ तस्य बालकौ ॥२ ॥
शम्भुर्मन्त्रं ददौ शीघ्रं बालायै बालकाय च ।  
अनाथोऽपि मनुं शम्भोर्जग्राह वैष्णवोऽभवत् ॥३ ॥
बाला सा रक्षकं कृष्णं मत्वा योग्यं वरं तदा ।  
पित्राज्ञां प्राप्य तत्रैव कृष्णहस्तमुपाददे ॥४ ॥
एतद्विलोक्य च तदा शते द्वे च सहस्रकम् ।  
या युवत्यो गह्वरात्तु मोचिता रक्षिताश्च ताः ॥५ ॥
सर्वा विज्ञाय कान्तं स्वं नारायणं परेश्वरम् ।  
शुक्लवर्णा यथा देव्यस्तादृश्यो योग्यमीश्वरम् ॥६ ॥
रक्षितारं हरेर्हस्तं विवाहहृदयैः शुभैः ।  
जगृहुस्तत्र च वने स्वतन्त्राः पुण्यनोदिताः ॥७ ॥
शम्भुः सर्वाभ्य एवादौ मनुं ददौ तु वैष्णवम् ।  
ब्रह्मप्रियासु ताः सर्वाः स्थापयामास चाम्बरे ॥८ ॥
कारागारे स्थितान् सर्वान् नरान्नारीश्च माधवः ।  
ददौ स्वचरणौ मूर्घ्नि स्वतन्त्रानप्यचीकरत् ॥९ ॥
दुःखान्यपाहरत् कृष्णोऽदापयच्छम्भुना मनुम् ।  
वैष्णवास्ते तदा जाता भेजिरे श्रीनरायणम् ॥2.184.१ ०॥
मारीशानामपुर्यां च रुद्धा या राक्षसैः प्रजाः ।  
ताभ्यो दत्वा मन्त्रकाँस्तु वैष्णवीस्ता हरोऽकरोत् ॥११ ॥
तां सुशुभां नगरीं च परिभ्रम्य स्थले स्थले ।  
कृष्णनारायणः सर्वां देवोऽपवित्रयत्तदा ॥१२॥
तैः सर्वैरर्थितः कृष्णः पूजितो हृदयैस्तथा ।  
स्थातुं निशां तु तत्रैव पुनः पुनः समर्थितः ॥१३॥
दृष्ट्वा तद्भावनां विमानान्यवातारयद् द्रुतम् ।  
विशालेऽरण्यके मारीशापुर्याः सन्निधौ तदा ॥१४॥
निशामुखे निवासाँश्चाकारयद् वृक्षवद्भुवि ।  
रात्रौ वै भोजनं सर्वान् कारयित्वा हरिः स्वयम् ॥१५॥
विजयस्योत्सवं तत्र कारयामास चोत्तमम् ।  
गायनैर्नर्तनैर्वाद्यैः सङ्कीर्तनैश्च हर्षणैः ॥१६॥
नाटकैश्च कथाख्यानैर्निशामगमयत्तदा ।  
युद्धे मृतास्तु ये सर्वे निजपक्षीययोधिनः ॥१७॥
तान् सर्वान् श्रीहरिस्तूर्णं सस्मार योगविद्यया ।  
सर्वे ते जीवभावं च प्राप्य प्राणान् शरीरकम् ॥१८॥
स्वस्था भूत्वा च तद्रात्रौ हरेर्वासे समाययुः ।  
गह्वरेऽस्थीनि येषां वै मृतानां च वनेऽपि च ॥१९॥
नगर्याः सन्निधौ चापि पतितान्यभवँस्तदा ।  
योगैश्वर्येण भगवान् सस्मार तत्र देहिनः ॥2.184.२०॥
मृताः सर्वे सत्यसङ्कल्पस्य कृष्णस्य वाञ्च्छया ।  
सजीवाश्चाऽभवन् स्वस्था रात्रौ तत्र समाययुः ॥२१ ॥
अनेके वै नरा नार्यो बाला बाल्यश्च मानवाः ।  
प्रातर्नवीनरूपाः समदृश्यन्त निवासने ॥२२॥
पारेलक्षं मानवान् श्रीहरिश्चैवं निशान्तरे ।  
जीवयामास कृपया तेभ्यः शम्भुर्मनुं ददौ ॥२३॥
वैष्णवास्ते तदा जाता हरेः पादजलं पपुः ।  
भिन्नदेशीयलोकास्ते सस्मरुर्निजभूस्थलीम् ॥२४॥
ययुः शक्ता निजान् देशानन्ये न्यूषुश्च तत्र वै ।  
अथ श्रीभगवानाह लोमशाय महात्मने ॥२५॥
जिनवर्द्धिनृपायेदं राज्यं समर्प्यमेव तु ।  
अभिषेकविधिनैनं प्रदेहि मुकुटं गुरो ॥२६ ॥
विधेहि तिलकं तस्य भाले राजा भवेदिह ।  
जिनवर्द्धिस्तदा प्राह विजेत्रे देयमेव तत् ॥२७॥
ईशानाय प्रदेयं तद्राज्यं श्रीपरमेश्वर ।  
अल्पकेतुस्तथा चान्ये महर्षयोऽपि तत्तथा ॥२८॥
ऊचुस्ततो हरिः शम्भुं प्रसह्य कानकासने ।  
प्रतिष्ठाप्याऽक्षतैः कुङ्कुमैश्च चन्द्रं ललाटके ॥२९॥
स्वयं दक्षकरेणैव चकार मुकुटं ददौ ।  
ईशानः श्रीमहादेवो मारीशाया नृपोऽभवत् ॥2.184.३ ०॥
नगरीं पार्वतीभूमेरुपत्यकास्थले पुनः ।  
अवासयच्छनैः राधे वाटिकोद्यानमण्डिताम् ॥३ १ ॥
ईशानः शङ्करः सोऽयं द्वितीयरूपधृक् प्रभुः ।  
दुर्गया सहितश्चापि गणैश्च सहितस्तथा ॥३२॥
हर्याज्ञया निवासं स्वं प्रचकार प्रजार्थितः ।  
इष्टदेवोऽभवत् सोऽयमीशानः परमेश्वरः ॥३३ ॥
श्वेतगौरप्रजानां वै रक्षसां नाशकारकः ।  
दोषाणां नाशको देवो मोक्षदः सुखदः सदा ॥३४॥
आप्यायनं च गाङ्गेयं शङ्करः प्राह तद्दिने ।  
राज्यस्थितिं प्रसाध्यैव दास्ये तुभ्यं पुरीमिमाम् ॥३५॥
मालां गृहाण च हरेः सन्निधौ सजलाञ्जलिम् ।  
इत्येवं तत्र सः प्रातः प्रोक्तो मालामुपाददे ॥३६ ॥
प्रातर्हरिर्गणान् शम्भोः रक्षकान् न्यस्य तत्र च ।  
शम्भुं दुर्गां ब्रह्मसतीर्महर्षीन् स्वकुटुम्बकम् ॥३७॥
कारयिता दुग्धपानं पञ्चम्यां भाद्रकृष्णके ।  
उपादिदेश भगवान् सभां कृत्वा प्रजाजनान् ॥३८॥
कालो वै राक्षसश्चाऽस्ति यथाऽत्र राक्षसो ह्यभूत् ।  
मारितः शङ्करेणाऽसौ मम भक्तेन साऽन्वयः ॥३९॥
तथा ममाश्रयेणैव भक्ताः कालोऽपि राक्षसः ।  
मुक्तभावसमापन्नैर्नाश्यते नात्र संशयः ॥2.184.४० ॥
मम भक्तिं प्रकुर्वन्तु तथेशानं भजन्त्वपि ।  
इष्टदेवं महारक्षाकरं शम्भुं भवन्तु वै ॥४१ ॥
महादेवीं सतीं दुर्गां वैष्णवीं च भजन्त्वपि ।  
गतश्वः सूर्यवारो वै ह्यभवत् सूर्यदेवता ॥४२॥
सर्वदोषविनाशार्थं समाराध्या प्रकाशदा ।  
सूर्यवारे मया त्वत्र शङ्करादिसहायिना ॥४३ ॥
प्रहता राक्षसा घोरा भक्षका दुःखदायिनः ।  
भवद्भिश्चापि हन्तव्या दोषाः पापप्रदा रवौ ॥४४॥
कामक्रोधादयः सर्वे पालनीयो वृषो रवौ ।  
द्विविधो जायते व्याधिः शारीरो मानसोऽथवा ॥४५॥
शारीरान्मानसो व्याधिर्मानसाद् देहजोऽपि च ।  
परस्परं तयोर्जन्म कामक्रोधादयो हि ते ॥४६ ॥
दोषा वै व्याधयः प्रोक्तास्त्यक्तव्यास्ते रवौ दिने ।  
सत्त्वं रजस्तम इति मानसा वै त्रयो गुणाः ॥४७॥
रवौ वारे नातियोज्यास्त्रयस्ते विश्वरूपिणः ।  
हर्षेण बाध्यते शोको हर्षः शोकेन बाध्यते ॥४८॥
तामसेन तु धर्मेण हर्षशोकौ प्रबाध्यतः ।  
विज्ञायैव गुणचक्रं बाधनीयं रवौ प्रभौ ॥४९॥
असन्तोषः प्रमादश्च मदो रागोऽतिलालसा ।  
लोभो मोहोऽभिमानश्चोद्वेगश्चैते हि राक्षसाः ॥2.184.५०॥
एभिः पाप्मभिराविष्टो भवेन्नैव रवौ क्वचित् ।  
उदराख्यां खनिं नाऽह्ना पूरयितुमलं जनैः ॥५१ ॥
रवौ तां पूरयेन्नैवाऽपूर्या मत्वा विचक्षणः ।  
यथेद्धः प्रज्वलत्यग्निरसमिद्धः प्रशाम्यति ॥५२॥
रवावाहारशून्यः स स्वयं शाम्यति वै प्रभौ ।  
आत्मोदरकृते लोकः करोति विघसं बहु ॥५३॥
रवावुदरजेता स्याद् विजेता सर्वपाप्मनाम् ।  
मानुषाः कामभोगाश्च जेतव्याः सूर्यवासरे ॥५४॥
अभोगिनो जनाः सूर्ये यान्ति स्थानमनुत्तमम् ।  
योगः क्षेमस्तथा त्यागः सूर्ये कार्या हरौ सदा ॥५५॥
एकोदरकृते व्याघ्रः करोति विघसं बहु ।  
तमन्येऽप्युपजीवन्ति मन्दा लुब्धा मृगादयः ॥५६ ॥
विचार्यैवं रवौ त्याज्या वृथा विघसराशयः ।  
पत्राहारैः फलाहारैश्चैकाहारैर्जनैः रवौ ॥५७॥
यस्त्विमां वसुधां कृत्स्नां प्रशिष्यादखिलां नृपः ।  
रवौ त्यागपरो भक्तो विशिष्यते न वै नृपः ॥५८॥
सङ्कल्पास्तु निरारम्भा रवौ कार्या हरे शुभाः ।  
निरामिषा न शोचन्ति त्याज्यं वै चामिषं रवौ ॥५९॥
पितृयानं देवयानं रवौ लभ्येत शङ्करात् ।  
तपसा ब्रह्मचर्येण भजनेन महर्षयः ॥2.184.६ ०॥
विमुच्य देहान् यान्त्यन्ते ब्रह्मलोकमनामयम् ।  
आमिषं बन्धकृत्कर्म तत् त्यक्तव्यं रवौ सदा ॥६ १ ॥
तस्मान्मुक्तो हरे लग्नः पदमाप्नोति तत्परम् ।  
प्रज्ञाप्रसादमारुह्य त्याज्यं त्यक्तव्यमेव यत् ॥६२॥
ग्राह्यं चेशानभजनं चक्षुष्मता सुबुद्धिना ।  
षाट्कौशिकेऽत्र देहे वै रविस्तु सप्तमः पृथक् ॥६३॥
तद्देवं च तदात्मानं यः पश्यति स पश्यति ।  
तत एव तु शनकैर्ब्रह्म सम्पद्यते परम् ॥६४॥
सूर्ये सूरिगतिं यान्ति दान्ताः शान्तास्तितिक्षवः ।  
सूर्ये चेशानहवनं दुर्गायाः पूजनं तथा ॥६५॥
गुरोः पूजा हरेः पूजा कर्तव्या भक्तमानवैः ।  
असक्तस्तद्दिने तिष्ठेन्निःसङ्गो मुक्तबन्धनः ॥६६॥
समः शत्रौ च मित्रे च स वै मुक्तो भवेद् ध्रुवम् ।  
एवं धर्ममनुक्रान्ताः सद्वा दानतपःपराः ॥६७॥
आनृशंस्यगुणोपेताः कामक्रोधादिवर्जिताः ।  
प्रजापालनयुक्ताश्च सूर्येशानव्रतस्थिताः ॥६८॥
गुरुवृद्धार्हणपरा इष्टलोकानवाप्स्यथ ।  
स्वस्ति चास्तु भवतां च सदा सूर्यजुषां सुखम् ॥६९॥
इत्युक्त्वा श्रीहरिर्मौनं समास्थाय विचार्य च ।  
अल्पकेतुं प्राह गन्तुं तदीयां जीवनीपुरीम् ॥2.184.७०॥
सज्जा भवन्तु चान्येऽपि भोक्ष्यामस्तत्र चैव ह ।  
जिनवर्द्धिमहाराजः प्राह नत्वा हरिं तदा ॥७१ ॥
ईशानश्च तथा दुर्गा आप्यायनो मुनिस्तथा ।  
भुक्त्वाऽत्र भगवन् पुर्यां भ्रमित्वा च ततः परम् ॥७२॥
पावयित्वा भूतलं च गन्तव्यं तु ततः परम् ।  
दयालुर्भगवानाह राधिके वै तथास्त्विति ॥७३ ॥
पक्वान्नानि कृतान्येव शीघ्रं तत्रत्यमानवैः ।  
मध्याह्ने भोजनं चक्रुः सर्वे चेशानवाञ्च्छया ॥७४॥
दुर्गा सती ब्रह्मपत्नीर्भोजयामास वै तदा ।  
विश्रम्य च क्षणं यानैर्वाहनैश्च विमानकैः ॥७५६॥
सज्जीभूयाऽम्बरे प्राप्य पूजास्तन्मानवैः कृताः ।  
कृष्णनारायणाद्या वै विमाने विविशुर्द्रुतम् ॥७६ ॥
विदायस्य सुवाद्यानि तदाऽवाद्यन्त भूरिशः ।  
जयशब्दास्तूर्यशब्दाश्चाभवन् वै समन्ततः ॥७७॥
राजसैन्यं प्ररक्ष्यैव तत्र राजा जिनर्द्धिकः ।  
विदायं प्रददौ शम्भुदुर्गानारायणादये ॥७८॥
अल्पकेतुनृपेणैव साकं यानान्यपासरन् ।  
विमानानि चाल्पकेतुदर्शितेन पथाऽगमन् ॥७९ ॥
आप्यायनो महर्षिश्च विमाने सह चागमत् ।  
अपियानं पर्वतं चातिक्रम्य चोत्तरे गिरिम् ॥2.184.८०॥
अल्पाख्यं समपश्यँश्च विमानस्थाः सुसुन्दरम् ।  
अल्पकेतुर्विमानेन प्रथमं चाग्रगोऽभवत् ॥८ १ ॥
साऽऽप्यायनः स्वागतार्थं निजां वै जीवनीपुरीम् ।  
सवाद्यसैन्ययुक्तश्च शीघ्रं हारार्हणादिभिः ॥८२॥
राज्ञीपुत्रसुताद्यैश्च सहितः पुरतोऽभवत् ।  
तदाज्ञया द्रुतं वाद्यघोषाः कृताश्च वादकैः ॥८३ ॥
जयशब्दाः प्रजाभिश्च वेत्रहारैर्यशोगिरः ।  
यान्त्रिकैर्यन्त्रशब्दाश्च कृताः स्वागतसूचकाः ॥८४॥
नरा नेमुश्चाम्बरे च दृष्ट्वा स्वर्णविमानकम् ।  
नार्यः पर्वतवासिन्यस्तथा भूभवना जनाः ॥८५॥
हरेर्विमानमालोक्य सध्वजं तेजसा ज्वलत् ।  
विलक्षणं सुसम्पन्नं दिव्यताधिक्यराजितम् ॥८६॥
बहुमालातोरणाद्यैर्मुक्ताहीरकजातिकैः ।  
स्मृद्धं मूर्तिसरत्तेजःकिरणैः सूर्यसन्निभम् ॥८७॥
अग्रे हंसैश्च गरुडेर्गजैर्माणिक्यवाजिभिः ।  
सिंहैश्च शरभैश्चापि मूर्तिमद्भिः प्रयापितम् ॥८८॥
बहुभिश्चान्ययानैश्च विमानैः पार्श्वमण्डितम् ।  
पश्चाच्च देवदेवीभिः परीभिर्जयघोषितम् ॥८९॥
पुष्पाक्षताद्यैर्मालाभिः शृङ्गारितं सुवर्धितम् ।  
अधस्ताच्चन्द्रसदृशैर्मणिभिः शीतभान्वितम् ॥2.184.९० ॥
कल्पद्रुमालिपुष्पाद्यैः कृतोद्यानसुमध्यमम् ।  
चिन्तामणिप्रणद्धाढ्यभित्तिपट्टविराजितम् ॥९ १ ॥
स्वर्णकलशशोभाढ्यशिखरैरतिशोभितम् ।  
कमलाकारकल्याणीकृतस्वस्तिकचित्रकम् ॥९२॥
दिव्यव्यजनच्छत्राद्यैश्चामरैरुज्ज्वलैर्युतम् ।  
वेत्रहारैर्जयशब्दैर्गजितं पूर्वकाङ्गनम् ॥९३ ॥
अनादिश्रीकृष्णनारायणो विजयतेतमाम् ।  
इत्येवं स्वर्णवर्णैश्च सूचयन्माधवाश्रितम् ॥९४॥
एवम्भूतं शुभं वीक्ष्य विमानं नेमुरम्बरे ।  
राज्ञा दर्शितमार्गेण भूतले चायते शुभे ॥९५ ॥
हरिर्निजं विमानं तच्चावातारयदच्युतः ।  
अन्यान्यपि विमानानि चावतेरुर्भुवस्तले ॥९ ६ ॥
जयशब्दैः स्वागतं च चक्रुः प्रजाः सुदण्डवत् ।  
लाजादि चिक्षिपुस्तत्र विमाने दूरतः स्थिताः ॥९७॥
पुष्पाणि चिक्षिपुश्चान्येऽक्षतान केचिच्च चिक्षिपुः ।  
गन्धमाल्यादीनि चान्ये चिक्षिपुश्च विमानके ॥९८॥
इत्येवं राधिके कृष्णे भाद्रे तु पञ्चमीदिने ।  
जीवनीं नगरीं नारायणः प्राप्तो वनान्विताम् ॥९९॥
राजाऽल्पकेतुको राज्ञी तथा पुत्र्यः सुतादयः ।  
विमानाग्रे प्रतीक्षन्ते बहिश्चागमनं हरेः ॥2.184.१० ०॥
सर्वे पश्यन्ति तत्रैव द्वारे कदा हि माधवः ।  
बहिश्चेयात् स्थिरनेत्राश्चातिहर्षाऽभिसम्भृताः ॥१०१ ॥
इति श्रीलक्ष्मीनारायणीयसंहितायां द्वितीये त्रेतासन्ताने अनाथबालोद्धरणाय राक्षसानां विनाशोत्तरं द्व्यधिकशतयुक्सहस्रकन्याभिः हरिकरग्रहणं, राक्षसमारिताऽस्थिभ्यो  
मृतानामुज्जीवनम्, ईशानराज्यस्थापनं,रविवारमाहात्म्यं, पूजाशीर्वादा निशाविश्रान्तिः, प्रातर्भोजनोत्तरम् अल्पकेतुनृपस्य जीवनीं नगरीं प्रति भाद्रकृष्णपञ्चम्यां गमनमित्यादिनिरूपणनामा चतुरशीत्यधिकशततमोऽध्यायः ॥१८४ ॥
    
