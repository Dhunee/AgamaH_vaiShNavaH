+++
title = "२५७"

+++
श्रीकृष्ण उवाच-  
यदा देहात् पृथग्भूतः शुद्धश्चात्मा प्रयाति हि ।  
राधे कथं प्रयात्येवं पप्रच्छ लोमशं नृपः ॥१ ॥
अश्वपाटल उवाच-  
ऋषे चोत्क्रमणं कीदृक् कथं कस्मान् प्रयात्ययम् ।  
आत्मा देहाद्विनिष्क्रम्य तद्वदस्व मम प्रभो ॥२ ॥
श्रीलोमश उवाच-  
यद्यत्स्थानाद् विनिर्याति यथा योगतपोबलात् ।  
यथा भक्तिबलाच्चापि यथा पुण्यबलादपि ॥३ ॥
यथा पापबलाच्चापि यथा कर्मबलादपि ।  
यथा मायाबलाच्चापि वासनाबलतोऽपि च ॥४ ॥
तत्तत्स्थानस्थदेवानां लोकान् प्रयाति तद्यथा ।  
पद्भ्यां निर्गत्य चेद्याति विष्णुस्थानं प्रयाति वै ॥५ ॥
जङ्घाभ्यां चेत्प्रयात्येषो वसूनां याति मन्दिरम् ।  
ऊरुभ्यां चेत्प्रयात्येषः प्रजापतिं प्रयाति सः ।  
पायुना चेत्प्रयात्येषो मैत्रं स्थानं प्रपद्यते ॥६ ॥
लिङ्गाद् योन्या प्रयाप्येषः सत्यलोकं प्रपद्यते ।  
जघनेन प्रयात्येषो मेरुस्थानमवाप्नुयात् ॥७ ॥
नाभेश्चोत्क्रमते चेद्वै देवानां स्वर्गमाप्नुयात् ।  
पार्श्वाभ्यां मरुतो लोकान् चेत्प्रयाति प्रपद्यते ॥८ ॥
बाहुभ्यां चोत्क्रमते चेदिन्द्रलोकमवाप्नुयात् ।  
उरसा चेत् प्रयात्येषो रुद्रलोकमवाप्नुयात्॥९ ॥
ग्रीवया याति चेदेषो नरलोकमवाप्नुयात् ।  
मुखेन चेत्प्रयात्येषो विश्वेदेवानवाप्नुयात् ॥2.257.१० ॥
श्रोत्रेणोत्क्रमणे चास्य दिक्पालत्वं भवेदिति ।  
घ्राणेन गमने वायोर्लोकावाप्तिर्भवेदिति ॥११ ॥
नेत्राभ्यां गमने सूर्यलोकं चन्द्रालयं च वा ।  
कपोलाभ्यां प्रयाणे च वह्निलोकं प्रयाति सः ॥१ २॥
भ्रूभ्यामस्य प्रयाणे चाश्विनोर्लोकमवाप्नुयात् ।  
ललाटेन प्रयाणे तु पितृलोकगतिर्भवेत् ॥१३ ॥
मूर्ध्ना चोत्क्रमणे याति ब्रह्मलोकं सनातनम् ।  
चक्रेभ्यश्चेत् प्रयात्येव सुषुम्णामार्गमाश्रितः ॥१४॥
तदा तत्तदीश्वराणां लोकानेष प्रयाति ह ।  
स्थानबलादिदं प्रोक्तमुत्क्रमणं नराधिप ॥१५॥
उपासनाबलाच्चाऽप्युत्क्रमणं वै विशिष्यते ।  
पापपुण्यबलाच्चापि गमनं वै विभिद्यते ॥१६ ॥
शम्भोरुपासनाद् याति कैलासं गणमण्डितम् ।  
विष्णोरुपासनाद् याति श्वेतद्वीपं पयोदधिम् ॥१७॥
नरनारायणभक्त्या प्रयाति बदरीपतिम् ।  
सूर्यगायत्रिकाभक्त्या याति सूर्यस्य मण्डलम् ॥१८ ॥
यज्ञाद्युपास्तिक्रियया स्वर्गं याति मखार्थवान् ।  
पित्रुपासनया पितृलोकं याति हि मानवः ॥१ ९॥
ब्रह्मचर्यात् सिद्धलोकं सत्यलोकं तपोविधेः ।  
पौरुषेण तु सूक्तेन याति वैराजधाम च ॥2.257.२०॥
महाविष्णोरुपास्त्या च वैकुण्ठं याति मानवः ।  
नारायणोपासनया महावैकुण्ठमृच्छति ॥२ १ ॥
राधाकृष्णोपासनया गोलोकं विन्दतीति वै ।  
मायोपास्त्या मायिकाँश्च लोकानावरणादिकान् ॥२२॥
भूम्नश्चोपासनया चाव्याकृतं याति मानवः ।  
वासुदेवोपासनयाऽमृतं धाम प्रयाति च ॥२३ ॥
कपिलाद्यावताराणामुपास्त्या तत्तदालयान् ।  
अक्षरोपासनया यात्यक्षरं धाम शाश्वतम् ॥२४॥
परब्रह्मोपासनया परन्धाम प्रपद्यते ।  
अनुपास्त्या कर्मभिश्च याति योनिषु जन्मवान् ॥२५॥
तामसैः कर्मभिर्दैत्यो दानवो राक्षसो भवेत् ।  
तिर्यग्योनिं प्रयात्येषः स्थावरादीन् विशत्यपि ॥२६॥
राजसैः कर्मभिर्याति राज्यं श्रेष्ठिनमित्यपि ।  
वसून् गान्धर्वलोकाँश्च लोकपालान् द्युवासिनः ॥२७॥
सात्त्विकैर्जायते विप्रः साधुर्वा पुण्यदेवता ।  
पापैः प्रजायते पक्षी पशुः कीटो मृगोऽपि वा ॥२८॥
पुण्यैः प्रजायते राजा देवो गुरुः सती व्रती ।  
ऋणिनस्तु प्रजायन्ते वाहा अश्ववृषादयः ॥२९॥
दातारश्च प्रजायन्ते पूज्यासनविराजिताः ।  
एवं वै भिन्नशकटैः प्रयान्ति भिन्नमन्दिरम् ॥2.257.३ ०॥
गार्हस्थ्ये वर्तमानाश्च ज्ञानाऽनलसमन्विताः ।  
प्रदह्य सर्वकर्माणि प्रकाश्यात्मानमात्मनि ॥३ १ ॥
प्रयान्ति परमं ब्रह्म यथा सन्यासिनोऽमलाः ।  
असन्न्यस्ता हि सन्न्यस्ता ज्ञानसन्यासमाश्रिताः ॥३ २॥
अश्वपाटल उवाच-  
असन्न्यस्ताः कथं प्रोक्ताः सन्न्यस्ता इति वै गुरो ।  
कथं यान्ति च गार्हस्थ्यस्थितास्ता परमां गतिम् ॥३ ३॥
श्रीलोमश उवाच-  
आकर्णय नृपाऽत्राऽपि कथां तु परमाऽद्भुताम् ।  
आनर्तनृपतेः कुशलायोगिन्या वै पुराभवाम् ॥३४॥
सौराष्ट्रे कृष्णभक्तो वै राजा आनर्तकोऽभवत् ।  
येनेदं वासितं सुराष्ट्रकं चानाय्य कृष्णतः ॥३५ ॥
राजाऽसौ वैष्णवो भक्तो पत्नीव्रतद्विजानुगः ।  
ज्ञानं ह्यवाप्तवान् पत्नीव्रताद् विप्राद्धि तात्त्विकम् ॥३६॥
वर्तते स्म च साधूनां सभायां ज्ञानतत्परः ।  
ज्ञानशास्त्रेण सञ्छिद्याऽहम्ममेतिप्रबन्धनम् ॥३७॥
योगे सन्तिष्ठते नित्यं समाधौ परमेश्वरे ।  
साधूनां च महर्षीणां भवन्ति ज्ञानवार्तिकाः ॥३८॥
यत्सभायां सदा सायं चमत्कारपुरे नृप ।  
तेन कीर्तिर्दिगन्तेषु व्याप्ता चानर्तयोगिनः ॥३९ ॥
तां श्रुत्वा कुशला साध्वी योगिनी सिद्धिसम्भृता ।  
कुङ्कुमवापिकाक्षेत्रवासिनी पारमेश्वरी ॥2.257.४० ॥
यावद्योगकलापूर्णा परकायप्रवेशिनी ।  
इष्टरूपधरा विज्ञा तत्त्वज्ञानार्थशेवधिः ॥४१ ॥
वैष्णवी जरठा देहधर्मान् विमत्य तापसी ।  
आत्मधर्ममयी गुर्वी भूतधर्माऽहता सती ॥४२॥
वर्तमाना ब्राह्मभावेऽलक्ष्यलिङ्गा नरायणी ।  
परभावं गता कृष्णे सर्वसन्न्यासवर्तिनी ॥४३ ॥
वशे यस्या यथा लक्ष्म्या जगत्सर्वं तथाविधा ।  
यथाऽवतारिणी देवी सती च शिवशक्तिका ॥४४॥
कुशलाख्या तु सा साध्वी चमत्कारपुरं ययो ।  
कृत्वा रूपं सुन्दरं चोद्भिन्नयौवनमुत्तमम् ॥४५ ।  
आनर्त्तं नृपतिं प्राप्ता वृतं सदसि साधुभिः ।  
योगिभिर्न्यासिभिश्चापि महर्षिभिश्च वेदिभिः ॥४६॥
सर्वे दृष्ट्वा सौकुमार्यं परं तस्या नवं वयः ।  
केयं कस्य कुतश्चात्रेत्यासन् सम्प्राप्तविस्मयाः ॥४७॥
राजाऽपि स्वागतं चक्रे ददौ सदसि चासनम् ।  
सत्कृता चापि सम्मानैर्योगिनी कुशला सती ॥४८॥
प्रष्टुं चेच्छावती भूपं योगबन्धैर्बबन्ध तम् ।  
मौक्षधर्मे प्रसिद्धोऽयं राजा सर्वत्र गीयते ॥४९॥
मुक्तो राजा सात्त्वतोऽयं कीदृगास्ते विलोकये ।  
आनर्तस्य बुद्धिसत्त्वे द्राक् स्वबुद्ध्या विवेश सा ॥2.257.५०॥
नेत्राभ्यां नेत्रयोरस्य रश्मीन् संयम्य रश्मिभिः  
बुद्धिवृत्तीः प्रविवेश विजेतुं ज्ञानमार्गणैः ॥५ १ ॥
द्वयोर्योगविदोर्बुद्धौ विवादो घटते हृदि ।  
तयोरेकस्य योगित्वेऽपरस्य तु पराजयः ॥५२॥
अयोगी न जयं याति राजाऽयं तादृशो न वा ।  
विचार्येति सती बुद्धौ वशीचकार तं नृपम् ॥५३॥
राजा विज्ञाय तद्भावं मूकां कुर्वे तु योगिनीम् ।  
इति बुद्ध्या सती बुद्धिं जग्राह योगसद्बलैः ॥५४॥
नृपदेहे प्रविष्टां तां सत्कृत्य बुद्धिविग्रहे ।  
लिङ्गदेहे ह्यवस्थाप्य राजा तस्थौ तया सह ॥५५॥
स्थूलदेहाऽसङ्गिनौ तौ लिङ्गदेहे स्थितौ तदा ।  
योगिनौ स्वजयार्थं च मिथो वादं प्रचक्रतुः ॥५६॥
आनर्त उवाच-  
योगसत्याः क्व चर्येयं कृता क्व च गमिष्यसि ।  
कस्य च त्वं कुतो वेति का च कथं ह्युपस्थिता ॥५७॥
अहं राजाऽपि तच्चिह्नैर्मुक्तोऽस्मि योगमास्थितः ।  
स त्वां ज्ञातुं समिच्छामि मानार्हे योगिनि द्रुतम् ॥५८॥
मया पत्नीव्रताख्याद् वै गुरोः प्राप्तं विशेषतः ।  
योगज्ञानं विशालं च मोक्षश्चेति च मे शृणु ॥५९॥
तत्त्वज्ञाने च योगर्द्धौ राज्यविधौ च वै मया ।  
त्रिविधे मोक्षदे प्राप्तं स्थैर्यं चराम्यरागकः ॥2.257.६ ० ॥
मोक्षस्य कारणं रागाभावो ज्ञानेन चेयते ।  
ज्ञानेनाऽरागताद्वारा मोक्षसिद्धिर्मया कृता ॥६ १ ॥
अद्वन्द्वश्चाप्यसङ्गश्च तिष्ठाम्यचलबुद्धितः ।  
शुष्कक्षेत्रं जलहीनं सबीजं चापि चाङ्कुरे ॥६२ ॥
कारणं न भवत्येव तथाऽहं शुष्कतां गतः ।  
नाऽभिरज्यामि मिष्टैश्च क्रूरैः खेदं करोमि न ॥६३ ॥
चन्दनेनाऽर्चयेद् दक्षे वामे शस्त्रेण भेदयेत् ।  
कश्चिन्मां तुल्यता तत्र साध्वि! मे वर्तते ऋता ॥६४॥
सुख्यहं कृतसर्वार्थः समकङ्करकाञ्चनः ।  
असङ्गो राज्यभावेऽपि वर्ते साधुसमागमे ॥६५॥
मोक्षे हेतु त्रिकं चास्ते ज्ञानं विवेकजं तथा ।  
कर्मणां चापि सन्न्यासो भक्तिर्वा परमात्मनः ॥६६ ॥
मया त्रिकं गुरोः प्राप्तं मिश्रितं यत्तु मुक्तये ।  
कर्म भक्त्यन्वितं सर्वं करोमि च विवेकतः ॥६७॥
यथा सन्न्यासिनः श्रेष्ठा नैष्कर्म्यं वै समाश्रिताः ।  
तथा यमे च नियमे कामे द्वेषे परिग्रहे ॥६८॥
माने दम्भे रतौ स्नेहे नैष्कर्म्यं प्राप्तवानहम् ।  
यदि ते मोक्षगन्तारः कथं नाऽहं तथागतिः ॥६ ९॥
पर्णकुट्यां वसतां चेन्मोक्षो जायेत सर्वथा ।  
महासौधे वसतो मे कथं मोक्षो न हस्तगः ॥2.257.७० ॥
यस्यार्थो येन येनाऽस्ति तत्तदालम्बते जनः ।  
कश्चिद् दण्डं च मालां च कश्चिच्छत्रं च चामरे ॥७ १ ॥
गार्हस्थ्ये दोषमावीक्ष्य गत्वा त्यागाश्रमे यतिः ।  
उत्सृजन् प्रथमान् धर्मान् गृह्णन् परान् यथोचितान् ॥७२॥
सङ्गहानेः सङ्गमाप्य स मुच्येत न सङ्गतः ।  
आधिपत्यं मम राज्ये तेषां वन्ये हि तुल्यकम् ॥७३ ॥
यदि मुच्येत वै भिक्षुर्नाऽहं मुच्ये कथं वद ।  
भोजनं चाम्बरं पानं निद्राऽपेक्षितसङ्ग्रहः ॥७४॥
आधिपत्यं क्वापि यत्र तुल्यं वै भिक्षुणा मम ।  
ते यदि मुक्तिभागा वै ममापि मुक्तिरेव ह ॥७५॥
यदि ते बन्धभागा वै तदा तुल्याः कुटुम्बिभिः ।  
अथ ज्ञानेन मोक्षोऽस्ति वृथा काषायधारणम् ॥७६॥
वृथा वेष्टनसन्त्यागो वृथा जटाप्रधारणम् ।  
वृथा स्वर्णाम्बरत्यागो वृथाऽग्निवस्त्रधारणम् ॥७७॥
वृथा पक्वान्नसद्ग्रासत्यागो भिक्षा वृथा ततः ।  
यदि जिह्वेषु सत्स्वेव ज्ञानं वै मोक्षकारणम् ॥७८॥
आश्रमोचितचिह्नाढ्यं ज्ञानं मे मोक्षकारणम् ।  
यद्वा दुःखानि पापानि वीक्ष्य त्यागाश्रमे मतिः ॥७९॥
तदा सुखानि पुण्यानि वीक्ष्य गृहाश्रमे समा ।  
रागद्वेषप्रयुक्ता वा प्रवृत्तिर्बन्धने समा ॥2.257.८०॥
आकिञ्चन्यं विना ज्ञानं क्वाप्याश्रमे न विद्यते ।  
कैञ्चन्यं बन्धनं सर्वाश्रमे तुल्यं च मेऽपि ते ॥८१ ॥
तस्मात् कुशले! धर्मार्थकाममोक्षेषु सर्वथा ।  
बन्धनायतनेष्वेव स्थितं मां विद्ध्यसङ्गिनम् ॥८२॥
राज्यैश्वर्यं ध्रुवः पाशः स्नेहकर्मादिबन्धनः ।  
मोक्षधारावता ज्ञानाऽसिना छिन्नो मया सति ॥८३॥
ज्ञानात् त्यागे विचरामि सङ्गं प्राप्नोमि नैव ह ।  
नाऽहं राज्येऽपि राजेव निपतामि च बद्धवत् ॥८४॥
ज्ञानाग्निना मया दग्धा वासनाग्रन्थयस्ततः ।  
देहराज्ये विचरामीन्द्रियादिभिः कुटुम्बिभिः ॥८५॥
निर्बन्धोऽहं विचरामि सतां समागमे स्थितः ।  
मोक्षे स्थितोऽस्मि नो बन्धे नो राज्येऽपि तु वै वने ॥८६॥
सोऽहमेवं सदा मुक्तस्त्वयि जातादरः सति ।  
पृच्छामि त्वां कथं मुक्ता विरुद्धरूपधारिणि! ॥८७॥
सौन्दर्यं काञ्चनाभाढ्यं सौकुमार्यं नवं वपुः ।  
वयोऽग्र्यं रूपसम्पन्नं सर्वाढ्या त्वं कथं सती ॥८८॥
साध्वी चेन्न भवेद् रक्ता सरागा साध्विका न वै ।  
तवोभयं नानुरूपं वीक्ष्य योगर्द्धिमित्यपि ॥८९॥
मुक्तेयं वा नवेत्येवं संशयितः सभाजनः ।  
भोगराजसभावाढ्या शृङ्गारतानसंयुता ॥2.257.९०॥
कथं त्वं योगसम्पन्ना साध्वीति सम्प्रकाशसे ।  
मम योगं गता च त्वं स्पर्शदोषाभिसंवृता ॥९ १ ॥
मे हृदो निग्रहकर्त्री कथं शास्त्री हि योगिनी ।  
यस्त्वां राष्ट्रे सभायां मे सम्प्रवेशितवान् जनः ॥९२॥
तत्परिग्रहमापन्ना शीलाद् भ्रष्टा विभाव्यसे ।  
पुनर्मां क्षत्रियं प्राप्य मा कृथा वर्णसङ्करम् ॥९३॥
साध्वी त्वं मोक्षधर्माऽहं राजधर्मा गृहाश्रमी ।  
आवयोश्च हृदौरेक्ये द्वितीयो धर्मसङ्करः ॥९४॥
तस्मात् स्वातन्त्र्यमादाय वर्तसे चेत् प्रयोगिणी ।  
योगिन्यास्तव धर्मादिश्रुतं विप्लवतेऽधुना ॥९५॥
भावेन जेतुमिच्छाऽस्ति जयाशा बन्धनान्विता ।  
बद्धा त्वं मत्समा नाऽसि न ते हस्तपरिग्रहः ॥९६॥
यद्वा मत्पक्षगान् सर्वान् मां विजित्य जितानिति ।  
दर्शयितुं भवत्यवष्टम्भस्ते तर्हि मोहिनी ॥९७॥
अमर्षयुक्ता मोहेन मुग्धा जेतुं समिच्छसि ।  
योगाख्यं च विषाक्तं तच्चामृतं त्वयि संस्थितम् ॥९८॥
इच्छतोर्योग उत्कृष्टोऽनिच्छतोस्तु विषोपमः ।  
मा प्रदर्शय श्रैष्ठ्यं स्वं मुक्तो वा न नृपो ह्ययम् ॥९९॥
राज्ञां बलं महैश्वर्यं स्त्रीणां रूपाढ्ययौवनम् ।  
बलं ब्रह्म हि मुक्तानां मा बलं मे प्रदर्शय ॥2.257.१० ०॥
आर्जवेनाऽभिगन्तव्या बलिनः सुखदा हि ते ।  
अनार्जवेन बलिनो नाशयन्ति तथागतम् ॥१० १॥
सा त्वं धार्ष्ट्यं विहायैव जातिं कुलं श्रुतं तपः ।  
वृत्तिं भावं स्थितिं चेच्छां कार्यं मे तत्त्वतो वद ॥१ ०२॥
लोमश उवाच-  
इत्येवं बहुभिर्वाक्यैरयुक्तैरसमञ्जसैः ।  
आनर्तेन निरादृष्टा कुशला न भयं ह्यगात् ॥१०३ ॥
अश्वपाटलः सा साध्वी ततोऽपि चारुदर्शना ।  
चारुप्रज्ञा प्रचक्रामोत्तरयितुं ततोऽधिकम् ॥१ ०४॥
इति श्रीलक्ष्मीनारायणीयसंहितायां द्वितीये त्रेतासन्ताने लोमशगीतायामात्मनो देहाद् विनिष्क्रमणे हेतुप्रदर्शनं सन्यस्ताऽसन्न्यस्तविचारे आनर्तनृपकुशलायोगिनी-  
सम्वादश्चेतिनिरूपणनामा सप्तपञ्चाशदधिकद्विशततमोऽध्यायः ॥२५७ ॥
    
