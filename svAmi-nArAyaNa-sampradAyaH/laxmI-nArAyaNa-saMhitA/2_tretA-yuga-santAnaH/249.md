+++
title = "२४९"

+++
श्रीकृष्ण उवाच-  
राधिकेऽथ ततः सर्वे निद्रां जगृहुरेव ह ।  
त्रयोदश्यां कृतस्नानार्हणा विदायमाप्नुवन् ॥१ ॥
लोमशर्षिः सभायां वै ह्युपादिदेश देहिनः ।  
श्रद्धायज्ञाः फलवन्तश्चाऽश्रद्धाः फलवर्जिताः ॥२ ॥
आज्येन पयसा दध्ना सोमेन च फलेन च ।  
पूर्णाहुत्या श्रद्धया च फलवन्ति क्रतवस्त्विह ॥३ ॥
अशक्ताश्च मखे ते तु पुच्छाभिषेचनेन वै ।  
अभिषेकेण वा पादरजसा सन्तरन्त्यपि ॥४ ॥
श्रद्धां पत्नीं विधायैव सुसत्येन व्रतेन तु ।  
यजमानो यजेतेशं तरत्येव न संशयः ॥५ ॥
इष्टं तु दैवतं कृत्वा यजेत श्रद्धया मुहुः ।  
भावेनाऽर्पणविधिना तरत्येव स यागकृत् ॥६ ॥
पुरोडाशः सदा मेध्यो देवानां तृप्तिकारकः ।  
सर्वा नद्यः सरस्वत्यः सर्वे पुण्याः शिलोच्चयाः ॥७ ॥
सर्वा पृथ्वी हरेर्धाम ब्रह्मनिष्ठस्य देहिनः ।  
श्रद्धा तु पोषिता येन सा तु पुष्णाति तं जनम् ॥८ ॥
श्रद्धां निहन्ति यो धर्मे सा हता हन्ति तं जनम् ।  
साधूनां श्रद्धधानानां कुर्वतां यज्ञविस्तरम् ॥९ ॥
फलं सम्पद्यते सर्वं प्रसवित्री हि सा यतः ।  
ज्ञानवृद्धं मनोवृद्धं श्रद्धा देवे हि रक्षति ॥2.249.१० ॥
श्रद्धावृद्धं हरिर्नारायणः क्वापि न मुञ्चति ।  
अश्रद्दधानो देवानां नार्हति हविरर्पणे ॥११ ॥
अहविरन्नदातुश्च भोक्तव्यं नैव सर्वथा ।  
अश्रद्धा परमं पाप तन्मयं ग्राह्यमेव न ॥१ २ ॥
पावयित्री ज्यायसी च निवृत्तिदा सुखप्रदा ।  
श्रद्धा शान्तिप्रदा परब्रहारूपा हि पावनी ॥१३ ॥
श्रद्धा ब्रह्मप्रदा तद्वदहिंसा व्रह्मदायिनी ।  
अहिंसा सर्वधर्मेभ्यो भूतानां ज्यायसी मता ॥१४॥
सर्वयज्ञेषु वै विष्णुर्भुङ्क्ते हव्यं हि पायसम् ।  
पायसैः सुमनोभिश्च फलैर्गुन्द्रै रसैर्हवः ॥१५ ॥
पावनस्तृप्तिदो विप्णोर्जायते शुद्धभावनः ।  
औषध्यादि पवित्रं वै सर्वं देवार्हमेव तत् ॥१ ६॥
यथा शरीरं न ग्लेयात्तथौषधैः प्रजीवयेत् ।  
कन्दमूलफलाद्यैश्च यज्ञं सन्तोषयेत् सदा ॥१ ७॥
श्रद्धा वै जननी सर्वफलावाप्तिप्रकारिणी ।  
अहिंसा भगिनी तस्यास्ते ह्युभे देवदर्शिके ॥१८ ॥
जननी नैव हन्तव्या सदा बालोपकारिणी ।  
अहिंसा परमो धर्मः स्वधर्मो मातृरक्षणम् ॥१ ९॥
श्रद्धां हत्वा मातरं च को हि जातु सुखी भवेत् ।  
माता शरीरहेतुः सा मात्रा सनाथता सदा ॥2.249.२ ० ॥
श्रिया ह्रीनोऽपि सुजनश्चाम्वेति गेहमृच्छति ।  
पुत्रपौत्रयुतश्चापि जननीं प्रति बालकः ॥२१ ॥
असमय विचित्तं वा सुतं माता प्ररक्षति ।  
तदा वार्धक्यमायाति दुःखदोषसमन्वितम् ॥२ २॥
तदा शून्यं जगत्तस्य यदा मात्रा वियुज्यते ।  
नास्ति मातृसमः कश्चिदाधारो भूतलेऽपि च ॥२३ ॥
नास्ति मातृसमं त्राणे प्रियं प्राणस्य भाजनम् ।  
कुक्षिसन्धारणाद् धात्री जननाज्जननी हि सा ॥२४॥
अङ्गानां वर्धनादम्बा माता मानकरी शिशोः । (अम्बा)  
श्रद्धा धात्री स्वर्गकुक्षौ जननी देवयोनिषु ॥५॥
अम्बाऽक्षरप्रदत्वाश्च माता मुक्तिप्रदा यतः ।  
स्वर्गकामो यजेतेति श्रद्धया यजनं मतम् ॥२६ ॥
ओषध्यः समिधो वृक्षा वीरुदाज्यं. पयो दधि ।  
हविर्भूमिर्दिशः श्रद्धा कालः ऋचो यजूंषि च ॥२७॥
सामानि यजमानाग्निः सप्तदशाङ्गकः क्रतुः ।  
आज्येन पयसा दध्ना शकृताऽऽमिक्षया फलैः ॥२८॥
रसैश्च श्रद्धया विष्णुः प्रसीदत्येव चाध्वरे ।  
ब्राह्मणप्रभवो यज्ञो ब्रह्मार्पणपरायणः ॥२९ ॥
अनुयज्ञं जगत् सर्वे यज्ञश्चानु जगत् सटा ।  
ओमिति ब्रह्मणो नाम नमः स्वाहा स्वधा वषट् ॥2.249.३ ० ॥
यस्यैतानि प्रयुज्यन्ते तस्य भयं न विद्यते ।  
तस्याऽभयप्रदः श्रीमत्कृष्णनारायणः प्रभुः ३१ ॥
काम्भरेयो हरिः साक्षादक्षरात्परतः परः ।  
कुङ्कुमवापिकाक्षेत्रे भवद्भिरीक्षितो मखे ॥३२ ॥
स एव सर्वयज्ञानां फलं जानाति वै प्रभुः ।  
ददात्येव फलं सम्यग् जनन्या चानुमोदितः ॥३३ ॥
तस्माद् यजेद् याजयेच्च यशं श्रीकृष्णवल्लभम् ।  
विधिना यजतः स्वर्गे शाश्वतं चाक्षरात्परम् ॥३४॥
नाऽयं लोकोऽस्त्ययज्ञानां नापि परश्च निश्चितः ।  
नापि धर्मोऽस्ति गतिदश्चाऽयज्ञानामिह क्षितौ ॥३५॥
अश्वपाटल उवाच-  
कथं लोकोऽयमुत्कृष्टः परलोकस्तथाऽऽप्यते ।  
कथं धर्मश्च गतिदः क्षितौ स्यात्तद्वदाऽत्र मे ॥३६ ॥
श्रीलोमश उवाच-  
साध्वाचारस्य च जितात्मनः समस्य देहिषु ।  
सर्वसत्कारकार्यस्योत्कृष्टोऽयं लोक इष्यते ॥३७॥
सर्वत्र ब्रह्मदृष्टेश्च ब्रह्मपूजारतस्य च ।  
ब्रह्मनिष्ठस्य भक्तस्य परलोकः प्रकाशते ॥३८ ॥
सर्वप्रसन्नतार्हस्य सर्वोपकारशालिनः ।  
अहिंसासत्यधर्मस्य धर्मो वै गतिदो भवेत् ॥३ ९॥
मायाभावविहीनस्याऽक्षरभावगतस्य च ।  
परब्रह्माश्रितस्यैव त्रयं करगतं हि तत् ॥2.249.४०॥
सैषोपनिषद्विद्या वै सन्निधियोजिका हरेः ।  
ययाऽऽप्यते परब्रह्म धामाऽक्षरं च शाश्वतम् ॥४१ ॥
ज्ञानेन चाप्यते ब्रह्म ज्ञानं चोपनिषन्मता ।  
भक्त्या सम्प्राप्यते ब्रह्मा भक्तिश्चोपनिषन्मता ॥४२॥
भागवतेन धर्मेणाऽऽप्यते कृष्णः स एव सा ।  
वैराग्येण च दुःखेन यदि गत्वा हरिं प्रति ॥४३ ॥
वासः सञ्जायते येन तत्तदुपनिषन्मता ।  
देवस्य मन्दिरे वासो जायते येन हेतुना ॥४४॥
शुभाशयः स वै हेतुर्ब्रह्माप्त्युपनिषन्मता ।  
बालः प्रसादलोभेन यदि गच्छति मन्दिरम् ॥४५॥
हरेर्वै सन्निधौ तस्योपनिषत् स प्रसादकः ।  
कर्मणा शत्रुणा वापि वाञ्च्छया चेहयाऽपि वा ॥४६॥
हरे सान्निध्यमाप्येत येन सोपनिषन्मता ।  
यज्ञेन सेवया चापि सार्थेन स्वार्थकेन वा ॥४७॥
दानेन तृष्णया वापि देवसन्निधिराप्यते ।  
येन केनापि वै सात्रोपनिषत् सम्मता भुवि ॥४८॥
साधुसङ्गोऽतिवेलं यो ब्रह्मप्राप्तिकरोऽस्ति वै ।  
स चोपनिषत् सम्प्रोक्ता सत्सङ्गिना हरिप्रदा ॥४९॥
कथाश्रवणमेवाऽत्र नारीणां ब्रह्मयोगदम् ।  
सा चोपनिषद् बोध्यैव येन नारायणो मिलेत् ॥2.249.५०॥
स्नेहस्तानं भावना च वृत्तिः रागोऽपि चेद् यदि ।  
ब्रह्मप्राप्तिकरस्ते वै सर्वे चोपनिषन्मता ॥५ १ ॥
गोपीनां कामतः प्राप्तिर्विप्राणां यज्ञतस्तथा ।  
गोपानां मैत्र्यतः प्राप्तिदैत्यानां द्वेषतोऽपि च ॥५२॥
सुदाम्नो लोभतः प्राप्तिजीवनार्थॆ तु हस्तिनः ।  
तपसा च ध्रुवस्याऽपि प्रह्लादस्य तु निश्चयात् ॥५३॥
पूतनाया वैरभावान्नारदस्य तु कीर्तनात् ।  
एवं येनैव केनैव हेतुना चाप्यते हरिः ॥५४॥
हेतुः स चोपनिषत् सा ब्रह्मप्राप्तिकरी मता ।  
ज्ञानं भक्तिश्च वा कर्म भावना वा समर्पणम् ॥५५॥
सर्वं चोपनिषत् प्रोक्ता यया ब्रह्म ह्यवाप्यते ।  
अश्वपट्टल! यज्ञेनाऽनादिकृष्णनरायणः ॥५६॥
प्राप्तस्त्वयाऽत्र वै दिव्यमूर्तिः श्रीकृष्णवल्लभः ।  
सोमयज्ञस्तवाऽत्रैवोपनिषत्सम्मता ध्रुवा ॥५७॥
अनुग्रहेण जीवानां क्वचिद् योगः प्रभोर्मतः ।  
क्वचिद् यत्नेन वा क्वचिज्जात्या योगो भवेदपि ॥५८॥
सा तेषां योगिनां हेतुः शुभ्रोपनिषत् सम्मता ।  
यथा कर्माणि सर्वाणि फले परिसमाप्यते ॥५९॥
फलं शान्तौ सा च भोगे ब्रह्मण्येव समाप्यते ।  
ब्रह्मभावः परे देवे परमेशे समाप्यते ॥2.249.६ ० ॥
यतयस्तं विजानन्ति पश्यन्ति यान्ति तं प्रति ।  
निर्द्वन्द्वा निर्बन्धनाश्च विमुक्ताः शुचयोऽमलाः ॥६ १ ॥
अपवर्गे कृतनिष्ठा ब्रह्मिष्ठा ब्रह्मवासिनः ।  
विमाया ब्रह्मभूताश्च गतिस्तेषां सनातनी ॥६ २॥
    
अनारम्भाः सुधृतयः शुचयो ब्रह्मसञ्ज्ञिताः ।  
देवं परेश्वरं यज्ञैस्तर्पयन्त्यनृतैषिणः ॥६३॥
सर्वभूतात्मभूतस्य पश्यतः स्वेतराणि च ।  
मार्गं यान्ति तत्प्रदत्तनेत्रवान् तस्य भक्तिमान् ॥६४॥
नवद्वारप्रगुप्तिं च कृत्वा हृदयोद्घाटनम् ।  
ब्रह्ममार्गेण यातस्य परब्रह्मगृहे स्थितिः ॥६५॥
अग्निहोत्रं पूर्णमासो दर्शः प्रयाजकास्तथा ।  
स्विष्टकृच्चानुयाजाश्च पितृयज्ञोऽङ्गयागकः ॥६६॥
चातुर्मास्यं वैश्वदेवः साकमेधश्च वारुणः ।  
सोमयागश्च सवनं चाग्रयणेष्टिरित्यपि ॥६७॥
अवभृथेष्टिश्चोक्थं च षोडशी चातिरात्रकम् ।  
अत्यग्निष्टोम एवापि वाजपेयश्च विष्टुतिः ॥६८॥
वायव्यः शतरुद्रीयो वासवो राजसूयकः ।  
सौत्रामणिश्चाश्वमेधः पुम्मेधः सर्वमेधकः ॥६९॥
गोमेधो ब्रह्ममेधश्च यज्ञा येऽन्ये क्रियापराः ।  
ज्ञानपरास्तपःपरा द्रव्यपराश्च ये मखाः ॥2.249.७० ॥
स्वागतार्थाश्चोपकारास्तथा ये दानदक्षिणाः ।  
सर्वे ते कल्पिता कृष्णे मोक्षदा ब्रह्ममार्गिणः ॥७ १ ॥
कृता वा न कृता वापि नास्य किञ्चित् प्रशिष्यते ।  
हरिः सन्तोषितः प्राप्तस्तेनाऽऽप्तं सर्वमेव ह ॥७२॥
कृतेष्वपि च यज्ञेषु तोयितेषु सुरेषु च ।  
कृष्णभानविहीनेन कृतं चेन्मोक्षदं न तत् ॥७३॥
तस्मात् तेषु चाध्वरेषु कृष्णो धर्मः सनातनः ।  
साधवो ब्रह्मयतयो बाह्यद्वारनिरोधिनः ॥७४॥
सर्वयज्ञेषु तं कृष्णं तर्पयन्त्यमृतैषिणः ।  
अन्यद्वारं पिधायैव ब्रह्मद्वारं प्रसारयेत् ॥७५ ॥
अश्वपाटल उवाच-  
कथं लोमश द्वाराणि पिधातव्यानि तद्वद ।  
पिधानोत्तरमेवापि कृत्यं स्याद् वा फलं वद ॥७६ ॥
श्रीलोमश उवाच-  
अमृतं ब्रह्मकोशेऽस्ति चात्मना रक्षितं परम् ।  
अपिहितेन द्वारेण प्रयात्यन्यत्र दुर्लभम् ॥७७॥
देवनं यत्कराभ्यां वै पद्भ्यामन्यत्र धावनम् ।  
कामना या च निकृष्टा चासनं त्वन्यचत्वरे ॥७८॥
वर्णनं चान्यविषयं रूपणं लोकमिश्रितम् ।  
आस्वादनं प्रसादान्ये घ्राणनं क्लिन्नवर्ष्मणः ॥७९॥
स्पर्शनं मृदुमायायाः श्रवणं चलनाफलम् ।  
मननं ममकारस्य बोधनं बहु मे भवेत्॥2.249.८०॥
चिन्तनं चामरौ मे स्तोऽहम्पदं नास्ति मादृशः ।  
इत्येवं चामृतं सर्वं जाग्रति स्वप्नकेऽपि च ॥८१ ॥
सर्वं स्रवत्यजस्रं वै पात्रं रिक्तं भविष्यति ।  
तस्मात् पिधानं कर्तव्यं विवेकेन विजानता ॥८२॥
नाऽक्षतुल्यैवैं दीव्येच्च न धावेत् कर्दमस्थलीम् ।  
न कामयेन्निकृष्टां क्ष्मां नासीत मोहचत्वरे ॥८३॥
न वर्णयेदुशत्याऽन्यद् रूपयेन्नहि रूपकम् ।  
नाऽऽस्वादयेच्चार्पणाऽन्यत् जिघ्रेन्नैव हि दैहिकम् ॥८४॥
न स्पृशेन्मार्दवीं शय्यां शृणुयान्न कथेतरत् ।  
मननं मापतेः कुर्याद् बोधनं ब्रह्म मे भवेत् ॥८५॥
चिन्तनं चामृतं मेऽस्तु चाहं तस्मिन् वसामि च ।  
इत्येवं द्वारगुप्तिं वै कुर्याच्छ्रीहरिरूपिणीम् ॥८६ ॥
वृष्टेर्जलाद् यथा भौमं जलं वृद्धिं समेति वै ।  
तथा गुप्त्याऽमृतं नैजं ब्रह्मगुप्त्या विवर्धते ॥८७॥
ग्रीष्मतापाद् यथा भौमं जलं शुष्कं विलीयते ।  
तथा द्वाराऽपिधाने तु स्वामृतं लयमीयते ॥८८॥
वृथा गच्छेन्न वै लोके वृथाऽऽददीत नैव ह ।  
वृथा कामं न भुञ्जीत वृथा नोपाविशेत् क्वचित् ॥८९॥
वृथा भाषां सत्यहीनां कृष्णहीनां न वै वदेत् ।  
वृथा रूपं कृष्णहीनं न वै पश्येन्निरर्थकम् ॥2.249.९०॥
वृथा स्वाद्ं न गृह्णीयाद् देहयात्रातिरेकिणम् ।  
वृथा गन्धं नाऽऽददीत श्वासपूर्तं समाचरेत् ॥११ ॥
वृथा स्पर्शं न कुर्वीत हरेः स्पर्शं विना सदा ।  
वृथा ददीत कर्णौ न परमेशश्रवं विना ॥१२॥
मनने श्रीहरेः कुर्याच्छ्रीपतेः कमलापतेः ।  
बोधनं श्रीपतेः कुर्याच्चिन्तनं श्रीहरेः सदा ॥९२॥
अहन्ता तस्य चैवाऽस्मि नाऽन्यस्याऽहं कदाचन ।  
एवं लक्ष्मीपतेरर्थं सर्वं चाहं तदात्मकः ॥९४॥
सर्वेन्द्रियनिवासो मे परमेशे नरायणे ।  
भवत्वेवेति वै द्वारगुप्तिर्बोध्याऽमृतार्थिनी ॥९५॥
यस्य द्वाराणि सर्वाणि विहारवर्जितानि वा ।  
हरेः प्राप्तिर्भवेत्तस्याऽमृतवार्धि पिबत्ययम् ॥९६॥
गुप्तद्वारस्य भक्तस्याऽमृतं शाश्वततो भजेत् ।  
सर्वे यज्ञाः समाप्यन्तेऽमृतशाश्वततार्थिनः ॥९७॥
किं तस्य तपसा कृच्छ्रैर्यज्ञैः क्लेशैस्तथेतरैः ।  
अर्जनीयं चार्जितं वै हृदि नारायणामृतम् ॥९८॥
अश्वपाटल! सञ्ज्ञात्वा कोशस्थं त्वमृतं निजम् ।  
न स्रावयेदमार्गेण मोघतां न नयेत्तथा ॥९९॥
यथापेक्षं त्वम्बरं च यथापेक्षं तृणासनम् ।  
यथापेक्षोपधानं च यात्रामात्रादनं तथा ॥2.249.१ ००॥
द्वन्द्वारामान् विहायैवाऽऽन्तरारामं भजेत् सदा ।  
अन्यसार्थं विहायैवान्तरसार्थ समाश्रयेत् ॥१०१ ॥
तेन दीर्घस्य मार्गस्य पारं यायात् सुगत्वरः ।  
इत्येव राधिके राज्ञे लोमशः प्राह चामृतम् ॥१० २॥
इति श्रीलक्ष्मीनारायणीयसहितायां द्वितीये त्रेतासन्ताने लोमशगीतायामश्वपाटलनृपतये श्रद्धोपनिषदमृतगुप्त्यादिरूपं लोमशदत्तज्ञानमितिनिरूपणनामा नवचत्वारिंशदधिकद्विशततमोऽध्यायः ॥२४९ ॥
    
    
