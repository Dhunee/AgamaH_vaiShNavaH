+++
title = "०८२"

+++
श्रीकृष्ण उवाच-  
शृणु राधे प्रवक्ष्यामि प्रत्यक्षपुरुषोत्तमम् ।  
विश्वामित्रेण सन्दिष्टं जयध्वजाय वै क्रतौ ॥१ ॥
चन्द्रवंशोऽभवद्राजा सहस्रार्जुनसञ्ज्ञकः ।  
सहस्रबाहुर्द्युतिमान् धनुर्वेदविदां वरः ॥२ ॥
तस्य सुताः पञ्चशतान्यासन् सर्वे महारथाः ।  
कृतास्त्रा वलिनः शूरा धर्मात्मानः सुरार्चकाः ॥३ ॥
केचिद् रुद्रं पूजयन्ति केचित् सूर्यं परे क्रतुम् ।  
अन्ये वह्निं पूजयन्ति विष्णुमन्ये सतीं परे ॥४ ॥
अजं चान्ये गणेशं च परेऽर्चयन्ति चन्द्रकम् ।  
जयध्वजः कनिष्ठश्च सर्वाऽवरज एव यः ॥५ ॥
अनादिश्रीकृष्णनारायणस्वामिपरोऽभवत् ।  
नित्यं स मतिमान् देवं नारायणहरिं प्रभुम् ॥६ ॥
तिष्ठते शरणं विष्णुं दैवतं ब्रह्मतः परम् ।  
तमूचुरितरे पुत्राः शृणु चानुज धार्मिकम् ॥७ ॥
पिताऽस्माकं वह्निदेव शिवं दत्तमुनिं तथा ।  
अभजत् तान् भजस्वाऽत्र मा भजस्व नरायणम् ॥८ ॥
जयध्वजोऽब्रवीत्ताँस्तु मम धर्मः परो मतः ।  
विष्णोरंशेन सम्भूता राजानोऽत्र महीतले ॥९ ॥
राज्यपालयिता तेषां भगवान्पुरुषोत्तमः ।  
पूजनीयोऽजितो विष्णुः पालको जगतां हरिः ॥2.82.१ ०॥
श्रीहरिर्हि भवद्भिस्तु पूजनीयोऽपि सर्वथा ।  
सृजेद् ब्रह्मा रजोमूर्तिः संहरेत् तामसो हरः ॥१ १॥
सत्त्वात्मा भगवान् विष्णुः सम्पोषयति सर्वदा ।  
तस्मान्महीपतीनान्तु राज्यं पालयतामयम् ॥१२॥
आराध्यो भगवान् विष्णुर्नारायणपरेश्वरः ।  
सत्त्वेन मुच्यते जन्तुः सत्त्वात्मा भगवान् हरिः ॥१३॥
सत्त्वधर्मः सदा श्रेष्ठो योगिभिश्च विनिश्चितः ।  
सर्वशुद्धौ सत्त्वशुद्धिर्वैशारद्यं विशद्यते ॥१४॥
विष्णौ सा सात्त्विकी शुद्धिर्वैशारद्यं हि शाश्वतम् ।  
शम्भौ वह्नौ तथा सूर्यं तमोमात्रा विशेषिता ॥१५॥
क्रतौ सत्यां गणेशेऽजे रजोऽधिकं च चन्द्रके ।  
सत्त्वं देवेश्वरे विष्णौ नारायणे विशिष्यते ॥१६॥
स पूज्यः सर्वदा युष्मद्भिश्चापि भ्रातरः! सदा ।  
विष्णुः सम्पोषकः शास्ता राजधर्मोऽपि तत्र हि ॥१७॥
स्वधर्मो मुक्तये युक्तो नान्यो राज्ञां प्रमुक्तये ।  
नारायणीं महाशक्तिं नृपाणां दधतां सदा ॥१८॥
अनादिश्रीकृष्णनारायणाराधनमुत्तमम् ।  
श्रुत्वैवं त्वग्रजाः प्राहुः पितुर्धर्मः परो वृषः ॥१९॥
पित्रा त्वाराधितो वह्निः शम्भुर्दत्तः प्रभुस्तथा ।  
त एवाऽऽराधने ग्राह्याः पितृधर्मेण मोक्षणम् ॥2.82.२०॥
जयध्वजश्च तान् प्राह युक्तमुक्तं ममाऽग्रजैः ।  
पितृधर्मो रक्षणीयो यथापेक्षो च चाऽधिकः ॥२१ ॥
परन्त्वत्र क्रतौ कार्ये सर्वेज्यसमवायके ।  
कः पूज्यश्च समाराध्य इत्यत्रोत्तरमच्युतः ॥२२॥
प्रमाणवृषयो ह्यत्र यद् ब्रूयुस्ते तथैव तत् ।  
अथाऽऽहूता ऋषयश्च वशिष्ठाद्याः प्रजावृषाः ॥२३॥
पृष्ठा धर्मविवादे तु देवाराधनरूपिणि ।  
क्रतौ वा चान्यदा कश्चाराध्यो देवो वदन्तु नः ॥२४॥
तानब्रुवँस्ते ऋषयो वशिष्ठाद्या यथार्थतः ।  
या यस्याऽभिमता पुंसः सा हि तस्यैव देवता ॥२५॥
किन्तु कार्यविशेषेण पूज्यते चेष्टदाऽपि च ।  
देवता बहुलाः सन्ति ब्रह्मणः प्रतिमा हि ताः ॥२६॥
भिन्नार्थिनश्च विद्यन्ते यथार्थो देवता तथा ।  
कार्यवशात् कालवशान्नियोगाच्छासनात्तथा ॥रे७॥
राज्ञा कार्यवशात् क्वापि किङ्करः समुपास्यते ।  
किङ्करः किङ्करं चाप्युपास्ते कार्यवशादपि ॥२८॥
श्रेष्ठाः कार्यवशाच्चापि कनिष्ठान् समुपासते ।  
भिन्नास्तु जातयः सन्ति देहसंस्थानयोगतः ॥२९॥
यत्कार्यं जायते यस्मात् तत्तदर्थमपास्यते ।  
श्रेष्ठमिष्टफलाद्यर्थं खाद्यं सस्यान्युपासते ॥2.82.३ ० ॥
रसप्राप्त्यर्थमेवाथ पृथ्वीं जलं ह्युपासते ।  
रसानां पक्वतार्थं च सूर्यं चन्द्रं ह्युपासते ॥३१ ॥
नृपाणां दैवतं विष्णुस्तथैव च पुरन्दरः ।  
विप्राणामग्निरादित्यो विष्णुब्रह्मशिवाः सुराः ॥३२॥
देवानां दैवतं विष्णुर्दानवानां हरः सदा ।  
गन्धर्वाणां च यक्षाणां दैवतं सोम उच्यते ॥३ २ ॥
विद्याधराणां वाग्देवी सिद्धानां भगवान् हरिः ।  
रक्षसां शङ्करो देवः किन्नराणां तु पार्वती ॥३६८॥
ऋषीणां दैवतं ब्रह्मा शिवः पितृगणाः सुराः ।  
रविरग्निश्च विश्वे च देवास्तथा जनार्दनः ॥३५॥
स्त्रीणां च दैवतं लक्ष्मीसमा रतिः पतिव्रता ।  
पतिः परेश्वरः शम्भुः सौभाग्यश्रीरपीति च ॥२६ ॥
गृहस्थानां यथापेक्षं देवा देव्यश्च दैवतम् ।  
परब्रह्म स्वयं देवो यतीनां ब्रह्मचारिणाम् ॥३७॥
साधूनां तु क्षमा देवी दैवतं शीलमित्यपि ।  
बालानां जनकौ दैवं पशूनां पालकः सुरः ॥३८॥
गणानां शङ्करो दैवं भक्तानां परमेश्वरः ।  
ईश्वराणां वासुदेवो वृक्षाणां दैवतं जलम् ॥३९॥
सर्वोषां दैवतं चान्तर्यामी श्रीपरमेश्वरः ।  
रोगिणामोषधं दैवं चौराणां दण्ड इत्यपि ॥2.82.४०॥
एवं जडं चेतनं वा दैवं स्वेष्टं भवत्यपि ।  
सर्वत्र वर्तमानः श्रीहरिः सर्वस्य दैवतम् ॥४१ ॥
अतो जयध्वजो नूनं विष्णवाराधनमर्हति ।  
हरौ रुद्रस्य विष्णोश्च तादात्म्यं ब्रह्मणोऽपि च ॥४२॥
बुध्वा हरिः सदा पूज्यः सर्वेश्वरेश्वरेश्वरः ।  
तत्र सर्वेऽवताराश्च वासुदेवादयस्तथा ॥४३ ॥
महाविष्णुप्रभृतयो वैराजा अंशरूपिणः ।  
आवेशा वा कलाश्चापि विभूतयः सुरादयः ॥४४॥
समन्वयं प्रगच्छन्ति श्रीहरौ परमात्मनि ।  
देवा देव्यो गुरुः सन्तो विप्रा गावः पतिव्रताः ॥४५॥
इत्युक्त्वा ऋषयः सर्वे क्रतुं तस्य हि चक्रिरे ।  
वैष्णवः परमो यज्ञः सप्ताहकृतसत्क्रियः ॥४६॥
यत्रेश्वराः समस्ताश्च ऋषयो देवतास्तथा ।  
समस्ताः स्वर्गनिलया ग्रहमानवभूसुराः ॥४७॥
बुभुजुर्बहुपक्वान्नपायसान्नानि सर्वथा ।  
तृप्तिं प्रापुः परां सोमामृतभोजनपानकैः ॥४८॥
वह्नयो मरुतः सर्वे तत्र यज्ञेऽतिभावतः ।  
बुभुजुर्दत्तहव्यादि त्रैलोक्यं तृप्तिमावहत् ॥४९॥
बुभुजे दिव्यमूर्तिश्च साक्षाद् वह्नौ समुत्थितः ।  
अनादिश्रीकृष्णनारायणः श्रीपुरुषोत्तमः ॥2.82.५० ॥
एवं यज्ञे सुनिष्पन्ने दक्षिणादानकर्मणि ।  
शेषे च हवने चापि सम्पन्नेऽवभृथाप्लवे ॥२१॥
भोजनं चक्रिरे सर्वे पङ्क्तिशो भूसुरादयः ।  
तावत्तत्र समायातो विदेहो नाम राक्षसः ॥५२॥
दंष्ट्राकरालो दीप्ताक्षः शूलभृन्नादयन् दिशः ।  
तं दृष्ट्वा दुद्रुवुर्मर्त्या भयेनाऽऽरण्यकं प्रति ॥५३ ॥
अथाऽर्जुनस्य सत्पुत्राः सर्वे यत्ता महाबलाः ।  
युयुधुर्दानवं शक्तिगिरिकूटाऽसिमुद्गरैः ॥५४॥
प्राजापत्यं वारुणं च रौद्रं वायव्यमस्त्रकम् ।  
कौबेरमैन्द्रमाग्नेयं चिक्षिपुस्तत्र भूमिपाः ॥५५॥
दानवः शूलमादाय सूर्याभं परितो भ्रमन् ।  
भ्रामयन् भञ्जयामास तान्यस्त्राणि समन्ततः ॥५६॥
शूलस्थवह्निना तान्याकर्षयामास सर्वथा ।  
ततो भूपा गदाभिस्तं ताडयामासुरुल्बणाः ॥५७॥
स्पृष्टमात्रा गदाः सर्वा भग्ना लोष्टाद्रिवर्ष्मणि ।  
न दानवं चालयितुं शेकुर्गदाभिरीश्वराः ॥५८॥
ततस्ते भयमापन्ना दुद्रुवुर्वीक्ष्य पौरुषम् ।  
भग्नोत्साहाः समभवन् दृष्ट्वा तस्याऽतिपौरुषम् ॥५९॥
अथ पञ्चशतानां तु कुमाराणां पलायनम् ।  
वीक्ष्य सस्मार च जयध्वजो नारायणं हरिम् ॥2.82.६०॥
अनादिश्रीकृष्णनारायणस्वामिपुमुत्तमम् ।  
ध्यात्वा क्षणं जजापैनं रक्ष रक्ष पुमुत्तम ॥६१ ॥
शरणागतरक्ष त्वं समायाहि परेश्वर ।  
एवं वै स्मर्यमाणः स भगवान् श्रीहरिः स्वयम् ॥६२॥
तूर्णं तत्राययौ चक्रशङ्खपद्मगदायुधः ।  
विष्णुर्जयिष्णुर्लोकादिश्चाप्रमेयो निरामयः ॥६३॥
भक्तत्राता श्रीहरिर्यः पूर्वपूरुष उत्तमः ।  
ददौ जयध्वजायैव चक्रं स्वस्य सुदर्शनम् ॥६४॥
जग्राह श्रीहरिं नत्वा राजा हस्ते सुदर्शनम् ।  
प्राहिणोत्तु विदेहाय राक्षसे स्कन्धयोस्तदा ॥६५॥
तूर्णं तन्मस्तकं स्कन्धात् पातयामास भूतले ।  
राक्षसो विहतस्तत्र शैलतुल्यशरीरवान् ॥६६॥
इति ज्ञात्वा ऋषिर्विश्वामित्रो द्रष्टुं समाययौ ।  
भ्रातरश्च प्रसन्नास्तं प्रशशंसुर्जयध्वजम् ॥६७॥
विश्वामित्राय मुनये ददुश्चोत्तममासनम् ।  
निषसाद मुनिस्तत्र कुशलं पृष्ठवांस्ततः ॥५८॥
जयध्वजो मुनिं प्राह प्रसादाद् भवतोऽसुरः ।  
निपातितोऽत्र चक्रेण विदेहो दानवो महान् ॥६९॥
त्वद्वाक्यान्नित्यदा चाऽहमभजं श्रीनरायणम् ।  
न्यपतं शरणं तस्य प्रसादस्तेन मे कृतः ॥2.82.७०॥
यक्ष्यामि राक्षसहत्यापापनाशार्थमित्यतः ।  
कथं केन विधानेन सम्पूज्यो हरिरीश्वरः ॥७१ ॥
कोऽयं नारायणः पूज्यः किम्प्रभावः क्रताविह ।  
सर्वमेतत् समाचक्ष्व प्रसादयामि तं प्रभुम् ॥७२॥
जयध्वजस्य वचनं श्रुत्वा मनिर्जगाद तम् ।  
परमेशस्य भक्ताऽग्र्यं प्रपन्नं च जयध्वजम् ॥७३ ॥
यतः प्रवृत्तिर्भूतानां यस्मिन् सर्वं यतो जगत् ।  
तमनादिं कृष्णनारायणं यज परेश्वरम् ॥७४॥
यमक्षरात्परतरात्परं प्राहुर्गुहाश्रयम् ।  
आनन्दं परमं व्योम परे धाम्नि स्थितं प्रभुम् ॥७५॥
परात्परः परब्रह्म परनारायणात्परः ॥
अक्षराधिपतिर्मुक्तिप्रदो मुक्तपतिर्हि सः ॥७६॥
अवतारसहस्त्राणां हेतुर्यः पुरुषोत्तमः ।  
चतुर्व्यूहधरश्चापि चाऽव्यूहश्च निरञ्जनः ॥७७॥
परमात्मा परन्धाम परंव्योम परम्पदम् ।  
त्रिपादमक्षरम्ब्रह्म यस्याऽऽहुर्ब्रह्मवादिनः ॥७८॥
वासुदेवेश्वरो योगिसिद्धः श्रीपुरुषोत्तमः ।  
यस्यांऽशसम्भवा ईशा ब्रह्मविष्णुमहेश्वराः ॥७९॥
वैराजश्च महाविष्णुर्भूमा कालो यदंशजाः ।  
प्रधानस्य पतिर्मायापतिर्यः पुरुषोऽपि च ॥2.82.८० ॥
महापूरुष इत्येषो यस्यांऽशो विद्यते तथा ।  
सर्वेषां च भगवतां यः परो भगवान् स्वयम् ॥८ १ ॥
निष्कामिन्या प्रपत्त्या स चाराध्यः पुरुषोत्तमः ।  
यज्ञं तं तु पुना राजन् प्रसादय परेश्वरम् ॥८२॥
इत्युक्त्वा विररामाऽसौ विश्वामित्रो महामुनिः ।  
राज्ञा क्रतुः समारब्धस्तत्र नारायणं प्रभुम् ॥८३॥
अनादिश्रीकृष्णदेवं विश्वामित्रः सभूसुरः ।  
याजयामास सर्वेशं परमेशं परात्परम् ॥८४॥
यज्ञे समाप्तिमापन्ने तत्र साक्षात् स्वयं हरिः ।  
आविरासीत् स भगवान् पुनः पुनर्हविर्ग्रसन् ॥८५॥
वरं वृणु क्षितेर्नाथ यत्ते मनसि वर्तते ।  
इत्येवं च हरिः प्राह राजोवाच पदं तव ॥८६॥
शाश्वतं परमं धामं दिव्यं नय दयाधर ।  
हरिः प्राह समीचीनं चाऽर्थितं ते तथाऽस्तु वै ॥८७॥
इत्युक्त्वाऽदृश्यतां यातस्तावत्तत्र चतुष्टयम् ।  
तापसानां समायातं भिक्षां देहीति वादि च ॥८८॥
राजा भिक्षां ददौ तेभ्यो भोजनं पायसोद्भवम् ।  
जगृहुस्ते च बुभुजुः राजा स दक्षिणां ददौ ॥८९॥
कृष्णवर्णास्तु ते रूक्षा भिक्षवो रोमशास्तदा ।  
कामरूपधराश्चासन् वनेचराः कुरूपिणः ॥2.82.९०॥
भुक्त्वा जलं पपुश्चाथ निषेदुर्वृक्षमाश्रिताः ।  
यथा मूढा हि चत्वारः शान्ताः शान्तघना इव ॥९१॥
यज्ञकार्ये सुनिर्वृत्तेऽवभृथस्नानहेतवे ।  
नर्मदायां ययुः सर्वे चत्वारोऽपि ययुः सह ॥९२॥
स्नाताः सर्वेऽपि ऋषयो देवा भक्ताश्च वैष्णवाः ।  
महीमाना मानवाश्च विप्राः सत्यश्च साधवः ॥१३॥
निम्नभागे तु चत्वारः स्नातास्ते कृष्णवर्णकाः ।  
स्नानपुण्यप्रतापेन जातास्ते श्वेतवर्णकाः ॥९४॥
सूर्यचन्द्रसमाभाश्च महेन्द्रसमरूपिणः ।  
विष्णुतुल्यसुवर्ष्माणो दिव्याः स्वर्गसुरा इव ॥९५॥
तान् दृष्ट्वाऽवभृथस्नाताः पप्रच्छुस्तान् कुलं प्रति ।  
ते प्राहुः स्वस्वनामानि श्रीशैलः प्रथमो ह्ययम् ॥९६॥
नीलगिरिर्द्वितीयोऽयम् एलाद्रिश्च तृतीयकः ।  
द्रोणाचलश्चतुर्थोऽयं वयं मेरुकुलोद्भवाः ॥९७॥
कामरूपधराः शैलाः स्मोऽत्र स्नातुं समिच्छवः ।  
पापक्षालनकामाश्च वैष्णवाः स्मः स्थिराद्रयः ॥९८॥
अस्मासु हिंसकाः सर्वेऽरण्येषु च गुहासु च ।  
कुर्वन्ति यानि पापानि तैर्थिका अपि वासिनः ॥९९॥
तेषां पापानि दत्वा नः शुद्धास्ते वै प्रयान्ति हि ।  
तैः पापैः कृष्णवर्णाः स्मो जाताः स्नानेन चार्जुनाः ॥2.82.१०० ॥
अत्राऽनादिकृष्णनारायणः श्रीभगवान् स्वयम् ।  
आययौ यज्ञभागार्थं स्नानार्थं चापि तेन तु ॥१०१ ॥
वैष्णवानां प्रसादेन पापं नष्टं समस्तकम् ।  
अथ शैला गमिष्यामो निजावासान् नमोऽस्तु वः ॥१ ०२॥
यत्र श्रीभगवान् साक्षात् कृष्णनारायणः प्रभुः ।  
तस्य भक्ता जले सस्नुस्तीर्थं चैतद्धि नार्मदम् ॥१०३ ॥
जयध्वजश्च तान् प्राह करिष्येऽतिथिसत्क्रियाम् ।  
मम गृहेऽत्र वासं वै प्रकुर्वन्तु नगोत्तमाः ॥१ ०४॥
इत्युक्त्वा राधिके शैलान् स्वर्णवर्णसमान् नृपः ।  
अवभृथान्ते निलयं निनाय बहुभावतः ॥१ ०५॥
अन्ये सर्वे महीमाना भुक्त्वा सम्प्राप्य पूजनम् ।  
ययुर्नैजान् गृहान् लोकान् विशश्राम जयध्वजः ॥१ ०६॥
प्रजा भुक्त्वाऽनाथदीनाः किङ्करा दासदासिकाः ।  
तुतुषुश्चातिभोज्येन कीटाः पिपीलिकादयः ॥१ ०७॥
एनं सशृणुयाद्भक्त्या पाठयेच्च पठेच्च वा ।  
भुक्तिर्मुक्तिर्भवेत्तस्य नारायणकृपाबलात् ॥१ ०८॥
इतिश्रीलक्ष्मीनारायणीयसंहितायां द्वितीये त्रेतासन्ताने जयध्वजस्य राज्ञो विश्वामित्रोपदिष्टपरब्रह्मोपासनाबलाद् यज्ञे श्रीहरिप्राप्तिः, विदेहराक्षसविनाशः, चतुःपर्वताना-  
मवभृथस्नानादि चेत्यादिनिरूपणनामाद्व्यशीतितमोऽध्यायः ॥८२ ॥
    
