+++
title = "०६४"

+++
श्रीराधिकोवाच-  
परब्रह्म कृपासिन्धो गोपनाथाह्वयं शुभम् ।  
तीर्थं सौराष्ट्रसामुद्रतीरे प्रोक्तं त्वया हरे ॥१ ॥
कथं कदा तु तज्जातं कथं तन्नाम सार्थकम् ।  
वद मह्यं यथावत्तु कृष्ण कान्त परेश्वर ॥२ ॥
श्रीकृष्ण उवाच--  
शृणु त्वं राधिके दिव्यां कथां तु मम गोचराम् ।  
पूर्वपूर्वेषु कल्पेषु श्रीकृष्णा बहवोऽभवन् ॥३ ॥
पूर्वाह्णे ब्रह्मणस्तत्र प्रातरेवाऽऽद्यवत्सरे ।  
आद्ये दिने तु गोलोकादहं राधे त्वया सह ॥४ ॥
उत्पन्नं त्वेतदण्डं वै प्रार्थनया तु वेधसः ।  
द्रष्टुं समागतस्तत्र यत्र मया मणिर्मम ॥५ ॥
निक्षिप्तश्चात्र गोले स सौराष्ट्रविषयोऽभवत् ।  
तत्रागत्य मया दिव्यविमानं स्वर्णनिर्मितम् ॥६ ॥
गोपगोपीगणैर्जुष्टं गोभिर्युक्तं मनोहरम् ।  
विस्तृते च मणेर्देशे व्योम्नो मयाऽवतारितम् ॥७ ॥
गोपा गोप्यश्च राधे त्वमहं न्यूषुर्जलान्तिकम् ।  
भुक्तवन्तश्चामृतानि दुग्धानि च गवां तथा ॥८ ॥
गावस्तत्र विहरन्ति गोपाः क्रीडन्ति तद्वने ।  
गोप्यो गोपा रमन्ते च दिव्ये मन्निर्मिते स्थले ॥९ ॥
तत्राऽहं तु त्वया साकं राधे वृक्षेषु सर्वतः ।  
गोभिर्गोपैर्गोपीभिश्च व्यचरं वासमाचरन् ॥2.64.१ ०॥
तदा सनत्कुमाराद्याः ऋषयस्तत्र चाययुः ।  
ज्ञात्वा श्रीशङ्करो भक्तो विष्णुश्चाययतुस्तदा ॥११ ॥
गोपैर्मया त्वया चापि गोपीभिस्तौ सुसत्कृतौ ।  
पूजितौ वन्दितो मिष्टं भोजितौ सेवितौ मुदा ॥१२॥
यत्र स्थाने कृतावासौ श्रीविष्णुशङ्करौ सुरौ ।  
गोपैः सम्पूजितौ तत्र सुरौ हरिहरात्मकौ ॥१३॥
तावत् तत्र समायातो ब्रह्मा विज्ञाय सत्वरम्।  
सोऽपि सम्पूजितो गोपैर्मया त्वया च सत्कृतः ॥१४॥
अथाऽन्ये पार्षदा ज्ञात्वा विष्णोर्हरस्य वेधसः ।  
देव्यो दास्यः समायातास्तस्थुस्तत्र समे स्थले ॥१५॥
ततोऽहं पृष्टवाँस्तेभ्यो मया पृथ्व्यां शुभे स्थले ।  
प्राकट्यमिष्यते शीघ्रं लोककल्याणहेतवे ॥१६॥
तावत् तत्र समायातौ धरणिमेरुपर्वतौ ।  
प्रार्थयामासतुस्तौ मां पुत्रार्थं शृण्वतां सताम् ॥१७॥
मया तथाऽस्त्विति प्रोक्तं तौ तदा ब्रह्मणः शुभम् ।  
मानसं युगलं जातं मानवं तु सुराष्ट्रके ॥१८॥
नाम्ना मेरुधरो गोपः क्षमादेवी च गोपिका ।  
सोमनाथसमीपे तौ दिव्यं वासं प्रचक्रतुः ॥१९॥
गोपा गोप्यस्तथा गावः सम्पूज्य तु हरिं हरम् ।  
ययुः सर्वे क्षमादेव्या साकं च मेरुणा सह ॥2.64.२०॥
सिंहारण्ये कृतावासास्तिष्ठन्ति स्म च मोदिताः ।  
शम्भुः श्रीगोपनाथश्च विष्णुर्गोपीश्वरस्तथा ॥२१ ॥
यत्स्थाने पूजितौ तत्र मूर्त्यात्मानौ बभूवतुः ।  
तत्र गोपाश्च गोप्यश्च नित्यमायान्ति यान्ति च ॥२२॥
गोपनाथं तु तत्तीर्थं जातं हरिहरात्मकम् ।  
पावनं परमं राधे! तव मे पादपावितम् ॥२३ ॥
यत्र मेरुः स्वयं चास्ते क्षमा च जननी मम ।  
तत्राऽहं राधिके! जातः श्रीकृष्णो मानसः सुतः ॥२४॥
त्वं मया सह गोप्यश्च मानस्यश्चेतरा अपि ।  
व्यजायन्त च तत्रैव मेरुकोटीतिपत्तने ॥२५॥
हिरण्या विद्यते यत्र यत्र प्राची सरस्वती ।  
सोमेशो विद्यते यत्र सा भूमिर्मेरुकोटिका ॥२६॥
प्रदेशः स च मे लीलामयः पूर्वप्रगेऽभवत् ।  
राधे! त्वच्चरणव्याप्तो मोक्षद्वारमपावृतम् ॥२७॥
सनत्कुमारो भगवान् गुरुर्मे तत्र चाऽभवत् ।  
गोपा गोपाङ्गना गावस्तत्र न्यूषुः सदा मम ॥२८॥
गोपालोऽहं तदा चासं मूलमाद्यं स्थलं मम ।  
मूला सा द्वारिका मेऽत्र मेरुकोटीतिविश्रुता ॥२९॥
पूर्वे शत्रुञ्जिता यावत् पश्चिमे तु सरस्वती ।  
उत्तरे तु महाभद्रानदी क्षेत्रं पुरा मम ॥2.64.३ ० ॥
कृतस्मरः पर्वतश्च सिंहारण्यं महद्वनम् ।  
व्याघ्रारण्यं चाश्वपट्टसरश्चेति च भूर्मम ॥३ १ ॥
विहारस्य परा भूमिश्चासीद् राधे विनोदिनी ।  
यत्र गोपाश्च गोप्यश्च गावश्च व्योममार्गगाः ॥३२॥
विहरन्ति स्म नित्यं वै मेरुदेवप्रतापतः ।  
तत्र मे पार्षदा देवा देव्यश्च कृतकेतनाः ॥३३॥
न्यूषुः स्थले स्थले सर्वे मम सेवेच्छया सदा ।  
सौराष्ट्रं कृष्णभक्ताभिर्गोपीभिः पूरितं तदा ॥३४॥
आसीद् राधे च गोपैश्च गोलोकं धाम तत्तथा ।  
गारुडी संहिता चासीन्ममैश्वर्यविवेचिनी ॥३५॥
मधुवत्यास्तटे तत्र ममासीत् कुञ्जभूमिका ।  
सिंहारण्यस्य मध्ये च दिव्यालयः पुरा मम ॥३६॥
परिखावेष्टितश्चासीदखातमध्यशोभितः ।  
योजनद्वयविस्तारोद्यानमध्ये व्यवस्थितः ॥३७॥
यत्र पत्न्यो मम सर्वा राज्ञ्यश्चासन् सुशोभनाः ।  
वैहायसा विमानेन सर्वयात्राकराः प्रियाः ॥३८॥
पार्षदा मम वै सर्वे सौराष्ट्रे विविधे स्थले ।  
देवा देव्यस्तदा न्यूषुर्ममाज्ञया च राधिके ॥३ ९॥
आदित्या द्वादश रुद्रा एकादशाऽश्विनावुभौ ।  
वसवोऽष्टौ निधयोऽपि नवाऽष्टसिद्धयस्तथा ॥2.64.४०॥
सप्तर्षयो दशबाणा मनवस्तिथिदेवताः ।  
कलास्तत्त्वानि नक्षत्रमण्डलं गुणकोटयः ॥४१॥
मरुतो योगिनीचक्रं कला नाड्यश्च दासिकाः ।  
वालखिल्याः पूर्वसृष्टिभवा न्यूषुर्ममाश्रये ॥४२॥
विरजा कमला गङ्गा रमा लक्ष्मीः सरस्वती ।  
दुर्गा राधा पद्मिनी च पार्वती मञ्जुला प्रभा ॥४३॥
सगुणा शारदा हंसा सुशीला सुभगा श्रियः ।  
इत्याद्या मम गोलोकादागत्य च ममालये ॥४४॥
वासं चक्रुस्तथा नद्यस्तीर्थानि दिव्यभूमिकाः ।  
कल्पवृक्षाः कल्पवल्ल्यः कल्पस्तम्बतृणादयः ॥४५॥
कल्पयानानि च कल्पमणयः कल्पमालिकाः ।  
कल्पपात्राणि च कल्पोपस्करणानि यान्यपि ॥४६॥
कल्पपावटिकाः कल्पगूटिकाः कल्पकण्ठिकाः ।  
कल्पोर्मिकाश्च दिव्यास्ता मूर्तिमत्यो वसन्ति हि ॥४७॥
एवं वै राधिके! तुभ्यं स्मारितं प्रागुदन्तकम् ।  
गुर्जरे च मरौ कच्छे दक्षिणे चोत्तरे तथा ॥४८॥
पूर्वेऽपि मम जन्मानि ह्यनन्तानि भवन्ति हि ।  
क्वचिद् देवे क्वचित्। त्वार्षे क्वचिच्च मानवे कुले ॥४९॥
द्विजे वाऽन्यकुले चास्मि सञ्जातः कार्यकाङ्क्षया ।  
त्वं मां नैव कदाचिच्च त्यजस्येव हृदि स्थिता ॥2.64.५० ॥
यत्र क्वापि स्थितश्चाऽस्मि त्वया सहैव राधिके! ।  
गोलोके गोमण्डले च गोपीजनेऽपि सर्वदा ॥५१ ॥
गोपेष्वपि च राधे त्वां जहाम्येव न कर्हिचित् ।  
यथाऽऽत्माऽहं तथा त्वं च मम शक्तिः परा मता ॥५२॥
एवं मां भजमानास्तु सशक्तिकं परेश्वरम् ।  
यान्ति धाम तु गोलोकं मम पार्श्वे वसन्ति ते ॥५३॥
इत्येवं कथितं राधे! मम जन्मादि प्राग्भवम् ।  
स्मरणाच्छ्रवणाच्चापि भुक्तिर्मुक्तिः प्रजायते ॥५४॥
जीर्णोद्धारं करिष्यन्ति कारयिष्यन्ति मत्स्थले ।  
ते मल्लोके मम पार्श्वे निवत्स्यन्ति न संशयः ॥५५॥
इतिश्रीलक्ष्मीनारायणीयसंहितायां द्वितीये त्रेतासन्ताने गोपनाथमाहात्म्ये सौराष्ट्रे श्रीकृष्णस्य सर्वादिक्षेत्रतीर्थक्षेत्रनिरूपणनामा चतुःषष्टितमोऽध्यायः ॥६४ ॥
    
