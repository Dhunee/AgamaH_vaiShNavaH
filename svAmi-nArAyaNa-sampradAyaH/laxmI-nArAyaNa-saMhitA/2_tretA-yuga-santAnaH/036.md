+++
title = "०३६"

+++
श्रीकृष्ण उवाच-  
अथाऽन्यत्ते प्रवक्ष्यामि चमत्कारं हरेः शृणु ।  
पञ्चमे वत्सरे माघे गुरोर्बलं विलोक्य तु ॥१ ॥
गत्वा श्रीलोमशस्याग्रे बालकृष्णस्य शोभनम् ।  
पिता हि विधिवद् विद्यारम्भं तेनाऽप्यकारयत् ॥२ ॥
लक्ष्मीं नारायणं सरस्वतीं वेदानपूजयत् ।  
गणेशस्याऽर्चनं कृत्वा घृतहोमं चकार सः ॥३ ॥
विप्रान् सम्भोजयामास गोदानानि चकार च ।  
सरस्वती प्रसन्ना वै साक्षात्तदा समागता ॥४ ॥
मयूरासनशोभाढ्या हस्ते वीणां निधाय च ।  
चतुर्दशस्वरूपाभिर्विद्याकन्याभिरर्चिता ॥५ ॥
सर्वाभूषणवस्त्रालङ्कारशोभासमन्विता ।  
अनादिश्रीकृष्णनारायणं समर्च्य शारदा ॥६ ॥
बालकृष्णेऽदृश्यभावमुपागता हरेः प्रिया ।  
ततस्तस्यास्तु याः सख्यः श्रुतयः स्मृतयस्तथा ॥७ ॥
आख्यायिकाश्च कवितास्तर्कशक्तिश्च काण्डिकाः ।  
मिमांसाश्च समाधिश्च विविक्तिश्च कथास्तथा ॥८ ॥
मान्त्रिकी तान्त्रिकी चापि यान्त्रिकी भौतिकी तथा ।  
कलाश्च गणनाश्चापि विन्यासाश्च क्रियास्तथा ॥९ ॥
रासायनी कल्पना च साङ्ग्रामिकीन्द्रजालिका ।  
ज्योतिर्मयी ऋचः साम्नी चाथर्वी च यजुर्मयी ॥2.36.१०॥
शाब्दी छान्दसी नैरुक्ती कार्षेयी लेखिनी तथा ।  
सामुद्री वायवी चापि स्वाप्नी मोहिनी शाकुनी ॥१ १॥
शारीरिकी मानसी च जैवेयी सामरी तथा ।  
सञ्जीवनी च वैवर्ती चार्तवी धातवी तथा ॥१२॥
चिकित्साऽस्त्रमयी दिव्या संहारिणी च पोषणी ।  
शिल्पिनी भूस्तरी तत्त्वशोधिनी खनिमार्गिणी ॥१३॥
वैद्यती बहुभवनी सीवनी गर्भवेदिनी ।  
द्राविणी मूर्छिनी चैवमाद्या विद्याश्च कन्यकाः ॥१४॥
धावल्यकान्तिधारिण्यश्चम्पकाभाः किशोरिकाः ।  
सरस्वतीमनु कृष्णे विविशुः प्रतिमात्मिकाः ॥१५॥
एवं बाले गुरोद्वारा विद्याप्राप्तिरभूत्तदा ।  
तथापि लोकरीत्यैव रेखाऽभ्यासं तदाऽकरोत् ॥१६॥
अक्षराणां च शब्दानामभ्यासं च तथाऽकरोत् ।  
वेदशास्त्रादिविद्यानां निधानं दृश्यते जनैः ॥१७॥
अथ ताः कन्यकाः सर्वाः सेवन्ते बहिरेव तम् ।  
अन्तर्हितास्तु वर्तन्ते सेवन्ते चान्तरे सदा ॥१८॥
प्राविर्भूताश्च वर्तन्ते सेवन्ते कान्तमेव तम् ।  
शारदायास्तु ताः सख्यो वव्रिरे श्रीनरायणम् ॥१ ९॥
अनादिश्रीकृष्णबालं परमेशं पतिं प्रभुम् ।  
समूर्तास्ताः सदा न्यूषुर्लोमशस्याश्रमे शुभाः ॥2.36.२०॥
कृष्णनारायणस्यैवाऽऽज्ञया विद्याः सुशोभनाः ।  
नित्यं बालः प्रयात्येवाभ्यसनार्थं गुरुं प्रति ॥१ ॥
लोमशस्तं सदा प्रातरध्यापयति सार्थकम् ।  
गृह्णाति लोकवत् कृष्णो गुरुस्तुतोष चाप्यति ॥२२॥
सेवां गृह्णाति कन्यायां ततो याति गृहं निजम् ।  
अथैकदा देवगुरुः समायाल्लोमशाश्रमम् ॥२३ ॥
बालकृष्णो ननामैनं बृहस्पतिं सुरेडितम् ।  
वृहस्पतिस्तदा बुद्धिपरीक्षार्थं हरेः खलु ॥२४॥
सन्निधौ लोमशस्यैव पप्रच्छ तर्कसम्मितम् ।  
गुञ्जाभारसुवर्णस्य कति मूल्यं भवेद् वद ॥२५॥
बालः प्राह स्थिरं चेत् स्याद् गुञ्जैकमात्रमूल्यकम् ।  
यदि स्यान् नैकधा नित्यं क्रयविक्रययोजितम् ॥२६॥
स्वत्वानि परिवर्तन्ते यावत्सङ्ख्यानि तत्र तु ।  
तावद्गुणं ददात्येव वस्तु भिन्नं विभिन्नकम् ॥२७॥
लक्षवर्षं कोटिवर्षं यावद्धस्तगतं भवेत् ।  
तावद्गुणं भवेन्मूल्यं तस्मादनन्तमूल्यकम् ॥२८॥
गुञ्जामात्रं सुवर्णं तत् तदेव परिवर्तते ।  
तत्क्रीतं नूतनं वस्तु नूतनं नूतनं मिलेत् ॥२९॥
एवमनन्तमूल्यं तत् सुवर्णं मीयते गुरो ।  
श्रुत्वैवं चोत्तरं गुरुस्तुतोष तार्किकं च तम् ॥2.36.३० ॥
आशीर्भिर्योजयामास सर्वज्ञः सर्वविद् भव ।  
कौमारं पञ्चामाऽब्दान्तं पूर्णं भवतु पुष्टिदम् ॥३१ ॥
विद्योदययुतं स्तात्ते पौगण्डं दशमावधिम् ।  
कैशोरमापञ्चदशान्महोदयपरं तव ॥३२॥
ततः परं यौवनं ते त्वनन्तानन्दभृद् भवेत् ।  
शाश्वतं जीवनं तेऽस्तु सनातनस्वरूपता ॥३३॥
इत्येवमाशिषो दत्वा प्राप्य पूजां तदा कृताम् ।  
पप्रच्छ श्रीहरिं यास्यन् वराटकं महासुरम् ॥३४ ॥
पश्चिमाब्धितटस्थं च तपन्तं तप उत्तमम् ।  
अहिंसन्तं वदन् सत्यं व्रतमस्तेयमास्थितम् ॥३९॥
ब्रह्मचर्यपरं सर्वपरिग्रहविवर्जितम् ।  
शोचान्वितं च सन्तुष्टं स्वाध्याये च रतं सदा ॥३६ ॥
ब्रह्मपरं समिच्छन्तं राज्यं सौराष्ट्रभूमयम् ।  
समुद्रोत्थं सालमालासुरपुत्रं बलाधिकम् ॥३७॥
भगवन्नत्र सौराष्ट्रे पश्चिमाब्धितटान्तिके ।  
तपत्युग्रं राज्यलब्ध्यै सालपुत्रो वराटकः ॥३८ ॥
पञ्चाग्नीँस्तपति ग्रीष्मे शिशिरे तिष्ठते जले ।  
वर्षास्वेव तथा चास्ते वाय्वाहारो निरन्तरम् ॥३९॥
शिरो भूमौ चाम्बरे च पादौ कृत्वा दिवानिशम् ।  
ओमितिव्याहरन्नास्ते राज्यार्थं स महासुरः ॥2.36.४० ॥
इन्द्रेणैतत्तपो ज्ञात्वा प्रेषितोऽहं व्रजाम्यतः ।  
उपदेक्ष्यामि तं तादृग् यतस्तपो निवर्तते ॥४ १ ॥
उपदेशय मां तादृक् तन्निवृत्तिर्यथा भवेत् ।  
अनादिश्रीकृष्णनारायणोऽसि परमेश्वरः ॥४२॥
देवानां रक्षकश्चाऽसि दैत्यानां दमनप्रदः ।  
तद्यथा देवशूलोऽयं राज्यं नाऽऽसादयेत्तथा ॥४३ ॥
शाधि मां भगवन् गत्वा करिष्यामि च तत्तथा ।  
श्रुत्वैव भगवानाह श्रीमत्कृष्णनरायणः ॥४४ ॥
इच्छाम्यहं च दैत्यस्य तपोरोधो यथा भवेत् ।  
साम्ना दैत्यो वारणीयो गुरो तद्योग्यबोधिना ॥४५॥
कथयामि दैत्यधर्मान् दैत्यज्ञानक्रियादिकम् ।  
त्वया ब्राह्मणरूपेण ह्युपदेशः प्रदीयताम् ॥४६॥
प्रायो दैत्या आसुराश्च दानवा इन्द्रियतृपाः ।  
देहात्मवादमाश्रित्य वर्तन्ते कामकारतः ॥४७॥
दैत्यानां तु बलं धर्मो युद्धात्सम्पत्समर्जनम् ।  
प्रसह्य हरणं कृत्वा स्वायत्तीकरणं तथा ॥४८ ॥
पराक्रमं दैत्यधर्मस्तपो धर्मो विरागिणाम् ।  
तस्मात्तपसः प्रच्याव्य देहधर्मान्निबोधय ॥४९॥
देवधर्मविरोधं च नास्तिक्यं पापशून्यताम् ।  
हिंसनं च पुरस्कृत्य दैत्यधमान्निबोधय ॥2.36.५० ॥
प्रत्यक्षं च प्रमाणं वै परलोको न विद्यते ।  
तपःफलं सदा फल्गु तथा तं वै निबोधय ॥५ १ ॥
ईश्वरः पक्षपाती च देवानां हितकारकः ।  
दैत्ये कापट्यमादाय विरुद्धोऽस्तीति बोधय ॥५२॥
वरदानेऽपि राज्येऽपि चान्ते दैत्यविनाशकः ।  
परमेशश्च दैत्येन घात्य एवेति बोधय ॥५३ ॥
इत्येवं च समादिष्टो गुरुर्वृहस्पतिः स्वयम् ।  
नत्वा कृष्णं हृदि कृत्वा लोमशं सम्प्रणम्य च ॥५४॥
ययौ वराटकं दैत्यं पश्चिमाऽब्धितटस्थितम् ।  
विप्रो भूत्वाऽम्बरादेवाऽवततार महामुनिः ॥५५॥
तेजसा प्रज्वलन् सौम्यः प्रसादेन समन्वितः ।  
ध्यानमग्नोऽभवद् दैत्यो भूमिकोऽम्बरपादवान् ॥५६॥
विप्रो विलोकयामास श्रद्धाकष्टसहं क्षणम् ।  
ततः शनैर्जगादैनं वराटक! प्रपश्य माम् ॥५७॥
तव कामप्रपूर्त्यर्थं समागतोऽस्मि चाऽम्बरात् ।  
पश्य वरय भद्र ते किमिच्छसि वदाऽधुना ॥५८॥
त्वयि सर्वं बलवति वर्तते पश्य मां द्विजम् ।  
किमनेन महाघोरकष्टदेन तव प्रियम् ॥५९॥
कर्तव्यं तपसा तद्धि यदसाध्यं बलात् किल ।  
बलसाध्यं बलेनैव चाप्तव्यं बलधर्मिणा ॥2.36.६०॥
इत्युक्तः स द्विजं दृष्ट्वा मनसा प्रणनाम ह ।  
उवाच वद मे सर्वं देहि तथेप्सितं वरम् ॥६ १ ॥
वृहस्पतिस्तदा तं तु राधिके समबोधयत् ।  
किमिच्छसि वद कष्टं कथं समुह्यते न्विदम् ॥६२॥
आगतोऽस्मि वरं दातुं ब्राह्मणोऽहं सनातनः ।  
श्रुत्वा वराटकः प्राह स्वागतं द्विज तेऽस्तु वै ॥६३॥
राज्यार्थं तु करोम्येतत्तपः परमदारुणम् ।  
शाधि मां प्रतपन्तं च वरं देहि तथाविधम् ॥६४॥
यथा सौराष्ट्रराज्यं च प्रविन्दामि सुखप्रदम् ।  
श्रुत्वा बृहस्पतिः प्राह शृणु दैत्य बली भवान् ॥६५॥
कथं कष्टं हि सहसे तपो धर्मो विरागिणाम् ।  
राज्ञां धर्मस्तु समरो निर्बलानां वृषस्तपः ॥६६॥
सबलस्त्वं तपस्त्यक्त्वा समाचर पराक्रमम् ।  
उद्यमेन प्रसिद्ध्यन्ति बलिनां वै मनोरथाः ॥६७॥
तपसा निर्बलानां च धर्मेण यज्विनां तथा ।  
सैन्येन तु नृपाणां वै विद्यया विदुषां तथा ॥६८॥
रोदनेन तु बालानां मोहनेन तु योषिताम् ।  
कृच्छ्रेण तु पराधीनवृत्तीनां सेवनादिभिः ॥६ ९॥
प्रायोपवेशनेनैव प्रजानां नृपतिं प्रति ।  
शत्रूणां घातनेनैव सिद्धिर्भवति वै द्विषाम् ॥2.36.७०॥
एवं सर्वं समालोक्य यत्नं त्वं बलवान् कुरु ।  
अन्यः कश्चित्प्रदाता मे तपसेति मतिं त्यज ॥७ १ ॥
भूत्वा वै बलिनां श्रेष्ठः कृच्छ्रं सहसे यद्वृथा॥
शरीरं बलहीनं स्याद् भोगयोग्यं न वै भवेत् ॥७२॥
परदत्तं प्रभुञ्जानः प्रशस्यते न सर्वथा ।  
क्षुधया त्विन्द्रियग्रामः शैथिल्यं विन्दति द्रुतम् ॥७३ ॥
वार्धक्यं जायते शीघ्रं यद्वा नाशोऽपि जायते ।  
तस्मात् क्षुधां परित्यज्य देहपुष्टिं विधत्स्व वै ॥७४॥
पुष्टिरेव परो धर्मो भोगा मोक्षः परोऽत्र वै ।  
आनन्दः सुखवैपुल्यं स्वर्गं वै जीवतः स्मृतः ॥७५ ॥
भोगहीनं गतं चायुर्दिनं वा व्यर्थमेव तत् ।  
देहनाशे कथं सौख्यं विगतं न हि लाभकृत् ॥७६ ॥
मृत्युत्तरं न चायाति वाङ्मात्रकल्पितं फलम् ।  
अनेन यन्न वै दृष्टं परेण दृश्यते कथम् ॥७७॥
अत्र योग्येऽपि भुक्तं न चायोगे भुज्यते कथम् ।  
ग्रहकाले परित्यागं मूर्खो मुख्यं समीहते ॥७८ ॥
शरीरं चेन्द्रियं जीवमनादृत्य स्वकं सुखम् ।  
कष्टं सहते पापात्मा स्वघाती स तु गीयते ॥७९॥
सुखघातश्चात्मघातो नरकं दुःखवेदनम् ।  
नरकं त्वं परित्यज्य निवर्तस्वात्मघातनात् ॥2.36.८० ॥
केनाऽयं दोरकस्तेऽत्र प्रग्राहितस्तपोमयः ।  
आत्महिंसामयो व्यर्थः पापोद्वेगाऽद्यशेवधिः ॥८१ ॥
देहिना देहसंसृष्टं मन्तव्यं सत्यमेव च ।  
देहसंसर्गहीनं तु सर्वमसत्यमेव यत् ॥८२॥
रागोत्सवाश्च भोगाश्च देहे सत्येव सन्ति हि ।  
भोगाभावस्तपस्तत्तु जरठानां स्वभावजम् ॥८ ३ ॥
बलेन प्राप्यते लक्ष्मीः पृथ्वी युद्धेन चाप्यते ।  
भाग्येन चाप्यते नारी सम्पदुद्यमतो मता ॥८४॥
जन्मतो मरणान्तं च जीवनं न पुनर्भवः ।  
दृष्टः केनापि तस्मात् त्वं तपो हित्वा सुखं व्रज ॥८५॥
जन्मतो जीव इत्युक्तो मरणे मोक्ष उच्यते ।  
द्वयोर्मध्ये सुखं स्वर्गं देहश्चात्माश्रयो मतः ॥८६ ॥
विविधा विषयास्तत्र भोक्तव्या नित्यदाऽसुर ।  
विना भोगं गतं चाऽहस्तदेव हानिकारकम् ॥८७॥
गतं तत्तु गतं नैतत् पुनरायास्यति क्वचित् ।  
अभुक्तं च गतं दाने गतं तद् विफलं निजम् ॥८८॥
निजसौख्यप्रदं यत्तत्सफलं स्वस्य सौख्यदम् ।  
न करोति स्वयं यत्नः कोऽन्यस्तस्मै प्रदास्यति ॥८ ९॥
तस्मादुत्तिष्ठ दुखात्त्वं यत्नं कुरु वराटक ।  
पुण्यं तु सुखदं कर्म भोगात्मकं च तन्मतम् ॥2.36.९० ॥
कुरु कर्म सुखदं वै मा तपो दुःखदं कुरु ।  
प्रसुप्तस्य मुखे नैव कवलं जायते स्वतः ॥९१ ॥
प्रयतस्य करेऽवश्यं समायाति धनादिकम् ।  
नहि कश्चित्फलदाता न च कश्चित्परेश्वरः ॥९२॥
आत्मनो न परः कश्चित् कं परं त्वं प्रतीक्षसे ।  
त्यज सर्वं चेन्द्रजालं कुरु सन्नाहमुल्बणम् ॥९३ ॥
बहुसैन्यान्वितो भूत्वा स्वायत्तीकुरु मेदिनीम् ।  
को निजः कः परश्चेति यद्भोग्यं तन्निजं मतम् ॥९४॥
यदभोग्यं परं तत्तु तद् बलादर्जयेद् बुधः ।  
अभ्युदयेऽनुकूला ये ते धर्मा वस्तुतो मताः ॥९८६॥
तत्र ये प्रतिकूलास्ते परिहार्याः प्रयत्नतः ।  
अनुकूलान् दैत्यवर्यान् सङ्गृह्य राज्यमर्जय ॥९६ ॥
सुखं भुक्ष्व परं श्रेष्ठं दैत्याँश्च सुखिनः कुरु ।  
यदि ते रोचते वाक्यं दमनं दैत्य चिन्तय ॥९७॥
शुक्राचार्यं तथा चान्यान् मिलित्वा बलमाप्य च ।  
ईशमन्यान् विजयस्व दानवीयं वृषं चर ॥९८॥
मृषा पूजा मृषा ध्यानं संयमोऽपि मृषैव च ।  
मृषा व्रतं मृषा पापं मृषा स्वानुपयोगि च ॥९९॥
मृषा चेशो मृषा चाऽऽस्था मृते सर्वं मृषा मृषा ।  
मृषा चाऽऽशा निष्फला या मृषा वाणी ह्यनर्थिका ॥2.36.१०० ॥
मृषा बलं विना शौर्यं मृषा शौर्यं विना मतिम् ।  
मृषा मतिर्दुःखफला मृषा सर्वं नपुंसके ॥१० १॥
यदि चेत्त्वं पुमानास्से मैतन्मृषाऽनुगो भव ।  
यत्नसाध्यं कुरु शीघ्रं मा मृषा मद्वचः कुरु ॥१ ०२॥
पिपीलिकाश्च कीटाश्च यतन्ते ऋतुमाश्रिताः ।  
कणान् सङ्गृह्य बलतो भुञ्जते शीतपीडिताः ॥१ ०३॥
सिंहा विक्रममासाद्य लब्ध्वा वन्यगजादिकम् ।  
बलेन भुञ्जते मेदं मेदिनीं भुङ्क्ष्व तत्तथा ॥१ ०४॥
भूमिर्नारी च सम्पच्च यत्नं विना न लभ्यते ।  
यशः शौचं साधुता च तपो विना न लभ्यते ॥१ ०५॥
अन्यसाधनत तत्त्वं साधनान्तरतो न वै ।  
विचार्य त्वं यथेष्टं वै कुरु दानवपुङ्गव ॥१०६ ॥
हंसा मानसरस्त्यक्त्वा समुद्रं यान्ति यत्नतः ।  
मौक्तिकानां भोजनानि लभन्ते च वियन्ति च ॥१ ०७॥
काका अपि पर्युषितं लभन्ते यत्ननोदिताः ।  
नीडे गता नाप्नुवन्ति चालसा इव मानवाः ॥१ ०८॥
कर्षुका यतमानास्तु लभन्ते सस्यजं फलम् ।  
नहि तत्तपसा लभ्यमन्नं राज्यं च कामना ॥१० ९॥
मुखे धृतं घृतं मिष्टरसं पुष्टिं ददाति हि।  
नहि वह्नौ घृत तृप्तिं ददाति भस्मतां गतम् ॥2.36.११० ॥
त्वं कथं यौवनं वीर्यं बलं शून्ये जुहोषि वै ।  
किं फलं लप्स्यसे तत्र चोषरे तपआत्मनि ॥१११ ॥
तस्मादुत्तिष्ठ विज्ञानं मया दत्तमुपाश्रय ।  
धर्मं दानववर्याणां गृहाण त्यज रोगिणाम् ॥११२ ॥
इत्युक्तो दानवस्तेन गुरुणा राधिके क्षणम् ।  
विचार्य च तपस्त्यक्त्वा कृतार्थोऽस्मीत्यभाषत ॥११३ ॥
यदहं बोधितः सत्ये निराशापरिपन्थिनि ।  
वरं देहि यथाहं स्यां भूभृत् तथा कृपां कुरु ॥११४ ॥
तथाऽस्त्विति गुरुः प्राह तपस्तत्याज दानव ।  
विप्रो बृहस्पतिस्तुष्टस्तपोरोधनसत्फलः ॥११५ ॥
जगाद दानवैर्युक्तः समारभस्व मेदिनीम् ।  
स्वायत्तीकर्तुमेवाऽस्मात् स्थानाद् राज्यं यथा भवेत् ॥११६ ॥
शुभं भूयाच्च सर्वेषां तव भूयाद् यथेष्टकम् ।  
मम वरानुसारेण भूभृत्त्वं ते भविष्यति ॥११७ ॥
इत्युक्त्वा प्रययौ विप्रः पूजां नीत्वा दिवं प्रति ।  
वराटकोऽपि दैत्येन्द्रान् सङ्गृह्य मन्त्रणां व्यधात् ॥११८ ॥
इति श्रीलक्ष्मीनारायणीयसंहितायां द्वितीये त्रेतासन्ताने प्रभोर्विद्यारम्भे सर्वविद्याप्राप्तिः, बुद्धिपरीक्षा, बृहस्पतिकृतो वराटकदैत्याय यत्नशीलतोपदेशः, दैत्यस्य तपस्त्यागश्चेत्यादिनिरूपणनामा षट्त्रिंशोऽध्यायः ॥३६ ॥
    
