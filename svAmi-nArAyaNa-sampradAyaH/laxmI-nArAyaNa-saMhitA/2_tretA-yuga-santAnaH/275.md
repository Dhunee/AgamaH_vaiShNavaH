+++
title = "२७५"

+++
श्रीकृष्ण उवाच-  
राधिके! नारदस्ताभ्यस्ततोऽकथयद् यद्धि तत् ।  
कथयामि समस्तं ते शृणु त्वेकाग्रमानसा ॥१ ॥
नारद उवाच-  
आगतोऽहं सत्यलोकादश्वपट्टसरोवरम् ।  
पृथ्व्यां पश्चिमसौराष्ट्रे यत्राऽऽस्ते पुरुषोत्तमः ॥२ ॥
तेन साकं पृथिव्यां च व्यचरं यज्ञकर्मणे ।  
यत्राऽऽयाता धाममुक्तास्तथाऽन्यधामपार्षदाः ॥३ ॥
पार्षदान्यस्तथा सत्य ईश्वराण्यश्च देवताः ।  
मानव्यो नागकान्ताश्च साध्व्यः सिद्धिवरास्तथा ॥४ ॥
अवताराः समस्ताश्चेश्वराश्चापि च साधवः ।  
सिद्धा ब्रह्मव्रताश्चापि पितरश्च तथर्षयः ॥५ ॥
आर्ष्यः सर्वास्तथा देवा देवान्यश्च समागताः ।  
मानवाश्च दिवःपाला लोकपाला महेश्वराः ॥६ ॥
आदित्या वसवो रुद्रा अश्विनौ तत्स्त्रियस्तथा ।  
वह्नयश्च मरुतश्च निधयश्च ग्रहास्तथा ॥७ ॥
दिशः कामश्च मेनेवस्तिथयश्च कलास्तथा ।  
तत्त्वानि सर्वतीर्थानि नद्यः सरांसि सागराः ॥८ ॥
पर्वताश्च वालखिल्या वायुदेहाऽसुरादयः ।  
दैत्या भक्ता दानवाश्च पक्षाश्च राक्षसास्तथा ॥९ ॥
सिद्धचारणगन्धर्वा विद्याध्राः किन्नरास्तथा ।  
उरगा किम्पुरुषाश्च वृक्षास्तृणानि वल्लयः ॥2.275.१ ०॥
धर्माद्या याम्यभक्ताद्याः शैवाः कैलासवासिनः ।  
वैकुण्ठश्वेतदुग्धाब्धिवासा बदरीवासिनः ॥१ १॥
मेरुवासा आवरणवासाः पातालवासिनः ।  
असङ्ख्यदेवकोट्यश्च प्राययुर्वै मखे मखे ॥१२॥
सर्वे प्रशंसन्ति कृष्णं बालकृष्णं परेश्वरम् ।  
वन्दन्ते तं चार्हयन्ति स्तुवन्ति कम्भरासुतम् ॥१३॥
तत्प्रसादं तच्चरणामृतं पिबन्ति ते तदा ।  
लोकपाला धामपालाः सृष्टिपाला नरायणाः ॥१४॥
नारायणाश्च ये ते च तदाज्ञामुद्वहन्ति च ।  
एतत् सर्वं मया तत्र प्रत्यक्षं त्ववलोकितम् ॥१५॥
शङ्करस्तु स्वयं यस्याऽक्षरक्षेत्रे निवासकृत् ।  
क्षेत्रपालतया चास्ते ह्यश्वपट्टसरोऽभितः ॥१६॥
श्रीकृष्णः श्रीरामदेवो नरो नारायणस्तथा ।  
वासुदेवादयो व्यूहाः सनत्कुमारयोगिराट् ॥१७॥
तथाऽन्ये चेश्वराः श्रेष्ठाः सङ्कर्षणादयोऽपि च ।  
महाविष्णुस्तथा भूमा वैराजश्च सदाशिवः ॥१८॥
यस्याऽऽज्ञां संवहन्ते च कालमायायमेश्वराः ।  
यस्माद् भवन्ति भूतानि पुष्यन्ते चाभियन्ति च ॥१ ९॥
अन्तरात्मा तु यः प्रोक्तः साक्षी च भगवान् स्वयम् ।  
परब्रह्म च यः प्रोक्तो यस्मात् सर्वमिदं ततम् ॥2.275.२०॥
विद्युतो भानि सूर्यश्च चन्द्रो वह्निस्तथा ध्रुवः ।  
यत्तेजसा प्रविद्यन्ते तेजस्विनः प्रभाकराः ॥२१॥
यत्प्रवेशेन भूतानि भवन्ति ज्ञानवन्त्यपि ।  
येनास्ते जीवलोकस्य प्रकाशं वै निजात्मनि ॥२२॥
सर्वप्रकाशदाता सः कुङ्कुमवापिकास्थले ।  
विराजते हि भगवानक्षरातीत एव यः ॥२३॥
मानवेन स्वरूपेण गोपालकृष्णबालकः ।  
इत्येवं ते प्रशंसन्ति वै महीमानका मखे ॥२४॥
कोटिरूपधरः सोऽपि बालकृष्णो जनार्दनः ।  
कोटिभक्तानेकपदे मिलत्येव च वक्षसि ॥२५॥
मया दृष्टं हि साक्षात्तत् श्रुतं सर्वं प्रशंसितम् ।  
श्रुता च योषितां वाणी स्थले स्थल्यां महोत्सवे ॥२६॥
धन्या वयं सुरूपस्य सर्वेश्वस्य योगिनः ।  
दर्शनं त्वद्य कुर्मो यत्पुण्यपारो न विद्यते ॥२७॥
अहोऽस्य दर्शनाच्छान्तिः शाश्वती समजायते ।  
अस्माकं नेत्रयोर्दैर्घ्यं साफल्यं विन्दतेऽद्य वै ॥२८॥
दूरतोऽपि महानन्दो जायतेऽस्य विलोकने ।  
अभिन्नपूरवेगाढ्यं यावत्सुखोत्तरं सुखम् ॥२९॥
अनुभूयते चास्माभिः सर्वेन्द्रियसुखं महत् ।  
यस्य दूरावलोकेन यदीदृशं परं सुखम् ॥2.275.३०॥
तदा साक्षात्तस्य पत्न्याः पार्श्वशयनयोषितः ।  
शिवेश्वरसुता लक्ष्म्या दिव्यायाः कीदृशं भवेत् ॥३ १ ॥
अर्धाङ्गी चेश्वरी या वै नारायणी परेश्वरी ।  
सूर्यचन्द्रनिभौ यस्याः कपोलौ गण्डकौ तथा ॥३२॥
सुवर्णसदृशं यस्या वपुश्चम्पकपुष्पवत् ।  
अलक्तकनिभे यस्याः करपादतले तथा ॥३३ ॥
पक्वबिम्बसमौ यस्या ओष्ठौ प्रीतिनिवासिनौ ।  
कदलीस्तम्भसदृशे सक्थिनी चापि शोभने ॥३४॥
पद्मपत्रायतनेत्रे यस्या रूपं ह्यनुत्तमम् ।  
कृष्णनारायणवक्षोवासा या परमेश्वरी ॥३५॥
या च वासयति कृष्णं कान्तं वै निजवक्षसि ।  
साक्षात् सर्वाङ्गसंयुक्ता कीदृशी सुखिनी भवेत् ॥३६॥
अहो धन्या शिवपुत्री सुखं कृष्णात् समश्नुते ।  
धन्या सा पार्वती देवी यत्सुखात् सुखिनी शिवा ॥३७॥
रमायाः कमलाया वा श्रिया वा कृष्णयोषितः ।  
वृन्दाया वा तुलस्या वा भार्गव्या वा च तत्सुखम् ॥३८॥
ललाटे लिखितं कार्ष्णं यल्लक्ष्म्या लिखितं सदा ।  
अहो नेदृङ्परं भाग्यमस्माकं यन्न चेयते ॥३९॥
न चाऽस्माकं पतिः सोऽयं कृष्णनारायणः प्रभुः ।  
व्यर्थं जन्म स्त्रिया लोके कृष्णयोगसुखं विना ॥2.275.४०॥
व्यर्थं सर्वं पातिव्रत्यं पतिः कृष्णो न चेद् यदि ।  
अहो वै शिवकन्यायाः साफल्यं गौरवे तथा ॥४१ ॥
सर्वरसान् सर्वगन्धान् सर्वस्पर्शान् सुखैर्भृतान् ।  
सर्वशब्दान् सर्वदृश्यान् सर्वानन्दान् भुनक्ति या ॥४२॥
सर्वानन्दाश्रयं कृष्णं कान्तं लब्ध्वा जितेन्द्रियम् ।  
अखण्डवीर्यं सर्वेशं भुङ्क्ते या शिवकन्यका ॥४३ ॥
काशीस्थाऽपि सदा कृष्णे लग्ना चास्तेऽप्रकाशिता ।  
पश्यन्ति दिव्यनेत्राश्च सत्यः साध्व्यो दिवानिशम् ॥४४॥
इत्येवं वै मया कीर्तिः श्रुता नारीगणान्मुहुः ।  
सोऽहं दिदृक्षुरेवाऽसं जिज्ञासुश्च पुनः पुनः ॥४५ ॥
पृष्ट्वा पृष्ट्वा शनैश्चाऽत्र भवतीगेहमागतः ।  
संश्रुतं दुःखहालक्ष्मीरितिनामापि वै मुहुः ॥४६ ॥
कीदृशी सा कस्य कन्या कीदृग्गुणा भवेदिति ।  
यदि स्यादत्र सा देवी द्रष्टव्या सा मया सति ॥४७ ॥
क्वाऽऽस्ते कीदृक् स्वरूपा सा किमवस्था किमम्बरा ।  
किन्निसर्गा किंसुपिण्डा किंसंस्थाना भवत्यपि ॥४८ ॥
किमाकृतिः किंसुप्रभा कियद्वर्षा हि भामिनी ।  
किमानना च किंवेगा किम्भावा किंसुलक्षणा ॥४९॥
किङ्कला किंस्वरा किसंवर्णा किम्पत्करोज्ज्वला ।  
किम्भाला किंसुष्ठुकेशी किमात्मा किंसुसिद्धिका ॥2.275.५०  
किम्प्रभावा किंसुखाढ्या किम्भाना किंसुबोधिनी ।  
किङ्कार्या किभक्तिमती किन्दिव्या च किमान्तरा ॥५ १  
किंविद्या किञ्चिह्नशोभा किमुच्छ्रया च किङ्गतिः ।  
किंवासा च किंसखी च किम्भूषा किङ्घटाछटा ॥५२ ॥
किम्बला किंसुसत्त्वा च किम्भोजना किन्तापसी ।  
किंसन्तोषा च किंशौचा किंस्वाध्याया च किंवृषा ॥५३ ॥
किंहार्दा किम्प्रेमपात्रा किङ्कौशल्या च किम्मतिः ।  
किमङ्गा किन्धना किञ्चञ्चला किंलेखना हि सा ॥५४॥
किंरुचिः किम्प्रवादा च किंवृत्तिः किम्प्रवर्तना ।  
किन्त्रिका किंसमारम्भमध्यप्रान्तफला तथा ॥५५॥
किङ्क्रिया किंविशेषा च किंसामान्या किम्मध्यमा ।  
किंविश्वासा च किंयोगा किम्बोधा किमुपासना ॥५६ ॥
किमाराधनिका किंशृङ्गारा किंसंविरागिणी ।  
किन्तुष्टा किङ्गृध्निका च किमाशा च किमिच्छुकी ॥५७॥
किन्तर्का किन्निश्चया च किंवादा किम्प्रमाणिका ।  
किम्प्रमेया किम्प्रयोगा किंसिद्धान्ता किन्निग्रहा ॥५८ ॥
किंवेदा किंसाधना च किम्प्रिया किंवितर्जिनी ।  
किंयमा किन्नियमा च किन्ध्याना च किमासना ॥५९ ॥
किम्प्राणा किंरतिश्चास्ते किङ्कामा शिवकन्यका ।  
एवन्द्रष्टुं च जिज्ञासा मे जाताऽति ततोऽप्यहम् ॥2.275.६ ० ॥
समागतोऽयं देवर्षिर्नारदो भगवन्मनः ।  
ब्रह्मपुत्रश्च रुद्रस्य भ्राता देवर्षिकीर्तिमान् ॥६ १ ॥
विष्णुभक्तः स्थैर्यहीनः सर्वथा कलहप्रियः ।  
येषां गृहं प्रगच्छामि ते यदि मानयन्ति मे ॥६२॥
वचांसि वै मयोक्तानि तेषां सुखकरोऽस्म्यहम् ।  
नाऽऽद्रियन्ते यदि लोका वचांसि तोषयन्ति न ॥६३ ॥
तदा तेषां गृहे कृत्वा कलहं चातिदुःसहम् ।  
प्रव्रजामि परं गेहं यत्र मे माननं भवेत् ॥६४॥
कन्यका मे दर्शयन्ति करौ भाग्यं विलोकितुम् ।  
अहं दृष्ट्वा समस्तं च कथयामि सुखप्रदम् ॥६५॥
असुखं च भवेत् किञ्चित् तदहं नाशयाम्यपि ।  
असत्कारं मम कृत्वा लभन्ते न सुखं जनाः ॥६६॥
सुसत्कारं लभन्ते ते मम वाचोऽनुवर्तिनः ।  
मम गोदोहमात्रं वै वासश्चैकत्र जायते ॥६७॥
तथापि भक्तिमावीक्ष्य वसाम्यपि दिवानिशम् ।  
ततो विशेषवासो मे स्मृद्धिस्वर्गप्रदो भवेत् ॥६८॥
ततोऽप्यधिकवासो मे नारायणाप्तिदायकः ।  
ततोऽप्यधिकवासश्च परब्रह्मप्रदायकः ॥६९॥
मुक्तिं ददामि वचनान्मुक्तिं ददामि कीर्तनात् ।  
क्लेशं ददामि कलया सुखं ददामि तोषणात् ॥2.275.७० ॥
विषं ददामि वार्तायां यत्र नाऽहं प्रतोषितः ।  
पाययाम्यमृतं चापि यत्राऽहं सेवितोऽभवम् ॥७१ ॥
जिज्ञासा यत्र पूर्णा मे तत्र स्वर्गोत्तमं सुखम् ।  
दत्वा प्रयामि चान्यत्र जानन्त्विति व्रतं मम ॥७२॥
हरेकृष्ण हरेकृष्ण बालकृष्ण हरेहरे ।  
श्रीपते कम्भरापुत्र लक्ष्मीपते हरेहरे ॥७३ ॥
शिवेश्वरसुताकान्त हरे गोपालनन्दन ।  
ब्रह्मप्रियापते कृष्ण बालकृष्ण हरेहरे ॥७४॥
अनादिश्रीकृष्णनारायण ब्रह्मपते हरे ।  
सत्पते सर्वकान्तानां कान्त कृष्ण हरेहरे ॥७५॥
श्रीकृष्णवल्लभस्वामिन् कुंवरकृष्णरूपवान् ।  
देशिक श्रोत्रिय स्वात्मन् सर्वात्मन् शेषणाश्रय ॥७६॥
इत्येवं भजनं कृत्वा विरराम स नारदः ।  
लक्ष्मीर्वै मनसा वाचा कर्मणा नारदं प्रति ॥७७॥
दत्तेन्द्रियान्तरवृत्तिस्तल्लीना हि तदाऽभवत् ।  
सती शिवाऽऽह देवर्षि धन्यं भाग्यमृषे मम ॥७८॥
भवान् कृष्णस्वरूपो यन्मद्गृहं समुपागतः ।  
मत्पुत्र्याश्च महद्भाग्यं यत् सतस्तेऽत्र दर्शनम् ॥७९॥
नारदोऽहं विजानामि शतजन्मकृतं यदि ।  
पुण्यं सम्मिलितं तेन जन्म वै मानवं लभेत् ॥2.275.८०॥
पुनस्तत्र कृता यज्ञाः स्युः शतं तर्हि वै दिवम् ।  
प्राप्येतेन्द्रसमकालं ततोऽत्र भूतले स तु ॥८ १ ॥
शेषपुण्यप्रभावेण श्रेष्ठमानवतां लभेत् ।  
तत्र विप्रप्रतापेन सतामाशीर्भिरित्यपि ॥८२॥
राज्यं भक्तिमयं श्रेष्ठं प्राप्नुयात् सुखदं शुभम् ।  
तत्र देवकृता सेवा सेवाऽतिथिजनस्य च ॥८३॥
प्रापयत्येव सद्बुद्धिं स्मृद्धिं वंशस्य वल्लिकाम् ।  
पितृतोषेण तत्रापि पुत्राः पुत्र्यो भवन्ति च ॥८४॥
सतां सेवाप्रतापेन जायन्ते सुखिनो जनाः ।  
सतां सेवा धनदात्री भूमिदात्री सुखप्रदा ॥८५॥
सा च धर्मेण भक्त्या च तपसा च तथा व्रतैः ।  
मिलत्येवाऽन्यथा नैव सतां सेवा हि दुर्लभा ॥८६॥
अनुग्रहेण दयया सतां सेवाऽभिपद्यते ।  
पातिव्रत्येन धर्मेण सतां सेवाऽभिपद्यते ॥८७॥
परोपकारशीलानामन्नसत्रविधायिनाम् ।  
सदादानपराणां वा सतां लाभः प्रजायते ॥८८॥
भक्तानां सौम्यभावानां सर्वार्पणविधायिनाम् ।  
सतां सत्कारकर्तॄणां सतां लाभः प्रजायते ॥८९॥
नित्यं तीर्थस्वभावानां नित्यं कथां सुशृण्वताम् ।  
नित्यं वन्दनशीलानां सतां लाभः प्रजायते ॥2.275.९०॥
नित्यं देवार्हणस्थानां नित्यं सत्कारकारिणाम् ।  
नित्यं साधुस्मृतिमतां सतां लाभः प्रजायते ॥९१॥
आत्मश्रेयोऽभिलाषाणां सेवावृत्तिजुषां तथा ।  
जिज्ञासूनां सेवकानां सतां लाभः प्रजायते ॥९२॥
सतो मार्गयमाणानां सतां गुणानुशालिनाम् ।  
सतां गृहे सतां योगे सतां लाभः प्रजायते ॥९३॥
सद्गुरूणां निवासेषु सतां महोत्सवादिषु ।  
सतां प्रसङ्गात् सततं सतां लाभः प्रजायते ॥९४॥
सत्यव्रतस्थितानां च सत्परब्रह्मयाजिनाम् ।  
हरेः पार्षदयोगानां सतां लाभः प्रजायते ॥९५॥
हरेर्भक्तिमतां गेहे भक्तानां योषितां गृहे ।  
विरक्तानां समूहेषु सतां लाभः प्रजायते ॥९६॥
सन्मित्राणां प्रसङ्गेन सद्देशस्य निवासनात् ।  
सत्कालस्य च योगेन सतां सेवा प्रजायते ॥९७॥
सतां दीक्षाप्रसङ्गेन सतां मन्त्रग्रहेण च ।  
सतां स्नेहवशेनाऽपि सतां सेवा प्रजायते ॥९८॥
आस्तिक्येनाऽऽमन्त्रणेन यशसा सत्कुलेन च ।  
सम्बन्धेन च महतां सतां सेवा प्रजायते ॥९९॥
श्रीहरेः कृपया वापि हरेः पत्न्याः समाश्रयात् ।  
हरेर्वासेन वा नित्यं सतां सेवाऽभिपद्यते ॥2.275.१ ००॥
अद्य नारद वासो मे श्मशानः शङ्करालयः ।  
पावितो भवता साधो सता भक्तिमता हरेः ॥१० १॥
तव पादप्रसङ्गेन पावितं सकलं जगत् ।  
मुक्तिमार्गं प्रयात्येव मद्गृहं चापि पावितम् ॥१ ०२॥
श्रावितं शुभदं सर्वं कृष्णसम्बन्धजं सुखम् ।  
कृष्णनारायणकीर्तिः श्राविता पावनी त्वया ॥१ ०३॥
पावितं हृदयं मेऽत्र मत्पुत्र्याश्चाऽपि तेऽन्तिके ।  
स्थितायाः स्वर्णवर्णाया लक्ष्म्या नारद जीव यत् ॥१ ०४॥
अहो भाग्यं मम पुत्र्या यन्नाम जगतीत्रये ।  
ख्यायते सर्वभूतेषु धन्याऽहं मम पुत्रिका ॥१ ०५॥
पुत्रि लक्ष्मि नमस्कारं कुरु श्रीनारदाय वै ।  
पादसंवाहनं चापि तैलाङ्गमर्दनं कुरु ॥१ ०६॥
जलमन्नं मिष्टमिष्टं गरिष्टं देहि मा चिरम् ।  
पर्यङ्कं च मधुपर्कं देहि पानं मनस्तथा ॥१ ०७॥
यथेच्छति सतां वर्यो नारदोऽयं हरिः स्वयम् ।  
तथैनं च परीक्षां ते कर्तुं देहि समस्तिकाम् ॥१ ०८॥
ब्रह्मभ्रातुश्च वै शम्भोः कन्या त्वं दुःखहे सुते ।  
अयं पुत्रो ब्रह्मणश्च मम पुत्रो तवाऽग्रजः ॥१ ०९॥
सम्बन्धतो भवत्येव गुरुश्चापि महानृषिः ।  
नारदोऽयं हरेरंशस्तव पूज्योऽस्ति मेऽपि च ॥2.275.११० ॥
पुत्रि यथा सुसन्तुष्टो भवेत्तथा प्रसेवय ।  
इत्युक्ताऽऽजाकरीलक्ष्मीर्नारदाय ननाम ह ॥१११ ॥
जलपानं तथा मिष्टमन्नं ददौ शुभासनम् ।  
पर्यङ्कं स्वर्णवर्णं च ददौ पुष्पस्रजादिकम् ॥११ २॥
पादसंवाहनं चक्रे लक्ष्मीः श्रीनारदस्य च ।  
राधिके श्रमनाशं च विश्रम्य नारदो व्यधात् ॥११३ ॥
नारदोऽपि यथोक्तानि लक्षणानि न्यभालयत् ।  
सर्वश्रेष्ठानि वै तत्र पूर्वदृष्टानि वै पुनः ॥१ १४॥
सती च जानकी शीघ्रं शिवेश्वरं पतिं निजम् ।  
आह्वयत् सुमहोद्यानगतं विश्वेश्वरं मुदा ॥१ १५॥
इति श्रीलक्ष्मीनारायणीयसंहितायां द्वितीये त्रेतासन्ताने पार्वती-सत्यै नारदोक्तश्रीकृष्णनारायणमहिमा, लक्ष्मीमहिमा, सतां समागमलाभकारणानि, नारदसम्माननं चेत्यादिवृत्तान्तावेदननामा पञ्चसप्तत्यधिकद्विशततमोऽध्यायः ॥२७५ ॥
    
