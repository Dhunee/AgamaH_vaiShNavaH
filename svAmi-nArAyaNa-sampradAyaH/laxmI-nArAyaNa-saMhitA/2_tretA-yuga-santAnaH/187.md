+++
title = "१८७"

+++
श्रीकृष्ण उवाच-  
गोलोकराशेश्वरि बालकृष्णो  
विमानमध्याद् बहिराजगाम ।  
ददर्श लक्षाधिकमानुषाणां  
सम्मर्दमाश्चर्यकरं तदानीम् ॥१ ॥
चकोरजातीयसमस्तकानां  
यथेन्दुतेजोवलयेऽक्षिवृत्तिः ।  
तथाऽखिलस्वागतकारकाणां  
परेश्वरेऽभूद् वरदेऽक्षिवृत्तिः॥२ ॥
यथा मयूरा घनदर्शनेन  
भवन्ति केकानिनदेऽतिमग्नाः ।  
तथा प्रजाः श्रीहरिदर्शनेन  
तदाऽभवन् वै जयनादमग्नाः ॥३ ॥
यथा घने स्वातिजलेऽतिहृष्टा  
नन्दन्ति वै चातकपक्षिसार्थाः ।  
तथा घनश्यामफलेऽतिहृष्टा  
आनन्दिताः स्वागतपक्षिसार्थाः ॥४ ॥
यथा तु बाला मधुरां सुशर्करा-  
मासाद्य मोदातिभृता भवन्त्यपि ।  
तथा प्रजाः स्वेष्टसुधाननं प्रभुं  
सम्प्राप्य मोदातिभृतास्तदाऽभवन् ॥५ ॥
यथा सती कान्तमतीव सुन्दरं  
चिरं वियुक्तं ह्यधिगम्य मोदते ।  
तथा प्रजास्तं परकान्तमच्युतं  
सदावियुक्तं प्रतिलभ्य हर्षिताः ॥६ ॥
यथा पतङ्गा ह्यतितेजसानलं  
विलोक्य कृष्टा अभियन्ति मोहिताः ।  
तथा प्रजाङ्गानि समुज्ज्वलं प्रभुं  
विलोक्य कृष्टानि पतन्ति मोहिनि ॥७ ॥
यथा निशेशं प्रसमीक्ष्य पूर्णिनं  
जगत्सु वारान्निधयो द्रवन्त्यभि ।  
तथाऽक्षरेशं प्रसमीक्ष्य पूर्णकं  
प्रजाब्जकोट्योऽभिमुखं द्रवन्त्यपि ॥८ ॥
यथाऽऽप्य लौहानि तु लौहकान्तं  
निसर्गतस्तत्परितोऽभियन्ति ।  
तथाऽऽप्यलोका बहुलोककान्तं  
निसर्गतो बालहरिं प्रयान्ति ॥९ ॥
यथा तु नद्यो जलधिं प्रयान्ति  
यथेष्टलभ्ये हृदयानि यान्ति ।  
तथा प्रजानां हृदयानि कृष्णे  
समस्तदिग्भ्यो ह्यभवन् गतानि ॥2.187.१० ॥
श्रीबालकृष्णोऽमिततेजसाऽन्वितो  
बभूव मध्याह्नगभास्करोपमः ।  
सुश्वेतरूपातिमनोहरप्रजा  
बभूवुरुन्निद्रसरोजसन्निभाः ॥११ ॥
तदा विमानं हरिणा त्वधिष्ठितं  
पुष्पाब्जलक्षैः कुसुमायनं ह्यभूत्॥
विचित्रजातीयसुमाधिवाटिका-  
भ्रमोद्वहं मन्दरशृङ्गमीक्षितम् ॥१ २॥
हरिस्तदाऽभूत् खलु पुष्पवृक्षः  
सर्वौषधिमिश्रणगुच्छशोभः ।  
निजाक्षरस्याननगह्वराद्वा  
विनिष्क्रमन्नक्षरमुक्तशोभः ॥१ ३॥
धृतोऽच्युतेनाऽच्युतहीरकान्वितः  
सुवर्णमाणिक्यसुरत्नमुक्तवान् ।  
किरीटवर्यो निजमूर्ध्नि कल्गियुग्  
यथास्थितः संशुशुभे दिवस्पतिः ॥१४॥
निसर्गजाऽसङ्ख्यकरश्मिजालवान्  
मुखाभितेजः परिधिः समन्ततः ।  
सहस्रभावृत्तनिशाम्पतिः स्थितो  
ह्यभिन्नतायाः स्मृतिमातनोत्यपि ॥१५॥
विशालभालं सितकैसरद्वयो-  
र्ध्वरेखयुक्सत्तिलकेन भायुजा ।  
जनेभ्य आवेदयति द्विमार्गकौ  
सुरेश्वरस्याऽक्षरधामकस्य च ॥१६॥
नेत्रे विशाले च मनोहरे प्रिये  
सुचञ्चले प्रेमभरेऽतिमञ्जुले ।  
अनन्तवात्सल्यविवर्षिणी हरे-  
स्तदा विभिन्नाङ्गितबोधिनी मते ॥१७॥
प्रवालरक्तायनकाधरौ हरेः  
सानन्दमन्दस्मितसम्भृतौ तदा ।  
आकर्षणं चाऽऽदधतश्च योषितां  
समस्तभावैर्मनसां तथाऽऽत्मनाम् ॥१८॥
सुवर्तुलौ कुङ्कुमरङ्गसंस्पृशौ  
समुन्नतौ कान्तिविलासिनौ हरेः ।  
आनन्दपूर्णौ मणितुल्यभास्वरौ  
मृदू समास्तां हृदयङ्गमौ शुभौ ॥१९॥
अदक्षहस्तो धृतपुष्पगुच्छको  
वरप्रदोऽभूच्च तदा समुन्नतः ।  
धनुर्ध्वजस्वस्तिकशूलमत्स्यका-  
ऽऽबाणाढ्यदक्षोऽभयदः करोऽभवत् ॥2.187.२० ॥
विशालवक्षःस्थलशोभिचञ्च-  
न्नवीनवैचित्र्यसुपुष्पमालाः ।  
सम्मिश्रणं प्राप्य च कौस्तुभेन  
श्रियो मुखं वक्षसि दर्शयन्ति ॥२ १ ॥
स्कन्धौ दृढौ पुष्पसुमालिकाभि-  
र्व्याप्तौ तथा कर्णसुकुण्डलाक्तौ ।  
रत्नत्विषा पारवतीप्रभे च  
राधारमेऽदर्शयतां भुजस्थले ॥२२॥
तदोदरं दिव्यसुपुष्पहारै-  
श्छन्नं हरेर्व्यञ्जयति प्रजाभ्यः ।  
हारात्मनिःश्रेणिकया विशन्तु  
वक्षःस्थले भक्तियुजो मदूर्ध्वम् ॥२३ ॥
असङ्ख्यदासीपरिसेवितांऽघ्रि-  
द्वयं व्यराजत् स्थलपद्मकाभम् ।  
जनप्रवाहैः सततं नतं चाऽऽ-  
नन्यप्रदं स्वल्पसमर्पितस्य ॥२४॥
हरिस्तदा भूपतिभिस्तु सम्राड्  
राजा प्रजाभिश्च गुरुः प्रशिष्यैः ।  
सद्भिश्च साधुः प्रमदाभिरिष्टो  
दीनैश्च दाता कविभिः पुराणः ॥२५॥
प्राप्यश्च भक्तैरणुरेव योगिभिः  
रूपप्रियाभिर्नटवर्यवेशकः ।  
कान्तः सतीभिः ऋषिभिश्च वैदिको  
मनोहरः सर्वजनैरपेक्षितः ॥२६॥
सोपानमार्गेण हरिर्हसन् शनै-  
रवाततारेश्वरपुष्पवार्ष्टितः ।  
पुराङ्गनाद्यक्षतवर्धितो जनै-  
र्जयध्वनिश्रावित आप्तकामनः ॥२७॥
प्रदर्शयन् नैजजनूँषि वै मुहुः  
सोपानकेभ्यः समवाततार ह ।  
राजा सृतौ कौशिककोमलाम्बरं  
समास्तरत्पादनिधानकक्रमात् ॥२८॥
यत्राऽभवच्छोभनकानको रथः  
शतैकसौवर्णघटाधिशृङ्गवान् ।  
अष्टैकचक्रातिसुवेगवानपि  
चतूरदैर्वारणसप्तकैर्युतः ॥२९॥
मध्ये परीभिः परितः परीभिः  
सुराङ्गनाद्यर्पितमालिकाभिः ।  
भ्रसन्मुखाभिः प्रियसुन्दरीभिः  
शृङ्गारितः पुष्पविमानतुल्यः ॥2.187.३० ॥
राजा परीशानक एव तं हरिं  
निनाय तूर्णं सकुटुम्बकं प्रभुम् ।  
रथे समारोहयदीश्वरेश्वरं  
न्यषादयत् कानकवारणासने ॥३१ ॥
पुपूज हारैर्विविधैर्विचित्रैः  
सुगन्धिसारैः सुमचन्दनैश्च ।  
लाजाऽक्षतैः शीतसुगन्धिवार्भिः  
सौवर्णभूषाभिरमूल्यवस्त्रैः ॥३२॥
ददौ च राजा सुरवालमुत्तमं  
कौशेयमप्युत्तमरुक्मबुट्टुकम् ।  
तथा ददौ कञ्चुकमुज्ज्वलं तथा-  
विधं महाभूपतिधार्यमुत्तमम् ॥३ ३॥
ददौ च हीराञ्चितरत्नराजिभिः  
. समन्वितं सन्मुकुटं सकल्गिकम् ।  
ददौ विभूषाश्च सुवर्णवैकृता  
दधार सर्वान् भगवान् परेश्वरः ॥३४॥
पपौ जलं श्रीहरिपादधौतं  
दधार मूर्ध्नि स्वकुटुम्बयुक् च ।  
हरिर्ददौ कण्ठगतां सुमालां  
गुच्छं च राज्ञे स्वकृपाभिशंसम् ॥३५ ॥
जनास्तु लक्षाधिकगौरमूर्तयः  
सुरालयात् किं सुगतास्तदाऽभवन् ।  
चन्द्राभशोभाः खलु शुक्लवर्णकाः  
सुपिङ्गनेत्रास्तनुदीर्घयष्टयः ॥३६॥
गौर्यश्च कन्या प्रमदा युवत्यो  
वृद्धा अपि स्वल्पनिगूढदेह्य ।  
समानरङ्ग्यो धृतचित्रछत्र्यो  
विवृत्तकेश्यश्च पिशङ्गनेत्र्यः ॥३७॥
संलग्नवेषा मृदुशोणकान्तिकाः  
सुसूक्ष्मपार्ष्णिभ्रमिपादरक्षिकाः ।  
सुकुण्ठितान्ताम्बरदृश्यवर्णिका  
गौर्यः प्रगौर्योऽप्यभवन् सुहर्षिताः ॥३ ८॥
नेदुर्महादुन्दुभयस्तदानीं  
व्यङ्गूलवाद्यानि मयूरकाणि ।  
विपञ्चिका वंशनिनादकानि  
वीणास्तथा बन्दिकतूर्यकाणि ॥३ ९ ॥
जयप्रणादा ह्यभवँस्तदाऽभितो  
यशोगुणानां बहुकीर्तनान्यपि ।  
सहस्रकण्ठस्वरमिश्रितान्यपि  
तदाऽभवन् गीतिककीर्तनान्यपि ॥2.187.४०॥
सहस्रशो यान्त्रिकबन्धुकीकृता-  
स्तूपीकृता गोलकभेदनैः कृताः ।  
शब्दाः सुकर्ण्याश्च तदाऽभवन् शुभाः  
ओन्नादमाप्ताः परमेशबोधकाः ॥४१ ॥
महामहासैन्यकृता निनादाः  
प्रहर्षशब्दा व्यगमन् ककुत्सु ।  
गजाभिनादास्तुरगाभिनादा  
व्यानेशिरे ब्रह्मगमा विदिक्षु ॥४२॥
दन्तिप्रगन्त्रीमनु गन्त्र्य आशु  
विमानतुल्याः शतशः सहस्रम् ।  
श्रीबालकृष्णानुगरोहिताश्चा-  
ऽगच्छन् शनैस्तुल्यसुशोभिताश्च ॥४३ ॥
ध्वजापताकोत्तमवावटाद्यैः  
सौवर्णशृङ्गैः कलशैरनेकैः ।  
दिव्यातिदिव्यैरभितोरणैश्च  
रथा अशोभन्त महर्षियुक्ताः ॥४४॥
परीप्रभाभाससमूर्ध्ववर्णा  
ब्रह्मप्रियाः काञ्चनचारुभास्यः ।  
सौवर्णयानेषु विराजयन्त्यो  
गोलोकवैकुण्ठमतिं नयन्ति ॥४५॥
तदा जना दर्शनकारिणस्ते  
नराश्च नार्यो मुमुहुर्हरौ वै ।  
रूपानुरूपावयवेतिरम्ये  
गोपालबाले ह्यति काम्भरेये ॥४६॥
तदाऽश्ववारी खलु योजनायता-  
ऽभवज्जनानामतिमर्दसङ्कुला ।  
अनेकहस्त्यश्वकरेणुकर्षभै-  
र्हंसैः प्रगेण्डैर्गरुडैर्गवेयकैः ॥४७॥
यानैर्विमानैरनसोभिरुत्तमै-  
र्वाष्पोपयानैश्चरणाभियायिभिः ।  
सद्भिर्नृपै राजकुमारकैः प्रजा-  
जनैः समस्तैर्नगरीनिवासिभिः ॥४८॥
आर्षैर्जनैः सद्गुरुसाङ्ख्ययोगिभिः  
पतिव्रताभिः परमाश्रमादिभिः ।  
गाङ्गेयकैः रौद्रगणादिभिस्तथा-  
ऽश्ववारिका सैन्ययुता हि शोभते ॥४९॥
निशम्य विज्ञाय पुरान्तरस्था  
नरा विलासिन्य अपीश्वरेशम् ।  
ससम्भ्रमं त्यक्तसमस्तकार्या  
द्रष्टुं हरिं यान्ति बहिर्गृहेभ्यः ॥2.187.५ ० ॥
तद्दर्शनात्युत्सुकमानसास्ते  
घण्टापथान्ते कृतपङ्क्तिदुर्गाः ।  
अन्योन्यसम्मर्दितदेहभागा  
विलोकयामासुरुदग्रनेत्राः ॥५ १ ॥
स्थितास्तु मार्गे ह्यपि विप्रकष्टे  
निशम्य वादित्रनिनादमुच्चैः ।  
हर्यागमाशैकनिबद्धनेत्राः  
समुच्छ्रिताः प्राञ्जलयः प्रणेमुः ॥५२॥
सौवर्णछत्रेण सुचामराद्यैः  
साम्राज्यचिह्नैः सुविराजमानः ।  
पुरीं ददर्शाऽद्भुतभूरिशोभां  
सुसंस्कृतां सर्वरसैः प्रपूर्णाम् ॥५३ ॥
सुगन्धिवार्भिश्च मदैर्गजानां  
संसिक्तघण्टापथचत्वरां च ।  
सुस्वस्तिकैः स्वर्णघटैश्च रम्भा-  
स्तम्भै रसालादिदलैः सुशोभाम् ॥५४॥
पुष्पाक्षतैः कृत्रिमगोपुरैश्च  
महोच्चदुर्गाढ्यसुगोपुरैश्च ।  
तथोच्चसौधैर्बहुभूमिकैश्च  
सोद्यानभागैरतिशोभमानाम् ॥५५॥
गृहे गृहे पुष्पितवल्लिकाभिः  
सुगन्धितैः पल्लवितैर्द्रुमैश्च ।  
कुण्डस्थमूलैः स्तबकैः सुमाढ्यै-  
र्युतां च सस्याढ्यसुवाटिकाभिः ॥५६॥
सरोवरैर्मध्यसुपट्टभूमि-  
श्चारामभूमिश्च विहारभूमिः ।  
व्याख्यानभूमिर्नटिकादिभूमिः  
प्रदर्शनै रञ्जनकैर्युतां च ॥५७॥
कलाप्रशालाभिरनन्तिकाभि-  
र्भिषक्प्रशालाभिरभीष्टिकाभिः ।  
रसप्रशालाभिरवन्तिकाभिः  
सद्धर्मशालाभिरतीव युक्ताम् ॥५८॥
विद्याध्रशालाभिरनुग्रिकाभिः  
सङ्गीतशालाभिरमीतशोभाम् ।  
सत्सङ्गशालाभिरभीष्टमोदां  
यन्त्रादिशालाभिरजस्रघोषाम् ॥९९॥
नक्षत्रवेधैर्घनवेधकैश्च  
सामुद्रवेधैर्ग्रहवेधकैश्च ।  
विदेशवेधैः समयप्रवेधै-  
र्वायुप्रवेधैः समतत्त्ववेधैः ॥2.187.६०॥
उष्णप्रवेधैः सहितां प्रशीत-  
वेधैर्घटीवेधकयन्त्रयुक्ताम् ।  
विद्युत्प्रवेधै रसवेधकैश्च  
स्वरादिवेधैश्च प्रदर्श्यवेधैः ॥६१॥
गन्त्रीप्रवेधैः शकटीप्रवेधै  
र्देहप्रवेधैः पृथिवीप्रवेधैः ।  
जलान्तवेधैः सहितां सुशोभां  
' विज्ञानधां तां नगरीं ददर्श ॥६२॥
विमानसङ्घैः सततं रवाढ्यां  
परीसमाभिः प्रमदाभिराप्ताम् ।  
व्योमान्तचुम्ब्यूर्ध्वसुभौमशालां  
द्यां चापरां तां नगरीं ददर्श ॥६३॥
शृङ्गारितां चागुरुधूपदीपै-  
र्ध्वजैः पताकाभिरभीष्टभाव्याम् ।  
जलस्रवाभिर्नलनालिकाभि-  
स्तारैः स्वनाकर्षणकारिभिश्च ॥६४॥
दूरश्रवैस्तारकदीपकैश्च  
स्थले स्थले मानससंहरां च ।  
परीशनाम्नीं भगवान् ददर्श  
सुराङ्गनामन्दिरशोभितां च ॥६५॥
तां सम्प्रविष्टं सुमनोहराङ्गं  
पूर्णेन्दुतुल्यं नवयौवनाढ्यम् ।  
स्वर्णातपत्रेण च चामराभ्यां  
सम्मानितं तं ददृशुः प्रजाश्च ॥६६॥
आरुह्य हर्म्याणि परीस्त्रियस्तदा  
ससम्भ्रमास्त्यक्तसमस्तवृत्तिकाः ।  
व्यत्यस्तवस्त्राभरणा गवाक्षकैः  
स्थिरेक्षणास्तं ददृशुः परं प्रियम् ॥६७॥
स्थले स्थले सौधकवल्लभीगत-  
स्त्रीमण्डलैरक्षतपुष्पचन्दनैः ।  
संवर्धितः श्रीपतिरीश्वरेश्वरो  
जग्राह तासां हृदयार्पितार्पितम् ॥६८॥
तथैव हट्टाग्रकृतेक्षणास्तदा  
वणिक्जना माननमस्य वै व्यधुः ।  
नारीफलैः शुष्कफलैश्च बीजकै-  
र्मुद्राभिरिष्टाभिरथाम्बरादिभिः ॥६९॥
विप्रास्तदा साक्षतचन्दनाद्यैः  
पुष्पीयहारैरभिवादनाद्यैः ।  
वेदस्थमन्त्रैः सुभगां प्रचक्रु-  
रुच्चैश्च सामानि जगुः सहर्षाः ॥2.187.७ ०॥
धनाढ्यवर्गा धनदानकैश्च  
दीना जना मानसदानकैश्च ।  
भक्ता जना भक्तिसमर्पणैश्च  
हरेस्तदा स्वागतकं व्यधुश्च ॥७१ ॥
राजा नगर्यां परितः ससैन्यकः  
प्रभुं समभ्रामयदन्तसीम्निकाम् ।  
पुरीं विलोक्यैव हरिः प्रशासनं  
व्यधात् परीशानपुरीप्रशंसनम् ॥७२॥
नृपस्य सौधे च महर्षिकुट्यां  
श्रेष्ठिप्रधानादिकमन्दिरेषु ।  
विधाय पद्भ्यां बहुपावनीं क्ष्मां  
पुरीं सुतीर्थं प्रचकार कृष्णः ॥७३ ॥
एवं परिभ्रम्य निवर्तनं व्यधाद्  
राजाधिराजो नृपमन्दिरं प्रति ।  
आगत्य यानाद् बहिरेत्य मन्दिरं  
प्रति प्रपन्नोऽभवदिष्टशान्तये ॥७४॥
जलं पपौ शान्तिमवाप वै क्षणं  
ततः सभायां समुपाजगाम च ।  
उच्चासने राजकृते विधापिते  
विराजमानोऽभवदच्युतस्तदा ॥७५॥
उपादिदेशाऽथ जनान् नृपादिकान्  
परावरेशो जगदुद्धृतिस्थितिः ।  
तूष्णीं न्यषीदन् सकलाः प्रजाजना  
राधे चकोरा इव चन्द्रमानसाः ॥७६॥
दधुर्मनांसीन्द्रियवृत्तिका हरौ  
समस्तकान्ते निजभक्तकान्तिदे ।  
सदा सुधावर्षिणि साधुवृत्तिके  
निजात्मकान्ते प्रियकृष्णवल्लभे ॥७७॥
इति श्रीलक्ष्मीनारायणीयसंहितायां द्वितीये त्रेतासन्ताने प्रजानां सम्मर्दो हरेः शोभा गजयानारोहणं प्रजानामाकर्षणं परीशानानगर्या भ्रमणं राजसौधागमनं चेत्यादिनिरूपणनामा सप्ताशीत्यधिकशततमोऽध्यायः ॥१८७ ॥
    
