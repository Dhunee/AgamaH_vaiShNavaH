+++
title = "२५५"

+++
श्रीकृष्ण उवाच-  
राधिके च ततश्चाश्वपट्टलो लोमशं मुनिम् ।  
योगस्य च बलं चाप्यबलं पप्रच्छ कीदृशम् ॥१ ॥
अश्वपाटल उवाच-  
ऋषे योगबलं कीदृग् वेत्तमिच्छामि चाबलम् ।  
येन मुक्तो भवेद्वापि चावष्टभ्येत निर्बलः ॥२ ॥
श्रीलोमश उवाच-  
शौचं तपो दया सत्यमहिंसा स्तेयवर्जनम् ।  
प्राणरोधो वृत्तिरोधो ध्यानं समा हि योगिनाम् ॥३ ॥
अभ्यासो बलवान् यस्य तस्य योगः प्रसिद्ध्यति ।  
निर्बलस्याऽभ्यसनं च निर्बलं तेन बन्धनम् ॥४ ॥
कामं लोभं च मोहं च स्नेहं क्रोधं च रागिताम् ।  
योगाच्छित्वाऽप्यबलस्तु पुनस्तेष्वपि सज्जते ॥५ ॥
यथा मत्स्याः स्थूलदेहा छित्वा जालं पुनर्जलम् ।  
विशन्ति निर्बलास्तद्वत् षट्कं विशन्ति वै पुनः ॥६ ॥
यथा च बलवन्तो वै मृगाः पाशान् विभिद्य च ।  
परं वनान्तरं यान्ति तद्वद् योगिवराः परम् ॥७ ॥
मायापारं प्रयान्त्येव बलिष्ठात्मपरायणाः ।  
यथा च बलहीना वै शशाद्या बन्धनानि वै ॥८ ॥
आसाद्य नहि निर्गन्तुं समर्था योगिनस्तथा ।  
निर्बला न समर्था वै निर्गन्तुं जालतो बहिः ॥९ ॥
झषाश्च निर्बला जालं छित्वा प्रयान्ति नैव ह ।  
निर्बला योगिनस्तद्वन्मायां छित्वा प्रयान्ति न ॥2.255.१० ॥
शकुना बलिनो जालं छित्वा यान्ति दिगन्तरम् ।  
योगिनो बलिनो मायां छित्वाऽम्बरं प्रयान्ति हि ॥१ १॥
बलवाँश्च यथा वह्निः सर्वं दहति चागतम् ।  
बलिष्ठा योगिनो मायां दहन्त्येव स्वतेजसा ॥१२॥
निर्बलस्तु यथा वह्निः शाम्यत्येवापि दारुभिः ।  
योग्यपि निर्बलः षट्के पराभवं प्रयाति वै ॥१३ ॥
नदीस्रोतो बलहीनं त्वाकृष्य नयते जले ।  
षट्कं तद्वन्निर्बलं चाकृष्य नयति मायिके ॥१४॥
वारणः सबलः स्रोतो विष्टभ्नाति च गच्छति ।  
बलिष्ठश्च तथा योगी षट्कं निवार्य गच्छति ॥१५॥
सबलास्तु प्रमुच्यन्ते निर्बला यान्ति बन्धनम् ।  
प्रलयोत्थमहादित्यो यथा शोषयते जगत् ॥१६ ॥
मोक्षबलोत्थितयोगी दोषान् शोषयते तथा ।  
योगिनो योगबलतो विशन्तीश्वरमन्दिरम् ॥१७॥
देवानामालयान् प्रजापतिस्थानानि वापि च ।  
सर्वदाऽभ्यासशीलस्य बलं योगस्य वर्धते ॥१८॥
ततः पुनर्विभिद्यैव मायां प्रयान्ति चाक्षरम् ।  
कृताभ्यासो यथा धन्वी कुशलो लक्ष्यवेधकः ॥१९॥
विध्वा लक्ष्यं जयं याति तथाऽक्षरं प्रयाति सः ।  
मस्तके स्नेहपात्रं च कृताभ्यासो निधाय च ॥2.255.२०॥
यथा रज्ज्वा नटो यात्यस्खलितो जयमेति च ।  
तथाऽभ्यासबलर्द्धिश्चाक्षरं योगी प्रयाति हि ॥२ १ ॥
यथाऽभ्यासो कर्णधारो नावा पारं प्रयाति च ।  
तथा युक्तो बलेनापि जगत्पारं प्रगच्छति ॥२२॥
सारथिश्च बली चाश्वान्नियम्य याति निश्चितम् ।  
तथा युक्तो योगिवर्यो यात्यक्षरं ध्रुवं पदम् ॥२३ ॥
निजात्मनि परेशं यः पश्यत्येव च योगवित् ।  
मायाजालं स वै छित्वा प्रयात्येव परं पदम् ॥२४॥
चक्रेषु देहसंस्थेषु संविहृत्य मलानि तु ।  
दग्ध्वा दग्ध्वा ब्रह्ममार्गं याति वियाति वै बलात् ॥२५॥
यथेष्टं च यदा कल्पयत्येव गन्तुमक्षरम् ।  
तदा वर्ष्म विहायैव स्वतन्त्रो याति धाम तत् ॥२६॥
बलिष्ठस्येष्टदेवस्योपास्त्या बलमवाप्नुयात् ।  
अभ्यासेनात्मयोगेन संयमेन वृषेण च ॥२७॥
तपसा ध्यानयोगेन समाधिना बलं व्रजेत् ।  
किन्तु राजन् महारण्ये पारं केचित्प्रयान्ति वै ॥२८॥
बलिष्ठानां विजेतारोऽरण्ये वसन्ति वै यतः ।  
नारायणं विना पारं गन्तुं सन्देहवत्पदम् ॥२९॥
ह्रियन्तेऽपि बलिष्ठा वै प्रबलिष्ठतमाऽरिभिः ।  
दिव्यैश्वर्यचमत्कारसिद्धिधामनिवासिभिः ॥2.255.३ ०॥
अनादिश्रीकृष्णनारायणश्चाग्रे यदा भवेत्॥
प्रगच्छन् स नयत्येव जित्वा बलिष्ठसत्तमान् ॥३ १ ॥
निजं परं पदं दिव्यं शाश्वतं मोक्षमुत्तमम् ।  
राजन् देहे गुणान् मत्वा मा भूर्बद्धः कदाचन ॥३२॥
विवेकेन प्रमातव्यं कल्माषाणां गृहं वपुः ।  
अत्र सत्त्वं दशभावं मे निबोध वदामि तान् ॥३३॥
आनन्दः प्रीतिरुद्धर्षः प्रकाशः पुण्यकारिता ।  
सन्तोषमार्जवं श्रद्धा त्याग ऐश्वर्यमित्यपि ॥३४॥
तथा रजो नवभावं मे निबोध वदामि तान् ।  
आस्तिकत्वमकार्पण्यं द्वन्द्वोपसेवनं तथा ॥३५॥
कामो द्वेषो मदो दर्पो वादः परुषता तथा ।  
तथा छाया तमोऽभावं मे निबोध वदामि ते ॥३६॥
तामसत्वं मोहनं च धूम्रभावो मतिक्षयः ।  
निद्रा प्रमाद आलस्यं नाशश्चेति तथाविधाः ॥३७॥
बुद्धितत्त्वं सप्तभावं मे निबोध वदामि ते ।  
अहन्ता ममता मानं दैर्घ्यं चाशा स्वपूज्यता ॥३८॥
ईशतेति मनश्चापि षड्भावं तान् वदामि ते ।  
चाञ्चल्यं वेगवत्त्वं च संशयश्च स्वतन्त्रता ॥३ ९॥
स्निग्धत्वं चाप्यविश्वास्यं मानसे ते मताः सदा ।  
इन्द्रियं पञ्चभावं च मे निबोध वदामि ते ॥2.255.४०॥
अतृप्तिः रञ्जनं चौदासीन्यं चालोचनं गतिः ।  
चतुर्भावं भूततत्त्वं मे निबोध वदामि तान् ॥४१॥
आश्रयो बन्धनं नाशः प्रसवश्चेति सर्वदा ।  
त्रिभावं कोशतत्त्व च षट्कोशास्ते तनुस्थिताः ॥४२॥
रोमलोहितमांसानि मज्जास्थिस्नायवश्च ते ।  
भावास्तु क्लेद्यता मालिन्यं तथा परिभोग्यता ॥४३॥
प्राणो वै द्विस्वभावश्च भावौ द्वौ तौ निबोध मे ।  
जीवनं भ्रामणं चेति तत्त्वानि कथितानि ते ॥४४॥
राजन् तत्त्वविवेकेन भावास्ते दोषरूपिणः ।  
आत्मनो मोक्षमार्गे वै विघ्नास्ते यदि ते तथा ॥४५॥
तान् विविच्यैकभावं वै सुखभावं निजात्मकम् ।  
परमेशेऽर्पयेद् भक्त्या मोक्षस्तस्य स्थितो ध्रुवः ॥४६ ॥
यद्वा भावान् लोकयित्वा दिदृक्षान्तं विधापयेत् ।  
मानुषान् विषयान् सर्वान् पैशाचान् विषयाँस्तथा ॥४७॥
यक्षाणां विषयाँश्चाप्यौरगाणां विषयाँस्तथा ।  
गान्धर्वविषयाँश्चापि पितॄणां विषयाँस्तथा ॥४८॥
तिरश्चां विषयाँश्चापि मरुतां विषयाँस्तथा ।  
पतत्रिविषयाँश्चापि राजर्षिविषयाँस्तथा ॥४९॥
ब्रह्मर्षिविषयाँश्चाप्यासुराणां विषयाँस्तथा ।  
विषयान् विश्वदेवानां योगिनां विषयाँस्तथा ॥2.255.५०॥
प्राजापत्यानैश्वराँश्च ब्राह्मानीश्वरकोटिजान् ।  
विषयान् सम्परिज्ञाय सुखदुःखेऽनुभूय च ॥५१ ॥
गुणदोषान् विलोक्यैव शान्तिं प्राप्य ततः परम् ।  
आत्मना च विवेकेनात्मानं मोक्षे निवेशयेत् ॥५२॥
ज्ञानविज्ञानसम्पन्नश्चोपायैर्भावितः स्वयम् ।  
प्राप्नोति मोक्षणं दिव्यं नित्यानन्दाक्षरं पदम् ॥५३ ॥
राजन् सङ्कोचयेत् प्राणं सषट्कोशं च भूतके ।  
भूतानि मात्रयुक्तानि चेन्द्रियाणि च वै मनः ॥५४॥
अहन्तादियुतं बुद्धौ विलोपयेद् विवेकवान् ।  
बुद्धिं समर्पयेन्नैजे स्वरूपे त्वात्मसञ्ज्ञके ॥५५॥
आत्मानं ब्रह्मरूपं च कृष्णनारायणे हृदि ।  
तं मोक्षे योजयेत्तेन गच्छेदक्षरधाम यत्॥५६ ॥
ज्ञात्वा कालस्य कवलान् देवान् प्रजापतीन् ऋषीन् ।  
सप्तर्षींश्चापि राजर्षीन् सुरर्षींश्च्यावितान् सदा ॥५७॥
ब्रह्मर्षींश्चेश्वरर्षींश्च ज्ञात्वा कालकृतान्तकान् ।  
न तत्र वै चरेद् ध्यानं मोक्षमार्गगतिं चरन् ॥५८॥
पापिनां च गतिं ज्ञात्वा याम्यलोकेऽभिसंवृताम् ।  
विचित्रयोनिजन्मानि प्रेतभावान् विलोक्य च ॥५९॥
गर्भदुःखानि वै ज्ञात्वा जन्तूनां कुत्सितानि च ।  
उपप्लवान् प्रघोराँश्च तारानक्षत्रपातनम् ॥2.255.६० ॥
युगलानामकस्माच्च वियोगं कृपणं तथा ।  
भूतानां भक्षणं चाप्यन्योन्यं विलोक्य निर्घृणम् ॥६१ ॥
विषयाणां च दौरात्म्यं गतासूनां न जीवनम् ।  
पापिनां दुःखदाश्चापि गतीर्विज्ञाय दारुणाम् ॥६२॥
तिरश्चां दुःखमालक्ष्याऽऽयुषां क्षयं दिने दिने ।  
देहिनां सङ्क्षयं वीक्ष्य मृत्युदुःखं विलोक्य च ॥६३ ॥
देहदोषान् प्रविज्ञाय नरकागारतां तथा ।  
न्यस्य देहं ब्रह्मरन्ध्राद् गन्तव्यं परमं पदम् ॥६४॥
आश्रयेत् प्राणदेवं च वायुदेवं ततः परम् ।  
व्योमदेवं ततश्चापि सूर्यरश्मिं ततः परम् ॥६५॥
चान्द्ररश्मिं ततश्चापि पुण्यरश्मिं ततः परम् ।  
सत्यरश्मिं ततश्चापि सत्त्वरश्मिं ततः परम् ॥६६॥
ईशरश्मिं ततश्चापि ब्रह्मरश्मिं ततः परम् ।  
मुक्तरश्मिं ततश्चापि परम्ब्रह्म समर्जयेत् ॥६७॥
परमात्मानमासाद्य तद्भूतायतनाऽमलः ।  
अमृतं परमं प्राप्तो यत्पुनर्न निवर्तते ॥६८॥
परमा सा गतिः राजन् सतां च योगिनामपि ।  
सात्त्वतानां च भक्तानां हर्यर्थकृतकर्मणाम् ॥६९॥
तत्र ज्ञानं हि सार्वज्ञ्यं चैश्वर्यव्रातसम्भृतम् ।  
तृप्तिः सर्वातिरेका चानन्दमात्रापि निर्भरा ॥2.255.७० ॥
असङ्गस्य हि सार्वज्ञ्यं निर्द्वन्द्वाय सदा मतम् ।  
अतः सार्वज्ञ्यभावेन युक्तास्ते नित्यतोषिणः ॥७ १ ॥
नित्यानन्दा नित्यशान्ता नित्यतृप्ता निराशयाः ।  
सर्वदर्शिन एवापि संसाराऽदर्शिनो हि ते ॥७२॥
संसारदर्शिनश्चापि तत्तद्भावविवर्जिताः ।  
भावविकृतिशून्याश्च प्रत्याहारादिसिद्धिकाः ॥७३॥
ग्राह्याऽग्राह्यसमर्थास्ते सृष्टिदोषविवर्जिताः ।  
निम्नसृष्टिकृतान् भावान् ज्ञाने सिन्वन्ति नैव ते ॥७४॥
अश्वपाटल उवाच-  
किं तद्धामाऽक्षरं विद्वन् यस्मान्नावर्तते पुनः ।  
किं च क्षरं ततो भिन्नं यस्मादावर्तते पुनः ॥७५॥
श्रीलोमश उवाच-  
अक्षरं धाम सुभगं राजन् परेश्वरस्य यत् ।  
अनादिश्रीकृष्णनारायणस्याऽत्यवतारिणः ॥७६॥
परब्रह्मण एवैतन्नारायणेश्वरस्य तत् ।  
पुरुषोत्तमसञ्ज्ञस्याऽक्षरातीतस्य शाश्वतम् ॥७७॥
शिवं क्षेमं चाभिलाषोपनीतं सर्वसिद्धिमत् ।  
सर्वेश्वरेश्वरस्थानं मुक्तावासं परात्परम् ॥७८॥
यन्न क्षरति पूर्वेण यावत्कालेन वै क्वचित् ।  
आयत्या च न वै ग्रस्तं चाव्ययं ब्रह्मधाम तत् ॥७९॥
गोलोकाच्चापि वैकुण्ठादूर्ध्वं चानन्तमच्युतम् ।  
यत्र धामान्यनन्तानि चावतारकृतानि वै ॥2.255.८० ॥
नारायणानां विद्यन्ते नारायणीकृतानि हि ।  
अवतारा निवसन्ति कोटिशो यत्र धामसु ॥८ १ ॥
तानि यत्र प्रभासन्तेऽक्षरं तद्धाम सर्वगम् ।  
ब्रह्मलोकश्चिदाकाशोऽखण्डतेजोभुवां निधिः ॥८२॥
यत्राऽक्षरं ब्रह्म चापि मूर्तिमद् राजते प्रभु ।  
अक्षरं तत्परं धाम तस्मात्परं हरेः प्रियम् ॥८३ ॥
परन्धामाऽस्ति वै यत्र परब्रह्मासनं सदा ।  
वर्तते सर्वतः श्रेष्ठं गजासनशुभासनम् ॥८४॥
ब्रह्मप्रियाः समस्ता वै वर्तन्ते तत्र सेविकाः।  
अनादिश्रीकृष्णनारायणस्य मुक्तिदासिकाः ॥८५॥
मुक्तान्यो वै हरेर्मूर्तेः शक्तयोऽनन्तसिद्धयः ।  
सिद्धाश्चानन्तसङ्ख्याश्च साध्या देवा वसन्ति ते ॥८६ ॥
अनादयश्च ते मुक्ता वसन्ति धाम्नि तत्परे ।  
आदिमुक्तास्त्वक्षरे वै वसन्ति धाम्नि सर्वदा ॥८७॥
एतदक्षरसञ्ज्ञं तद्धाम मायापरं यतः ।  
गुणातीतं महानन्दं नित्यानन्दादिसम्भृतम् ॥८८॥
यद्रोमलेशसौख्येन धामान्यन्यानि यानि च ।  
आनन्दामृतसौख्यैर्वैं सम्भृतानि भवन्ति हि ॥८९॥
अन्याश्चेश्वरलोकाख्या भुवस्तत्सौख्यसम्भृताः ।  
सृष्टयः सर्वविधिकास्तदानन्देन नन्दिताः ॥2.255.९० ॥
मायात्मिकाः सृष्टयश्च क्षरं क्षरन्त एव वै ।  
त्रिगुणाश्च तमो माया चाऽव्यक्तं पुरुषाऽऽहितम् ॥९१ ॥
व्यक्तरूपं भवत्येव महत्तत्त्वमहं तथा ।  
विद्याविद्ये पुण्यपापे विध्यविधी तथाऽपरौ ॥९२॥
धर्मो ज्ञानं विरागं चैश्वर्यं व्यक्ते प्रतिष्ठितम् ।  
तद्विरुद्धं तथा चापि व्यक्ते सर्वं प्रतिष्ठितम् ॥९३॥
शब्दः स्पर्शः रसो रूपं गन्धो वै भूतसूक्ष्मकम् ।  
मनश्चालोचनार्थं च श्रोत्रत्वङ्नेत्रजिह्विकाः ॥९४॥
घ्राणं चेति ततोऽन्ये च वाक्पाणिपादपायवः ।  
उपस्थं चेति कर्मार्थं व्योमानिलानलास्तथा ॥९५॥
वारिक्ष्ये च ततश्चान्ये षाट्कौशिकतनुभृतः ।  
एतत्सर्वं क्षरतेऽहर्निशं तत् क्षरमुच्यते ॥९६॥
सर्वेषां देहभावे वै चतुर्विंशतिभूमयः ।  
न्यूना वा सन्ति क्षरिकाः क्षरं तस्मादुदीरितम् ॥९७॥
यत्तु मूर्तिमयं किञ्चित् सर्वं क्षरणधर्मकम् ।  
जले भुवि तथाकाशे वायौ तेजसि तत्परे ॥९८॥
पुण्यस्तरे सिद्धिपरे सत्त्वपटलकेऽपि वा ।  
क्षराधारं कृत्स्नमेतत् क्षरते व्यक्तसञ्ज्ञितम् ॥९९॥
क्षरेऽक्षरं सदा चास्ते ह्यात्मा चाक्षर इत्यपि ।  
अक्षरे चात्मनि स्थानं यस्य सः परमेश्वरः ॥2.255.१०० ॥
स एव हृदि सर्वासु मूर्तिष्वातिष्ठते हरिः ।  
भज तं श्रीकृष्णनारायणं राजन् रमान्वितम् ॥१०१ ॥
शुक्लरक्तकृष्णसृष्टिस्वामिनं पद्मजेश्वरम् ।  
पारगं चान्तरस्थं च काम्भरेयं प्रियं प्रभुम् ॥१ ०२॥
श्रीकृष्णवल्लभं नाथं कुङ्कुमवापिकेश्वरम् ।  
गोपालबालकं राजन् लोमशेष्टं पतीश्वरम् ॥१ ०३॥
अश्वपट्टसरःक्षेत्रादित्यं ब्रह्मप्रियापतिम् ।  
बालकृष्णं चाक्षरेशं सर्वान्तर्यामिणं प्रभुम् ॥१ ०४॥
सृष्ट्यादौ तु भुवं चेमां भजमानं सुराष्ट्रिकाम् ।  
महाविष्णुसुतं श्रीमन्महालक्ष्म्येकबालकम् ॥१ ०५॥
ततोऽनेकस्वरूपं च बह्ववतारधारिणम् ।  
ततो धर्मसुतं भक्तिसुतं कृष्णं हरिं च तम् ॥१ ०६॥
नरं नारायणं चापि ब्रह्मशीलपरायणम् ।  
स्वामिनं त्यागिनं चापि सर्वज्ञं देशिकं तथा ॥१ ०७॥
आचार्यं सद्गुरुं धिष्ण्याधिपं सन्मण्डलेश्वरम् ।  
ब्रह्मव्रतं सहाजीवं सर्वालोचकमच्युतम् ॥१ ०८॥
भज राजन् परां मुक्तिं व्रज तन्मत्कृपाकणात् ।  
इत्येवं राधिके चाश्वपाटलं नृपतिमृषिः ॥१ ०९॥
उपादिश्य विरराम स्मरन् श्रीकृष्णवल्लभम् ।  
राजाऽप्यानन्दसन्दोहात् सम्भृतान्तरहर्षितः ॥2.255.११० ॥
अधिकस्वादमासाद्य परब्रह्मकथामृते ।  
सतृष इव पिपासुः पुनः पप्रच्छ लोमशम् ॥१११ ॥
इति श्रीलक्ष्मीनारायणीयसंहितायां द्वितीये त्रेतासन्ताने लोमशगीतायां नृपकृतो योगस्य बलाऽबलप्रश्रः क्षराऽक्षरलोकप्रश्नः, लोमशकृतोत्तराणि चेत्यादिनिरूपणनामा  
पञ्चपञ्चाशदधिकद्विशततमोऽध्यायः ॥२५५ ॥
    
