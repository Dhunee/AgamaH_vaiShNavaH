+++
title = "२९९"

+++
श्रीकृष्ण उवाच-  
शृणु त्वं राधिके! गन्तुं समये सर्वकन्यकाः ।  
मातृभिः पितृभिः परिरब्धाः स्नेहभृतान्तराः ॥१ ॥
वियोगाऽश्रूणि संस्राव्य मौनं वै जडवत् स्थिताः ।  
दिव्याश्च दिव्यदेहाश्च पूर्वतोऽब्जगुणोदिताः ॥२ ॥
वीक्ष्य सम्बन्धिनां चासु स्नेहं चाऽभ्यधिवर्धितम् ।  
सोढुं तेषां वियोगं चाऽशक्ता मनाक् तदाऽभवन् ॥३ ॥
तदा तन्मातरः पुत्रीर्वीक्ष्य वियोगदुःखिताः ।  
मुग्धास्ता अर्थयामासुर्मातरो बालकृष्णकम् ॥४ ॥
सह नेतुं निजाः पुत्रीः स्वल्पसमयमेव ह ।  
विलोकयितुं राष्ट्रं स्वं कुटुम्बिनः सुहृज्जनान् ॥५ ॥
वीक्षार्था स्वसृसहजा उदारं श्रीहरिं मुहुः ।  
प्रभो प्रेषय नः पुत्रीर्नः सुखार्थहेतवे ॥६ ॥
पुनः शीघ्रं च मासान्ते प्रेषयिष्याम तारिह ।  
सेवायां तव भो कृष्ण कृपालोऽर्थितमावह ॥७ ॥
हरिः प्राह तथास्त्वेव तासां वाप्सल्यहेतवे ।  
सर्वा आज्ञापयामास गन्तुं मात्रादिभिः सह ॥८ ॥
प्रसन्नास्तास्तदा सर्वाः श्रुत्वा प्रभोरुदारताम् ।  
सहसा ताः हरिं गत्वा नेमुः सस्वजिरे प्रभुम् ॥९ ॥
द्रुतं समागमिष्यामश्चेत्युक्त्वाऽप्यन्तसेवनम् ।  
क्षणं चक्रुस्तृप्तिदं वै पुनरागमनाय ताः ॥2.299.१० ॥
स्वकान्तं ता मुहुः संसेव्य च सज्जा विभूषिताः ।  
शृङ्गारिता ह्यभवँश्च पुपूजुः परमेश्वरम् ॥११ ॥
पितरं मातरं विष्णोः स्वसारं पूज्ययोषितः ।  
सर्वा वृद्धान् कुटुम्बस्थान् नत्वाऽऽभाष्य सुखागतम् ॥१२ ॥
सुखायतिं प्रभाष्याऽपि योग्योचिताम्बरान्विताः ।  
योग्यभूषा विमानान्यारुरुहुः स्वामिनिर्देशिताः ॥१३ ॥
आगन्तव्यं चेत्युवाच सर्वा वै भगवाँस्तदा ।  
मुमोचाऽश्रूणि विश्वात्मा मायया चाऽप्यमायिकः ॥१४॥
तदा वाद्यान्यवाद्यन्त पूष्पाक्षतैश्च पूजनम् ।  
विमानानामभवच्च कृतं सौभाग्यिकादिभिः ॥१५॥
ऋतवो धर्मदेवश्च नरो देवी च पीठिका ।  
मही च मण्डपो मुक्तो माणिक्यस्तम्भ इत्यपि ॥१६ ॥
सुदर्शनं तथा चक्रं हरो गणाधिनायकः ।  
नव ते दर्शनार्थं वै मातॄणां समुपाययुः ॥१ ७॥
कृतवन्तो दण्डवच्च क्षन्तव्याः क्षेत्रपालकाः ।  
इत्युक्त्वा स्थितवन्तश्च तदा तेभ्यो हरिस्तथा ॥१८॥
हरिप्रियाः समस्ताश्च वासुदेवादयोऽपि च ।  
आशीर्वादान् प्रददुश्च ददुश्च पारितोषिकम् ॥१ ९॥
रत्नान्यनेकरूपाणि हीरकादिस्रजस्तथा ।  
मुकुटानि सुरम्याणि पात्रभूषाम्बराणि च ॥2.299.२० ॥
नामपट्टानि सौवर्णाक्षरयुक्तानि वै तथा ।  
धनानि चोपकरणान्युत्तमानि शुभानि च ॥२१ ॥
ते सङ्गृह्य सुखापन्नाः सञ्जाताः क्षेत्रदारकाः ।  
व्यङ्गुलानां तदा शब्दा यन्त्रशब्दास्तथाऽभवन् ॥२२॥
भेरीशब्दा जयशब्दाश्चाभवन्नम्बरेऽभितः ।  
कन्यका हर्षिताः पितृविमानेषु स्थितास्तदा ॥२३ ॥
अश्वपट्टसरःक्षेत्रे कान्तं विलोकयन्त्यपि ।  
लोमशं पुष्पवृष्ट्या च प्रणामैश्चाप्यपूजयन् ॥२४॥
अथाऽम्बरे विमानानि गतिमन्त्यभवँस्ततः ।  
कोट्यर्बुदाब्जकन्यास्ताः सर्वाः पित्रादिभिः सह ॥२५॥
काशीश्वरीं विना जग्मुनैञ्जान् देशान् समातृकाः ।  
आक्षराण्यश्च मुक्तान्यो ब्राह्म्यस्तत्र प्रभुं विना ॥२६॥
न गन्तव्यमिति कृत्वाऽवसन् स्वकान्तमन्दिरे ।  
राधिके! बालकृष्णोऽपि चान्तरात्मा सह स्थितः ॥२७॥
आत्मनिवेदिनीस्त्रीभिः सहाऽदृश्यो ययौ सहः ।  
सृष्टित्रयस्य कान्तास्ताः स्वस्वलोकं गतास्तदा ॥२८॥
क्षेत्रे कुङ्कुमवाप्याख्ये शून्यमिवाऽभवत् क्षणात् ।  
हर्याज्ञया ततो मुक्तो मण्डपोऽपि तिरोऽभवत् ॥२९॥
सुस्वल्पो मण्डपश्चापि शीघ्रं तत्र तिरोऽभवत् ।  
एवं जातः परिहारो बालकृष्णेच्छया द्रुतम् ॥2.299.३० ॥
यारतु सख्योऽवसन् स्वामिसेवायां काशिकासुताः ।  
ता असेवन्त श्रीकृष्णं नारायणं मुदाऽनिशम् ॥३ १ ॥
दिव्या दिव्यस्वरूपा वै पातिव्रत्यपरायणाः ।  
कर्मणा मनसा वाचा देहेन सेवनं व्यधुः ॥३२॥
लक्ष्मीर्विशेषभावेन सेवते परमेश्वरम् ।  
सत्सु दासीसहस्रासु समानासु सतीष्वपि ॥३३ ॥
स्नपनं वस्त्रदानं चाऽभ्यङ्गं प्रकेशसाधनम् ।  
वेषं वस्त्रक्षालनं च दन्तधावनमित्यपि ॥३४॥
कज्जलं मस्तके तैलं चाङ्गमर्दनमित्यपि ।  
पादसंवाहनं वारिपानदानं च भोजनम् ॥३५॥
ताम्बूलकं व्यजनेन वायुदानं च नक्तकम् ।  
फलदानं तथा शय्यास्तरणं कलशार्पणम् ॥३६ ॥
यत्किञ्चिन्निजतन्वा स्यात् तत्सर्वं स्वयमाचरत् ।  
निजेशस्य समस्तं सेवनं परिपरायणा ॥३७॥
लक्ष्मीरेवाऽस्ति लक्ष्मीर्वै नेतरा तत्समा क्वचित् ।  
एवं वै वर्तमानायां लक्ष्म्यां कृष्णस्य वै क्वचित् ॥३८॥
क्षतिर्न दृश्यते सेवाकृते तद्वै विशिष्यते ।  
तथापि समदृक् कृष्णः सर्वासु समतायुतः ॥३९॥
वर्तते सुखदश्चातिस्नेहवान्नतु पक्षवान् ।  
औदार्यं परमे कान्ते तदेव वर्तते सदा ॥2.299.४०॥
सर्वासां कामपूरत्वं तृप्तिदत्वं यथेष्टकम् ।  
पद्मावत्या रमायाश्च लक्ष्म्यधिकं हि सेवनम् ।  
आभ्यां विस्मारिता लक्ष्मीः स्वाम्यर्थाभ्यां सदा त्वनु ॥४१॥
अथ राधे वसन्ते चोत्सवं कृष्णश्चकार ह ।  
पुष्पदोलोत्सवं चापि प्रचकार सुखावहम् ।  
चातुर्मास्योत्सवं चापि प्रचकार व्रतात्मकम् ॥४२॥
ऊर्जमासः समायातश्चाऽष्टमी जन्मबोधिका ।  
कार्ष्णी समीपगा चास्ते चेति विचार्य योषितः ॥४३॥
सर्वाः पितृगृहात्तूर्णमारूढाः सुविमानकम् ।  
आययुः श्रीबालकृष्णगृहं पित्रादिसंहिताः ॥४४॥
स्वामिगृहं समासाद्य सुखिन्यो वै तदाऽभवन् ।  
सर्वेषां वै महीमानोत्तमानां सुखमाननम् ॥४५॥
श्रीमद्गोपालकृष्णो वै यथार्थमकरोत्तदा ।  
राजानोऽपि तथा चक्रुः श्रीकृष्णस्य प्रभोस्तभा ॥४६॥
पञ्चदशे पूर्णवर्षे षोडशे जन्मसूत्सवे ।  
सुतानां पितरः सर्वे सर्वसृष्टिनिवासिनः ॥४७॥
समायाताश्चाक्षराख्ये क्षेत्रे वर्धयितुं हरिम् ।  
प्रातरेव कृतस्नानश्चाष्टम्यां कृतमङ्गलः ॥४८॥
कृतशृङ्गारवेषश्च हरिः संसदमाययौ ।  
लोमशाद्यैः पूजितश्च वर्धितोऽपि शुभाशिषा ॥४९ ॥
पूजादानैः पावितश्चाऽऽनन्दितो यशसां स्तवैः ।  
राजाधिराजशोभाढ्यः शुशुभे परमेश्वरः ॥2.299.५० ॥
प्रातश्चैवं वर्तमाने जन्माहसुमहोत्सवे ।  
दीयन्ते तत्र दानानि गजवाजिगवादयः ॥५१॥
गोमहिषीवृषभोष्ट्रयानवाहनकानि च ।  
गृहक्षेत्रारामवाटीधनस्वर्णात्मकानि च ॥५२॥
वाद्यन्ते तत्र वाद्यानि गीयन्ते तद्यशांसि च ।  
परिहारे ततो जाते मध्याह्ने भोजनादिकम् ॥५३ ॥
अभवत् सर्वलोकानां कान्तानां श्रेष्ठमेव ह ।  
अतिथीनां प्रसत्कारा अन्नवस्त्रादिभिः कृताः ॥५४॥
रात्रौ नाट्यं चाऽभवत्तु तदा दृश्यं मनोहरम् ।  
मल्लानां खेलनं चापि सङ्गीतानां रवास्तथा ॥५५॥
काव्यानि कविवर्याणां नृत्यानि वारयोषिताम् ।  
उपदेशाश्च साधूनामभवन् जन्मसूत्सवे ॥५६॥
एतस्मिन्नुत्सवे राधे! रमापद्मावतीपिता ।  
नारायणःसुतश्चार्कोदेवश्चाऽक्षरक्षेत्रके ॥५७॥
स्वयं दिव्यावतारो यः सूर्यांशः सम्प्रकीर्तितः ।  
काशीतश्चागतस्तत्र संस्मृत्वा वचनं हरेः ॥५८॥
मोक्षणार्थं स्वयं जातिस्मरः शिवो यतो हि सः ।  
मानवं भावमुत्सृज्य शिवभावं समीहते ॥५९॥
धेनुपालोऽपि स्वराज्यं दत्वा पुत्राय योगिने ।  
धर्मपालाय च ततस्तेन सहागतोऽभवत् ॥2.299.६०॥
सर्वे ते कृतसङ्कल्पा मुक्त्यर्थं त्वरितास्तदा ।  
अभवँस्ते तु वै कृत्वा शुभं जन्मोत्सवं ततः ।  
प्रार्थयन् परमात्मानं देहमोचनहेतवे ॥६ १ ॥
हरिः प्राहोत्तरायणस्थितं सूर्यं विलोक्य वै ।  
गन्तव्यं मम धामाऽत्र स्थेयं तावद् गृहेऽत्र च ।  
इत्याशां शिरसि धृत्वा सर्वं कुटुम्बकं श्रियाः ॥६२॥
तस्थौ लक्ष्म्या गृहे नित्यं विशाले मन्दिरान्तरे ।  
शिवः स्वयं हरिं पुत्रीपतिं पप्रच्छ साधनम् ॥६ ३॥
मोक्षस्यैव तदा कृष्णः स्वप्रियं प्रजगाद तम् ।  
शृणु शम्भो कथयामि मोक्षसाधनमुत्तमम् ॥६४॥
ये वै मोक्षे स्थिताः सन्तो मायाभावविवर्जिताः ।  
तेषां समागमात् प्रसेवनान्मोक्षोऽभिलभ्यते ॥६५॥
योऽहं मोक्षे निवसामि निवसामि सदाऽऽत्मसु ।  
तं मामुपास्य सततं मोक्षं विन्दति मानवः ॥६६॥
मया कालः कर्म धर्मो ज्ञानं मे शक्तयस्त्विमाः ।  
मत्वैवं शक्तिमन्तं मां यस्त्वाश्रयति मुच्यते ॥६७॥
देहेन कर्मणा वाचा मनसा स्वीयवस्तुभिः ।  
सर्वात्मनाऽर्पितो यः स्यान्मयि द्राक् स प्रमुच्यते ॥६८॥
मां पश्येन्मां रसयेच्च मां सदा सम्प्रकीर्तयेत् ।  
मां जिघ्रेन्मां स्पृशेन्यां संशृणुयाच्चिन्तयेच्च माम् ॥६९॥
मां गृह्णीयात् प्रसेवेत संवाहयेच्च मां सदा ।  
मामभिगच्छेद् रहसि चानन्दयेच्च मां हृदि ॥2.299.७०॥
स्थापयेन्मां प्रमन्वीत निर्णयेन्मां हृदन्तरे ।  
अहमयेच्च मां नित्यं मद्योगे सर्वदा वसेत् ॥७१ ॥
मां ध्यायेन्मां स्नेहपूर्णः समाश्लिष्येन्मिलेच्च माम् ।  
मामेकीकृत्य चाऽऽदद्याद् भोग्यजातं मयि क्षिपेत् ॥७२॥
मां प्रत्यक्षं निजीकृत्य चेष्टां कुर्यान्मदर्थिकाम् ।  
शिवराजैवमासाद्य मद्योगं मोक्षमाव्रजेत् ॥७३॥
रमणं भ्रमणं विहरणं च नर्तनं रणम् ।  
जागरणं स्वपनं च प्रवर्तनं निवर्तनम् ॥७४॥
आचरणं विचरणं सदाचरणमीरणम् ।  
सर्वं कुर्यान्मदर्थं वै ध्रुवमोक्षमवाप्नुयात् ॥७५॥
इत्युक्तः शिवराजोऽयं राधिके शीतजा तथा ।  
जयश्चन्द्रो धेनुपालोऽशोका च हरौ स्थिराः ॥७६॥
स्थिरध्याना अभवँश्च स्थिरसेवापरायणाः ।  
दिव्यभावं समापन्नाः सर्वस्वार्पणसेविनः ॥७७॥
उत्तरायणगे सूर्ये समुत्सुकाश्च ते ततः ।  
स्वपुत्रीं प्रसमाश्लिष्य लक्ष्मीं मोक्षाभिकाङ्क्षिणः ॥७८॥
अश्वपट्टसरस्येव स्नात्वा कृत्वाऽर्हणं हरेः ।  
धेनुपालोऽपि च सुतात्रयमाभाष्य वै तदा ॥७९॥
वृत्ती सर्वाः पराहृत्य ध्यानमग्नास्तदाऽभवन् ।  
ज्ञानदः श्रीकृष्णदेवः सर्वस्वामी हृदिस्थितः ॥2.299.८०॥
तथा प्रत्यक्षवर्ती तान् ज्ञात्वा निर्वाणमानसान् ।  
स्वासक्तान् प्रति तूर्णं स दिव्यविमानमास्थितः ॥८ १ ॥
निजदिव्यस्वरूपेण मुक्तिं दातुं समाययौ ।  
लक्ष्मीपतिहरिस्तेभ्यस्तैरेव वर्ष्मभिस्तदा ॥८२॥
आरोहयामास दिव्ये विमाने पश्यतां सताम् ।  
तदा दुन्दुभयो नेदुर्देवानां सर्वतोदिशि ॥८३॥
सदाशिवः परं मोक्षं याति नित्यकिलासकम् ।  
देवाद्यैर्वर्धिताः सर्वे ययुः कैलासमुत्तमम् ॥८४॥
पार्षदाश्च ययुर्नित्यं वैकुण्ठं कृष्णिका तथा ।  
लक्ष्मीस्तथा कृष्णनारायणार्यः परमेश्वरः ॥८५॥
सर्वं कर्तुं समर्थो तौ तेनैव वर्ष्मणा हि तान् ।  
राधे! मोक्षं नीतवन्तौ महाश्चर्यमिदं ह्यभूत्॥८६ ॥
तदुत्तरविधिं तत्र स्वेशेन सह पुत्रिका ।  
चक्रे लौकिकदानानि श्राद्धोत्सवादिकानि च ॥८७॥
अथ श्रीबालकृष्णोऽपि धेनूनामुत्तरायणे ।  
प्रपूजनं व्यधात्तत्र पुण्यकार्यप्रवृत्तये ॥८८॥
धेनुभ्यः प्रददौ त्वार्द्रघासान् सस्यानि वै तदा ।  
गूडं च धान्यखाद्यानि दापयामास सर्वतः ॥८९॥
धेनवश्च तदा सर्वलोकेभ्यो दिव्यविग्रहाः ।  
भौमस्थाश्चाययुस्तूर्णं तदा प्रसादलालसाः ॥2.299.९०॥
भुक्त्वा नत्वा हरिं प्राप्य पूजां स्वस्वाश्रमान् ययुः ।  
अथ द्विजेभ्यो भगवान् ददौ दानानि भूरिशः ॥९ १ ॥
सद्भ्यो ददावम्बराणि भोजनान्युत्तमानि च ।  
दीनाऽनाथेभ्यश्च ददौ भिक्षुकेभ्योऽपि सर्वथा ॥९२॥
मिष्टान्नाम्बररूप्यादि स्वर्णं पात्राणि वै तदा ।  
एवं कृत्वा दानविधिं सप्तधान्यान्वितां नवाम् ॥९३॥
तरलां रन्धितां चापि घृतान्वितां सपर्पटाम् ।  
सुदध्ना चारनालेन समं सम्बुभुजे हरिः ॥९४॥
भोजयामास सर्वाश्च कान्ताः कृशरसञ्ज्ञिताम् ।  
क्वथिकासहितां श्रेष्ठां स्वादवतीं सुगन्धिनीम् ॥९५॥
इत्येवं राधिके! कष्णकान्तार्यो हि महोत्सवम् ।  
उत्तरायनयोगस्य चक्रे गोपालकृष्णजः ॥९६ ॥
षोडशे वत्सरे त्वेवं ब्रह्मप्रियासमन्वितः ।  
बुभुजे बहुभोगाँश्च सर्वकल्याणकारकः ॥९७॥
राधिके! तं स्मरेत् कृष्णनारायणं नरायणीः ।  
लीलाः षोडशवर्षोत्थाः मुक्तिदाः शान्तिदा हरेः ॥९८ ॥
सर्वमोक्षफलं त्वासां श्रवणे जायतेऽक्षयम् ।  
ब्रह्मपूजाफलं त्वासां श्रवणे जायतेऽक्षयम् ॥९९ ॥
पुरुषोत्तमयोगोऽयं सर्वयोगोत्तमोत्तमः ।  
सर्वावतारयोगोऽयं सर्वज्ञानोत्तमोत्तमः ॥2.299.१०० ॥
सर्वलक्ष्मीप्रदश्चायं सर्वमुक्तिप्रदस्तथा ।  
सर्वसौभाग्यदश्चाऽयं त्वेवं श्रुत्वा रमापिता ॥१०१ ॥
शाश्वतं चापि मोक्षं स्वं समीप्सत् तममोक्षयत् ।  
ययौ धामाऽक्षरं सोऽस्य क्रियां श्रीभगवाँस्तथा ॥१०२ ॥
सम्बन्धिनस्ततश्चक्रुर्हरिसंलग्नमानसाः ।  
राधिके! श्रीहरेर्योगः सर्वमुक्तिप्रदस्त्वयम् ॥१०३ ॥
सर्वसौभाग्यदश्चापि त्रेतासन्ताननामकः ।  
सर्वव्रतानां यज्ञानां दानानां पुण्यकर्मणाम् ॥१ ०४॥
सर्वेषां तपसां दीक्षायोगानां त्यागधर्मणाम् ।  
सन्यासधर्मणां चापि भक्तीनां च फलप्रदः ॥१०५ ॥
सर्वाश्रमाणां धर्माणां श्रवणात्फलदो मतः ।  
लक्ष्मीनारायणसंहिताया वै हृदयं ह्ययम् ॥१०६ ॥
प्राणानां जीवन चायं कृष्णनारायणात्मकः ।  
सर्वप्रतिष्ठाफलदः सर्वतीर्थफलप्रदः ॥१ ०७॥
सर्वसेवाफलदश्च सर्वविद्याफलप्रदः ।  
सतीधर्मफलदश्च पातिव्रत्यफलप्रदः ॥१०८ ॥
सर्वभोगप्रदः सर्वस्मृद्धिदः श्रवणाद् ध्रुवम् ।  
दिव्यताऽऽपादकः सर्ववासनाक्षयकारकः ॥१० ९॥
सर्वेषां चात्र पापानां प्रज्वालकः सुपुण्यदः ।  
निष्कामकर्म चैतद्वै यदस्य श्रवणं सदा ॥2.299.११० ॥
पूजनं चास्य वै तद्वद् दानं चास्य महत्फलम् ।  
रक्षणं गृहमध्येऽस्य कालमायादिनाशनम् ॥१११ ॥
अस्य खण्डस्य भावेन श्रवणाच्छ्रीहरिः स्वयम् ।  
लक्ष्म्यादिब्रह्मशक्त्याढ्यो दद्यात् दिव्यं स्वदर्शनम् ॥११२ ॥
अस्य कथा कारणीया पुरश्चरणमित्यपि ।  
अगतीनां भवेन्मोक्षो भूतादीनां प्रमोक्षणम् ॥११३ ॥
दुःखदारिद्र्यनाशश्च लक्ष्मीकुलकुटुम्बकम् ।  
यत्रायं वर्तते तत्र सर्वदा वासमाप्नुयात् ॥१ १४॥
वंशवृद्धिर्भवेत् पुत्रधनदारपतिश्रियः ।  
भवन्ति यत्र खण्डोऽयं पूज्यते पठ्यतेऽपि च ॥१ १५॥
राधिकेऽस्य कथा यत्र तत्र कृष्णनरायणः ।  
ब्रह्मप्रियाः समस्ताश्च मुक्तमण्डलमित्यपि ॥१ १६॥
अहं कृष्णस्तथा नारायणः सर्वस्वमण्डलः ।  
वसावस्तां कथां श्रोतुं सर्वदेवेश्वरान्वितौ ॥१ १७॥
वाचकस्य प्रपूजा च कारणीया विधानतः ।  
नरनारीविभूषाश्चाम्बराणि धनमित्यपि ॥१ १८॥
गृहक्षेत्रग्रामवाटीगजाश्वहीरकादिकम् ।  
यथाशक्ति प्रदातव्यं वाचकाय श्रवार्थिभिः ॥१ १९॥
मोक्षदाय हि सर्वस्वं दातव्यं परमार्थिने ।  
उद्यापनं कारणीयं महोत्सवः शुभस्तथा ॥2.299.१२० ॥
सकृच्छ्रवणे माया वै नश्यत्येव न संशयः ।  
कल्पलता कल्पवृक्षः कल्पधेनुस्त्वयं मतः ॥१२१ ॥
कल्पमणिः कल्पपात्रं त्रेताखण्डो हि राधिके! ।  
श्रीकृष्णोऽहं वदाम्यत्र त्रेतासन्तानसेवनात् ॥१ २२॥
नार्यै राधापदं दास्ये विष्णुपदं नराय वै ।  
'ओं नमः श्रीकृष्णनारायणाय परमात्मने ॥१२३ ॥
इति श्रीलक्ष्मीनारायणीयसंहितायां द्वितीये त्रेतासन्ताने चिरेण लोमशाश्रमस्थितानां कान्तानां पित्रादिभिः सह स्वदेशगमनं, मण्डपादिपरिहारः, लक्ष्म्यादिकाशिकांऽगना-  
कृतसेवाप्रकारः, षोडशजन्मोत्सवे ऊर्जकृष्णाष्टम्यां सर्वजनानामागमनम्, महोत्सवः, शिवेश्वरादीनां मोक्षोपदेशान्मोक्षः, षोडशे वत्सरे उत्तरायणदानादि, संहितायास्त्रेतासन्तानस्य माहात्म्यमितिचेतिनिरूपणनामा नवनवत्यधिकद्विशततमोऽध्यायः ॥२९९ ॥
    
