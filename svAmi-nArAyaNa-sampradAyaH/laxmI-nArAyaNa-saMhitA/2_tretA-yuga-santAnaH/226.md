+++
title = "२२६"

+++
श्रीकृष्ण उवाच-  
शृणु त्वं राधिके श्रीमत्कृष्णनारायणो हरिः ।  
यमुपदेशं प्रददौ स्वात्मकल्याणकारकम् ॥१ ॥
तमहं ते प्रवक्ष्यामि प्रजाभ्यः प्रददौ प्रभुः ।  
परब्रह्मप्रयुक्तेन ब्रह्मणा चाक्षरेण वै ॥२ ॥
प्रेर्यते पुरुषो धाम्नि स्थितः सृष्टिविधापने ।  
युयुजे निजशक्त्या स मायया तेन मायिकाः ॥३ ॥
मायालीनाऽनादिनो ये आत्मानस्ते स्वकर्मभिः ।  
प्रेरिता ईश्वरा यद्वा जीवा भवन्ति देहिनः ॥४ ॥
देहेन्द्रियान्तःकरणतन्मात्राभूतसञ्ज्ञकम् ।  
सङ्घातं तु निजं मत्वा बध्यते तत्र कर्मभिः ॥५ ॥
सङ्घातरूपान् भावान् वै गृह्णन्ति प्राणिनो मुहुः ।  
पुनर्वियोगं संयन्ति चक्रवत्परियन्ति च ॥६ ॥
शान्तघोरविमूढांश्च भावान् प्रयान्ति सर्वतः ।  
रोमलोहितमांसानि भावा वै मातृसम्भवाः ॥७ ॥
मज्जाऽस्थिस्नायवो भावा भवन्ति पितृसम्भवाः ।  
सुखदुःखविमोहाढ्याः शीतोष्णदाहकाः सदा ॥८ ॥
तान् भावान् समवाप्याऽपि तैर्न यो भावितो भवेत् ।  
सोऽहं सोऽहं विचिन्त्य स्याद् भावबन्धनवर्जितः ॥९ ॥
नवद्वारं पुरं रम्यं तत्तद्भावैः समन्वितम् ।  
व्याप्य शेते चेतनात्मा पुरुषः सोऽयमुच्यते ॥2.226.१० ॥
तेभ्यः पुरुषसञ्ज्ञेभ्योऽनन्तेभ्यश्चोत्तमोऽस्म्यहम् ।  
अन्तरात्मा विराजेऽहं ब्रह्मलोके यथाऽस्म्यहम् ॥११ ॥
पुरुषोत्तम एवाऽहं भवामि सर्वशासकः ।  
सर्वेषु चेतनेषु यद्वदहं निवसामि ह ॥१ २॥
तथा सर्वजडेऽप्यस्मि शरीरी तत्त्ववधारकः ।  
तं मां विज्ञाय भक्तो मे विदेहो जायतेऽचिरात् ॥१३ ॥
अजरः सोऽमरश्चैव सूक्ष्मो मम वृषान्वितः ।  
मम मूर्तौ मम भक्तौ सर्वार्पणो विमुच्यते ॥१ ४॥
अग्निश्चास्ते सदा दारौ दारुनाशे वियुज्यते ।  
परे तत्त्वे प्रयात्येव तथाऽऽत्मा देहनाशने ॥१५ ॥
तं परं परमात्मानं मामाश्रित्याऽपि पापिनः ।  
पुण्यवन्तो भवन्त्येवाऽङ्गारा इवाऽग्नियोगतः ॥१६॥
मम सतां प्रसङ्गेन ममैश्वर्यातियोगतः ।  
ममांऽशगुणलाभाच्च भक्तो मत्समतां व्रजेत् ॥१७॥
स्वप्नदृश्यान् पदार्थान् वै त्यक्त्वा चायाति जाग्रति ।  
तथा मायादिकास्त्यक्त्वा सर्वद्रष्टरि याति वै ॥१८॥
भूमिं त्यक्त्वा यथा वारि सरिद्द्वारा महार्णवम् ।  
याति तद्वद् विहायेदं वर्ष्मात्मा मां पुमुत्तमम् ॥१ ९॥
कृतकार्या निवर्तन्ते यथा वै कर्मचारिणः ।  
भुक्तभोगा निर्वतन्ते तथाऽऽत्मानश्च देहिनः ॥2.226.२ ०॥
वेगहीनः शरो यद्वन्निष्क्रियो याति भूतलम् ।  
वासनावेगहीनोऽयं जीवो याति ममाऽक्षरम् ॥२१ ॥
निराशो जायते यद्वन्निवृत्तः कर्मणस्तथा ।  
सर्वाशावर्जितो लोके निवृत्तो मां प्रयाति वै ॥२२॥
सर्वभावैर्वर्जितो यत् ततो याति ममास्पदम् ।  
मदभ्यासान्मयि सक्तो न याति प्रकृतिं पुनः ॥२३॥
बीजान्यग्न्युपदग्धानि न प्ररोहन्ति सर्वथा ।  
तथाऽस्य सर्वबीजानि न प्ररोहन्ति वै पुनः ॥२४॥
अमृतास्वादसंसक्तः स्वादान्तरे न सज्जते ।  
मम स्वादे प्रसक्तः स गुणस्वादे न सज्जते ॥२५॥
दुर्लभा मम वेत्तारो जगत्यत्र भवन्ति वै ।  
सुलभाः सर्वतो जीवा देहेन्द्रियार्थपोषकाः ॥२६ ॥
निम्नभावे वेगवन्तो यान्ति वारिप्रवाहणाः ।  
निम्नग्राम्ये तथावेगा यान्ति वै प्रायशो जनाः ॥२७॥
वह्निस्वभावाः सन्तस्तु यान्त्यूर्ध्वं ब्रह्मवेदिनः ।  
सतां प्रसङ्गतो भक्ताः प्रयान्तूर्ध्वं ममाऽक्षरम् ॥२८॥
एवं विचार्य सततं भजनीयः परेश्वरः ।  
सतां सङ्गेन कर्तव्या भक्तिर्मे धामदायिनी ॥२९॥
सर्वार्पणं मयि कृष्णे नारायणे परेश्वरे ।  
ये कुर्वन्ति न वै तेषां माया बाधकरी भवेत् ॥2.226.३ ० ॥
यः स्नेहः पुत्रवित्तादौ यः स्नेहः प्रमदादिषु ।  
यः स्नेहो निजदेहादौ तं स्नेहं त्वर्जयेन्मयि ॥३ १ ॥
या तृष्णा विषये सौख्ये या तृष्णा भोगसाधने ।  
या तृष्णा मानयशसोः सा कार्या मयि माधवे ॥३ २ ॥
यो वेगः स्वार्थसम्प्राप्तौ यो वेगोऽरिजयादिषु ।  
यो वेगोऽहङ्कृतौ चास्ते स कार्यो मयि केशवे ॥३३ ॥
या तृप्तिश्चेष्टलाभेऽस्ति या तृप्तिर्भोगनिर्गमे ।  
या तृप्तिर्बहुसन्तोषे सा कार्या मयि सर्वथा ॥३४॥
यत्सुखं सात्त्विके भावे निर्द्वन्द्वे चापि यत्सुखम् ।  
यत्सुखं च विवेकेन तत् कार्यं मयि सर्वथा ॥३५॥
या पुष्टिः सम्पदा स्याच्च या पुष्टिर्बलसङ्ग्रहैः ।  
या पुष्टिः शास्त्रविषयैः सा कार्या मयि सर्वदा ॥३६॥
यत्स्थानं चाश्रये नित्यं यत्स्थानं च सहायदे ।  
यत्स्थानं स्वस्य हृदये तत्कार्यं मयि सर्वथा ॥३७॥
यत् तादात्म्यं च देहादौ यत्तादात्म्यं च गौरवे ।  
यत्तादात्म्यं निजे सौख्ये तत्कार्यं मयि सत्पतौ ॥३८॥
या शुभाशा निजे पुत्रे या चाऽऽशा त्वायतौ सुखे ।  
या चाशा लाभसँलग्ना सा कार्या मयि सर्वदा ॥३९॥
उपार्जिते या ममता तादात्म्ये ममता च या ।  
याऽभिमते च ममता सा कार्या मयि मुक्तये ॥2.226.४० ॥
यः प्रयत्नो विषयार्थं धनार्थं यः प्रयत्नकः ।  
प्राणार्थं यः प्रयत्नश्च कार्यः स मयि माधवे ॥४१ ॥
शरीरवानुपादत्ते मोहात् सर्वान् परिग्रहान् ।  
तेन वै बन्धनं स्याच्च निरयं त्वभियाति सः ॥४२॥
नाऽशुद्धमाचरेत्तस्मात् समिच्छन् ब्रह्मसद्गतिम् ।  
कर्मणां विघ्नरूपाणां फलं नेच्छेत् सुबुद्धिमान् ॥४३ ॥
यश्च कर्माऽऽचरेल्लोभान्मोहान्मदाच्च मत्सरात् ।  
मोक्षपन्थानमुत्क्रम्य सानुबन्धः स नश्यति ॥४४॥
तस्माद् रागयुजा नैव भाव्यं क्वचिद् विवेकिना ।  
बालिशेन न वै भाव्यं वा मुग्धेन जडात्मना ॥४५१॥
मृन्मयं तु गृहं यद्वन्मृदा सम्परिलिप्यते ।  
अन्नमयं तथा वर्ष्म लेपनीयं तथान्नकैः ॥४६॥
पार्थिवं वर्ष्म चैवैतत् पार्थिवैः पुष्टिमेति हि ।  
नैतावता ममत्वेन कार्याऽऽसक्तिर्हि वर्ष्मणि ॥४७॥
मिष्टं तिक्तं घृतं तैलं स्निग्धं धान्यफलादिकम् ।  
मृद्विकारा मृदो देहेऽपेक्षणीया हि सन्ति वै ॥४८॥
तावन्तश्चोपयोक्तव्या बन्धनादिविवर्जिताः ।  
एवं यात्रां विनिर्वाह्य भवपारं प्रयाति वै ॥४९॥
यथाऽरण्यं गतो योगी क्वचिद्भोज्यं हि पत्तनात् ।  
गृह्णात्यपि न तत्रापि बध्यते रागतस्तथा ॥2.226.५ ० ॥
संसारारण्यमातिष्ठन् श्रमवान् यात्रिको भवन् ।  
यात्रार्थमद्यादाहारं यथा बन्धाय नो भवेत् ॥५ १ ॥
इन्द्रियैर्मनसा बुद्ध्या समीक्ष्य विषयानपि ।  
शान्तिमिच्छन्न लुब्धः स्यात्तदा निर्बन्धनो भवेत् ॥५ २॥
वासनाभिभूतलोका मोहिता मायया मम ।  
चक्रवत् परिवर्तन्ते जन्ममृत्युभवभ्रमे ॥५३॥
तस्मादज्ञानजान् दोषान् त्यक्त्वा च बन्धनान्यपि ।  
मम मार्गं समाश्रित्य मोक्षभाक् स्याद्विवेकवान् ॥५४॥
अकालपुरुषात् सर्वं चाहङ्कारे भ्रमत्यपि ।  
फलं चाहङ्कृतं भुङ्क्ते पुनर्मायां प्रगच्छति ॥५५॥
रजोजन्यं स्वर्गरूपं स्थानं वै बन्धनं परम् ।  
तमोजन्यं राक्षसादि स्थानं वै बन्धनं परम् ॥५६ ॥
तस्मादात्मवता वर्ज्यं रजश्च तम इत्यपि ।  
रजस्तमोभ्यां शून्यं च सत्त्वं निर्मलतामियात् ॥५७॥
नैर्मल्ये चेतनः सम्यक् प्रसादवान् प्रजायते ।  
प्रसादरूपः प्राप्नुयात् परमेशप्रसन्नताम् ॥५८॥
नित्यप्रसन्नताप्राप्तो मोक्षं समधिगच्छति ।  
आत्मा नर इतिप्रोक्तो नारी तु वासना मता ॥५९॥
कृत्या ह्येषा घोरभावा गर्ते नयति कामिनः ।  
रजस्तमोमयीमूर्तिरिन्द्रियाणां बलप्रदा ॥2.226.६ ०॥
वासना डाकिनी दुष्टा नरं क्षिपति सागरे ।  
नरदेहे च वा नारीदेहे मोहस्य कारिणी ॥६ १ ॥
पातयत्येव सङ्घातेऽशुचौ मलिनमन्दिरे ।  
असंस्कृतमहामार्गे रूपरागप्रलेपिते ॥६२॥
मोहात्पतितः पुरुषो बीजं वपति मायिकम् ।  
जायन्ते जन्तवो बीजात् पुत्रपुत्रीतिनामकाः ॥६३॥
सादृश्येऽत्र विशेषोऽस्ति साम्येऽपि स्वेदजैः सुतैः ।  
स्वेदजाः क्रमयः प्रोक्ता धातुजाः सुतसञ्ज्ञकाः ॥६४॥
मोक्षार्थी तु क्रमीन् पुत्रान् स्वजातान् साम्यभाववान् ।  
विरागेण विवेकेन विसृज्य मां समाश्रयेत् ॥६५॥
जनौ दुःखे पारवश्ये बालभावेऽपि दुःखकम् ।  
यौवने विषयेच्छाभिश्चेन्द्रियपरतन्त्रता ॥६६॥
वार्धक्ये पारवश्ये च पुनर्दुःखं तदुत्तरम् ।  
दुःखाद्यन्तैर्दुःखमध्यैर्नरः शारीरमानसैः ॥६७॥
विज्ञायेदं दुःखसौधं तदुपेक्षेत् मां श्रयेत् ।  
उपादानान्निमित्ताच्च सहकारित इत्यपि ॥६८॥
आपूरकात्तथा सर्वं दुःखमेव हि वर्ष्मणि ।  
तादृशं समनादृत्य त्यागान्निरोधमाश्रयेत् ॥६९॥
मयि रोधं प्रपन्नस्याऽतर्षुलस्य विवेकिनः ।  
भक्तस्य मम योगेन मुक्तिरेव न संशयः ॥2.226.७०॥
तत्त्वज्ञानामृतभुजो भक्तिरसपिबस्य वै ।  
मम स्नेहसुधाक्तस्य ममाऽक्षरपदं मतम् ॥७ १ ॥
ब्रह्मचर्यं ब्रह्मरूपं शीलं चिदम्बरं मतम्।  
चिदाकाशं समालम्ब्य ममाकाशमुपाव्रजेत् ॥७२॥
देहाकाशं तथेन्द्रियाकाशं चान्तर्विकाशकम् ।  
ब्रह्माकाशेन संयुज्य हर्याकाशेऽर्पयेत् कृती ॥७३ ॥
एवं मुक्तो भवत्येव मम योगमुपागतः ।  
कृत्वैवं नित्यमभ्यासं कर्तव्यं नावशिष्यते ॥७४॥
इत्युक्त्वा विररामाऽसौ भगवान् कृष्णवल्लभः ।  
राधिके स ततो मन्त्रान् ददौ भक्तेभ्य आर्थितान् ॥७५॥
ततो रात्रौ परां शान्तिं योगनिद्रात्मिकां ययौ ।  
प्रातर्वाद्यादिमाङ्गल्यैः कीर्तनैर्यशसां श्रवैः ॥७६ ॥
जजागार स्वयं नाथस्त्रैलोक्यां मङ्गलं व्यधात् ।  
कृताह्निकः कृतपूजः कृतसम्भावनः प्रभुः ॥७७॥
सर्वान् भक्तान् महीमानान् सम्भाव्य मण्डपं ययौ ।  
तदा वाद्यान्यवाद्यन्त मखोत्साहप्रवृत्तये ॥७८॥
मङ्गला गीतयश्चासन् नारीणां ब्रह्मयोषिताम् ।  
वेदघोषा अभवँश्च वैदिकानां समन्ततः ॥७९॥
आययुश्च क्रतुस्थानं मखीयाः कर्मठा द्रुतम् ।  
अवताराश्च मुक्ताश्चेश्वरा देवा महर्षयः ॥2.226.८०॥
पितरो मानवा दैत्या यक्षाः सुराश्च दानवाः ।  
काश्यप्यश्च प्रजाः सर्वा देव्यश्च ब्रह्मयोषितः ॥८ १ ॥
नागाः सर्पाः खनिजाश्चाययुर्वै जडचेतनाः ।  
षष्ठ्यां प्रातर्यज्ञकार्यं पूर्ववन्मुनिभिस्तदा ॥८२॥
प्रवर्तितं यथायोग्यं स्वस्तिवाचनपूर्वकम् ।  
देवानां पूजनं जातं तथा बलिनिवेदनम् ॥८३ ॥
हव्यदानं च वह्नौ चाहुतिप्रदानकं तथा ।  
पितॄणां तर्पणं चापि पुष्पाञ्जलिश्च दक्षिणाः ॥८४॥
आरार्त्रिकं परिहारः सर्वं जातं यथोचितम् ।  
विप्राणां भोजनं चापि महीमानादिभोजनम् ॥८५॥
यजमानादिलोकानां भोजनानि शुभान्यपि ।  
जातान्यथ सुविश्रम्य हरिः सायं सभां शुभाम् ॥८६॥
अकारयत् स्वयं तत्र स्वामीश्रीकृष्णवल्लभः ।  
आचार्यवर्यो भगवान् जनेभ्यः प्रददौ मनून् ॥८७॥
ततश्चोपादिदेशापि मोक्षदं हितकृच्च वै ।  
राधिकेऽनादिकृष्णः श्रीपतिर्गोपालबालकः ॥८८॥
श्रीकृष्णवल्लभाचार्यः कोटिमुक्ताभिवन्दितः ।  
धामधामेश्वरनाथः सर्वावतारकारणम् ॥८९॥
असङ्ख्यब्राह्मीसेवाभिप्रसादितपरेश्वरः ।  
यज्ञे तृप्तः सुराद्यैश्च पूजितो मोक्षदः प्रभुः ॥2.226.९०॥
कारुणिकः काम्भरेयोऽनन्तशक्तिपतिर्हरिः ।  
उपदेशक्षणे सर्वैस्त्वेकवृत्त्या विलोकितः ॥९१॥
इति श्रीलक्ष्मीनारायणीयसंहितायां द्वितीये त्रेतासन्ताने पञ्चम्यां रात्रौ प्रजाभ्य उपदेशनं रात्रौ विश्रमणं षष्ठ्यां प्रातश्चाह्निकोत्तरं यज्ञसमस्तकार्यनिर्वर्तनं भोजनादि चेत्यादिनिरूपणनामा षड्विंशत्यधिकद्विशततमोऽध्यायः ॥२२६ ॥
    
