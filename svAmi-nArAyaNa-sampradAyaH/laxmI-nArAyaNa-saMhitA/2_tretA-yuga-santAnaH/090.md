+++
title = "०९०"

+++
श्रीकृष्ण उवाच-  
शृणु राधे चमत्कारं कृष्णनारायणस्य वै ।  
अन्यं ते सङ्कथयामि लोकरक्षाकरं परम् ॥१ ॥
नरनारायणौ देवौ धर्मपुत्रौ हिमालये ।  
बदर्यां श्रीकृष्णनारायणं सस्मरतुः पुरा ॥२ ॥
ऊर्जकृष्णैकादश्यां तौ तापसौ स्वोद्भवं प्रभुम् ।  
गङ्गातीरे दध्यतुश्च स्वाश्रमे दर्शनोत्सुकौ ॥३ ॥
पृथिव्यां पश्चिमे प्रान्ते सौराष्ट्रे चाजनाभजे ।  
क्षेत्रे कुङ्कुमवाप्याख्ये कम्भराश्रीगृहे हरिः ॥४ ॥
यस्त्वास्ते बालरूपोऽसौ परब्रह्म परः प्रभुः ।  
सर्वावतारहेतुः सः कदा दास्यति दर्शनम् ॥५ ॥
इत्येवं स्मरतोर्भ्रात्रोर्नरनारायणात्मनोः ।  
सङ्कल्पं सम्पूरयितुं कृष्णनारायणः स्वयम् ॥६ ॥
अश्वपट्टसरःक्षेत्रगतान् भक्तान् प्रभाष्य च ।  
ययौ यानेन दित्येन हैमाद्रिबदरीवनम् ॥७ ॥
लोमशं सह नीत्वैव शेषान् संस्थाप्य तत्र च ।  
रक्षणार्थं कथयित्वा हराय क्षेत्रपाय च ॥८ ॥
एकादश्यां गतं कृष्णनारायणं तु बान्धवौ ।  
पुपूजतुर्जलैः पुष्पैः फलैः कार्तिकपक्षके ॥९ ॥
सेवनं तौ चक्रतुश्च धर्मभक्ती तथर्षयः ।  
तापसा अपि चक्रुश्च सेवनं प्रत्यहं प्रभोः ॥2.90.१ ०॥
मार्गशीर्षं श्रेष्ठमासं यज्ञीयं वीक्ष्य तापसाः ।  
प्रचक्रे वैष्णवं यज्ञं बदर्यां ते महर्षयः ॥१ १॥
पर्णशालां ददौ नित्यं निवासार्थं यथोचिताम् ।  
लोमशाय तथा बालकृष्णाय श्रीनरायणः ॥१ २॥
मार्गशीर्षे बभूवाऽयं यज्ञोत्सवो महान् शुभः ।  
तत्र देवो हरिः साक्षात्परमात्मा परेश्वरः ॥१३॥
यज्ञेश्वरोऽनले स्थित्वा हव्यानि वुभुजे तदा ।  
साक्षाद् दिव्याक्षरमुक्तास्तथा गोलोकवासिनः ॥१४॥
वैकुण्ठवासिमुक्ताश्च तथाऽन्यधामवासिनः ।  
समाययुः क्रतौ तत्र प्रसादलालसा हरेः ॥१५॥
सुरा महर्षयो देव्यस्तीर्थानि पितरस्तथा ।  
सिद्धाश्चारणगन्धर्वा भूसुरा व्योमगामिनः ॥१६॥
भक्ता दैत्या दानवाश्च समाययुः क्रतौ तदा ।  
एवं हि भगवाँस्तत्र राजते परमेश्वरः ॥१७॥
एतस्मिन्नेव समये कार्तिके तु सुराष्ट्रके ।  
शम्भोर्दूती महामारी शम्भोर्निदेशतो निशि ॥१८॥
अश्वपट्टसरःक्षेत्रं सीम्नि स्थिता प्ररक्षति ।  
तदा वै सिंहलद्वीपात् स्मृत्वा वै भ्रातृपुत्रकम् ॥१९॥
कुभीनसी तथा शृङ्गी राक्षस्योऽन्याः शतद्वयम् ।  
व्योमगाः कामरूपिण्यो मायाजालविशारदाः ॥2.90.२० ॥
ज्ञात्वा त्वधर्मजीवस्य मरणं वै सुराष्ट्रके ।  
वैरं निर्यापयितुं शस्त्राऽस्त्रयुक्ताः समाययुः ॥२१ ॥
सिंहारण्यानि चोल्लङ्घ्य व्योम्ना सौराष्ट्रमाययुः ।  
कृष्णायां तु चतुर्दश्यां कार्तिकस्याऽसिते दले ॥२२॥
दीपोत्सवात् पूर्वरात्र्यां चावतेरुस्तदाऽम्बरात् ।  
उल्मुकान् दर्शयन्त्यश्च वह्निज्वालास्तथा मुखात् ॥२३॥
मूर्धजेभ्यस्त्रिशूलाँश्च दर्शयन्त्यो हि वह्निमान् ।  
मारयैताः खादयैताः शत्रोः प्रियाः कुमारिकाः ॥२४॥
भेदयैताश्चर्वयैता नयैता राक्षसार्थकम् ।  
ज्वालयैता धर्षयैताः सर्वाः कृष्णप्रिया बलात् ॥२५॥
नास्त्यासां रक्षकश्चाऽत्र समयो विजयस्य नः ।  
इत्येवं भाषमाणास्ता लोमशस्याऽऽश्रमे द्रुतम् ॥२६॥
निपेतुर्धर्षणार्थं वै राक्षस्यः क्रूरयोषितः ।  
सीमरक्षाकरी दूती महामारी हि भैरवी ॥२७॥
ज्ञात्वाऽऽकस्मिकसङ्घर्ष युद्धोपद्रवमित्यपि ।  
सहस्ररूपिणी भूत्वा सशस्त्रा त्वभ्यधावत ॥२८॥
कन्यावासेषु सर्वत्र रात्रावाक्रोश उल्बणः ।  
अभवत् त्रासकृत् तत्र राक्षसीनामुपद्रवात् ॥२९॥
भैरवी पाशमादाय सम्मन्त्र्य नागबन्धनैः ।  
मुमोच राक्षसीसङ्घे राक्षस्यो वन्धनान्तरे ॥2.90.३०॥
नागैर्बद्धाश्चाऽभवँश्च निगडैश्चौरवत्तदा ।  
हस्तेष्वपि तथा कट्यामुदरे च गलेष्वपि ॥३ १॥
सर्वा एव तु नागानां पाशैर्नद्धा विचेष्टिताः ।  
अभवन्न्यपतन् भूमौ विषदग्धास्तथाऽभवन् ॥३२॥
अथ सा भैरवी शम्भुं सुप्तं चागत्य संस्तवैः ।  
बोधयामास शीघ्रं चाऽऽवेदयामास घर्षणम् ॥३३॥
श्रुत्वोपद्रवमीशानो लोमशाश्रममाययौ ।  
दृष्ट्वा नागास्त्रसन्नद्धा राक्षसीस्तुष्टमानसः ॥३४॥
प्राहैनां भैरवीं दूतीं कुर्वेता गतबन्धनाः ।  
युद्धं कृत्वा तु ताः सर्वा विनाशाय विलोकये ॥३५॥
इत्याज्ञप्ता भैरवी सा नत्वा शङ्करपादयोः ।  
राक्षसीस्ता बन्धहीनाश्चकार शङ्कराज्ञया ॥३६॥
उवाचैता रणं कर्तुं राक्षस्यो बलगर्विताः ।  
युद्धं चक्रुः शस्त्रधर्त्र्यो विविधैर्युद्धतर्कटैः ॥३७॥
शक्तिभिर्मुद्गरैश्चापि यष्टिभिः प्रस्तरैस्तथा ।  
खड्गैरसिभिश्छुरिकामुष्ट्याद्यैः पादताडनैः ॥३८॥
पर्वतप्रायदेहाश्च वृष्टिभिश्चाभिचारकैः ।  
युयुधुस्ता व्योमगा हि भैरवीभिर्निरन्तरम् ॥३९॥
भैरव्यो रुद्रबलतो वज्रदेहास्तदाऽभवन् ।  
सङ्कल्पजा बहुरूपा युयुधुस्तत्र हेतिभिः ॥2.90.४०॥
कृपाणैः परशुभिश्च कुठारैश्च त्रिशूलकैः ।  
चक्रैर्भल्लैस्तथा स्तम्भैर्वज्रैर्दण्डैश्च जालकैः ॥४१॥
शलाकाभिः क्षेपणैश्च स्फोटगोलैश्च शाखिभिः ।  
निजघ्नुश्चातिरुष्टास्ता भैरव्यो राक्षसीस्त्वति ॥४२॥
चित्कृत्योत्प्लुत्य चाकाशे निपेतुस्ताः परस्परम् ।  
राक्षस्यो मायया नैकरूपिण्यो जघ्नुरीश्वरीः ॥४३॥
ईशान्यो जघ्नुरीशस्य मन्त्रयुक्शूलशक्तिभिः ।  
सीताभिर्भल्लकैर्जघ्नुर्बिभिदुर्हृदयानि हि ॥४४॥
राक्षसीनां महासैन्यं कृत्रिमं समजायत ।  
कृत्रिमा भैरवीयोषा विद्यत्पाशैस्तु तास्तदा ॥४५॥
बबन्धुर्ज्वालयामासुरवचित्य च मूलिनीम् ।  
एवं युद्धे महाघोरे जायमाने सहस्रशः ॥४६॥
निपेतुस्तत्कबन्धाश्च शैलप्राया विहायसः ।  
कुम्भीनसी तथा शृङ्गी दुद्रुवतुर्भयाद् बहिः ॥४७॥
तदन्याः शतसङ्ख्याश्च भैरवीभिस्तु भक्षिताः ।  
शतसङ्ख्याः परास्तत्र भिन्ना मृताश्च जीवतः ॥४८॥
भैरवीनां तदा जातो विजयः शाङ्कराद् बलात्॥
शम्भुस्ताभ्यः प्रसन्नोऽभूत् क्षेत्ररक्षा यतः कृता ॥४९॥
लोमशस्याश्रमस्यापि कन्यकानां च रक्षणम् ।  
कृतं रात्रौ महायुद्धं कृत्वा वचःप्रपालनम् ॥2.90.५०॥
प्रसन्नः सन्नुवाचैता महामारीर्वरप्रदः ।  
प्रसन्नोऽस्मि वरदानं याचध्वं प्रददामि वः ॥५ १ ॥
महामार्यस्तदा प्राहुर्नत्वा श्रीशङ्करं तथा ।  
मूलां तां भैरवीं पूज्यां मातरं जननीं पराम् ॥५२॥
यदि शम्भो प्रसन्नोऽसि यदि देयो वरोऽस्ति नः ।  
तदा क्षुधासमव्याप्ता वयं तृषाऽऽकुलास्तथा ॥५३॥
तन्निवृत्तिकरं भोज्यं परिश्रमविनाशकम् ।  
पुष्टिदं बलदं पेयं तामसं देहि नः प्रभो ॥५४॥
तमोजन्या वयं सर्वास्तामस्यो युद्धदुर्मदाः ।  
युद्धजं मांसरक्तादि भक्षयन्त्योऽतिपुष्टिदम् ॥५५॥
तदेव भोजनं पेयं समिच्छामो ददासि चेत् ।  
इत्युक्तः शङ्करः प्राह धर्मक्षेत्रे सुराष्ट्रके ॥५६ ॥
परब्रह्मनिवासेऽत्र तद्दानं चातिदुष्करम् ।  
कथं कृपालुनाथस्य देशेऽत्र तद्धि सम्भवेत् ॥५७॥
तदा प्राहुस्तु ताः सर्वा हरेर्भक्तान् विहाय वै ।  
तामसान् पापिनः क्रूरान्नास्तिकान् भक्तिवर्जितान् ॥५८॥
अनाचारान् दुराचारान् पूजापाठविवर्जितान् ।  
अस्नातान् तीर्थयात्रादिवर्जितान् दाम्भिकान् शठान् ॥५९॥
हरेः प्रसादहीनाँश्च तुलसीस्रग्विवर्जितान् ।  
अशाम्भवन् सत्त्वहीनान् अवैष्णवान् परार्तिदान् ॥2.90.६०॥
परद्रव्याद्यपहारकारकान् पुण्यवर्जितान् ।  
यमयात्रार्थयोग्याँश्च भक्षयिष्याम एव तान् ॥६१॥
तादृशीश्च मलिनाश्च नारीर्धर्मविवर्जिताः ।  
उपासनाविहीनाश्च भक्षयिष्याम एव ताः ॥६२॥
एवं कृते भगवाँस्तु न रोषं समुपेष्यति ।  
अधार्मिकाणां पापानां दण्डार्थं यमपत्तनम् ॥६३॥
कृतं तेनैव स कस्माद् दुष्टानां भक्षणे कृते ।  
सन्तुष्टो न भवेन्नाथो वयं तं प्रभुमीश्वरम् ॥६४॥
प्रतोषितं विधास्यामः सेवया किङ्करीस्त्रियः ।  
इत्युक्त्वा ता विरेमुश्च शम्भुः कृपापरस्तु ताः ॥६५॥
प्राह तथास्विति भोज्यं पानं दुष्टप्रजास्वदात् ।  
महामार्यस्तु तं नत्वा नत्वा चापि हरिप्रियाः ॥६६॥
नत्वा च कुङ्कुमवापीं नत्वाऽश्वपट्टसारसम् ।  
नत्वा श्रीकम्भरालक्ष्मीं नत्वा गोपालकृष्णकम् ॥६७॥
स्मृत्वा गोपालतनयं श्रीपतिं स्वामिनं प्रभुम् ।  
दशयोजनतः क्षेत्राद् बहिस्ताः प्रययुर्मुदा ॥६८॥
मृतानां राक्षसीनां तु देहान् उत्थाप्य पश्चिमे ।  
महागर्ते विनिःक्षिप्य मानवेषु द्रुतं च ताः ॥६९॥
विविशुश्चाऽवैष्णवेषु शैवभिन्नेषु वै द्रुतम् ।  
अभक्तेषु च दुष्टेषु दम्भिषु नास्तिकेषु च ॥2.90.७०॥
शठेषु धर्महीनेषु बाह्यतश्चिह्नधारिषु ।  
आन्तरेषु तु मालिन्यसम्भृतेषु जनेषु च ॥७१॥
भक्तनिभेषु ख्यातेषु बाह्यतोऽन्तश्च पापिषु ।  
नरेषु तादृशीषु स्त्रीष्वपि प्रविविशुश्च ताः ॥७२॥
महामारीसहस्रं तत् सहस्राणां सहस्रकम् ।  
सौराष्ट्रे गौर्जरे चापि महाराष्ट्रे च दक्षिणे ॥७३॥
मध्ये पूर्वे चोत्तरे च पश्चिमे सर्वभूमिषु ।  
महामार्योऽभवन् व्याप्ता अदृश्या वायुविग्रहाः ॥७४॥
तूर्णं प्रविश्य देहेषु तिष्ठन्ति हृदयेषु च ।  
मांसं रक्तं द्रुतं ह्युष्णं खादन्ति च पिबन्ति च ॥७५॥
नरा नार्यो भवन्त्येव क्षणान्ते प्राणवर्जिताः ।  
आसमुद्रान्तमेवैता गत्वा गत्वा प्रजाजनान् ॥७६॥
पापिष्ठान्नरनार्यादीन् प्रभक्षयन्ति लक्षशः ।  
ग्रामे ग्रामे नरा नार्या म्रियन्ते प्रत्यक्षं तदा ॥७७॥
विंशत्यंशाः प्रजानां वै प्रतिसाहस्रमेव ह ।  
महामार्यस्तदा क्रूरा गणयन्ति न बालकान् ॥७८॥
कन्यका न वधूंश्चापि यूनो वृद्धान्न गर्भिणीः ।  
अनाथान्नाप्यतिथीँश्च महीमानान्न देशिकान् ॥७९ ॥
न राज्ञो न तथा राज्ञीर्न धनाढ्यान्न निर्धनान् ।  
न कषायधृगश्चापि न वा सूतकसंस्थितान् ॥2.90.८०॥
न यज्ञहोमकर्माढ्यान् न पूजापाठकारिणः ।  
पापयुक्तान् विलोक्यैव भक्षयन्ति नरान् स्त्रियः ॥८१ ॥
म्रियन्ते प्रत्यहं नार्यो नराश्च भुवि लक्षशः ।  
एकं धृत्वा बहिर्यान्ति मृतस्तावत्परो भवेत् ॥८२॥
परं मृतं विनिष्कास्य यावदायान्ति वै गृहम् ।  
तावदन्ये मृताः सन्ति पञ्च सहैव तत्क्षणे ॥८३ ॥
पञ्च निष्कास्य च यावदायान्ति ग्रामगोपुरम् ।  
तावदन्ये दश सन्ति मृता वा च ततोऽधिकाः ॥८४॥
केषाञ्चिद् गृहवर्त्येव कुटुम्बं निधनं गतम् ।  
केषाञ्चित्त्वर्धभागेन मानवा निधनं गताः ॥८५॥
कुत्रचिच्छिष्यते बालः कुत्रचित्तु नवा वधूः ।  
कुत्रचिद् वृद्धजरठः कुत्रचित्पशुमात्रकम् ॥८६॥
कुत्रचिन्नगरे लक्षे सहस्रं त्ववशेषितम् ।  
कुत्रचिद् ग्रामभागे तु ग्रामार्धं सर्वशो मृतम् ॥८७॥
कुत्रचिन्मानवैः शून्या ग्रामा जाता भयङ्कराः ।  
म्रियमाणप्रजानां च जलदाता न विद्यते ॥८८॥
कुतोऽन्नदाता लभ्येत यत्र नास्त्येव दर्शकः ।  
एवं नाशो महानासीन्मर्दनं बहुशोऽप्यभूत् ॥८९॥
मासमध्ये तु लोकानामर्धे पृच्छां मृतं ह्यभूत् ।  
कोटिशस्तु महामार्योऽभक्षयन् पापिनो जनान् ॥2.90.९० ॥
राक्षसा अपि दैत्यांश्च दानवानासुराँस्तथा ।  
शठान्नैष्कृतिकाँश्चापि नास्तिकान् धर्मवर्जितान् ॥९ १ ॥
अभक्षयन् हि मासान्ते हाहाकारो दिगन्तरे ।  
अभवद् वै तदा लोकास्त्यक्त्वा ग्रामान् गृहाण्यपि ॥९२॥
पत्तनानि नगराणि ययुर्भयादरण्यकम् ।  
वनेषु वनिवद् वासान् चक्रुः कालभयार्दिताः ॥९३॥
अरण्यानि नगराणि नगराणि वनानि तु ।  
वैपरीत्येन जातानि महामारीभयात्तदा ॥९४॥
अश्वपट्टाक्षरक्षेत्रे दशयोजनविस्तृते ।  
महामारीभयं नाऽभूद् भक्तेष्वेव तदा प्रिये ॥९५॥
अभक्ता येऽपि तत्रस्थास्तत्तद्भाग्येन देशिताः ।  
ययुर्बहिर्हि ये क्षेत्रं त्यक्त्वा ते निधनं गताः ॥९६॥
त्राहि त्राहि प्रजाश्चोचुः सस्मरुः परमेश्वरम् ।  
रोगस्याऽस्य विनाशार्थं प्रजाश्चक्रुर्हि मानताम् ॥९७॥
नैवेद्यानि विविधानि दास्यामो देवतागृहे ।  
वस्त्रभूषाम्बरस्वर्णं दास्यामो देवसन्निधौ ॥९८॥
करिष्यामोऽन्नसत्राणि पारायणानि सन्मखान् ।  
धर्मकार्याणि धर्माश्च करिष्यामः प्रसेवनम् ॥९९॥
हरेस्तदीयसाधूनां पूजनं देवसेवनम् ।  
भजनं सङ्करिष्यामः सन्त्यक्ष्यामोऽघपातकम् ॥2.90.१ ००॥
सूर्यं शिवं सतीं लक्ष्मीं पूजयिष्याम ईशिनीम् ।  
गणेशं च महाकालं मातृकाः पितृदेवताः ॥१०१ ॥
तीर्थयात्रां करिष्यामश्चाश्वपट्टसरोवरे ।  
यत्र नास्ति महामारी बालकृष्णप्रभावतः ॥१ ०२॥
प्रजाः सर्वत्र च भयान्मरणस्यातिविह्वलाः ।  
प्रतिज्ञां सम्प्रचक्रुश्च कृष्णनारायणं प्रभुम् ॥१ ०३॥
भीजष्यामो यदा जीविप्प्राणाः स्थास्याम एव तु ।  
भैरवि! ते महामारि! कृष्णनारायणस्य ते ॥१ ०४॥
शपथोऽस्ति यदि मां त्वं स्पृशसि तत्र मा स्पृश ।  
आणं ददुः प्रजास्त्वेवं हाहाकारोऽभवद् भुवि ॥१ ०५॥
शङ्करस्य शपथस्ते पित्रोस्ते शपथस्तथा ।  
मा स्पृशाऽस्मान् महामारि! दद्मः संयावमत्र ते ॥१ ०६॥
इत्येवं राधिके लोका मानताः सम्प्रचक्रिरे ।  
सत्यः साध्व्यो द्विजाः सन्तो व्योम्ना श्रीबदरीं ययुः ॥१ ०७॥
सद्योजातमहादेवाय ते चास्तु नमो मुहुः ।  
महाकालाय च कालभैरवाय च ते नमः ॥१ ०८॥
अजापालाय च वीरभद्राय ते नमो मुहुः ।  
मृत्युञ्जयाय च महाकाल्यै चाण्ड्यै नमो मुहु ॥१ ०९॥
दुर्गायै नम इत्येव दीनप्रजास्तदोचिरे ।  
श्रीहरिर्ज्ञातवान् सर्वं पूर्वमेनमुपद्रवम् ॥2.90.११० ॥
इति श्रीलक्ष्मीनारायणीयसंहितायां द्वितीये त्रेतासन्ताने प्रभोर्बदर्यां गमनं, राक्षसीनां कुङ्कुमवाप्यामागमनम्, महामार्या राक्षसीनां नाशनम्, ततः पापिप्रजासु  
भक्षणार्थं व्यापकता, चेत्यादिनिरूपणनामा नवतितमोऽध्यायः ॥९० ॥
    
