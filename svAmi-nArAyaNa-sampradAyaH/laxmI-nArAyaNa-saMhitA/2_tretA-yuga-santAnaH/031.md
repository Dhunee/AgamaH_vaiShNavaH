+++
title = "०३१"

+++
श्रीकृष्ण उवाच-  
श्रूयतां राधिके देवी शावदीना तु कालिका ।  
अश्वपट्टसरस्तीरे दिव्योवास वटाश्रिता ॥१ ॥
क्षेत्ररक्षां करोत्येव चाष्टादशभुजा प्रिया ।  
सिंहवाहनयुक्ता च कृष्णनारायणाङ्गना ॥२ ॥
कन्यकानां सदा रक्षां करोति दिव्यविग्रहा ।  
प्रत्यक्षा दृश्यते लोकैः कृष्णनारायणेच्छया ॥३ ॥
तत्तीर्थं कालिकातीर्थं वर्ततेऽश्वसरोवरे ।  
पश्चिमे तत्र सेतौ वै कृतप्रासादसन्निधौ ॥४ ॥
माघस्नानसमाप्तौ च कृष्णनारायणं प्रभुम् ।  
पूजयामासुरत्यर्थं प्रजा विप्राश्च कन्यकाः ॥५ ॥
महोत्सवो महान् जातो दिव्यो मोक्षप्रदो हि सः ।  
अथ सर्वत्र वार्ता सा प्रासरद् वायुवेगतः ॥६ ॥
जलमानववीक्षार्थं जनास्त्वायान्ति दूरतः ।  
दृष्ट्वा दृष्ट्वा महाश्चर्यं मन्यन्ते श्रीहरेर्बलम् ॥७ ॥
हरिणा स वारिनरो वारिणा प्रोक्षितस्तदा ।  
दिव्यरूपो हस्तपादावयवः समपद्यत ॥८ ॥
तुष्टाव श्रीहरिं सेवामार्थयत्पादयोः सदा ।  
श्रीहरिस्तं सरस्येव क्षेत्रपालं व्यधात्सदा ॥९ ॥
तव वंशो मानसश्च सर्वत्र प्रसरिष्यति ।  
जलमानुषसृष्टिः सा भविष्यतीति चाह तम् ॥2.31.१ ०॥
जडदेहं तदा तस्य जलमध्ये व्यसर्जयत् ।  
ततो दिव्या जलनरा जलनार्योऽभवन् शतम् ॥१ १॥
अथ लोका महाकालीं पश्यन्त्यथ व्रजन्ति च ।  
कथयन्ति प्रतापं श्रीकृष्णनारायणस्य ते ॥१ २॥
भजन्ते श्रीकृष्णनारायणं श्रीपरमेश्वरम् ।  
मुक्तिं यान्ति बहवश्च श्रीशस्वामिप्रतापतः ॥१३॥
पयोव्रतं ताः कन्याश्च चक्रुस्तत्राश्रमे यतः ।  
हरिः कान्तः प्रभुः प्राप्तस्तदर्थं मानितं तु प्राक् ॥१४॥
राधिके व्रतपुष्ट्यर्थं गावः कामदुघास्तदा ।  
पयो ददति नित्यं वै व्रतं कुर्वन्ति कन्यकाः ॥१५॥
श्रीहरिं निर्मलदुग्धैः स्नपयन्ति प्रगे च ताः ।  
पश्चाद्वार्भिः स्नापयित्वा वस्त्रभूषादिभिः प्रभुम् ॥१६॥
शृङ्गारयन्ति भावेन सुगन्धयन्ति सद्द्रवैः ।  
मर्दयन्ति प्रभोर्देहं रञ्जयन्ति सुगीतिकैः ॥१७॥
हासयन्ति सुमाधुर्यैस्तोषयन्ति सुनर्तनैः ।  
आनन्दयन्ति सुस्पर्शैस्तर्पयन्ति सुभोजनैः ॥१८॥
स्तुवन्ति वर्धयन्त्येव नीराजनक्षमापनैः ।  
एवं कृष्णव्रतकर्त्र्यः पिबन्ति दुग्धमेव ताः ॥१ ९॥
मासपूर्णं व्रतं कृत्वा चक्रुः कृष्णार्पणं च तत् ।  
दानहोमोत्सवमुद्यापनं कृत्वा च पूर्णताम् ॥2.31.२०॥
तस्थुस्तत्रैव सम्भेजुः श्रीकृष्णं पुरुषोत्तमम् ।  
अनादिश्रीकृष्णनारायणं प्राणपतिं प्रभुम् ॥२ १ ॥
श्रीराधिकोवाच-  
कथं कृष्णः परब्रह्म म्लेच्छराक्षसकन्यकाः ।  
जातिनिकृष्टभावोत्था जग्राह पावनः प्रभुः ॥२२॥
श्रीकृष्ण उवाच-  
शृणु राधे कथयामि मम दिव्यां कथां तव ।  
परेण ब्रह्मणा चाहं पुरा स्वांशः प्रकाशितः ॥२३॥
मया राधा तदंशा च पत्नीरूपा कृता तदा ।  
साहौदर्यं रोधते न तेजस्विनां तदत्र वै ॥२४॥
परेण ब्रह्मणा नारायणश्चतुर्भुजः कृतः ।  
परब्रह्मसमुत्था च लक्ष्मीस्तेन प्रिया कृता ॥२५॥
साहौदर्यं बाधते न नारायणावतारके ।  
ब्रह्मणा स्वस्य वंशीया सावित्री संविवाहिता ॥२६॥
गायत्री वंशजा पुत्री ब्रह्मणा स्वप्रिया कृता ।  
सरस्वती तथा पुत्री पत्नीत्वेन सुमानिता ॥२७॥
ब्रह्मपौत्रस्य पुत्र्यश्च दक्षजाः कुलजाश्च ताः ।  
ब्रह्मपुत्रैः प्रपुत्रैश्च सर्वा एव विवाहिता ॥२८॥
कश्यपेन पुरा तिर्यग्जातीयाः स्वप्रियाः कृताः ।  
दनुश्च दितिरेवेमे राक्षस्यौ कश्यपस्त्रियौ ॥२९॥
अरुन्धती श्वपची च वसिष्ठेन विवाहिता ।  
काली च भैरवी दुर्गा तामस्यः शङ्करप्रियाः ॥2.31.३ ०॥
वृन्दा तुलसी दैत्यस्य पत्न्यौ विष्णुविवाहिते ।  
म्लेच्छा गोरोमतो जाता गवां वंशास्तु ते स्मृताः ॥३ १ ॥
समर्थो भगवान् सर्वान् पवित्रयति तत्क्षणात् ।  
न तस्याग्रे जातिभावो नोच्चता नीचता न च ॥३२॥
भावगम्यो हि भगवान् भावितो भावयत्यपि ।  
सर्वं तस्य सः सर्वस्मिन् तदात्मकः स एव ह ॥३३॥
सर्वभोक्ता सर्वकर्ता सर्वपतिः पतीश्वरः ।  
तस्याऽऽज्ञया पुरा ब्रह्मा युगलानि समसृजत् ॥३४॥
तद्युगलं भ्रातृस्वसृरूपं सहस्रमास ह ।  
ततः सृष्टिः कृतयुगे भवत्येव न दूषणम् ॥३५॥
तदा कन्याः परस्मै वै दातुं .प्रथा न चाऽभवत् ।  
अथ कन्याविहीनानां वंशसन्तानसिद्धये ॥३६॥
कन्यादानं प्रदातव्यमन्यस्मै नियमोऽभवत् ।  
परगोत्रे प्रदातव्या कन्येति नियमस्त्वनु ॥३७॥
असपिण्डे प्रदातव्या साजात्ये नियमोऽभवत् ।  
एवं सर्वैर्लभ्यते वै कन्या वंशप्रदा ततः ॥३८॥
अन्ये धर्माः पुरा सृष्टौ सृष्ट्यारम्भेऽपि चापराः ।  
अन्ये धर्माः कृते त्वाद्ये त्रेतादावपरे वृषाः ॥३५॥
कलौ धर्मा अधर्मास्ते तदानीमभवन् प्रिये ।  
कृतधर्माः कलौ सर्वे न तु धर्मतया मताः ॥2.31.४०॥
तेजोभेदाद् भिन्नधर्माः प्रवर्तन्ते युगे युगे ।  
तस्मात् कृष्णस्य दोषो न तत्क्रिया धर्म एव सः ॥४१ ॥
तत्कृतः सः पराम्नायः शास्ति सर्वं जगत् सदा ।  
स चाम्नायो नैव कृष्णं शासितुं क्षमते क्वचित् ॥४२॥
आम्नायस्य महामाता क्रिया कृष्णस्य वर्तते ।  
तस्मात् कृष्णक्रियाः सर्वा आत्माम्नायस्वरूपिणी ॥४३॥
न सः कामो न सः क्रोधो न व्यवायो न हिंसनम् ।  
न तच्चौर्यं न साङ्कर्यं कृष्णकृतं तु यद्भवेत् ॥४४॥
कामो दिव्यस्तथा क्रोधो व्यवायो दिव्य एव सः ।  
हिंसा चौर्यं च साङ्कर्यं दिव्यं कृष्णकृतं सदा ॥४५॥
राधा दिव्या रतिर्दिव्या दिव्या वैभवभोग्यता ।  
सर्वं दिव्यं परब्रह्ममयं तत्र न दूषणम् ॥४६॥
यत्राऽस्ति तेजसां राशिस्तमस्तत्र न विद्यते ।  
तमस्तु दूषणं प्रोक्तं तेजस्विषु न सम्भवेत् ॥४७॥
अल्पदृष्ट्या विलोक्यन्ते दूषणानि तमोऽधिकैः ।  
ब्रह्मदृष्ट्या तु तान्येव भूषणानि भवन्ति हि ॥४८॥
यादृक् स्नेहः स्त्रियां पुत्रे सुतायां जनकादिषु ।  
स एव साधुषु कृतो मोक्षं ददाति निर्गुणः ॥४९॥
सत्सु साध्वीषु च दोषा भस्मतां यान्ति योगतः ।  
हरेर्योगाद् दिव्यभावाः सन्तः साध्व्यो भवन्ति हि ॥2.31.५०॥
यथा राधे तव पुत्राः क्षारोदा अपि सर्वथा ।  
पावनास्तीर्थरूपास्ते दिव्यरूपा भवन्ति हि ॥५ १ ॥
यथा लिङ्गं काममूलं दोषात्मकं जगत्सु वै ।  
शङ्करस्य तु योगेन ब्रह्मवत्पूज्यते हि तत् ॥५२॥
पाषाणाद्या ब्रह्मयोगात् पूज्यन्ते प्रतिमात्मकाः ।  
त्या सर्वं त्वया राधे पूजनीयं मदन्वयात् ॥५३॥
म्लेच्छता कृष्णयोगेन व्रजत्येवाऽच्छतां प्रिये ।  
भगं वै ब्रह्मयोगेन यज्ञकुण्डे प्रदृश्यते ॥५४॥
पत्नीहस्ते त्वश्वलिङ्गं त्वश्वमेधे प्रदीयते ।  
सर्वत्र ब्रह्मयोगेन पावित्र्यं कल्पते प्रिये ॥५५॥
तस्माच्छङ्का न कर्तव्या म्लेच्छकन्याः कथं प्रियाः ।  
यत्प्रियं श्रीहरेस्तत्तु शुद्धमेव न संशयः ॥५६॥
अथ त्विदं प्रवक्ष्यामि धर्मतत्त्वं निबोध मे ।  
प्राग्भवम् ऋषिभिर्दृष्टं धर्मविद्भिर्महात्मभिः ॥५७॥
अनावृताः पुरा किल स्त्रियस्त्वासन् वरानने ।  
कामचारविहारिण्यः स्वतन्त्राश्चारुहासिनी ॥५८॥
तासां व्युच्चरमाणानां कौमारात् सुभगे पतीन् ।  
नाऽधर्मोऽभूद् वरारोहे स हि धर्मः पुराऽभवत् ॥५९॥
तं चैव प्राचीनधर्मं तिर्यग्योनिगताः प्रजाः ।  
सर्वदाऽनुविधीयन्ते ऋतुधर्ममनुसृताः ॥2.31.६०॥
प्रमाणदृष्टो धर्मोऽयं पूज्यते च महर्षिभिः ।  
उत्तरेषु च देशेषु कुरुष्वपि प्रवर्तते ॥६१॥
पर्वतीयप्रजास्वेषः धर्मो बहुपतित्वकः ।  
देवीष्वपि च स्वर्गादौ वर्तते धर्म एव सः ॥६२॥
दासीष्वपि च सर्वत्र वर्तते धर्म एव सः ।  
स्त्रीणामनुग्रहप्राप्तः स वै धर्मः सनातन ॥६३॥
अथोद्दालकपुत्रेण कदाचित् श्वेतकेतुना ।  
मर्यादा स्थापिता तेन कोपात्तामपि संशृणु ॥६४॥
श्वेतकेतोः किल पुरा समक्षं मातरं पितुः ।  
जग्राह ब्राह्मणः पाणौ गच्छाव इति चाब्रवीत् ॥६५॥
ऋषिपुत्रस्तदा कोपं चकाराऽमर्षनोदितः ।  
मातरं तां नीयमानां बलाद् दृष्ट्वा पितुः पुरः ॥६६॥
क्रुद्धं पुत्रं पिता दृष्ट्वा श्वेतकेतुमुवाच ह ।  
मा पुत्र कोपं कार्षीस्त्वमेष धर्मः सनातनः ॥६७॥
अनावृता हि सर्वेषां वर्णानामङ्गना भुवि ।  
यथा गावः स्थिताः स्वे स्वे भोक्तरि प्रमदास्तथा ॥६८॥
श्वेतकेतुस्तु तं धर्मं सर्वथा वै न चक्षमे ।  
चकार चैव मर्यादामिमां स्त्रीपुंसयोर्भुवि ॥६९॥
मानुषेष्वेव नान्येषु शृणु तां राधिके प्रिये ।  
व्युच्चरन्त्याः पतिं नार्या अद्यप्रभृति पातकम् ॥2.31.७०॥
भ्रूणहत्यासमं घोरं भविष्यत्यसुखावहम् ।  
भार्यां तथा व्युच्चरतः कौमारब्रह्मचारिणीम् ॥७१॥
पतिव्रतामेतदेव भविता पातकं भुवि ।  
पत्या नियुक्ता या चैव पत्नी पुत्रार्थमेव वा ॥७२॥
न करिष्यति तस्याश्च भविष्यति तदेव हि ।  
उद्दालकस्य पुत्रेण धर्म्या वै श्वेतकेतुना ॥७३ ॥
मर्यादा स्थापिता तस्मात् स वै धर्मो व्यवस्थितः ।  
ऋतौ ऋतौ स्त्रिया भर्ता नातिवर्तव्य एव च ॥७४॥
शेषेष्वन्येषु कालेषु स्वातन्त्र्यं स्त्री किलाऽर्हति ।  
सौदासेन निजपत्नी नियुक्ता पुत्रजन्मनि ॥७५॥
मदयन्ती जगामर्षिं वसिष्ठं गुरुमेव तु ।  
तस्माल्लेभे च सा पुत्रमश्मकं नाम विश्रुतम् ॥७६॥
अथोतथ्य इति ख्यात आसीद्धीमान् ऋषिः पुरा ।  
ममता नाम भार्याऽऽसीत्तस्य परमसम्मता ॥७७॥
उतथ्यस्य यवीयाँस्तु पुरोधास्त्रिदिवौकसाम् ।  
बृहस्पतिर्महातेजा ममतामन्वपद्यत ॥७८॥
उवाच ममता तं तु देवरं वदतांवरम् ।  
अन्तर्वत्नी त्वहं भ्रात्रा तव तस्मात्तु देवर ॥७९॥
अमोघरेतास्त्वं चापि द्वयोर्गर्भे न सम्भवः ।  
एवमुक्तोऽपि स कामं नियन्तुं न शशाक ह ॥2.31.८०॥
रेमे सार्धं तया चाथोत्सृजन्तं रेत एव तम् ।  
अभ्यभाषत गर्भस्थ औतथ्योऽत्र न सम्भवः ॥८ १॥
द्वयोः कृते नावकाशो न पीडां कर्तुमर्हसि ।  
अश्रुत्वैव तु तद्वाक्यं गर्भस्थस्य बृहस्पतिः ॥८२॥
शुक्रोत्सर्गं चकारैव तच्छुक्रं गर्भशबालकः ।  
पद्भ्यां हतं पपातोर्व्यां ततः क्रुद्धो बृहस्पतिः ॥८३॥
शशाप गर्भं मूर्ख त्वं तमो दीर्घं प्रवेक्ष्यसि ।  
स वै दीर्घतमा ऋषिर्जात्यन्धः समजायत ॥८४॥
किन्तु विद्वानतः पत्नीं प्रद्वेषीं नाम लब्धवान् ।  
स पुत्रान् जनयामास गौतमादीन् तपस्विनः ॥८५॥
दीर्घतमा वृषवच्च प्रकाशे मैथुनक्रियाम् ।  
जनानां सन्निधौ चक्रे मर्यादानाशकृद् यथा ॥८६॥
ऋषयस्तं तिरश्चक्रुर्भिन्नमर्यादमेव च ।  
प्रद्वेषी तं सेवते न ततस्तामब्रवीन्मुनिः ॥८७॥
भार्ये त्वं मां कथं नैव सेवसे वद कारणम् ।  
प्रद्वेषी तु पतिं प्राह भर्ता तु भरणान्मतः ॥८८॥
पतिश्च पालनाच्चापि त्वयि द्वयं न विद्यते ।  
प्रत्युताऽहं भरणे ते ससुता क्लेशभागिनी ॥८९॥
भवाम्यशक्ता च ततो भर्त्रन्तरं करोमि च ।  
यथेष्टं कुरु विप्रेन्द्र गच्छाम्यहं जनान्तरम् ॥2.31.९०॥
दीर्घतमा उवाच-  
अद्यप्रभृति मर्यादा मया लोके वितन्यते ।  
एक एव पतिर्नार्या यावज्जीवं परायणम् ॥९ १ ॥
मृते जीवति वा पत्यौ नाऽपरं प्राप्नुयान्नरम् ।  
परे प्राप्ते पतिता सा भवेदिति नियम्यते ॥९२॥
श्रुत्वा कोपयुता पुत्रानुवाच पितरं प्रति ।  
बध्वोडुपे क्षिपन्त्वेनं चान्धं विप्रियवादिनम् ॥९३॥
पुत्रा बध्वा पितरं तं चोडुपे समवासृजन् ।  
गङ्गायां स चानुस्रोतः प्लवमानः प्रवाहके ॥९४॥
नौका प्रवाहपतिता दूरदेशं गता यदा ।  
नौकास्थमेकलमन्धं श्रीशनामजपान्वितम् ॥९५॥
अपश्यद्वै बलिः राजा जग्राहैनं निनाय च ।  
गृहं ज्ञात्वा ऋषिं पत्न्यां नियुयोज सुतार्थकः ॥९६॥
सुदेष्णा राजपत्नी सा न स्वीचकार तं मुनिम् ।  
स्वां तु धात्रेयिकां तस्मै वृद्धाय प्राहिणोत्तदा ॥९७॥
तस्यां काक्षीवदादींश्चैकादश पुत्रकान् मुनिः ।  
जनयामास च ततः सुदेष्णा तं ह्यरोचयत् ॥९८॥
ततो जाताः सुदेष्णायां कुमाराः पञ्च तत्सुताः ।  
अङ्गो वङ्गः कलिङ्गश्च पुण्ड्रः सुह्मश्च ते बलाः ॥९९॥
तेषां देशा भविष्यन्ति तत्तन्नामभिरेव ते ।  
एवं बलेः पुरा वंशः प्रख्यातो वै महर्षिणा ॥2.31.१० ०॥
पराशरो मप्स्यगन्धां धीवरीं समपद्यत ।  
एवं पूर्वतरो धर्मो नारायणस्य का कथा ॥१०१ ॥
सर्वं नारायणभोग्यं नारायणस्य वर्ष्म च ।  
सर्वं नारायणपत्नीरूपं पतिर्नरायणः ॥१ ०२॥
मा शङ्कां त्वं कुरु राधे कृष्णनारायणं प्रति ।  
मायायां गर्भदो यः स मायिक्यामपि गर्भदः ॥१ ०३॥
स्रष्टा पाता च संहर्ता स एव परमेश्वरः ।  
सर्वकन्याश्च गृह्णीयाद् योग्यं तस्य सदा हि तत् ॥१ ०४॥
पठनाच्छ्रवणाच्चास्य धर्मतत्त्वं पुराभवम् ।  
ज्ञायेत च विलीयेत संशयः पुण्यभाग् भवेत् ॥१ ०५॥
इति श्रीलक्ष्मीनारायणीयसंहितायां द्वितीये त्रेतासन्ताने कन्यकानां पयोव्रतं, पुराधर्मतत्त्वे श्वेतकेतुकृतमर्यादा, सौदासपत्न्यां वसिष्ठपुत्रेऽश्मकः, उतथ्यभार्या बृहस्पतिस्पृष्टा, दीर्घतमा बलेर्दास्यां राज्ञ्यां च पुत्रानुत्पादयामास, ततो मर्यादाकरणं चेत्यादिनिरूपणनामा एकत्रिंशोऽध्यायः ॥३१ ॥
    
