+++
title = "२४८"

+++
श्रीकृष्ण उवाच-  
पञ्चमे दिवसे राधे प्रातः सोमस्य चोत्तरम् ।  
विधिं सर्वं प्रवक्ष्यामि लोमशो यं चकार ह ॥१ ॥
द्वादश्यां ब्राह्मकालस्याऽऽरम्भे तु सर्वऋत्विजः ।  
प्रबुध्य स्नात्वा सोमाभिषवकर्माणि चारभन् ॥२ ॥
अध्वर्युस्तानि पात्राण्ययोजयत् तत्स्थलीषु वै ।  
होता शस्त्रं चानुवाकाख्यमारभत वै ततः ॥३ ॥
सवनीयहविषां निर्वापं चक्रे च पञ्चभिः ।  
धानाभिश्च करम्भेन परिवापेन वै तथा ॥४ ॥
पुरोडाशेन च प्रतिप्रस्थातामिक्षया तथा ।  
धाना भ्रष्टयवा बोध्याः करम्भो यवसक्तवः ॥९ ॥
परिवापश्च वै लाजाः पयस्याऽऽमिक्षिका मता ।  
तेषां च देवताः पञ्च हरित्वानिन्द्र आदिमः ॥६ ॥
पूषण्वानिन्द्रो द्वितीयः सरस्वती तृतीयका ।  
इन्द्रस्तुर्यो मित्रावरुणौ पञ्चमदेवता ॥७ ॥
ताः प्रपूज्य ततश्चक्रे दधिग्रहप्रचारकम् ।  
तद्यथोदुम्बरपात्रे गृहीत्वा दधिं ह्युत्तमम् ॥८ ॥
प्रजापतिदेवतायै जुहावौदुम्बरेण वै ।  
ततोऽदाभ्यग्रहं चक्रे सोमदेवाय तद्यथा ॥९ ॥
दध्ना वा पयसाऽऽपूर्य पात्रं तथोपनह्य च ।  
सोमलतावयवानामंशुत्रयं प्रगृह्य च ॥2.248.१० ॥
ग्रहपात्रे स्थापयित्वा पञ्चकृत्वो ग्रहं हि तत् ।  
सप्तकृत्वोऽथवाऽऽधूय तत्पात्रं सञ्जुहाव ह ॥११ ॥
ततश्चक्रेंशुग्रहं सङ्गृह्यैकग्रहसोमकम् ।  
क्षिप्त्वा पाषाणके सिक्त्वा वसतीवरीवारिणा ॥१ २॥
अभिषुत्य ग्रावभिश्चाऽदाभ्यपात्रे निधाय च ।  
जुहाव च प्रजापतिदेवतायै ततः परम् ॥१ ३॥
गृहीत्वैव च तत्पात्रं प्रविश्य च सदस्ततः ।  
भक्षयित्वा पात्रगतं सोमरसं च वै ततः ॥१४॥
पात्रं खरेऽसादयश्चोपांशुग्रहं व्यधात्ततः ।  
तत्र क्रीतं तथा वस्त्रे स्थापितं चोपनह्य च ॥१५॥
सोमं समवमुच्यैव गृहीत्वा सर्वमेव च ।  
प्रविभज्य द्विधा प्रातस्सवनार्थ विशेषतः ॥१६ ॥
स्वल्पं माध्यन्दिनसवनार्थं कृत्वा च वै ततः ।  
प्रातः स्तवनसोमाद्वै चैकग्रहार्थमेव ह ॥१७॥
सोमं धृत्वा होतृचमसे निधाय च वै ततः ।  
वसतीवरीभिरद्भिः सिक्त्वा पिष्ट्वा च ग्रावभिः ॥१८ ॥
निष्पीड्य च रसं लब्ध्वाऽञ्जलिनाऽध्वर्युरेव तम् ।  
उपांशुपात्रे त्रिवारं चानाय्य च जुहाव ह ॥१ ९॥
आधाराग्रह एवाऽयं देवताप्राण एव च ।  
तस्यै दत्वा ततश्चकुर्धाराग्रहान् ध्रुवान्तकान् ॥2.248.२० ॥
सोमाभिषवकः सोऽयं महाभिषवः सम्मतः ।  
उपविश्याऽध्वर्यवश्च ह्यभिषवस्थले ततः ॥२१ ॥
ग्राव्णः प्राच्यामध्वर्युश्च प्रत्यङमुऽख उपाविशत् ।  
दक्षिणे प्रतिप्रस्थाता चोदङमुख उपाविशत् ॥२२॥
पश्चिमे प्राङ्मुखो होता चोत्तरे दक्षिणामुखः ।  
उन्नेता निषसादापि शिलायां न्यस्य सोमकम् ॥२३ ॥
सिक्त्वा वसतीवर्यद्भिः पिष्ट्वाऽभिषुणुयुस्तथा ।  
दक्षस्तेनैवमेव वारत्रयं विधाय च ॥२४॥
पिष्टान् सोमलताखण्डान् निक्षिप्याऽधावनीयके ।  
मृत्पात्रे च प्रपीड्यैव रसं निष्कास्य तं रसम् ॥२५॥
पात्रान्तरे गृहीत्वैव तुषान् पार्श्वे समक्षिपन् ।  
अथाऽजलोमजां नाभिं प्रादेशमात्रनिर्मिताम् ॥२६ ॥
पवित्रवस्त्रखण्डे तामालम्ब्य द्रोणपात्रके ।  
वितत्याऽधारयँस्तां चोद्गातारश्च ततः परम् ॥२७॥
उन्नेताऽऽधवनीयादुदचनेन च सोमकम् ।  
रसं धृत्वाऽऽनिनयच्च होतृचमसे एव तम् ॥२८॥
यथा पवित्रवस्त्रांशे पतेद् रसस्तथाऽधरेत् ।  
ततः स्रवन्त्या धाराया अन्तर्याम्याख्यपात्रके ॥२९ ॥
अन्तर्यामग्रहं न्यस्याऽध्वर्युर्जुहाव शेषकम् ।  
सशेषमेवाऽऽग्रयणस्थाल्यां सम्पातमाप्य च ॥2.248.३० ॥
सशेषं च ग्रहं खरेऽसादयच्च ततः परम् ।  
इन्द्राख्यदेवतायै तं होमं ददौ गुरुः स्वयम् ॥३१ ॥
अथैन्द्रवायवाद्याँश्च ग्रहान् चक्रुस्ततः परम् ।  
ऐन्द्रवायवं सङ्गृहीत्वा धारातश्च ततो गुरुः ॥३२ ॥
पवित्रदशया बहिर्मृष्ट्वा खरेऽप्यसादयत् ।  
एवं मैत्रावरुणं च, शुक्रं च, मन्थिनं रसम् ॥३३ ॥
आग्रयणं, तथाऽऽग्नेयम्, ऐन्द्रं सौर्यं समुक्थ्यकम् ।  
ध्रुवं चेति क्रमाद् गृह्ये खरेऽसादयदेव सः ॥३४॥
ध्रुवग्रहग्रहणोर्ध्व धाराविराममाचरत् ।  
हविर्धानमण्डपाच्च पञ्चर्त्विजो बहिर्ययुः ॥३५॥
प्रासर्पन् समन्वारब्धा बहिष्पवमानकृते ।  
अग्रेऽध्वर्युस्ततः कच्छं धृत्वा प्रस्तोताऽन्वसरत् ॥३६ ॥
कच्छं धृत्वा प्रतिहर्ता तत उद्गाताऽन्वसरत् ।  
ततो ब्रह्मा यजमानसतः कच्छेन चाऽसरत् ॥३७॥
चात्वालदेशं गत्वोपविश्य कच्छमवाऽसृजन् ।  
उद्गाता सम्प्रस्तोता च प्रतिहर्ता त्रयस्त्विमे ॥३८॥
अस्रुवँस्ते बहिष्पवमानस्तोत्रेण वै तदा ।  
तेन सम्पावितौ चाश्विनौ ग्रहौ मखयोग्यकौ ॥३ ९॥
कृत्वाऽऽग्नीध्रेण धिष्ण्येषु प्रज्वालितेषु चाश्विनम् ।  
अध्वर्युर्ग्रहमासाद्य द्रोणघटात् खरेऽन्यसन् ॥2.248.४० ॥
ततः कृत्वा सवनीयफलोपाकरणादिकम् ।  
वपायागान्तकं प्रातःसवनाय ततः परम् ॥४१ ॥
अध्वर्युब्रह्मयजमानसदस्याः सदःस्थलम् ।  
प्रविश्य ग्रहचमचादिकपात्राणि वै तथा ॥४२॥
धृत्वा द्रव्याणि च ब्रह्मा यजमानस्ततः परम् ।  
तैस्तैर्मन्त्रैरुपस्थाय सर्वपात्राणि वै ततः ॥४३ ॥
उत्तरेण हविर्धानं गत्वा च पूर्वया तथा ।  
द्वारा सदः प्रविश्यैव स्वस्वस्थाने उपाविशन् ॥४४॥
ततश्चक्रुः सवनीयहविषामनुष्ठानकम् ।  
धाराग्रहप्रचारं च चक्रुर्यथोचितं तथा ॥४५ ॥
स्विष्टकृदन्तकर्माऽनुष्ठायाऽध्वर्युः समाचरत्॥
ऐन्द्रवायवमैत्रावरुणाश्विनान् हि त्रिग्राहान् ॥४६ ॥
अध्वर्युणैन्द्रवायवे गृहीते च ततः परम् ।  
प्रतिप्रस्थाता चादित्यपात्रे द्रोणघटात् खलु ॥४७॥
ऐन्द्रवायवनिग्राह्यं धृत्वा साकं जुहाव ह ।  
परस्पररससेकोत्तरमादित्यपात्रके ॥४८॥
समानयच्च सम्पातं होत्रे पात्रं गुरुर्ददौ ।  
एवमुत्तरग्रहयोरनुष्ठानं च पातनम् ॥४९ ॥
उन्नेता च ततश्चाच्छावाकचमसमेव च ।  
वर्जयित्वा तत्र नवचमसानप्यपूरयत् ॥2.248.५० ॥
होतुश्च ब्रह्मणश्चाप्युद्रातुर्यजयितुस्तथा ।  
ब्राह्मण्याच्छंसिनो मैत्रावरुणस्य तथा च वै ॥५१ ॥
पोतुर्नेष्टुस्तथा चाग्नीध्रस्य ते चमसा नव ।  
परिप्लवया कलशादास्राव्य सोमकं रसम् ॥५२ ॥
पूतभृत्कलशात् सोममादाय चमसाँस्ततः ।  
प्रपूर्य द्रोणकलशान्न्यस्याऽथ चमसेषु च ॥८१३॥
अस्रावयत् प्रथमं स्रावणं चोपस्तरात्मकम् ।  
द्वितीयं स्रावणं चाभिधारणस्थानकं मतम् ॥२४॥
एवं सर्वोन्नयनं कर्तव्यं प्रपूरणे खलु ।  
ततोऽध्वर्युः शुक्रपात्रं गृहीत्वा सोमसंयुतम् ॥५५॥
मन्थिपात्रं प्रतिप्रस्थाता गृहीत्वा ससोमकम् ।  
हविर्धानमण्डपस्य पूर्वद्वारि सुसन्मुखौ ॥५६॥
तिष्ठन्तौ स्वं गृहं वाऽरत्निं सन्धाय परस्परम् ।  
मन्त्रकृत्वश्चाहवनीयस्य पुरोऽनुगम्य च ॥५७॥
पश्चमुखौ ग्रहहोमार्थं सज्जा सम्बभूवतुः ।  
तदा नवचमसाध्वर्यवः सचमसाः खलु ॥५८॥
आवहनीयदेशं च गत्वा पूर्वाननास्तदा ।  
होमार्थमुद्यताश्चासन् चक्रुश्चाश्रवणं तथा ॥५९॥
चक्रुः प्रत्याश्रवणादि ददौ प्रैष ततो गुरुः ।  
होत्रा कृते वषट्कारेऽनुवषट्कारके कृते ॥2.248.६० ॥
द्विर्हुत्वा चमसश्चाध्वर्युणा च प्रेषिता सदः ।  
प्रतिभक्षार्थं चमसानाहरत् होतृकादयः ॥६१ ॥
मैत्रावरुणाद्याध्वर्यवश्चमसान् प्रपूर्य च ।  
होमार्थमानयँश्चाप्याहवनीयं प्रति द्रुतम् ॥६२॥
अध्वर्युप्रतिप्रस्थातारौ च होमं प्रचक्रतुः ।  
इन्द्रदेवतायै स्वाहाऽग्नये स्विष्टकृते स्वाहा ॥६३ ॥
प्रतिप्रस्थाता संस्रावहोममङ्गारकेऽकरोत् ।  
रुद्राय स्वाहेति ततोऽध्वर्युश्चमसमाप्य च ॥६४॥
जुहाव मित्रवरुणाभ्यां स्वाहेति क्रमादपि ।  
सर्वेऽध्वर्यवो जुहुवुः स्वं स्वं चमसमेव ह ॥६५॥
इन्द्राय मरुते त्वष्ट्रे चाग्नये स्वाहा नमम ।  
ततश्चमसप्रसादं भक्षयामासुरेव ते ॥६६ ॥
अच्छावाकोऽपि चमसं भक्षयामास वै ततः ।  
ऋतुग्रहप्रचारं चाऽकुरुतां द्वौ ततः परम् ॥६७॥
अध्वर्युप्रतिप्रस्थातारौ चक्रतुर्हवान् शुभान् ।  
इन्द्राय मधवे स्वाहा मरुत माधवाय च ॥६८ ॥
त्वष्ट्रे शुक्राय च स्वाहाऽग्नये च शुचये स्वाहा ।  
इन्द्राय नभसे स्वाहा मित्रावरुणनभस्येभ्यः स्वाहा ॥६ ९॥
द्रविणोदसे इषाय स्वाहा द्रविणोदसे ऊर्जाय स्वाहा ।  
द्रविणोदसे सहाय स्वाहा द्रविणोदसे सहस्याय स्वाहा ॥2.248.७ ० ॥
अश्विनाभ्यां तपसे स्वाहा, गृहपतये तपस्याय स्वाहा ।  
ततश्चमसानां वै भक्षणं विधिनाऽभवत् ॥७ १ ॥
ततः शस्त्रप्रपठनं प्रतिगरस्य पाठनम् ।  
'अध्वर्यो शोंसावो इम्, शोंसामोद इव' ॥७२॥
'ओं मो३थामोद इव, ओथामोद इव' ।  
'ओं ओथामोद इवेत्यादिपाठं समाचरन् ॥७३॥
ततो नाराशंसहोमं जुहावाऽध्वर्युरेव च ।  
इन्द्राग्निभ्यामिदं स्वाहा पितृभ्यः स्वाहा नमः ॥७४॥
नाराशंसं विधायैवं प्रउगशस्त्रमुक्तवान् ।  
विश्वेदेवताभ्यश्च स्वाहेति हवनं ददौ ॥७५॥
चमसाँश्च ततोऽभक्षयन् वै निरवशेषतः ।  
उक्थ्यग्रहप्रचारं च होमं च सर्वभक्षणम् ॥७६॥
प्रक्षालनं खरे सादनं चेति सर्वमाचरत् ।  
मित्रावरुणाभ्यां च स्वाहेन्द्राग्निभ्यां तथा स्वाहा ॥७७॥
ऋत्विजश्च विधायैवं सादनान्तं विधिं ततः ।  
प्रातः सवनं निर्वर्त्य बहिर्ययुश्च मण्डपात् ॥७८ ॥
मध्याह्ने च प्रचक्रुश्च माध्यन्दिनं सवं च ते ।  
प्रातर्वत् सर्वमाकृत्वो धारास्रावं व्यधुश्च ते ॥७९॥
शुक्राय मन्थिने चाग्रयणाय स्वाहा नमम ।  
पवमानं जगुश्चापि दधियागं व्यधुस्ततः ॥2.248.८० ॥
भक्षणं सादने चक्रुरुच्चावचं च कर्म च ।  
दक्षिणादानमेवापि यजमानश्चकार ह ॥८ १ ॥
गावोऽश्वाश्चाश्वतराश्च गर्दभाऽजाऽवयस्तथा ।  
तिलमाषव्रीहियवा गजवासोहिरण्यकम् ॥८ २ ॥
सर्वस्वमेव राज्यादि कन्यागृहाणि वाटिकाः ।  
दक्षिणायां प्रदत्तानि राज्ञा तदा मखोत्सवे ॥८३ ॥
मरुत्वतीयग्रहप्रचारस्ततोऽभवत् खलु ।  
वैश्वदेवपञ्चहोमानध्वर्युः प्रचकार ह ॥८४'॥
अध्वर्युः प्रतिप्रस्थाता हुत्वा चक्रतुर्भक्षणम् ।  
होमं कम्पं प्रचक्रुश्च इन्द्राय मरुत्वते स्वाहा ॥८५॥
ऊर्वोभ्यः पितृभ्यः स्वाहा माहेन्द्राय नमः स्वाहा ।  
अग्नये चेन्द्राय स्वाहा रक्ताय च स्वाहा नमम ॥८६॥
उक्थ्यविग्रहानुष्ठानं पञ्चस्तोत्रप्रपाठनम् ।  
सवसमाप्तिहोमं च कृत्वा बहिर्ययुस्ततः ॥८७॥
तृतीयं सवनं चापि चक्रुर्होमं च भक्षणम् ।  
आदित्येभ्यः स्वाहा नमः पयो दधीदं सोमकम् ॥८८॥
ततश्चार्भवपवमानाय प्रसर्पणं व्यधुः ।  
धिष्ण्यान् प्रज्वालयामासुः कृत्वेडाभक्षणान्तकम् ॥८९॥
सवनीयहवींषि सम्प्रचर्याध्वर्युरेव तु ।  
सकृद्धोमं प्रचकार होमं चक्रे तदुत्तरम् ॥2.248.९०॥
चमसिनः स्वस्वपितॄनुद्दिश्य तानतिष्ठिपन् ।  
ततो होमं सवित्रे च विश्वदेवेभ्य आददौ ॥९१ ॥
मक्षणं च ततः सौम्यचरुयागो ह्यवर्तत ।  
अनवस्रावितस्तण्डुलपक्वौदनकं चरुम् ॥९ २॥
जुहाव चाग्नये पत्नीवते स्वाहेति वै गुरुः ।  
एकविंशतिकस्तोमं स्तोत्रं चागायत प्रखम् ॥९३ ॥
चमसान् जुहुवुश्चापि वैश्वानराग्नये स्वाहा ।  
मरुद्भ्यः स्वाहेति नमम भक्षणं च ततः परम् ॥९४॥
ततो हारियोजनात्मग्रहप्रचारकं व्यधुः ।  
उन्नेता च सोमरसं यवधानादिमिश्रितम् ॥९५ ॥
जुहावाऽन्येऽपजिघ्रँश्च पत्नीसञ्जायसं तथा ।  
यजुहोमादिकं प्रायश्चित्तहोमान् चकार ह ॥९६॥
यजमानस्य च ततो विष्णुक्रमणकादिकम् ।  
एवं समाप्य तृतीयसवने भोजनानि च ॥९७॥
व्यधुः सर्वे महीमाना जनाश्च तीर्थवासिनः ।  
स्थायिनश्च ततश्चावभृथेष्टिः समजायत ॥९८॥
सपत्नीको यजमानः ऋत्विजश्चापरे जनाः ।  
राजासन्द्यां सोमपात्राण्यादायाऽऽगृह्य जीषकम् ॥९९॥
ययुर्जलसमीपं च गायन्तः सामगीतिकाः ।  
जलेऽग्नीवरुणाभ्यां च आज्यभागौ ददुस्तदा ॥2.248.१०० ॥
चतुःप्रयाजाँश्चक्रुश्च द्वावनूयाजकौ तथा ।  
वरुणाय पुरोडाशं ददामि वै जले नमः ॥१०१ ॥
ऋजीषादीनि च जले क्षिप्त्वा पत्नीनृपस्तथा ।  
सस्नतुश्चापरे चापि नेमुश्चादित्यमित्यपि ॥१० २॥
शालामुखे समागत्योदयनीयेष्टिमाचरन् ।  
तत आनुबन्ध्यफलयागश्चामिक्षिकायजिः ॥१०३ ॥
मित्रावरुणाभ्यां स्वाहा दत्वा बलिं तथोचितम् ।  
यजमानः केशश्मश्रुनखलोमानि वै ततः ॥१ ०४॥
वापयित्वा च स्नात्वा चेष्टिकल्पेन च पञ्च च ।  
धाताऽनुमतिराकासिनीवालीकुहूरित्यपि ॥१०५ ॥
व्याज्येनेष्ट्वा देवतास्ता उदवसानीयेष्टिकाम् ।  
अष्टाकपालपुरोडाशद्रव्यां तथाऽकरोत् ॥१०६ ॥
विष्णवे स्वाहेति दत्वाऽग्निहोत्रं निशि चाचरत् ।  
ततश्चक्रुः परिहारं सोमयागस्य चर्षयः ॥१ ०७॥
सोमपानं प्रचकार राजा पत्नीयुतस्तदा ।  
भोजनानि प्रचक्रुश्च सर्वे वै मखिनोऽध्वरे ॥१० ८॥
एवं वै राधिके सोमयागो द्वादशिकादिने ।  
सम्पूर्णश्चाऽभवद् रात्रौ यज्ञनारायणः स्वयम् ॥१०९ ॥
दर्शनं प्रददौ राज्ञे वरदानं ददौ तथा ।  
स्वस्ति तेऽस्तु सदा राजन् चान्ते मोक्षपदं व्रज ॥2.248.११० ॥
स्थापयाऽत्र च मां सौधे मूर्तिरूपं नरायणम् ।  
स राजा राधिके तूर्ण मन्दिरं समकारयत् ॥१११ ॥
यज्ञनारायणस्तत्र याज्ञीपत्नीसमन्वितः ।  
स्थापितस्तेन विधिना तीर्थं यज्ञाख्यमेव तत् ॥११२ ॥
सोमतीर्थं तथा चाऽभूत् स्नानाद् यज्ञफलप्रदम् ।  
अश्वपट्टसरस्येवेशानकोणे हि पावनम् ॥११३ ॥
नृपोऽश्वपाटलः श्रीमद्बालकृष्णस्य हस्ततः ।  
कण्ठीं च वैष्णवीं प्राप मन्त्रं जग्राह लोमशात् ॥१ १४॥
'ओं नमः श्रीकृष्णनारायणाय स्वामिने स्वाहा' ।  
ततः प्रपूज्य देवेशं दत्वा दानानि सर्वशः ॥१ १५॥
ययौ नैजं प्रराष्ट्रं च राधिके सुखतो नृपः ।  
ऋषयोऽन्ये देवताद्या ययुर्नैजान् प्रदेशकान् ॥( ११ ६ ॥
तत्र दानाज्जलपानादवगाहाच्च भोजनात् ।  
पूजनादपि स्वर्गं स्यादन्तेऽक्षरपदं व्रजेत् ॥११७ ॥
इति श्रीलक्ष्मीनारायणीयसंहितायां द्वितीये त्रेतासन्ताने सोमयागे पञ्चमदिने मार्गकृष्णद्वादश्यां प्रातःसवने माध्यन्दिनसवने तदुत्तरसवनं पूर्णाहुतिरवभृथेष्टिः  
परिहारश्चेत्यादिनिरूपणनामाऽष्टाचत्वारिंशद-धिकद्विशततमोऽध्यायः ॥२४८ ॥
    
    
