+++
title = "०२३"

+++
श्रीकृष्ण उवाच-  
अथ ते दानवाः कृष्णं द्रष्टुमिच्छन्ति सत्वरम् ।  
अनादिश्रीकृष्णनारायणं बालं हि राधिके ॥१ ॥
यत्प्रतापादयं दैत्येश्वरो जिग्ये हरिं प्रभुम् ।  
तां भक्तिं कर्तुमिच्छन्ति प्रह्लादेनोपबोधिताः ॥२ ॥
शृणु राधे कथां तां च यथा ते दानवेश्वराः ।  
समागता हरेर्भक्ता जाताश्चाराधनान्विताः ॥३ ॥
अन्धकस्य च वंशीयाः प्रह्लादस्य च वंशजाः ।  
कुजम्भस्य च जम्भस्य शङ्कुकर्णस्य वंशजाः ॥४ ॥
मयस्य वंशजाश्चापि दुन्दुभेः शम्बरस्य च ।  
अयःशङ्कोश्च वृत्रस्य वंशजा दानवादयः ॥५ ॥
सस्मरुश्च्यवनं विप्रं प्रह्लादमार्गदर्शकम् ।  
च्यवनः शीघ्रमेवैषां पुरतः समुपस्थितः ॥६ ॥
वन्दितः पूजितश्चापि पृष्टश्च श्रेयसं प्रति ।  
विद्युत्केशिसुतो ज्येष्ठः सुकेशिः समुवाच तम् ॥७ ॥
प्रष्टुमिच्छामि भवतः संशयोऽयं हृदि स्थितः ।  
किंस्विच्छ्रेयः परे लोके किमु चेह द्विजोत्तम ॥८ ॥
केन पूज्यो भवेत् सत्सु केनाऽसौ सुखमेधते ।  
इति पृष्टश्च्यवनस्तान् दैत्यसन्तानजाँस्तदा ॥९ ॥
विमृश्योवाच श्रेयोऽर्थमिह लोके परत्र च ।  
श्रेयः पुण्यं तथा धर्मः परत्रेह च सर्वथा ॥2.23.१० ॥
धर्मे समाश्रिते सत्सु पूज्यः सुखी सदा भवेत् ।  
धर्मः स्वस्य सदाचारः परात्मशान्तिदः सुखः ॥११ ॥
स्वात्मशान्तिप्रदश्चापि पुण्यं तत्सुखदं सदा ।  
मानवानां परो धर्मः सदा यज्ञादिकाः क्रियाः ॥१ २॥
स्वाध्यायस्तत्त्ववेदित्वं विष्णुपूजनमित्यपि ।  
केनाऽर्जितेन मनुजाः सुखिनोऽमुत्र चेह च ॥१३ ॥
देवानां भक्तरक्षा च पूजाग्रहणमित्यपि ।  
प्रजापालनमित्यादि तेनाऽर्जितेन ते सुखाः ॥१४॥
दैत्यानां बाहुशालित्वं युद्धं वन्दनमित्यपि ।  
नीतिर्भक्तिः प्रपत्तिश्च तेनाऽर्जितेन ते सुखाः ॥१५॥
सिद्धानां योगसिद्धिश्च स्वाध्यायो ब्रह्मचिन्तनम् ।  
भक्तिश्चोपासना शान्तिस्तेनाऽर्जितेन ते सुखाः ॥१६॥
गान्धर्वाणां गीतनृत्ये वाद्यं वाणी मधुस्रवा ।  
उपासनं च महतां तेनाऽर्जितेन ते सुखाः ॥१७॥
विद्याध्राणां शुभा विद्या विज्ञानं पौरुषं मतिः ।  
नारायण्यां सदा भक्तिस्तेनार्जितेन ते सुखाः ॥१८॥
किन्नराणां सूर्यभक्तीर्गान्धर्वं गायनादिकम् ।  
कौशल्यं हास्यभावादौ तेनार्जितेन ते सुखाः ॥१९॥
शिल्पिनां शिल्पकौशल्यं नारायणाऽभिचिन्तनम् ।  
परोपकारशालित्वं तेनाऽर्जितेन ते सुखाः ॥2.23.२०॥
पितॄणां चेन्द्रियवृत्तिनिग्रहो मानहीनता ।  
परमेशे सदा भक्तिस्तेनाऽर्जितेन ते सुखाः ॥२ १॥
ऋषीणां शीलता सत्यं जप्यं ज्ञानं क्षमा दया ।  
निर्मलाऽन्तःकरणं च तेनाऽर्जितेन ते सुखाः ॥२२॥
त्यागिनां च सतीनां च साध्वीनां स्वामिसेवनम् ।  
अनादिश्रीकृष्णनारायणार्पणमरागिता ॥२३॥
हरेर्भक्तिः सदा कार्या तेनाऽर्जितेन ते सुखाः ।  
धनरक्षा भोगदानं सेवकत्वं परार्थकम् ॥२४॥
हरौ भक्तिर्गुह्यकानां तेनाऽर्जितेन तै सुखाः ।  
परावमर्षिता पारक्यार्थे लौल्यं हि रक्षसाम् ॥२५॥
हरौ भक्ते च वा भक्तिस्तेनाऽर्जितेन ते सुखाः ।  
अविवेकः पिशाचानां शौचहानिरसत्यता ॥२६॥
भक्तप्रसादिभक्ष्यं च तेनाऽर्जितेन ते सुखाः ।  
तिरश्चां परसेवित्वं तेनाऽर्जितेन ते सुखाः ॥२७॥
इत्येवं कथिताः पुण्या धर्माः षोडश मोक्षदाः ।  
स्वस्वजात्यनुसारेण धर्मस्थाः सुखिनः सदा ॥२८॥
सर्वधर्मेषु चोत्कृष्टाः सर्वसाधारणा वृषाः ।  
तीर्थयानं प्रभोः पूजा परोपकरणं तपः ॥२९॥
अहिंसनं च सन्तोषो नीतिलभ्ये जपो हरेः ।  
एतान् धर्मान् समाश्रित्य ये केऽपि स्युश्च देहिनः ॥2.23.३ ०॥
अवश्यं ब्रह्मशरणा मुक्तिमायान्ति शाश्वतीम् ।  
न्याय्यचरणाः सुखिनो दुःखिनस्वपनीतयः ॥३ १॥
श्रुत्वैवं च्यवनस्याऽऽर्थी वाचं दैत्याः सुखार्थिनः ।  
प्रह्लादपादसरणास्तीर्थं श्रेयो हि मेनिरे ॥३ २॥
च्यवनं ते पप्रच्छुश्च सर्वतीर्थोत्तमोत्तमम् ।  
च्यवनस्ताँस्तदा प्राह तीर्थं श्रीहाटकेश्वरम् ॥३३॥
तीर्थोत्तमं च बदरीवनं श्रीपुरुषोत्तमम् ।  
क्षेत्रं श्रीगण्डकीतीर्थं माथुरं पुष्करं तथा ॥३४॥
तीर्थोत्तमोत्तमं त्वास्ते चाश्वपट्टसरोवरम् ।  
कुङ्कुमवापिकाक्षेत्रं लोमशस्याऽऽश्रमस्तथा ॥३५॥
सौराष्ट्रं सर्वतः श्रेष्ठं परमेश्वरशोभितम् ।  
अनादिश्रीकृष्णनारायणो बालस्वरूपवान् ॥३६॥
वर्तते भगवान् यत्र परमेशः पुमुत्तमः ।  
सर्वधामाऽधिपस्वामी सर्वकारणकारणम् ॥३७॥
सर्वाऽवतारनाथश्च सर्वलक्ष्म्यादिसत्पतिः ।  
सर्वमोक्षर्द्धिदाता च सर्वतुल्यदयालयः ॥३८॥
तत्तीर्थं सर्वतीर्थानां तीर्थात्तमोत्तमोत्तमम् ।  
यत्कृत्वा स्वेष्टमासाद्य मोदते सर्वशान्तिषु ॥३९॥
एतच्छ्रुत्वा च्यवनस्य दैत्यास्तीर्थेच्छवस्तदा ।  
च्यवनं सह नीत्वैव चाश्वपट्टसरो ययुः ॥2.23.४०॥
दैत्याश्च दानवाश्चापि तेषां नार्यः सुतादयः ।  
कुङ्कुमवापिकाक्षेत्रे तीर्थार्थं प्रययुर्मुदा ॥४१॥
च्यवनस्य प्रसङ्गेन प्रह्लादाद्युपदेशतः ।  
अनादिश्रीकृष्णनारायणं द्रष्टुमुपागताः ॥४२॥
लोमशस्याऽऽश्रमं व्योम्नश्चावतीर्य च दानवाः ।  
च्यवनेन समं नेमुर्लोमशं ते कुटुम्बिनः ॥४३॥
दानवानां परां भक्तिं संवीक्ष्य लोमशो मुनिः ।  
च्यवनेन सह तेषां स्वागतं कृतवान् परम् ॥४४॥
मधुपर्कं चासनादि जलपानादिकं ददौ ।  
आवासान् प्रददौ रम्यान् कल्पितान् कल्पवृक्षजान् ॥४५॥
अश्मकाख्यनगर्याश्च शतोत्तरान् सुशोभनान् ।  
सुस्मृद्धान् सर्ववस्त्वाढ्यान् प्रासादान् चन्द्रमोनिभान् ॥४६॥
स्नानभोजनशय्याढ्यान् सभाशालाविराजितान् ।  
उद्यानकुञ्जसंव्याप्तान् शीतरम्यसुखानिलान् ॥४७॥
चन्दनागुरुकस्तूरीगन्धामोदप्रमोदितान् ।  
सर्वोपकरणाद्युक्तान् सेवाभक्तान् ददौ मुनिः ॥४८॥
च्यवनः सुप्रसन्नोऽभूल्लोमशस्याऽर्तिभावतः ।  
दैत्याँश्च दानवानाह ऋषयस्त्वपरिग्रहाः ॥४९॥
पक्षपातादिशून्याश्च रागद्वेषविवर्जिताः ।  
सर्वजीवहिताः शान्ता मोचयन्ति ह्यघाज्जनान् ॥2.23.५०॥
यस्य शत्रौ च मित्रे च समभावो विलोक्यते ।  
स एव मोक्षदो बोध्यः पावनं तीर्थमुत्तमम् ॥५१॥
लोमशस्य प्रसादेन वारिणा पूर्वजन्मजाः ।  
घोरपातकपुञ्जा वै लयमेष्यन्ति वोऽखिलाः ॥५२॥
तस्माच्छ्रीलोमशं विप्रं प्रसेवध्वं मुदान्विताः ।  
कञ्चित्कालं वसताऽत्र समर्जयत देशनाम् ॥५३॥
स्थावरेभ्यस्तु तीर्थेभ्यो जङ्गमं द्राग् विशोधकम् ।  
साधवः परमं तीर्थॆ स्पर्शनात् पापनाशकम् ॥५४॥
वन्दनात् सेवनात् पादसम्म्मर्दनात् प्रतोषणात् ।  
ययेष्टवस्तुदानाच्च तारयन्त्यपि पापिनः ॥५५॥
महापापातिपापानां दाहकं साधुसेवनम् ।  
भोजनीया वन्दनीया दर्शनीया हि साधवः ॥५६॥
स्पर्शनीया नमनीयास्तोषणीया हि साधवः ।  
सर्वार्पणेन च परिचरणीया हि साधवः ॥५७॥
सङ्गतिः सुलभा सर्वा दुर्लभा साधुसङ्गतिः ।  
कायेन मनसा वैचा तोषणीया हि साधवः ॥५८॥
ध्याननिष्ठापराः पुण्यशेवधयस्तपःप्रभाः ।  
परब्रह्मपराः शिष्यश्रेयःपरायणाः प्रियाः ॥५९॥
सर्वकल्याणदाः सन्तः सेवनीयाः स्वमुक्तये ।  
दानवत्वं च दैत्यत्वं मानवत्वं सुरेशता ॥2.23.६०॥
न नैत्यिकी चात्मनां वै देहजन्मादिजं हि तत् ।  
देहस्य विगमे सर्वं चागन्तुकं विनश्यति ॥६१॥
ममेदं च कुटुम्बादि राज्यं मे मम बान्धवाः ।  
सुताः पत्नी पतिश्चेति चाहङ्कारकृतं मृषा ॥६२॥
अहङ्कारात्मके बीजे याते यास्यति वासना ।  
कर्माशयविनाशे च क्व दैत्यत्वं क्व शिष्यता ॥६३॥
आत्मा तु मायिकवर्ष्मयोगान्नामनिरुक्तिमान् ।  
दितेर्जातो यतो दैत्यो दनोर्जातस्तु दानवः ॥६४॥
अजातो यश्चेतनः स जातेन जात उच्यते ।  
जातं देहं न वै चात्मा ततश्चात्मा न नामभाक ॥६५॥
यत्र स्थाने तु यो जातस्तत्रैवाऽस्य प्रजायते ।  
मूषा त्वभिनिवेशोऽत्र मायायां ममतावशात् ॥६ ६ ॥
तस्माद् यूयं न पातालरसातलादिवासिनः ।  
न च दैत्या न वै शूरास्तत्सर्वं देहभाग् यतः ॥६७॥
सतां योगेन च सन्तो जाताश्चात्र सरोवरे ।  
स्नात्वा पीत्वा जलं चात्र लोमशस्य रजोधराः ॥६८॥
पूताः स्थ तीर्थयोगेन मनुं गृह्णत चोत्तमम् ।  
पूजयत गुरुं चैनं पश्चात् कृष्णनरायणम् ॥६९॥
यास्यामो दर्शनार्थं वै श्रेयः प्राप्स्यथ निश्चितम् ।  
इत्युक्ता दानवा दैत्या दशसाहस्रसङ्ख्यकाः ॥2.23.७०॥
अश्वपट्टसरस्तीर्थे स्नात्वा प्राह्लादिकं स्थलम् ।  
नत्वा च लोमशं विप्रं पूजयामासुरादरात् ॥७ १ ॥
पादपूजाजलं पीत्वा नेमुस्तं लोमशं मुनिम् ।  
चन्दनाद्यैः पुष्पहारैरर्चयामासुरादरात् ॥७२॥
जगृहुश्च महामन्त्रं पावनं सर्वसौख्यदम् ।  
'ओं नमः श्रीकृष्णनारायणाय स्वामिने स्वाहा' ॥७३ ॥
एनं गृहीत्वा मन्त्रं च गृणन्तो वैष्णवाश्च ते ।  
मालां च तौलसीं भाले सबिन्दुं तिलकं तथा ॥७४॥
गृहीत्वा पङ्क्तिशो भूत्वा लोमशाऽर्पितमुत्तमम् ।  
भक्ष्यं भोज्यं च लेह्यं च चोष्यं भोजनमुत्तमम् ॥७५ ॥
पानं मिष्टं ताम्बूलकं जगृहुर्लोमशाश्रमे ।  
च्यवनोऽपि कृतसन्ध्यावन्दनो बुभुजे मुदा ॥७६ ॥
ततः सर्वे निजावासान् ययुर्विश्रान्तिलब्धये ।  
अथ सायं तु ते सर्वे गृहीत्वोपायनानि वै ॥७७॥
अनादिश्रीकृष्णनारायणदर्शनकाङ्क्षिणः ।  
ययुः श्रीकम्भरालक्ष्मीप्रासादं सप्तभूमिकम् ॥७८॥
यत्र श्रीबालकृष्णोऽसौ दोलायां राजते प्रभुः ।  
श्रीमद्गोपालकृष्णश्च पिता पुत्रं करे स्वके ॥७९॥
धृत्वा सिंहासने चायात् निषसाद तदोचितः ।  
लोमशश्च्यवनश्चोभौ शिष्यदैत्यगणान्वितौ ॥2.23.८०॥
आययतुश्च ताभ्यां वै दत्तासनः पिता स्वयम् ।  
दैत्यानामपि सत्कारं स्वागतं कृतवाँस्तदा ॥८१ ॥
दत्तासनास्तु ते दैत्याः प्रह्वीभावपरिप्लुताः ।  
आत्मनो मेनिरे दृष्ट्वा कृतकृत्यान् प्रभुं हरिम् ॥८२॥
क्षणं स्थैर्यं प्रजग्मुस्ते स्थिरनेत्राः स्थवृत्तयः ।  
आश्चर्यं परमं ते च लोकयामासुरैश्वरम् ॥८३॥
क्षणं दृष्ट्वा बालकृष्णं ततः किशोररूपिणम् ।  
दिव्यरूपानुरूपाभिरूपमुज्ज्वलमुत्तमम् ॥८४॥
तत्र मूर्तौ च प्रह्लादं शुक्राचार्यं ततः परम् ।  
ततश्च कश्यपं दितिं दानु दक्षं प्रजापतिम् ॥८५ ॥
हिरण्याक्षं च हिरण्यकशिपुं च पितामहान् ।  
ब्रह्माणं च तथा रुद्रं विष्णुं ततश्चतुर्भुजम् ॥८६॥
ततो वैराजरूपं च चतुर्दश च भूमिकाः ।  
तत्र रसातलं तत्राऽश्मकपत्तनमुत्तमम् ॥८७॥
तत्र नैजनिवासाँश्च तत्र नैजकुटुम्बिनः ।  
नैजरूपाणि च सर्वे लोकयामासुरडुतम् ॥८८॥
तत्र पञ्चसहस्राणि कन्यानां भावितात्मनाम् ।  
वरं श्रीबालकृष्णं च किशोरं वव्रिरे पतिम् ॥८९॥
एवं विलोकयामासुस्ततश्च बालरूपधृक् ।  
हरिर्जातः पुनश्चात्र कैशोरं रूपमाप्तवान् ॥2.23.९० ॥
इत्येवं ते विलोक्यैव परमाश्चर्यसम्प्लुताः ।  
पुपूजुः श्रीहरिं कृष्णनारायणं जगत्पतिम् ॥९१ ॥
उपदाः सन्न्यधुस्त्वग्रे पादप्रक्षालनाम्बु च ।  
पपुः सर्वे तदा दैत्यदानवास्तत्स्त्रियोऽपि च ॥९२ ॥
तेषां कन्या दिव्यरूपाः पञ्चसाहस्रसङ्ख्यकाः ।  
मुमुहुः श्रीहरौ लग्ना ध्यानमग्नास्तदा स्थिराः ॥९३ ॥
बभूवुश्च ततः कृष्णं वरयामासुरिच्छया ।  
तव पादाम्बुजे देहि भक्तिं देहि जगत्प्रभो ॥९४॥
मुक्तिं देहि शाश्वतं च सुखं देहि जगत्प्रभो ।  
अनादिश्रीकृष्णनारायणः प्राह तथाऽस्तु वः ॥९५॥
दत्तं पदं प्रदत्ता च भक्तिर्मुक्तिः सुखं तथा ।  
इत्युक्तस्ता दिव्यरूपास्तदा जाता हि तत्क्षणम् ॥९६॥
पञ्चसाहस्रसङ्ख्यास्ता पत्न्यो जाता द्रुतं हरेः ।  
पादौ धृत्वा तत्र तस्थुः पतिं प्राप्य प्रभुं हरिम् ॥९७॥
लोमशस्याऽऽश्रमे तस्थुः श्रीकान्तरक्षिता हि ताः ।  
लोमशश्च्यवनश्चोभौ सम्पूज्य श्रीहरिं ततः ॥९८ ॥
कन्याः संरक्षयामासतुर्वै नैजाश्रमे मुदा ।  
श्रीहरेराज्ञया ताश्चाऽर्बुदकन्यासु संस्थिताः ॥९९ ।  
दैत्या दशाधिसाहस्राः श्रीहरेः कृपया द्रुतम् ।  
वैकुण्ठं गन्तुमिच्छन्तो वव्रिरे धाम तत्र च ॥2.23.१०० ।  
हरिणा प्रापितास्ते तु वैकुण्ठं दिव्यरूपिणः ।  
अथोपदाः समस्ता याः कन्याभ्यः प्रददौ प्रभुः ॥१०१ ॥
ऋषिभ्यां च ददौ योग्यवस्तूनि श्रीहरिः स्वयम् ।  
ततो बालस्वरूपः स भूत्वा दतेलागतोऽभवत् ॥१०२ ।  
च्यवनो लोमशं नत्वा कन्याभ्यश्च शुभाशिषः ।  
दत्वा ययौ तीर्थयात्रां पुष्करारण्यमुत्तमम् ॥१०३ ।  
प्रह्लादश्चिरजीवी वै रसातलमुपाययौ ।  
इत्येवं राधिके तस्य परेशस्य जगत्कृतः ॥१ ०४।  
अतीव दिव्यमावेद्यं चरितं श्रावणेऽभवत् ।  
वर्षे द्वितीयके पाठाच्छ्रवणान्मोक्षदं परम् ॥१०५ ।  
स्मृद्धिदं चायुष्यदं च पुत्रपौत्रधनप्रदम् ।  
अखण्डसौभाग्यकरं कृपासाध्यो यतो हरिः ॥१०६ ।  
इति श्रीलक्ष्मीनारायणीयसंहितायां द्वितीये त्रेतासन्ताने रसातलादिस्थितदशसाहस्रदैत्यदानवानां मोक्षणं पञ्चसाहस्रकन्यकानां बालकृष्णवरणं चेत्यादिनिरूपणनामा त्रयोविंशतितमोऽध्यायः ॥२३ ॥
    
