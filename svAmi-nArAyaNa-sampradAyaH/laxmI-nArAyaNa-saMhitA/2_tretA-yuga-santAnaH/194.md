+++
title = "१९४"

+++
श्रीकृष्ण उवाच-  
राधिके विष्णुतुल्यायास्तटे विशालवर्तुले ।  
उद्याने श्रीबालकृष्णो विमानाद् बहिराययौ ॥१ ॥
राजा पुष्पस्रजः कण्ठे ददौ नारायणस्य ह ।  
ऋषिर्हारान् ददौ राज्ञी प्रधानाद्या ददुः स्रजः ॥२ ॥
सुपुष्पैः प्रजया कृष्णो वर्धितस्त्वक्षतादिभिः ।  
गुच्छे करे न्यधाद् राजा श्रीकृष्णवल्लभप्रभोः ॥३ ॥
गन्धसारादिकं गन्धिजलं वेषेऽप्यदात्तदा ।  
पादौ प्रक्षाल्य राजाद्या अमृतं च पपुस्ततः ॥८ ॥
वरसिंहो नृपः कृष्णं यन्त्रगन्त्र्यां न्यषादयत् ।  
कुटुम्बं दीर्घगन्त्र्यां च महर्षीन् वातगासु च ॥५ ॥
ब्रह्मप्रिया गजयानेष्वेव राजा न्यषादयत् ।  
महीमानयुतं शम्भुं शारभेयरथे शुभे ॥६ ॥
न्यषादयत्ततो वाद्यैः सैन्यसत्कारबोधनैः ।  
वाशीलायां नगर्यां वै हरिं चाऽभ्रामयन्नृपः ॥७ ॥
गोपुरेऽपूजयत् कृष्णं ततो राजकुटुम्बकम् ।  
प्रधानाश्चत्वरे कृष्णं पुपूजुश्च कुटुम्बिनः ॥८ ॥
श्रेष्ठिनस्त्वापणाग्रेषु स्थानिनो मार्गसङ्गमे ।  
प्रजाः सर्वा महामार्गे पुपूजुः कृष्णवल्लभम् ॥९ ॥
तदानीं योषितो गौर्यः समारूक्षन् निजालयान् ।  
हरिं विलोकयन्त्यश्चाऽवाकिरन् पुष्पकैर्हरिम् ॥2.194.१ ०॥
प्रोचुः परस्परं गौर्यो हृष्टाः शान्तिं गतास्तदा ।  
नेत्रायतफलं प्राप्य तद्वीक्षाकृष्टमानसाः ॥११ ॥
करुणातिनोदितसुदत्तदर्शनं  
ललना शरीरिभिरगम्यदर्शनम् ।  
प्रसमीक्ष्यसुन्दरतरं हरिं न्वमुं  
सफलं स्वकं कुरुत जन्म मा चिरम् ॥१२॥
विषयातिलुब्धमवशं प्रवासनं  
नहि मानसं समुपगच्छति स्थितिम् ।  
इति चाति लुब्धमवशं प्रदर्शना-  
न्ननु योषितो भवति माधवः स्वयम् ॥१ ३॥
प्रणमत्सुराधिपतिभूपतीशधृक्-  
मुकुटाग्रकल्गिकृतयोगितासनम् ।  
चरणारविन्दयुगलं सतीनुतं  
कमलाधृतं कुरुत मानसे न्विदम् ॥१४॥
परधाम्नि यश्च शुभदिव्यविग्रहः  
परिवर्णितोऽस्ति निगमैर्गुणाश्रयः ।  
विभवर्द्धिरूपगुणकैः प्रपूरितः  
प्रभयावृतं कुरुत मानसे न्विमम् ॥१५॥
बहुकान्तिसम्भृतमिमं हि सुन्दरं  
बहुपुष्टविग्रहमिमं ग्रहाश्रयम् ।  
अबलाः पुनर्न तु गतं त्ववाप्स्यथ  
तदयं सदा स्वहृदये निगृह्यताम् ॥१६॥
वदनाम्बुजं विविधतापनाशनं  
मितमन्दमिष्टहसनातिलोभनम् ।  
भुवि मुक्तिदं च परलोकमुक्तिदं  
न्विषपूर्णचन्द्रसुखदं निपीयताम् ॥१७॥
पुरुषोत्तमोऽयमतिकर्षति द्रुतं  
हृदयं तथेन्द्रियगणं च चेतनम् ।  
तमवेत्य कान्तमिह शाश्वतं प्रभुं  
हृदये मिलन्तु मिलितः प्रभुज्यताम् ॥१८॥
हृदयस्थितो बहिरुपागतो ह्ययं  
कुसुमैश्च मानसभरैः प्रपूज्यताम् ।  
रतिरत्नहीरकसमर्पणैरयं  
परिरब्ध आलि! मिलितः प्रसेव्यताम् ॥१९॥
इत्थं गीतयशाः कृष्णो भ्रमित्वा नगरीं ततः ।  
राजहर्म्यं समायातो वन्दितो नागरैर्जनैः ॥2.194.२०॥
राजा तूर्णं हरेः पादौ पूजयामास चन्दनैः ।  
अक्षतैः कुसुमैश्चापि हरिः सिंहासनेऽभवत् ॥२१ ॥
निषीदन्तं पुष्पहारैः कुसुमैस्तं ववर्ष ह ।  
लोकः प्रेमभरैर्हद्भिः स्थिरनेत्रो ददर्श च ॥२९॥
सभाऽतिमहती तत्र कृता श्रीपरमात्मना ।  
उपादिदेश च तदा जनताहितहेतवे ॥२३ ॥
भगवान् परमेशो यो राजते परमेऽक्षरे ।  
कृपया स समायाति निजप्रजावनाय वै ॥२४॥
प्रजाः पुत्र्यो भगवतः पालनीयाश्च मातृवत् ।  
पोषणीयाः सुखनीया नेतव्याश्चाक्षरं पदम् ॥२५॥
सर्वावतारधर्ताऽहं श्रीस्वामिकृष्णवल्लभः ।  
मायां प्रमृद्य लोकेऽत्र वर्ते भवत्प्रगोचरः ॥२६ ॥
काम्भरेयो राधिकेशो लक्ष्मीपद्मावतीपतिः ।  
माणिकीशः रमानाथः स्वयं गोपालनन्दनः ॥२७॥
ब्रह्मप्रियाणां कान्तश्च सर्वसृष्टिपतिः प्रभुः ।  
सद्गुणामञ्जुलाहंसाललिताविजयापतिः ॥२८॥
यत्र वासोऽत्र लोकेऽपि मे तद् धाममयं भवेत् ।  
नारायणनिवासेन भूमिवैकुण्ठसदृशी ॥२९॥
जातेयं भगवान् हेतुर्दिव्यत्वे दिव्यभाविनि ।  
तथा भक्तोऽपि मे हेतुः सद्देशादिसमर्जने ॥2.194.३ ० ॥
राजा भक्तो भवेच्चेद्वै तत्र कृतयुगो भवेत्॥
नीतिधर्मयुतो राजा कृतं प्रवर्तयेत् खलु ॥३ १ ॥
तत्र वै सर्ववर्णानां नाऽधर्मे जायते मतिः ।  
क्षेमं प्रजानां सुभगं सर्वदा हि प्रवर्तते ॥३२॥
सत्कर्माणि समस्तानि क्रियन्ते तु द्विजातिभिः ।  
सुसुखाः ऋतवः सर्वे भवन्त्यपि निरामयाः ॥३ ३॥
प्रसीदन्ति मानवाश्च हृदा च मनसा गिरा ।  
न जायन्ते व्याधयश्च नाल्पायुर्जायते जनः ॥३४॥
कृपणा न जनास्तत्राऽपतिका न च योषितः ।  
पृथ्वी चापि विना कृष्टिं जनयत्येव सस्यकम् ॥३५॥
ओषधयः फलन्त्येव क्ष्मारसेन सुखप्रदाः ।  
त्वक्पत्रफलमूलानि वीर्यवन्ति भवन्त्यपि ॥३६॥
धर्म एव सुखं चैव तृप्तिश्चैव गृहे गृहे ।  
जने जने च विश्वासः सुखं नोद्वेजनं क्वचित् ॥३७॥
एवं राजा धर्मयुक्तः सत्यकालस्य कारणम् ।  
यदांऽशं त्यजते राजा धर्मस्यैव तदा भवेत् ॥३८॥
त्रेतानामयुगश्चात्र मानवेषु स्थले स्थले ।  
अशुभांशश्चतुर्थांशस्तावन्मानं च कष्टकृत् ॥३९॥
कृष्टपच्या भूर्भवेच्च त्रिभागफलदा तदा ।  
सर्वं त्रिभागफलदं फल्गु भागे चतुर्थके ॥2.194.४०॥
सुखे तत्साधने चापि लब्धव्ये विषयेऽपि च ।  
सर्वं पूर्णं न फलति त्रेताहेतुर्नृपो यदा ॥४१ ॥
अर्धं राजा यदा धर्मं नीतिं त्यजति वै तदा ।  
द्वापरं नृपतौ प्राप्तं प्रजास्वेवं प्रवर्तते ॥४२॥
मेघेऽरण्ये ऋतौ वृक्षे रसे गोषु प्रवर्तते ।  
अशुभांशौ भवेतां द्वौ शुभांशौ द्वौ मतौ तदा ॥४३ ॥
सर्वं चार्धं फलत्येव बाह्यं वाऽन्तरमित्यपि ।  
स्वकीयं वा च पारक्यं दैवं वाऽदैवमित्यपि ॥४४॥
स्वार्थं वाऽथ परार्थं वा चार्धं फलति सर्वथा ।  
अर्धा पृथिवी फलति सस्येष्वर्धकणर्द्धिता ॥४५॥
यदा राजा त्यजत्येव त्र्यंशं धर्मं तदा भुवि ।  
ऋतौ रसे जने वृक्षे कार्ये फले च पादता ॥४६ ॥
त्र्यंशे निष्फलता बोध्या चांऽशेऽपि निश्चयो नहि ।  
एवं वै वर्तते राजा तदा तिष्यः प्रवर्तते ॥४७॥
प्रजा क्लिश्नात्ययोगेन तदाऽधर्मपरा जनाः ।  
सर्वेषां मानवानां वै स्वधर्माच्च्यवते मनः ॥४८॥
कलावधर्मो बलवान् गृहे गृहे जने जने ।  
भिक्षवो वर्णसर्वस्वा भृत्याश्च सार्ववर्णिकाः ॥४९॥
वर्णसाङ्कर्यभूयिष्ठं योगक्षेमौ न वै क्वचित् ।  
सत्कर्माणि न विद्यन्ते कुतो वैदिकवार्तिका ॥2.194.५०॥
ऋतवश्चाऽसुखाः सर्वे भवन्त्यामयिनो जनाः ।  
असत्ये विजयं मन्यमानास्तिष्ठन्ति सर्वदा ॥५१ ॥
ह्रसन्ति मानवानां तु रूपस्वरमनांस्यपि ।  
व्याधयो नूतनास्तत्र म्रियन्ते चाल्पकालिनः ॥५२॥
विधवा विधुराः प्रायो भवन्ति बहवो जनाः ।  
निन्द्या एव प्रजाः प्रायः सुखशान्तिविवर्जिताः ॥५३॥
पार्श्वे वर्षति पर्जन्यः पक्षेऽवग्रहकारकः ।  
क्वचित्सस्यकणोत्थाणं क्वचिच्चाङ्कुरदग्धता ॥५४॥
रसाः क्षयं गताः स्युश्च यदा राज्ञि कलिर्भवेत् ।  
प्रजारक्षाहनो भूपाः कलिकोशा भवन्ति वै ॥१५॥
राजा कृतस्य स्रष्टा वै त्रेताया द्वापरस्य च ।  
कलेश्च स्रष्टा राजैव कारणं युगपर्यये ॥५६॥
कृतस्य करणाद् राजा स्वर्गमुत्तममश्नुते ।  
त्रेतायाः करणाद् राजा त्र्यंशं स्वर्गं समश्नुते ॥५७॥
द्वापरस्याऽर्जनाद् राजाऽर्धं सुखं समविन्दति ।  
कलेः प्रवर्तनात् क्लेशं राज्यनाशं च विन्दति ॥५८॥
एवं कलौ पापमेव भुङ्क्ते राजा हि राक्षसः ।  
ततो यात्येव नरके वसत्येव चिरं समाः ॥५९॥
प्रजानां कल्मषं भुङ्क्ते दुःखं भुङ्क्तेऽप्यसीमकम् ।  
पापं चाप्यपकीर्तिच भुङ्क्ते दुःखपरम्पराम् ॥2.194.६०॥
तस्मान्नीत्या सदा राज्ञा वर्तितव्यं कृतादिवत् ।  
चरेद्धर्मानसम्मोहान् कुर्यात् स्नेहं विबन्धनात् ॥६ १ ॥
लभेदर्थं च निर्लोभाच्चरेत् कामं सदार्तवात् ।  
ब्रूयात् प्रियं न कार्पण्यात् परक्रमेन्न कत्थनात् ॥६२॥
दद्यात् कुपात्रदो न स्यात् स्याद् गम्भीरो न निम्नगः ।  
मिलेत् सर्वैरनार्यैश्च गृह्णीयान्नाप्यनीतितः ॥६३ ॥
अचारो न भवेत् क्वापि कार्यं कुर्यान्न पीडयेत् ।  
अर्थं वदेन्न दुष्टेषु गुणान् वदेन्न चात्मनः ॥६४॥
आदद्यान्न दरिद्रेभ्यो नाश्रयं दुःसतश्चरेत् ।  
अविमृश्य दण्डयेन्न रहस्यं न प्रकाशयेत् ॥६५॥
विसृजेन्न तु दुष्टेभ्यो विश्वसेन्नापकारिषु ।  
ईर्ष्याशून्यो भवेच्चापि दारेष्वपि प्रजास्वपि ॥६६॥
स्त्रीः संसेवेत नात्यर्थं मृष्टं भुञ्जीत नाऽहितम् ।  
मानयेत् पूज्यवर्गाश्च गुरून् सेवेत् भावतः ॥६७॥
देवान् प्रपूजयेद् भक्त्या श्रियं चेच्छेदनिन्दिताम् ।  
दाक्ष्यं कुर्याद् यथापेक्षं मार्दवं कालविच्चरेत् ॥६८॥
सान्त्वयेत् हार्दलाभायाऽनुगृह्णीयात् समृद्धये ।  
प्रहरेत् तत्त्वमाज्ञाय कृत्वा पश्चान्न शोचयेत् ॥६९॥
क्रोधं कुर्यान्नान्यथा वै मार्दवं गृह्णीयान्न च ।  
सतः सेवेत सततं शान्तये मोक्षणाय च ॥2.194.७० ॥
समाध्यर्थं पण्डिताँश्च सेवेत सततं नृपः ।  
एवं बुद्धिं प्रसेवेत प्रातरुत्थाय निर्जने ॥७१ ॥
सेवेत चान्तरात्मानं मां यथार्थप्रदर्शिने ।  
चत्वारिंशद्गुणैः राजा देवत्वमिव राजताम् ॥७२॥
विकासयितुमर्हः स्यात् तस्मान्नीतियुतो भवेत् ।  
मां सदा सर्वथा साक्ष्ये चान्तरे संस्मरेन्नृपः ॥७३॥
ततः सर्वं प्रकुर्वीत सत्ययुगप्रदोऽस्म्यहम् ।  
असन्मार्गप्रवृत्तस्योद्धारकोऽहं भवामि च ॥७४॥
संशयपङ्कमग्नस्योन्नेताऽस्म्यहं जनार्दनः ।  
अकार्यजालग्रथनागतस्याऽहं विमोचकः ॥७५॥
अपारङ्गमगन्तुश्च पारङ्गमक इत्यहम् ।  
भवाम्येव सदा तस्मात् सेवनीयोऽहमाश्रयः ॥७६॥
राजाऽथवा प्रजा पुत्रः पुत्री वा कार्ययोगिनः ।  
विस्तरेण तु धर्माणां न जात्वन्तमवाप्नुयुः ॥७७॥
तैः सदाऽनुष्ठेयकेऽर्थे सन्दिग्धे नान्तवर्तिनि ।  
प्रष्टव्या धर्मनिष्ठाश्च श्रुतवन्तः सुरोत्तमाः ॥७८॥
प्रत्युत्थायोपसङ्गृह्य चरणावभिवाद्य च ।  
निवेदनीयाः कार्यार्थे नारायणस्मृतेस्तथा ॥७९॥
गोपायितारं दातारं धर्मनित्यमतन्द्रितम् ।  
अकामद्वेषसंयुक्तमनुरज्यन्ति मानवाः ॥2.194.८०॥
मत्परं साधुसेवं च मदर्थकृतयत्नकम् ।  
मयि न्यस्तसमस्तं च भूतान्यनुसरन्ति हि ॥८ १॥
तस्मान्निरुक्तसृत्या च भाव्यं राज्ञा प्रजाजनैः ।  
तथा सौख्यं भवेदत्र परत्रापि गतिर्भवेत् ॥८२॥
राजा प्रजा भवेद् यो वा को वाऽप्यत्र तु देहवान् ।  
देहदं मां भजेन्नित्यं स स्यात् सुखी न चेतरः ॥८३॥
धर्मा अर्थाश्च कामाश्च मोक्षे येन नियोजिताः ।  
योजितः स भवत्येव नैसर्गान्मयि माधवे ॥८४॥
एवं सर्वे प्रकुर्वन्तु कार्याणि मन्मयानि ह ।  
भुक्तिर्मुक्तिर्भवत्येव नात्र कार्या विचारणा ॥८५॥
इत्युक्त्वा भगवान् कृष्णो मन्त्रं ददौ तदा निजम् ।  
विरराम ततः स्वामी सर्वमानसतृप्तिदः ॥८६॥
राज्ञी च राजकन्याश्च पुपूजुः परमेश्वरम् ।  
पञ्चकन्यास्तदैवाऽस्य हस्तं जगृहुरादरात् ॥८७॥
कान्तं प्राप्य परानन्दं लेभिरे पञ्चगौरिकाः ।  
राजा मुमुदेऽत्यर्थं च राज्ञी मेने कृतार्थताम् ॥८८॥
हरेः पूजा कृता लोकैः सभाविसर्जनं ह्यभूत् ।  
हरिर्भोजनमासाद्य विश्रान्तिमाप चालये ॥८९॥
महीमानाः समस्ताश्च विश्रान्तिं लेभिरे भृशम् ।  
रात्रिं निनाय भगवान् पालनादाय चर्षये ॥2.194.९०॥
दत्वोपदादिसामग्रीर्गन्तुं सज्जोऽभवत्तदा ।  
राजा सैन्येन वाद्याद्यैर्विदायं प्रददौ महत् ॥९१ ॥
हरिं राजा पुष्पहारैः प्रातः कृताह्निकं तदा ।  
दुग्धपानादिकं व्यधापयत्ततोऽतिपूजनम् ॥९२॥
चकाराऽऽरार्त्रिकं चापि पपौ पादामृतं ततः ।  
हारालिराजितवक्षा हरिर्विमानगोऽभवत् ॥९३ ॥
महीमानाः समस्ताश्चारुरुहुर्व्योमगामिषु ।  
विमानेषु ततो वाद्यान्यवाद्यन्त च भूरिशः ॥९४॥
जयनादैर्ययुस्तस्माद् रायगामलराष्ट्रकम् ।  
रायगामलराजा च लातवायमुनिस्तथा ॥९५॥
कुटुम्बं राजकीयं च पुरो गत्वाऽतिशोभनम् ।  
स्वागतं श्रीहरेश्चापि सैन्यशोभातिकारितम् ॥९६॥
चक्रुः सर्वे निनादैः कीर्तनैर्वाद्यैः सुमादिभिः ।  
आकाशे चागतं कृष्णविमानं वीक्ष्य ते तदा ॥९७॥
जयनादान् प्रचक्रुश्च यन्त्रीध्वानानकारयन् ।  
गोर्यः सर्वा गीतिनादान् मधुरानप्यगापयत् ॥९८॥
एवं सन्मानसौभाग्ये स्थले ह्युद्यानशोभिते ।  
द्व्यूनासरित्तटे पुर्या रिगायाः सन्निधौ हरिः ॥९९॥
राजदर्शितमार्गेणाऽवातारयद् विमानकम् ।  
अन्यान्यपि विमानानि चावतेरुस्तदाम्बरात् ॥2.194.१० ०॥
राधिके जनताः कृष्णं व्यलोकयन् स्थिरदृशः ।  
पुष्पैरवर्धयन् गीतिजयध्वानैरवर्धयन् ॥१०१ ॥
इतिश्रीलक्ष्मीनारायणीयसंहितायां द्वितीये त्रेतासन्ताने वरसिंहनृपस्य वाशीलानगर्यां हरेर्भ्रमणं पूजनं युगोपदेशनं भोजनं विश्रमणं निद्रोत्तरं त्रयोदश्यां मध्याह्नपूर्वं रायगामलराष्ट्रगमनमित्यादिनिरूपणनामा  
चतुर्नवत्यधिकशततमोऽध्यायः ॥१९४ ॥
    
