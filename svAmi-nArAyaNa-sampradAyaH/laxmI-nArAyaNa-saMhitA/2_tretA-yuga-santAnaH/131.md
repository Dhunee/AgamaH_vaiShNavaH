+++
title = "१३१"

+++
श्रीकृष्ण उवाच-  
शृणु त्वं राधिके कृष्णनारायणो भुवःपतिम् ।  
शक्त्यक्षिनामकं प्राह तृतीयायां प्रगे हितम् ॥१ ॥
यज्ञस्त्वया कृतः सम्यक् तोषिताः सर्वदेहिनः ।  
तुष्टोऽहं श्रीहरिः साक्षात् तोषणीयं न शिष्यते ॥२ ॥
सन्तुष्टे श्रीहरौ कृष्णे तुष्टा भवन्ति देहिनः ।  
सर्वान्तरात्मा भगवान् सन्तुष्यामि हृदि स्थितः ॥३ ॥
वद ते वाञ्च्छितं चात्र ददामि चोत्तमोत्तमम् ।  
भक्त्या तेऽस्मि प्रसन्नोऽहं ददामि मनसेप्सितम् ॥४ ॥
इत्युक्तो भूपतिः प्राह सदाऽत्र मन्दिरे वस ।  
कारयेऽहं सुवर्णानां मन्दिरं कानकं शुभम् ॥५ ॥
तत्र त्वं प्रतिमाप्रख्यो वस मे श्रेयसे सदा ।  
हरिः प्राह तथाऽस्त्वेवं निवत्स्ये मन्दिरे तव ॥६ ॥
मूर्तिं मे रमणीयां वै तत्र स्थापय कानकीम् ।  
राधालक्ष्मीरमाब्रह्मविद्याश्रीमाणिकीयुताम् ॥७ ॥
वासं कुर्वन् सदा मूर्तौ ग्रहिष्ये सेवनादिकम् ।  
साक्षाद् यथा तथा तत्र तव स्नेहपरायणः ॥८ ॥
यथा वर्ते सदा हृत्सु जनानामन्तरात्मकः ।  
तथा मूर्तौ चान्तरात्मा निवत्स्ये गोचरो यथा ॥९ ॥
यथाऽक्षरे महाक्षेत्रे धाम्नि चाऽक्षरसञ्ज्ञके ।  
यथा कुङ्कुमवाप्यां च भविष्याम्यत्र गोचरः ॥2.131.१ ०॥
मूर्तिर्मेऽन्तर्यामिणो या सा दिव्या सेवनार्थिका ।  
भक्तेच्छाधीनसामर्थ्या श्रेयसे जगतां मता ॥१ १॥
युगेऽत्र प्रथमे मूर्तिं सप्ततालसमोच्छ्रयाम् ।  
यथा वै मानवा दीर्घास्तथा मे त्वं प्रकारय ॥१२॥
युगान्तरेषु कालेषु यथा ह्रासो हि देहिनाम् ।  
तथा तन्मानसारेण मूर्तिर्मे तेषु सम्मता ॥१३ ॥
यथा वै पूजने याने विहारे रथवाहने ।  
सुसृप्या स्यात्तथा कार्या नरमानान्न चाऽधिका ॥१४॥
नैकं मानं मनुष्याणां कालभेदेन सम्भवेत् ।  
सप्तवितस्तिकायः स्वः स्वस्यैवेति विनिर्णयः ॥१५॥
यथा दीर्घो भवेद् देहस्तथा दीर्घो भवेद् भुजः ।  
भुजवत्तस्य वै दीर्घा भवन्त्यङ्गुलिकास्तदा ॥१६ ॥
अङ्गुलोऽपि तथा दीर्घस्तत्तद्देहानुसारतः ।  
बाल्ये बाल्याङ्गुलो ह्रस्वो यौवने यौवनादिवत् ॥१७॥
अस्म्यहं चाऽद्य ते गेहे ममाङ्गुलैः प्रमापितः ।  
सार्धपञ्चषष्टिभिर्वै ऊर्ध्वमानः सुरूपवान् ॥१८॥
स्वर्णचम्पकशुक्लाभस्तथाऽऽजानुकराऽन्वितः ।  
आकर्णान्ताऽऽयतनेत्रकोणवक्रभ्रुवान्वितः ॥१ ९॥
सुकुन्दकलिकातुल्यदन्तपङ्क्तिविराजितः ।  
विशालभालतिलकः पुष्टिसम्भृतविग्रहः ॥2.131.२० ॥
विशालोन्नतवक्षाश्च पुष्टसक्थ्यादशोभितः ।  
तथा मूर्तिर्मम राजन् कारणीया त्वया शुभा ॥२१ ॥
मम पार्श्वे तु वै दक्षे लक्ष्मीः ब्रह्मविद्या रमा ।  
लक्ष्मीः षष्ट्यङ्गुला सप्तपञ्चाशत् ब्रह्मविद्यिका ॥२२॥
रमाततस्तृतीया वै चतुष्पञ्चाशदङ्गुला ।  
प्रेज्ज्वलाः स्वर्णवर्णाभाः सर्वाः षोडशहायनाः ॥२३ ॥
अथ वामे मम पार्श्वे राधा माणिकी श्रीस्तथा ।  
राधा षष्ट्यङ्गुला सप्तपञ्चाशन्माणिकी मता ॥२४॥
श्रीस्तृतीया सुशोभाढ्या चतुष्पञ्चाशदङ्गुला ।  
ममाङ्गुलैस्ता मापनीयाः कर्तव्याश्चन्द्रशोभिताः ॥२५॥
सुरूपाः कृशकट्यश्च पूजापात्रादिहस्तकाः ।  
प्रोज्ज्वलाः स्वर्णवर्णाभाः सर्वाः षोडशहायनाः ॥२६॥
सर्वसौभाग्यशोभाढ्याः सर्वाङ्गपरिपूर्णिकाः ।  
पुष्टाः प्रसन्नवदना द्रवभूषाविभूषिताः ॥२७॥
चतुर्भुजोऽहं मध्ये च स्थापनीयस्त्वया हरिः ।  
शङ्खचक्रगदापद्मश्रीवत्सकौस्तुभान्वितः ॥२८॥
राजचिह्नधरो रम्यो युवाऽष्टादशहायनः ।  
सर्वचिह्नाङ्गसम्पूर्णः कारणीयो न चाऽन्यथा ॥२९॥
इत्येवं मां प्रतिष्ठाप्य कुरु मे मध्यमन्दिरे ।  
पूजनं नित्यदा राजन्नथ दक्षे तु मन्दिरे ॥2.131.३ ०॥
बालकृष्णं घनश्यामं द्वादशवर्षशोभनम् ।  
प्रतिष्ठापय मे पित्रा मात्रा च सहितं तु माम् ॥३ १ ॥
श्रीमद्गोपालकृष्णोऽयं पिता मेऽत्र विराजते ।  
माता मे कम्भरालक्ष्मीर्विराजतेऽत्र लोकय ॥३२॥
तथा शिल्पकलाद्वारा मूर्तित्रयं प्रकारय ।  
अथ वामे मन्दिरे मे शय्यां कारय शोभनाम् ॥३३ ॥
स्वर्णगेन्दुकशोभाढ्यां सर्वोपकरणान्विताम् ।  
हस्तिगरुडौ कारय मध्यमन्दिरसन्निधौ ॥३४॥
अग्रगोलसुसौधे वै मध्ये स्थापय तौ तथा ।  
चत्वरे छत्रिकामध्ये मम वै चरणौ शुभौ ॥३५॥
प्रतिष्ठापय राजेन्द्र गोपुरे मम पार्षदम् ।  
देवायतनभक्तं च भक्तं रणङ्गमाभिधम् ॥३६॥
सर्वशस्त्रयुतौ तौ च प्रकारय शुभोत्तमौ ।  
हेमन्तं च वसन्तं च द्वारपालौ विधापय ॥३७॥
स्वप्रकाशं द्युप्रकाशं सेवकौ च प्रकारय ।  
मन्दिराग्रसुखण्डेषु विजयध्वनिकारकान् ॥३८॥
सन्तोषां भगवन्तं च शुकं च वल्लभं तथा ।  
पार्श्वखण्डे समस्थापयार्घपात्रयुतान् शुभान् ॥३९॥
राशयो द्वादशैवाऽपि मन्दिरोपरि कारय ।  
ऋषिमूर्तिप्रतिमास्ते तापसा वैष्णवाः शुभाः ॥2.131.४० ॥
ब्रह्मप्रियाणां मुख्यानां चत्वारिंशत्तथा शतम् ।  
सर्वासां मम पत्नीनां नराणां च पृथक् पृथक् ॥४१ ॥
रासरूपेण मध्योर्ध्वे गोलसौधे प्रकारय ।  
वादित्राणि समादाय मण्डलं मध्यगं कुरु ॥४२॥
शिल्पिनां विद्यया वापि चैत्राणां विद्ययाऽपि वा ।  
मध्येऽहं पार्श्वतः पत्नीचतुर्विंशतिद्विशतम् ॥४३॥
एवं राजन् सदा सौम्यं प्रकारय प्रसेवनम् ।  
तत्राऽहं गोचरस्तेऽत्र निवत्स्यामि न संशयः ॥४४॥
अथ राजाऽह कृष्णं तं दिव्यदर्शनकाङ्क्षया ।  
दिव्यं ते दर्शनं देहि प्रासादे स्थापितस्य वै ॥४५॥
षट्पत्नीसहितं रम्यं तथा दृष्ट्वा करोमि हि ।  
पितृमूर्तींस्तथा रासं दृष्ट्वा शय्यां करोम्यपि ॥४६॥
इत्युक्तो भगवान् कृष्णनारायणो हि राधिके ।  
द्रागेव दर्शयामास प्रतिमा मन्दिराणि च ॥४७॥
अनेककोटिसूर्याभस्तेजो व्याप्तसुमूर्तिकः ।  
भगवान् षोडशवर्षपत्नीभिः सहितः शुभः ॥४८॥
दर्शयित्वा स्वरूपाणि दिव्यधामगतानि वै ।  
राजानं तोषयामास कुटुम्बं नृपतेस्तथा ॥४९॥
नृपकन्याः षष्टिसङ्ख्यास्तथा शतकुमारकाः ।  
राज्ञी च मुमुहुर्दृष्ट्वा प्रत्यक्षं पुरुषोत्तमम् ॥2.131.५०॥
राजा विज्ञाय कन्यानां मानसानि हरौ तदा ।  
आकृष्टानि पतिप्राप्त्यै राज्ञी विज्ञाय तत्तथा ॥५ १ ॥
ददौ श्रीहरये कन्याः षष्टिरेव कुमारिकाः ।  
ताः सर्वाः कृतकृत्या वै जाताः प्राप्य हरिं पतिम् ॥५२॥
जामातारं हरिं प्राप्य राजा राज्ञी मुदं गतौ ।  
मेनाते कृतकृत्यौ च विशेषेण तदा पुनः ॥५३ ॥
पूजनं श्रीहरेश्चक्रुः कन्यकाः प्रेमविह्वलाः ।  
वरमाला हरेः कण्ठे त्वर्पयामासुरुत्सुकाः ॥५४॥
भोजनाद्यैर्हरिं तत्र सेवयामासुरादरात् ।  
राजाऽपि यौतकं दिव्यं ददावतर्कितं बहु ॥५५॥
दिव्यरत्नादिहारोश्च कोट्यर्बुदादिसङ्ख्यकान् ।  
दिव्यदासीर्ददौ चापि षष्टिसङ्ख्यास्तथोत्तमाः ॥५६॥
चतुर्दन्ता गजाः श्वेता राज्ञा समर्पितास्तदा ।  
विमानं बहुवेगं च दिव्यं सहस्रमानवैः ॥५७॥
अधिष्ठेयं ददौ दाने कन्याविहारहेतवे ।  
श्रीहरिश्चैवमासाद्य दानं सुखं न्युवास ह ॥५८॥
चतुर्थीं तत्र कृत्वैव सायं प्राह नराधिपम् ।  
सायं पञ्चमयज्ञार्थं गन्तव्यं कालिमाक्षितौ ॥५९॥
आगच्छ सकुटुम्बस्त्वं यज्ञे साकं मया नृप ।  
इत्युक्तो भूपतिः सज्जो बभूव मेयभृत्यकः ॥2.131.६ ०॥
जलपानं हरिश्चक्रे तावत्तत्र समाययौ ।  
पिशाच्येका शतभृत्यासहिता दुर्दशां गता ॥६ १ ॥
रुरोद बहुधा तत्र सन्निधौ श्रीहरेस्तदा ।  
भगवान् श्रीहरिः प्राह का त्वं कस्माच्च रोदिषि ॥६२॥
किं ते दुःखं च काः सख्यो वद सौख्यं करोमि ते ।  
तदा सा लज्जया युक्ता नोवाचापि तु किञ्चन ॥६३ ॥
तावत्तत्र समायातः शक्त्यक्षिः पुरतो हरेः ।  
तं दृष्ट्वा पुनरेवैषा रुरोदाक्रन्दनं मुहुः ॥६४॥
राजा दृष्ट्वा च पप्रच्छ का त्वं कथं नु रोदिषि ।  
सा तदा पूर्वजन्मीयं रूपं क्षणं दधार ह ॥६५॥
राज्ञो या भगिनी ज्येष्ठा कन्यका युवती मृता ।  
वासनाविषदोषेण पिशाचीत्वमुपागता ॥६६॥
समुवाच नृपं चाऽहं विना यज्ञोपवीतकम् ।  
विवाहमन्तरा रुग्णा मृता यौवनदर्शिनी ॥६७॥
वासनायुक्तहृदया पुरुषं प्रति तृष्णया ।  
प्रेतभावं गता शीघ्रं त्वरण्येऽत्र वसामि हि ॥६८॥
अन्याश्च कन्यका या या वासनाहृदयान्विताः ।  
प्राप्नुवन्ति तु मरणं ता इमाः सन्ति योषितः ॥६९॥
पिशाचिन्यो हि मे सख्यः पिशाचपत्निकाः किल ।  
पिशाचाः पतयोऽस्माकं भुक्त्वा यज्ञप्रसादकम् ॥2.131.७०॥
धूतपापा गताः मुक्तिं स्वर्गं वा तत्परं पदम् ।  
वयं प्रसादहीनाश्च गृहे एव स्थिता यतः ॥७ १ ॥
पिशाचानां निरोधेन यज्ञे नाऽत्र समागताः ।  
न प्राप्तं दर्शनं चापि क्रतोः प्रासादिकं ह्यपि ॥७२॥
पिशाचीत्वं तदस्माकं न नष्टं चेदृशे मखे ।  
पिशाचास्ते गता मुक्तिं शिष्यामहेऽशुभाऽबलाः ॥७३॥
अबलानां वलं नास्ति विना त्रातारमच्युतम् ।  
अपत्यपतिशून्याश्च जातास्ततोऽत्र चागताः ॥७४॥
मोक्षेच्छया हरेकृष्ण राजन् भ्रातः शुभं कुरु ।  
साऽहं ते भगिनी चेमाः प्रजाकन्या मृतास्तु याः ॥७५॥
ता वयं देवदेवस्य मोक्षार्थं शरणागताः ।  
कुर्वस्माकं महामोक्षं यथा दुःखं भवेन्न वै ॥७६॥
राजा प्राह पिशाचिन्यश्चेमा वै केन कर्मणा ।  
सम्भूता वद मे चात्र स्वसस्तेऽस्तु शुभं ततः ॥७७॥
स्वसा प्राह च राजानं शृणु पिशाचिकोद्भवम् ।  
या कन्या निर्दया चास्ते पितृगृहेऽतिक्रोधिनी ॥७८॥
कलहस्याऽतिकर्त्री च मृता स्यात् सा पिशाचिनी ।  
अवमन्य स्वजननीं स्वतन्त्रा शीलनाशिनी ॥७९॥
पापकर्मनिमग्ना च मृता स्यात् सा पिशाचिनी ।  
प्रवृत्ता गुप्तपापेषु पुण्यधर्मविवर्जिता ॥2.131.८०॥
मातुः सेवापरा नास्ति नास्ति गृहस्य शोधिनी ।  
कृष्णभक्तिपरा या न सा मृता स्यात् पिशाचिनी ॥८१ ॥
यथा चोद्वेजिता माता भगिनी भ्रातृभामिनी ।  
कलङ्किनं कुटुम्बं च सा मृता स्यात् पिशाचिनी ॥८२॥
स्नानपूजाविहीना च राजस्वल्यान्विता तथा ।  
अशुद्धा पशुगम्या च मृता स्यात् सा पिशाचिनी ॥८३ ॥
आत्मघातकरी या च या च कुटुम्बघातिनी ।  
पित्रादिघातिनी या च सा मृता स्यात् पिशाचिनी ॥८४॥
अर्भकान् या क्रोधवशा ताडयत्येव वै मुहुः ।  
गृहे चौर्यकरी कन्या मृता स्यात् सा पिशाचिनी ॥८५॥
जन्तूनां मारयित्री या केशेषु चाम्बरेषु च ।  
जानत्यपि च चुल्ल्यां या मृता सा स्यात् पिशाचिनी ॥८६॥
मूषकाणां विडालानां घातिनी प्राणिनां तु वा ।  
गोवत्सानां घातयित्री मृता सा स्यात् पिशाचिनी ॥८७॥
महिषीबालकेभ्यो या दुग्धं पाययतीव न ।  
तन्मातुश्चापि तक्रं वा मृता सा स्यात् पिशाचिनी ॥८८॥
पक्षिणां च पशूनां च हिंसिका जीवघातिनी ।  
स्वैरिणी पुंश्चली या च कामिनी गणिका तथा ॥८९॥
मद्यमांसादना गर्भहन्त्री स्याद्वै पिशाचिनी ।  
जले मृता तथा वह्नौ क्षुत्पिपासान्विता यदि ॥2.131.९० ॥
पृथ्व्यां मग्ना विवरादौ मृता सा स्यात् पिशाचिनी ।  
असंस्कृता मृता या स्यादक्षता वा क्षताऽपि वा ॥९ १ ॥
भक्तिहीना रागयुक्ता मृता सा स्यात् पिशाचिनी ।  
इत्येवं दोषयुक्ता वै इमा जाताः पिशाचिकाः ॥९२ ॥
उद्धारं कुरु राजेन्द्र हरेः प्रसाददानतः ।  
यज्ञस्त्वया कृतश्चात्र कन्यादानं कृतं तथा ॥९३ ॥
तेन पुण्येन नः पापं नष्टं भागेन भौतिकम् ।  
मानसं तु प्रसादेन नाशमेष्यति देहि नः ॥९४॥
ततो मुक्तिं हरिर्दद्यात् सर्वप्राणपतिः प्रभुः ।  
इत्येवं राधिके! ताभिश्चार्थितो भूपतिः स्वयम् ॥९५॥
ददौ हरेः प्रसादं स जलं च पादसंस्पृशम् ।  
पपुस्ता भक्षयामासुः प्रेमतस्तत्क्षणात्खलु ॥९६ ॥
दिव्यरूपास्तदा जाता यथा देव्यः सुरेशितुः ।  
ताः पवित्राः कन्यकाश्च निपेतुः पादयोर्हरेः ॥९७॥
श्रीहरिश्च दयामग्नो ददौ मन्त्रान् निजाननात् ।  
'ओं नमः श्रीकृष्णनारायणाय स्वामिने स्वाहा' ॥९८॥
'शरणं श्रीकृष्णनारायणोऽस्तु मम सर्वदा' ।  
'कालमायापापकर्मशत्रुयाम्यकुहृद्भयात् ॥९९॥
शूलमीनध्वजधनुश्चक्रस्वस्तिकवानव ।  
'ब्रह्माऽहं श्रीकृष्णनारायणभक्तोऽस्मि शाश्वतः ॥2.131.१ ००॥
अनादिश्रीकृष्णनारायणः स्वामी पतिश्च मे' ।  
'बालकृष्णः परब्रह्म मम वै शाश्वतः पतिः ॥१०१ ॥
पिता बन्धुः सुहृन्मित्रं रक्षकः पालकोऽस्तु सः' ।  
श्रीकृष्णवल्लभस्वामी श्रीहरिः शरणं मम' ॥१ ०२॥
इत्येतान् प्रददौ मन्त्रान् ददौ यज्ञोपवीतकम् ।  
सर्वान् प्रदर्श्य पित्राहीन् कुटुम्बं च तदीयकम् ॥१०३ ॥
ताः सर्वाः श्रीहरिर्यावत् सम्प्रेषयति चाक्षरम् ।  
तावत् सर्वा हरौ मुग्धा गन्तुं नैच्छँस्तदाक्षरम् ॥१ ०४॥
विहाय सुन्दरं कान्तं पतिं श्रीपुरुषोत्तमम् ।  
वव्रिरे ता हरिकृष्णबालकृष्णनरायणम् ॥१ ०५॥
कन्यकाः शतसङ्ख्यास्तास्तथा च राजन्यकाः ।  
मालाः करेषु सङ्गृह्य कोटिचन्द्रनिभाननाः ॥१ ०६॥
सुरूपाः सूज्ज्वलाः सर्वांस्तदा षोडशवत्सराः ।  
प्रेम्णा कृष्णगले रम्ये न्यधुः पत्नीत्वकाम्यया ॥१ ०७॥
हरिणा स्वीकृताः सर्वास्तासां प्रियचिकीर्षया ।  
इत्येवं राधिके ताश्च गृहीत्वा स्वविमानके ॥१ ०८॥
राजकन्या गृहीत्वा च सायं त्वम्बरवर्त्मना ।  
परिहारोत्तरं शीघ्रं ययौ कालिमभूतलम् ॥१ ०९॥
अनादिश्रीकृष्णनारायणो मङ्गलसूत्रदः ।  
इत्येवं राधिके! कृष्णस्वाम्यनादिपुमुत्तमः ॥2.131.११० ॥
पावयन्निजभक्तानां हृदयानि तदाम्बरात् ।  
कालिमाशनृपराज्ये गत्वा ददर्श भूतलम् ॥१११ ॥
पठनाच्छ्रवणादस्य मोक्षस्य फलभाग्भवेत् ।  
पाठयेच्छ्रावयेद्यं च सोऽपि मोक्षफलं लभेत् ॥११ २।  
इति श्रीलक्ष्मीनारायणीयसंहितायां द्वितीये त्रेतासन्ताने शक्त्यक्षिनृपराज्ये यज्ञोत्तरं देवर्षीणां पञ्चमयज्ञार्थं प्रेषणं, राज्ञा षष्टिकन्या हरयेऽर्पिताः, पिशाचीत्वे कारणानि, एकाधिकशतपिशाचिनीमोक्षकरणं चेत्यादिनिरूपणनामैकत्रिंशदधिकशततमोऽध्यायः ॥१३१ ॥
    
