+++
title = "२५८"

+++
श्रीकृष्ण उवाच-  
राधिके लोमशश्चाश्वपाटलं च ततः परम् ।  
कुशलायाः प्रतिवादं प्राह यथाऽभिसम्भवम् ॥१ ॥
श्रीलोमश उवाच--  
अश्वपाटल! कुशला योगपारं गता सती ।  
तत्त्वज्ञानानलदग्धकषायोवाच तच्छ्रृणु ॥२ ॥
कुशलोवाच--  
शृण्वानर्त! भवानास्ते तुलाद्वयकृतास्पदः ।  
गार्हस्थ्यं रक्ष्यसे वाक्यैर्योगित्वं च वितन्यसे ॥३ ॥
कुशलायाश्चाऽकौशल्यं बोधयसे प्रदूषणैः ।  
कल्मषं चेदृशं राजन् मुक्ते चास्ते कथं त्वयि ॥४ ॥
आप्तं वाक्यं प्रमाणं वै योग्यतादिसमन्वितम् ।  
शक्त्योपबृंहितं जातिसारूप्यादिसभाजितम् ॥५ ॥
जल्पादिदोषशून्यं च भ्रान्तिक्षेत्रान्न चोद्गतम् ।  
लक्षणाश्लेषभावाद्यैः स्पष्टं स्पष्टार्थसम्भृतम् ॥६ ॥
वाक्यं तादृक्प्रमाणं मे चानर्तैकमनाः शृणु ।  
यथा पिष्टं च पाषाणो मेघश्च धूम्रमण्डलम् ॥७ ॥
संश्लिष्टानि तथाऽऽनर्त! संश्लिष्टाः प्राणधारिणः ।  
शब्दः स्पर्शो रसो गन्धो रूपं खवाऽऽब्भूवह्नयः ॥८ ॥
संश्लिष्टाः पिष्टवद् राजन् शिलावत्ते तथाऽऽत्मनि ।  
विलीयन्ते मेघवच्च विशीर्यन्ते च धूम्रवत् ॥९ ॥
न स्वत्वं ते विजानन्ति कथं परप्रवेदनम् ।  
मनस्तैः सह संयुक्तं तदा बाह्येऽनुयन्ति च ॥2.258.१० ॥
चोद्भूतत्वं च तत्रापि महत्त्वं बाह्ययोगिता ।  
आत्मनो योगिता चापि ग्राह्ये भवन्ति हेतवः ॥११ ॥
एवं सर्वत्र बाह्यानां ग्रहणे हेतवः खलु ।  
मनः सङ्कल्प्य मद्भावं ततो बुद्धिर्विनिश्चयम् ॥१ २॥
करोत्येवाभिमानेन मतं चात्मनि दर्पणे ।  
निक्षिपति तदात्माऽयं ममेदमिति मन्यते ॥१३ ॥
वासना जायते तैश्च दृष्टमुक्तैः स्मृतिप्रदा ।  
अविद्या च तमो वापि सौषुप्ताऽज्ञानमुत्तरम् ॥१४॥
भ्रमात्मकं च वा तत्र स्मरणं जायते मुहुः ।  
ततः सुखासुखे लाभालाभौ प्रियाऽप्रियेऽपि च ॥१५ ॥
तत्र कालो भवेद्धेतुः प्रकृतिश्च प्रपूरिका ।  
अदृष्टं यादृशं तादृक् फलं सम्पद्यते ततः ॥१६ ॥
चतुर्विंशतिसङ्घातश्चैव वेदनकारणम् ।  
अव्यक्तां न विजानाति जानाति व्यक्तरूपिणीम् ॥१७॥
स्थूलदर्शी स एवोक्तो ममाहम्मिश्रितः स च ।  
अव्यक्तां यो विजानाति स त्वात्मानं प्रपश्यति ॥१८ ॥
अध्यात्मचिन्तकः सोऽयं परं पारं प्रयास्यति ।  
व्यक्ताः कलाः प्राकृता याः सर्वे वयं नराः स्त्रियः ॥१ ९॥
बिन्दुगर्भासनाः पूर्वे शुक्रशोणितपिण्डिकाः ।  
कललां दशरात्रेण बुद्बुद्ं पेशिका ततः ॥2.258.२० ॥
ततश्चाङ्गानि जायन्ते नखरोमान्तकानि च ।  
नवमे मासि बालश्च स्त्री वा पुर्मोंश्च वेतरत्॥२१ ॥
लिङ्गाधीनानि नामानि ततः कुमारतादिकम् ।  
सुकुमारावयवानां नाम कुमारसञ्ज्ञकम् ॥२२॥
अबुद्धस्येव तस्यैव बालिशस्य तु बालता ।  
युवभावेन कामेन युनक्तीति युवा मतः ॥२३ ॥
तिष्ठंस्तिष्ठन् प्रयात्येव वीरो भूत्वा स्थवीरकः ।  
एवं क्षणेक्षणेऽन्येषां कलानां च विवर्तनात् ॥२४॥
नामरूपादिभेदश्च सूक्ष्मोऽयं न विभाव्यते ।  
नात्ययो न प्रभवश्चैतेषां संलक्ष्यते नृप ॥२५ ॥
दीपार्चिवद् धावतोऽस्य सर्वलोकस्य सर्वदा ।  
कः कोऽयं वा कुतश्चेति किमर्थं कस्य केन वा ॥२६ ॥
कुतो नो वा कथं कस्य केन वा नेति कः किमु ।  
इत्येते खलु सम्बन्धा भूतानां स्वाङ्गकैरपि ॥२७॥
नैवं परस्परं शक्त्या ज्ञातुं गत्वरशालिनाम् ।  
आदित्यात् किरणान्येव समिद्भ्यो वह्नयो यथा ॥२८ ॥
जायन्ते क्षणिका ये वै शक्यन्ते नैव निश्चितुम् ।  
तथा सर्वे प्राकृता वै जन्तवः संहतात्मनः ॥२९ ॥
सङ्घातरूपा जायन्ते म्रियन्ते च क्षणे क्षणे ।  
आत्मा नित्यः शाश्वतोऽस्ति स्वस्थोऽसङ्घात एव सः ॥2.258.३० ॥
स चेद् योगं समापन्नो विवेकी मुक्तवत्स्थितः ।  
पश्यत्येव च सङ्घातं गत्वरं शाश्वतं निजम् ॥३१ ॥
आत्मन्येवात्मनाऽऽत्मानं यदि त्वं स्वं प्रपश्यसि ।  
अनात्मानं पृथग्भावं क्षणिकं चेत् प्रपश्यसि ॥३ २॥
एवमेवाऽऽत्मनाऽऽत्मानं परात्मानं समस्तगम् ।  
युक्तयोगाभिलाभेन शाश्वतं चेत् प्रपश्यसि ॥३३ ॥
तथैवात्मनि चान्यस्मिन् समतां चेद् व्यवस्यसि ।  
अथ मां काऽसि कस्येति किमर्थमनुपृच्छसि ॥३४॥
इदं मे स्यादिदं नेति द्वन्द्वैर्मुक्तस्य ते नृप ।  
काऽसि कस्मात् किमर्थं वा वचनैः किं प्रयोजनम् ॥३५॥
तथाप्यनभिसन्धाय पृथग्भावं च गत्वरम् ।  
ऐक्यं देहेन सन्धाय प्रश्ने का त्वयि मुक्तता ॥३६ ॥
राज्ये शत्रौ च मित्रे च मध्यस्थे चाजये जये ।  
ममाहंवेदिनि क्षत्रे त्वयि का नाम मुक्तता ॥३७ ॥
धर्मार्थकामनासक्ते फलसङ्गानुयायिनी ।  
राजभावेन गर्विष्ठे का नाम त्वयि मुक्तता ॥३८ ॥
नरे नार्यां सुरूपे च कुरूपे भेदलोकिनि ।  
देहभावेन संव्याप्ते का नाम त्वयि मुक्तता ॥३९ ॥
देहधर्मान् पुरस्कृत्य सङ्गदोषाभिधायिनी ।  
प्राकृतं भावमापन्ने का नाम त्वयि मुक्तता ॥2.258.४० ॥
योगेन वर्तमानेऽपि चायोगेन विडम्बिने ।  
प्राकृतं स्पर्शमापन्ने का नाम त्वयि मुक्तता ॥४ १ ॥
ज्ञानस्य शेवधिस्त्वं वै भाषसे मां स्त्रियं कृतिम् ।  
मत्वा वीक्ष्य च राजेन्द्र का नाम त्वयि मुक्तता ॥४२॥
प्राकृते प्राकृतो भावश्चेतने चेतनो हि सः ।  
यस्य नास्ति समं चक्षुः का तस्मिन् मुक्तता त्वयि ॥४३ ॥
कुशलोऽयं चेतनोऽस्ति सङ्घाते परिवर्तिते ।  
राजन् विद्धि च मां दिव्यं चेतनं सङ्गवर्जितम् ॥४४॥
का कस्य च कुतः केन किमर्थं देहसङ्गतम् ।  
तद्भिन्नोऽहं भवाम्येष पश्यात्मानं नरीस्थितम् ॥४५ ॥
द्रष्टुं चेच्छक्यसे नैवं सङ्घाताऽऽवृत्तिमान् भवान् ।  
तदयुक्तस्य ते मोक्षेऽभिमतिर्निष्फला नृप! ॥४६ ॥
साधुभिः सन्निवार्या सा ह्यपथ्यभोजिनस्तव ।  
यज्ज्ञात्वा वर्तने नास्ति ज्ञाने नास्ति ततस्तरम् ॥४७॥
व्यवहारे सुतरां नास्तीति किं योगजं फलम् ।  
वृथा श्रमो वृथा मानं वृथा वाग्दूषणं तथा ॥४८ ॥
वृथा सत्सङ्गयत्नश्च यदि देहं प्रपश्यसि ।  
आत्मा नारी नरो नापि नपुंसको न चास्ति च ॥४९॥
त्वं तथाऽऽस्से च चेद् राजन् चेक्षसे न कथं परे ।  
प्राकृतानि प्रसंवीक्ष्य पृथक्कृत्वाऽऽत्मतत्त्वतः ॥2.258.५० ॥
सर्वत्राऽऽत्मानमापश्येत् किमन्यन्मुक्तलक्षणम् ।  
सङ्गस्थानानि सर्वाणि पश्येत् परात्मनि प्रभौ ॥५ १ ॥
आत्मक्रीड आत्मरतिर्मुक्तस्यैव हि लक्षणम् ।  
मोक्षे स्थितस्य सङ्गाढ्यस्थानान्यपि च मे शृणु ॥५ २ ॥
राज्याद् राष्ट्रस्य सामान्याद् राजधानी हि बन्धनम् ।  
ततोऽपि राजसौधश्च सामान्यं बन्धनं हि तत्॥५३ ॥
ततोऽपि स्वगृहं तत्र शय्या स्वीया हि बन्धनम् ।  
साऽपि चाऽर्धा स्त्रीसहिता विना स्त्रियं न बन्धनम् ॥५४॥
त्र्यपि कामक्रियामात्रं बन्धनं न ततः परम् ।  
तत्रापि वासना चेत् स्याद् बन्धनं सङ्गमूलकम् ॥५ ५ ॥
धातुलाभे कारणं च भोजनं चौषधादिकम् ।  
बन्धनं वै ततो राज्ञः सेवकादि च बन्धनम् ॥५६ ॥
एवं स्त्र्यादिप्रसङ्गेन फलेनापीह युज्यते ।  
भोजनाच्छादनवस्त्राभूषणेषु च बन्धनम् ॥५७॥
निग्रहानुग्रहौ चापि राज्ञो भवतो बन्धने ।  
पारतन्त्र्यं सदा राज्ञः स्वल्पकार्येऽपि मानतः ॥५८॥
भृत्यवश्यत्वमेवापि युद्धसन्धिषु सर्वथा ।  
स्त्रीषु क्रीडाविहारेषु मन्त्रे चामात्यमण्डले ॥५९॥
परोक्ताद्यनुगामित्वं कुतो राज्ञः स्वतन्त्रता ।  
मन्त्रिवशे स्थितश्चास्ते नेष्टं चाप्यवशश्चरेत् ॥2.258.६० ॥
निद्रां काले न लभते व्यापृतः स्वार्थिभिर्जनैः ।  
शयनेऽपि क्वचित् सुप्तश्चोत्थाप्यतेऽरिदूतकैः ॥६ १ ॥
दासीभिश्च क्वचिन्नित्यं चाज्ञायां क्रियते वशः ।  
उत्तिष्ठ स्नाहि सङ्गृह्ण पिब प्राश ब्रवीहि च ॥६ २ ॥
शृणु चागच्छ च पश्य विरमस्व रमस्व च ।  
इत्येवं परतन्त्रोऽयं राजा सङ्गवशः सदा ॥६ ३ ॥
याचकाश्च समायान्ति दातुं नोत्सहतेऽपि च ।  
दाने कोषक्षये चिन्ता वैरं चादानके भवेत् ॥६४॥
रक्षणे सततं चिन्ता चिन्तासङ्गी नृपः सदा ।  
राजा सर्वान् शङ्कते वै मृत्युभयेन नोदितः ॥६५ ॥
परस्परं भयवन्तो भवन्ति नृपतज्जनाः ।  
सर्वः स्वे स्वे गृहे राजा सर्वः स्वे स्वे गृहे गृही ॥६६ ॥
निग्रहानुग्रहवन्तः सर्वे तुल्या गृहे गृहे ।  
पुत्रा दारा गृहं चात्मा कोशो मित्राणि सञ्चयाः ॥६ ७॥
सर्वेषां तुल्यभावास्ते सङ्गदा बन्धनानि वै ।  
हतो देशश्च ग्रामश्च दग्धो वाहो हतो मम ॥६८ ॥
धनं नष्टं च सस्यानि दग्धानि च हिमाग्निना ।  
पक्षिभिर्भक्षितं क्षेत्रं चौरैर्हृताश्च धेनवः ॥६९ ॥
रोगैर्हतं भोजनं मे स्वतन्त्रता हताऽरिभिः ।  
वाग्बाणाद्यैर्धर्षितोऽहं चोप्थापितो नृपासनात् ॥2.258.७ ० ॥
इत्येवं सङ्गभावैश्च मिथ्याज्ञानैर्हि तप्यते ।  
नियन्तृजन्यदुःखैश्च मानसै रागरोषजैः ॥७ १ ॥
रोगाऽवमानजन्यैश्च दुःखैर्वै परितप्यते ।  
अमुक्तसङ्गः सततं प्रसह्य दुःखभोगवान् ॥७२ ॥
तदल्पसुखमत्यर्थं बहुदुःखमसारवत् ।  
तप्ताङ्गारासनं राज्यं कोऽभिपद्येत योगवित् ॥७३ ॥
ममेदं नगरं राज्यं मन्यसे धनमुत्तमम् ।  
कस्त्वं कस्य धनं राज्यं नगरं वद चात्मवित् ॥७४॥
पाञ्चभौतिकदेहोऽयं तव वह्नौ प्रवेक्ष्यति ।  
ममापि च तथा तत्र तुल्यता न विशेषता ॥७५ ॥
देहस्य सङ्गधर्मस्याऽसङ्गो नास्ति कुतश्चन ।  
आधाराधेयभावस्य प्राकृतस्य क्षयार्थिनः ॥७६ ॥
चेतनस्य त्वसङ्गस्य नास्ति सङ्गः कुतश्चन ।  
आधाराधेयशून्यस्याऽप्राकृतस्य सदा सतः ॥७७॥
वद राजन् समर्थाऽहं ज्ञाने वक्तुं सहस्रधा ।  
स्त्रीदेहे नाभिषङ्गो मे कुतस्तव परिग्रहे ॥७८॥
न स्त्रीं मत्वा सङ्गभावं व्यक्तं वक्तुं त्वमर्हसि ।  
ननु नाम त्वया मोक्षः कृत्स्नः पत्नीव्रताच्छ्रतः ॥७९॥
असङ्गश्चाप्यपाशस्त्वं कथं सक्तोऽसि राज्यके ।  
श्रुतं ते निष्फलं सर्वं देहभावेन सञ्जुषः ॥2.258.८ ० ॥
श्रुतं वा निर्गतं कर्णात् शाठ्यमात्रेण वर्तसे ।  
यद्वा नैव धृतं वा पाचितं नैव त्वयाऽऽत्मना ॥८ १ ॥
येन त्वं तिष्ठसे सङ्गे लौकिके दैहिकेऽधुना ।  
बद्धस्त्वं दृश्यसे चात्मन् प्राकृतो भिक्षुको यथा ॥८२॥
मयाऽऽत्मना प्रवेशश्च कृतस्त्वय्यात्मनि प्रभौ ।  
किं तवाऽपकृतं तत्र नित्यमुक्तस्य मे वद ॥८ ३ ॥
साधूनां शून्यवासित्वं नियमोऽस्ति सदा नृप ।  
शून्ये प्रवेशमासाद्य मया किं तेऽत्र दूषितम् ॥८४॥
न बाहुभ्यां न चोरुभ्यां नाङ्गैः स्पृशामि सर्वथा ।  
मा वक्तत्यं सभायां वै त्वया मया शुभाशुभम् ॥८५॥
स्त्रीपुंसोः समवायाख्यं सदसद्वा कृतं मिथः ।  
साधवो गुरवश्चैते त्वं च राजा गुरूत्तमः ॥८६॥
योगिषु योगिवादा वै न वक्तव्याः कदाचन ।  
पद्मपत्रे जलं तिष्ठदसङ्गं तिष्ठते यथा ॥८७॥
तथा त्वयि निवत्स्यामि निःसङ्गेन निजात्मना ।  
योगिवृत्त्या निवत्स्यामि चात्मलाभाधिसिद्धये ॥८८ ॥
यत्र वै साधवो धीरा यतयो योगपारगाः ।  
परमेशपदारूढाः समूर्ता निवसन्ति वै ॥८९ ॥
तत्र वासं योगवृत्त्या क आत्मा नाऽभिवाञ्च्छति ।  
यदि त्वयि मम वासे स्पर्शं जानासि चेन्नृप ॥2.258.९० ॥
ज्ञानं कृतमबीजं ते सर्वं वै वाग्विभूषणम् ।  
स गार्हस्थ्याच्च्युतस्त्वं वै मुक्तिस्थितिं न विन्दसि ॥९१ ॥
उभयोरन्तरालस्थो भवसीह विडम्बकः ।  
नहि मुक्तस्य मुक्तेन ज्ञस्य ज्ञेन समागमे ॥९ २॥
जायते धर्मसाङ्कर्यं सधर्मयोर्हि योजनम् ।  
सत्त्वेन सत्त्वयोगश्चात्मना योगस्तथात्मनः ॥९३॥
योगिना योगिनो योगस्तत्र सङ्करता न वै ।  
ब्रह्मज्ञस्त्वं तथा राजन् ब्रह्मज्ञाऽहं सवर्णिका ॥९४॥
आवयोर्मेलने नैव वर्णसङ्करता मता ।  
ब्रह्मपुत्रीदेहवाँश्च ब्रह्मा वै सोमनाथके ॥९५॥
सोमनाथप्रतिष्ठार्थं चाहूतः शशिना पुरा ।  
तदा यज्ञे समुत्पन्ना मानसी कुशला क्रिया ॥९६॥
सतीरूपाऽहमेवास्मि क्रियाख्या कुशलाभिधा ।  
क्रतुर्यज्ञस्तस्य पत्नी देहभावेन चेदृशी ॥९७॥
आत्मभावेन साध्वी च योगपारङ्गताऽस्मि च ।  
तस्माद् राजन् भवाम्यत्र चात्मा नास्मि नरी विधा ॥९८ ॥
नात्राऽस्ति सङ्करः कश्चित् समभावागमे पुनः ।  
मोक्षे ते भावितां बुद्धिं श्रुत्वा च कुशलैषिणी ॥९९॥
कुशला तव मोक्षस्य जिज्ञासार्थमिहाऽऽगता ।  
सौराष्ट्रेऽत्राऽक्षरे क्षेत्रे चाश्वपट्टसरोवरे ॥2.258.१०० ॥
कृतस्थाना कुङ्कुमाख्यवाप्यास्तीरे वसामि च ।  
एकरात्रिं शरीरे ते स्थित्वा यास्यामि मत्स्थलीम् ॥१०१ ॥
नाऽहं लुब्धे चिरं राजन् तिष्ठामि ब्रह्मयोगिनी ।  
आतिथ्येनाऽऽत्मभावेन मानिता ज्ञानभोजनैः ॥१० रे॥
अप्राप्य तुल्ययोगस्थं श्वो गमिष्यामि मत्स्थलीम् ।  
यत्र तुल्यगतिश्चास्ते लोमशो योगवित्तमः ॥१०२ ॥
स्वीयप्रकाशो भगवानात्मवित्तम इत्यपि ।  
तत्रैकीभूय कुशला ब्रह्मानन्दं वहामि वै ॥१ ०४॥
राजन् धृतं मया रूपं कियद्योगबलां सभाम् ।  
वीक्षितुं वीक्षितं सर्वं यत्राऽग्र्यो देहदर्शनः ॥१०५ ॥
इमे स्तब्धा हि मुनयो देहदर्शनयोगिनः ।  
किमहं ते प्रवक्ष्यामि मा स्तब्धो भव भूपते ॥१०६ ॥
नैवं चात्मबलं राजन् वर्धते देहदर्शिनाम् ।  
नात्मलाभो भवेच्चापि सदृशानां विहारिणाम् ॥१ ०७॥
न गार्हस्थ्याद् भवेन्मुक्तिश्चात्मरूपो न यावता ।  
वर्तते मुक्तसङ्गो वै तावत्संसारलग्नता ॥१०८ ॥
आनर्त! मा रुषं धेहि तथ्यं भक्षय पाचय ।  
योगेश्वरतासिद्ध्यर्थं चाश्वपट्टसरो व्रज ॥१० ९॥
स्वीयप्रकाशं योगीन्द्रं लोमशं योगिसद्गुरुम् ।  
सन्तुष्टां योगिनीं देवीं सम्भजस्वाऽच्युतो भव ॥2.258.११० ॥
श्रीलोमश उवाच-  
इत्येवं वदमानां तां त्वानर्तो भूपतिस्तदा ।  
नेमे वासार्हहृदयं ददौ तत्र समाधिना ॥१११ ॥
संवादं चात्मनोस्तत्र चाप्रातश्चक्रतुर्ह्युभौ ।  
ऋषयो ज्ञातभावाश्च स्वस्वस्थानं ययुस्ततः ॥११ २॥
अश्वपाटल! चानर्तो ज्ञात्वा नैजां हि निम्नताम् ।  
कुशलातः परां काष्ठां विवेद सहयोगिनः ॥११३ ॥
ततस्तया समं प्रायादश्वपट्टसरोवरम् ।  
यत्र पूर्णं योगबलं ह्यवाप्य लोमशान्मुनेः ॥११ ४॥
स्वस्य प्रकाशादात्मीयं बोधं प्राप्य महोत्तमम् ।  
सन्तुष्टायोगिनीतश्च ब्राह्मीं स्थितिं प्रशिक्ष्य च ॥१ १५॥
आनर्तः प्रययौ नैजं चमत्कारपुरं प्रति ।  
तस्माद् राजन् गृहस्थानां त्यागित्वं समपेक्षते ॥१ १६॥
यद्वा त्यागवतां योगान्मोक्षो हस्तगतो भवेत् ।  
साधूनां सङ्गमात् कृष्णनारायणो मिलेद् ध्रुवम् ॥१ १७॥
अपूर्णस्यापि पूर्णत्वं सर्वयत्ने समाप्यते ।  
असन्न्यस्ता गृहस्था वै सन्न्यस्ता गुरुयोगतः ॥१ १८॥
प्रजायन्त कुशलाया योगेनाऽऽनर्तको यथा ।  
तादृशानां सतां योगाद् गृहस्थाः परमां गतिम् ॥११ ९॥
प्रयान्त्येव न सन्देहो मायालुब्धा अपि ध्रुवम् ।  
इत्युक्त्वा राधिके श्रीमान् लोमशो मौनमावहत् ॥2.258.१२० ॥
अश्वपाटलराजाऽपि श्रुत्वा तृप्तिं जगाम ह ।  
तत्तीर्थं कुशलातीर्थं चानर्ततीर्थमित्यपि ॥१२१ ॥
योगितीर्थं चाश्वपट्टसरोजले प्रविद्यते ।  
यत्स्नानाद् यद्वारिपानादात्मदर्शनमृच्छति ॥१ २२॥
इति श्रीलक्ष्मीनारायणीयसंहितायां द्वितीये त्रेतासन्ताने लोमशगीतायाम् आनर्तराजेन सह ब्रह्मपुत्रीकुशलासाध्व्या विवादो गार्हस्थ्येऽपि त्यागात् साधुसमागमाद्वा मुक्ति-  
रित्यादिनिरूपणनामाऽष्टपञ्चाशदधिकद्विशततमोऽध्यायः ॥२५८ ॥
    
