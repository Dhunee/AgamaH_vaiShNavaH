+++
title = "१३५"

+++
श्रीकृष्ण उवाच-  
शृणु त्वं राधिके! कृष्णो नारायणः परः प्रभुः ।  
शिबेः सौधे ह्युषित्वा तत्कृतां सेवां प्रगृह्य च ॥१ ॥
विनिर्गमय्य च निशां माघाद्यदिवसे प्रगे ।  
नैत्यकं दैविकं कृत्वाऽऽदिश्य धर्मान् सुसात्त्वतान् ॥२ ॥
प्राप्य दत्तां महापूजां भोजनं चोपदादिकम् ।  
सर्वान् शुभाशीर्वचनैः सम्प्रयुज्य प्रसाद्य च ॥३ ॥
देवायतनकं भक्तं तथा श्रीलोमशादिकान् ।  
ब्रह्मप्रियास्तथा सर्वा अक्षरक्षेत्रवासिनः ॥४ ॥
क्षेत्रपान् देवतीर्थानि कुटुम्बं पार्षदादिकान् ।  
मातरं पितरं चापि भ्रातॄन् भ्रातृवधूस्तथा ॥५ ॥
भगिनीं तत्सखीं चापि राजाऽर्पिताश्च कन्यकाः ।  
सौराष्ट्रीयजनान् नैजान् विमानेषु नवेषु च ॥६ ॥
निषाद्य स्वविमानेन व्योममार्गेण सञ्चरन् ।  
इन्दुकुशं समतीत्य सिन्धुव्योम विलङ्घ्य च ॥७ ॥
बदरिकाश्रमं गत्वा दृष्ट्वा नरं नरायणम् ।  
ऋषीन् दृष्ट्वा तापसाँश्च ततः श्रीकाशिकां ययौ ॥८ ॥
वरणायास्तटे नैजां लक्ष्मीं शिवसुतां सतीम् ।  
शिवराजं तथा कृष्णां चन्द्रं जयं च जानकीम् ॥९ ॥
दृष्ट्वा सर्वान् सम्मिलित्वा स्नात्वा गङ्गाजले ततः ।  
विश्वेशं सर्वदेवांश्च दृष्ट्वा सम्पूज्य सर्वथा ॥2.135.१ ०॥
विमानैः सहितैः सर्वैः श्रीहरिः पुरुषोत्तमः ।  
राधिके! चाययावश्वपट्टक्षेत्रं निजं शुभम् ॥११ ॥
प्रजाभिर्जयकारैश्च वर्धितास्तीर्थकारिणः ।  
विमानानि त्वक्षरं तत् क्षेत्रं तु वारसप्तकम् ॥१२॥
भ्रमित्वा कुङ्कुमवापीं विलोक्योद्यानवाटिकाः ।  
सर्वान् विज्ञाप्य च निजागमं वै पश्चिमे ततः ॥१३ ॥
अवतेरुर्महोद्याने स्थैर्यमाप्तानि वै ततः ।  
पुष्पाक्षतैश्च लाजाभिः सत्कृतानि प्रजाजनैः ॥१४॥
विमानेभ्यो बहिः सर्वे निर्गत्याऽऽपृच्छ्य वै मुहुः ।  
क्षेमं च कुशलं चानाऽमयं दत्वा स्रगादिकम् ॥१५॥
सत्कृत्य च समाश्लिष्य स्वस्वस्थानं ययुर्जनाः ।  
निवासार्हेषु सौधेषु निजान् हरिर्न्यवासयत् ॥१६॥
भोजयामास शीघ्रं च विशश्रमुश्च ते तथा ।  
प्राहिणोत् कन्यकाः सर्वास्तदा ब्रह्मप्रियायुताः ॥१७॥
लोमशस्याऽऽश्रमे रम्ये सदा मायाविवर्जिते ।  
ररक्ष लोमशः सर्वा दिव्यमुक्तोत्तमो मुनिः ॥१८॥
ऋषयो देवताद्याश्च क्षेत्रपास्तत्रवासिनः ।  
भुक्त्वा नैजान्निवासाँश्च ययुर्विश्रान्तिमागमन् ॥१९॥
हरिः कुटुम्बसहितो भुक्त्वा विश्रान्तिमाप च ।  
द्वितीयाया दिने प्रातः कृत्वा स्वं नैत्यकं विधिम् ॥2.135.२०॥
महीमानान् सुराष्ट्रीयान् भोजयामास भावतः ।  
कन्थाधराद्याश्च तथा रणङ्गमादयोऽपि च ॥२१ ॥
विप्राः शीलव्रताद्याश्च महर्षयोऽपि साधवः ।  
आज्ञां प्राप्य हरेर्नैजान् ग्रामान् ययुः समन्ततः ॥२२॥
देवायतनकं प्राह हरिः प्रसन्नमानसः ।  
त्वया भक्त कृतं सर्वं वैष्णवं राशिराज्यकम् ॥२३॥
नैतादृशं महत् कार्यं विना भक्तेन जायते ।  
पाविताः किम्पुरुषा वै नरा नार्यो नपुंसकाः ॥२४॥
प्रसन्नोऽस्मि वदाऽदेयं तव मे नैव विद्यते ।  
शृणु सर्वं ददाम्येव यत्ते मनसि वर्तते ॥२५॥
इत्युक्त्वा च समाकृष्य मिमिले वक्षसा स्वयम् ।  
मस्तके श्रीहरिस्तस्य हस्तौ तत्र न्यधात् क्षणम् ॥२६॥
हृदये चरणौ दिव्यौ ददौ श्रीपुरुषोत्तमः ।  
देवायनोऽपि भक्तोऽसौ पूर्णकामोऽस्ति राधिके ॥२७॥
ततो वव्रे भक्तराट् स गृहं ते वै भवाम्यहम् ।  
यत्र यत्र भवानास्ते पररूपः स्वयं हरिः ॥२८॥
अवतारस्वरूपश्चैश्वरे दैवे च मानुषे ।  
विभवाख्योऽथवा व्यूहस्वरूपोऽप्यथवांऽशकः ॥२९॥
अर्चारूपोऽथवाऽऽवेशकलाविभूतिरूपवान् ।  
शक्तिरूपो देवरूपो यत्रास्ते भगवान् भवान् ॥2.135.३ ०॥
तत्र तत्र गृहं मेऽस्तु मद्गृहे वस सर्वदा ।  
हरिः प्राह च धन्योऽसि त्वदात्मकगृहेऽन्वहम् ॥३ १॥
यथा वसामि सौख्येन तथा त्वं भव मद्गृहम् ।  
चेतनो मुक्तरूपोऽसि सच्चिदानन्दविग्रहः ॥३२॥
तथा कार्यस्वरूपोऽपि मम देवालयो भव ।  
देवालये सदा चाऽहं निवत्स्ये सृष्टिमण्डले॥३३॥
प्रासादो मे भवत्वेव गतः प्रासादपात्रताम् ।  
यत्राऽहं तत्र सर्वत्र देवायतनको भव ॥३४॥
अनेकशक्तिसम्पन्नश्चानेकरूपधृग्भव ।  
जडवद् दृश्यरूपस्त्वं तदधिष्ठातृदेवता ॥३५॥
देवालनां सर्वेषां भव त्वष्टृप्रवर्धितः ।  
अधिदेवोऽतिरूपश्च दर्शनीयो हि देहिनाम् ॥३६॥
दर्शयिष्ये च रूपाणि देवालयात्मकानि ते ।  
इत्युक्त्वा भगवानस्मै देवायतनकाय च ॥३७॥
दर्शयामास शिखरान्वितं देवालयं शुभम् ।  
निजमूर्तौ ततो मूर्तिदेवालयेऽपि तिष्ठति ॥३८॥
तादृशं दर्शयामास सर्वाङ्गे देवतालयम् ।  
वेदिकां जगतीं भीटं पीठं मण्डोवरं तथा ॥३९॥
शृङ्गं पद्मशिलां चापि कलशं ध्वजमित्यपि ।  
अग्रगं मण्डपं चापि गजासनं प्रदक्षिणम् ॥2.135.४०॥
सर्वं मूर्तौ हरिर्नैजस्वरूपायां तदा मुहुः ।  
देवतायतनायैव देवतायतनात्मकम् ॥४१॥
दर्शयामास विशदं ज्ञानं दिव्यं ददौ तथा ।  
देवायतनकः प्राप्य ज्ञानं च भवनात्मताम् ॥४२॥
कृतकृत्योऽभवन्नम्रो बभूव द्वित्वरूपवान् ।  
मुक्तरूपस्तथा देवालयरूपोऽतिशोभनः ॥४३॥
कुङ्कुमवापिकाक्षेत्रे दिव्यो देवालयोऽभवत् ।  
सहस्रः हस्तमानः स प्रासादोऽभवदम्बरे ॥४४॥
यद्धटाश्चाब्भ्रसलिलैः स्नान्ति नित्यं ध्वजान्विताः ।  
तादृशं खलु भगवान् चकार स्वं शुभालयम् ॥४५॥
विज्ञायैतदृषयश्च सिद्धाः देव्यश्च देवताः ।  
जलजाः स्थलजाश्चापि चतुःखनिसुसम्भवाः ॥४६॥
ईशा ईश्वरमुख्याश्च तत्त्वानि चेतनान्यपि ।  
वृक्षा वल्ल्यश्चाकृतयो गरुडा गजवाजिनः ॥४७॥
योगिन्यः पुष्पवल्ल्यश्च स्तम्बा मुमुक्षवस्तथा ।  
अरण्यस्था अम्बरस्था अन्येऽपि सौधयोगिनः ॥४८॥
ज्ञात्वा देवायतनस्य देवालयस्वरूपताम् ।  
तत्र वासं चेहमानाश्चाययुर्हरिसन्निधौ ॥४९॥
सदेहाः श्रीहरेः सेवामिच्छन्तो भक्तिभावुकाः ।  
प्रार्थयामासुरत्यर्थं पूजयित्वा हरिं हि ते ॥2.135.५०॥
कृपानाथ दयासिन्धो सर्वात्मन् सर्वरक्षक ।  
सर्वाश्रयप्रदातस्त्वं देहि वासं निजालये ॥५१ ॥
भक्तवत्सलसञ्ज्ञोऽसि तव सर्वं शरीरकम् ।  
त्वां विना नैव लोकानां वासः सुखाय कल्प्यते ॥५२॥
देवतायतनो भक्तो भक्त्या त्वदालयोऽभवत् ।  
वयं ते कृपया दासास्त्वदालयनिवासिनः ॥५३॥
भवेम इति विश्वात्मन् धारयामः प्रदेहि तत् ।  
तानाह भगवान् कृष्णः सर्वश्रेयःपरायणः ॥५४॥
दुर्लभं सुलभं मत्वा भवद्भिस्त्वर्थितं न्विह ।  
ममाऽऽलयो भवत्येव त्रेधा यत्र वसाम्यहम् ॥५५॥
अक्षरं ब्रह्म परमं मुक्तिस्थानं ममाऽऽलयः ।  
यत्राऽक्षरं भवेद् ब्रह्म तत्राऽहं निवसामि वै ॥५६॥
यत्र वासो हि मुक्तानां नाऽन्येषां भवति क्वचित् ।  
मायापारं गतानां च ब्रह्मविदां च योगिनाम् ॥५७॥
यत्र पूर्वे सन्ति साध्या देवा नित्यनिवासिनः ।  
जीवभावं परित्यज्य चेशभावं विहाय च ॥५८॥
मायाकर्माशयं दग्ध्वा ममाऽऽराधनतत्पराः ।  
मे ध्यानपरमा भूत्वा क्षालिताऽशेषकारणाः ॥५९॥
शुद्धाः सञ्चिन्मयानन्दा मत्प्रपन्ना मदर्थकाः ।  
मन्मूर्तौ संयमपरास्ते यान्ति ब्रह्म चाऽक्षरम् ॥2.135.६०॥
मत्कृपालेशतो दिव्या ये सम्भूता मदात्मकाः ।  
मदन्यलयभावास्ते मे यान्ति ब्रह्म चाक्षरम् ॥६१ ॥
मायाविकृतिलुब्धानां मायामिष्टरसात्मनाम् ।  
मायाऽहम्भावयुक्तानां मायास्वभावशालिनाम् ॥६२॥
स्वार्थसाधनयत्नानां रागार्थं यततां सदा ।  
मद्भावनाविहीनानां न स्थानं ब्रह्मणि क्वचित् ॥६३॥
मम भक्तिविहीनानां मम मार्गाऽविदां तथा ।  
मम मन्त्रादिशून्यानां न स्थानं ब्रह्मणि क्वचित् ॥६४॥
इत्येवं परमं स्थानं मयोक्तं तन्ममाऽक्षरम् ।  
तदन्यद् वै द्वितीयं तु स्थानं मे हृदयं सताम् ॥६५॥
यत्राऽहं सर्वदा वासं प्रकुर्वे चेतनालये ।  
मम मुक्ता महामुक्ताश्चाऽक्षरं ब्रह्म चेत्यपि ॥६६॥
मुक्तानां हृदये नित्यं सतां वै जीवतामिह ।  
वसामो मिलिताः सर्वे हृदयेषु सतां वयम् ॥६७॥
तत्र वै वासना नास्ति नास्ति मायाविकारिता ।  
तत्र मत्तोऽतिरिक्तं वै नास्ति ततो वसाम्यहम् ॥६८॥
मम मूर्तिः सदा दिव्याऽक्षरधामनिवासिनी ।  
भक्तिधर्मयुता तत्र राजते हृदये सताम् ॥६९॥
धर्मवंशो मम मूर्तो योऽस्ति दिव्यगुणात्मकः ।  
ते गुणास्तत्र राजन्ते हृदये वै सतां सदा ॥2.135.७०॥
श्रद्धा शान्तिर्दया मेधा तुष्टिः पुष्टिर्गतिस्तथा ।  
लज्जा मैत्री तितिक्षा च बुद्धिर्मूर्तिः क्रियोन्नतिः ॥७१ ॥
धर्मप्रिया वसन्त्येव साधूनां हृदये सदा ।  
ज्ञानं वैराग्यमैश्वर्यं चाऽभयं तप आर्जवम् ॥७२॥
सत्यं क्षेमः सुखं शौचं स्थैर्यं धैर्यं च मार्दवम् ।  
निग्रहस्त्याग आस्तिक्यं सन्तोषश्च क्षमा स्मृतिः ॥७३॥
दमो यज्ञः शमो योगश्चोपरतिरुपासना ।  
प्रसादश्च शुभं तेजः स्वाध्यायः प्रश्रयश्च मुद् ॥७४॥
ध्यानं साम्यं ब्रह्मविद्या लाभः सामार्थ उद्यमः ।  
श्रवणाद्या भक्तिरूपा वसन्ति हृदये सताम् ॥७५॥
तत्राऽहं सर्वदा शान्तो निवसामि प्रसन्नहृत् ।  
सदालयो मम यूयं तत्र वासोऽन्यदुर्लभः ॥७६ ॥
अमुक्तानां मम मन्त्रविहीनानां कदाचन ।  
ममाऽभक्तिमतां वासो मम सत्सु न विद्यते ॥७७॥
येषां वै त्वक्षरे वासो येषां च हृदये सताम् ।  
तेषां वासः सदा योग्यो मम देवालये शुभः ॥७८॥
अथाऽयं भक्तवर्योऽद्य देवायतनकोऽभवत् ।  
देवालयस्वरूपोऽपि जडप्रख्योऽपि चेतनः ॥७९॥
तत्र वासं जडचैत्ये प्रासादे यदि चेच्छथ ।  
मम मन्त्रान् प्रगृह्णन्तु मम भक्ता भवन्तु च ॥2.135.८०॥
विना मे सात्त्वतान् भक्तान् स्थातुमर्हन्ति नेतरे ।  
लोमशोऽयमृषिश्रेष्ठो मन्त्रान् वः सम्प्रदास्यति ॥८ १ ॥
वैष्णवाः सम्भवन्त्वत्र ततो वसन्तु मद्गृहे ।  
इत्युक्ता देवताद्याश्च देहिनः श्रीहरिं तदा ॥८२॥
नत्वा समर्च्य सम्पूज्याऽऽज्ञया श्रीलोमशं ययुः ।  
लोमशोऽपि ददौ तेभ्यो मन्त्रान् चकार वैष्णवान् ॥८३॥
ततस्ते देवसदनं देवायतनमाययुः ।  
नेमुर्देवायतनकं निपेतुर्हरिपादयोः ॥८४॥
हर्याज्ञया वैष्णवास्ते देवालयनिवासिनः ।  
भवितुं दीक्षिता जातास्तदा देवालयोऽब्रवीत् ॥८५॥
भगवन् चञ्चला देवांश्चञ्चला देहिनस्तथा ।  
भीतियुक्ताः सदा त्वेते ह्यापत्काले समागते ॥८६॥
आसुरोपद्रवं ज्ञात्वा विद्रवेयुर्न चेद् यदि ।  
मध्ये मध्ये विहायैव गच्छेयुर्न स्थलान्तरम् ॥८७॥
नित्यवासप्रतिज्ञां चेत् कुर्युस्ते तव सन्निधौ ।  
तदा वासः प्रदेयः स्यादेभ्यश्चेति विधिं कुरु ॥८८॥
बालकृष्णस्तु तच्छ्रुत्वा देवालयवचः शुभम् ।  
हितं पथ्यं तथा सत्यं प्राह प्रार्थयतस्तदा ॥८९॥
यथा देवालयो वक्ति तथा चेन्मन्यते यदि ।  
शपथान् कुरुताऽत्रैव तदा वासं ददाम्यहम् ॥2.135.९०॥
यावद् देवालयस्तिष्ठेज्जीर्णो वा भित्तिमात्रकः ।  
यावद्देवोऽपि तिष्ठेच्च तावत्स्थेयं तदालये ॥९१ ॥
देवतायतनो देवो यदा स्थानं विहाय च ।  
सर्वकालार्थमुद्गच्छेत् तदा गम्यं न चान्यथा ॥९२॥
इत्येवं वै प्रतिज्ञां च कुरुताऽत्र तदाऽप्यहम् ।  
वासं ददामि देवायतने देवालये सदा ॥९३॥
इत्युक्तास्ते प्रतिज्ञां वै तथा चक्रुर्निरन्तराम् ।  
यावद् देवालयस्तिष्ठेद् यावत्तिष्ठेच्च देवता ॥९४॥
तावद्वस्तव्यमेवाऽत्र महापत्कालकेऽपि च ।  
इत्युक्त्वा च जलं पीत्वा प्रासादिकं क्षितावपि ॥९५॥
जलं प्रमुच्य चरणे हरेः सुरादयोऽस्पृशन् ।  
इत्येवं शपथं प्राप्ताः प्राप्ता वासं महालये ॥९६॥
देवालये हरेर्वासे वासार्हा वैष्णवा हि ते ।  
यावद्देवालयस्तस्मात् तद्देवोऽपि च तिष्ठति ॥९७॥
तावद्वै राधिके देवालयांऽगानि च सर्वदा ।  
तिष्ठन्त्येवेति भग्नाश्च खण्डिता अपि राधिके! ॥९८॥
जीर्णोद्धारस्ततो देवालयस्य हितदो नृणाम् ।  
प्रसन्ना देवतांशास्ते सुखयन्ति सहायिनः ॥९९॥
एवं प्रसन्नतां प्राप्य देवायतनको मुनिः ।  
देवालयात्मतां प्राप्तस्तथा देवा निवासनम् ॥2.135.१० ०॥
कृपया श्रीहरेः प्राप्तास्तान् नमेद् दूरोऽपि वै ।  
शालग्रामे खण्डितेऽपि यथा वसामि सर्वदा ॥१०१ ॥
देवालये प्रभग्नेऽपि जीर्णेऽपि मूर्तिसंयुते ।  
वसाम्येव त्वहं यावद् देवायतनकोऽपि च ॥१ ०२॥
वसत्येव तु तावद्वै ममाऽऽज्ञां मूर्ध्नि धारयन् ।  
पठनाच्छ्रवणाच्चास्य देवालयफलं भवेत् ॥१०३ ॥
इति श्रीलक्ष्मीनारायणीयसंहितायां द्वितीये त्रेतासन्ताने श्रीहरेरश्वपट्टसरःक्षेत्रं प्रप्यागमनं, अक्षरधाम्नि सतां हृत्सु देवालयमूर्तौ चेति हरेस्त्रेधा वासः, देवायतनर्षेर्देवालयस्वरूपता, देवालयाङ्गदेवानामपि स्थैर्यादि चेतिनिरूपणनामा पञ्चत्रिंशदधिकशततमोऽध्यायः ॥१३५ ॥
    
