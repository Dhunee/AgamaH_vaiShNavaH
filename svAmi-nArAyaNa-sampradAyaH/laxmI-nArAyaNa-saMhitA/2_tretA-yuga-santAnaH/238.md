+++
title = "२३८"

+++
श्रीकृष्ण उवाच-  
राधिके नूतने वर्षे प्रभुर्ब्रह्मप्रियापतिः ।  
चकार कुङ्कुमवापीक्षेत्रेऽन्नकूटकोत्सवम् ॥१ ॥
भोजयामास सर्वान् स कुङ्कुमवापिकाजनान् ।  
नरान्नारीर्बालवर्गान् यूनो वृद्धान् समस्ततः ॥२ ॥
पशून् चागन्तुकाँश्चापि पक्षिणश्च जलेशयान् ।  
भूशयान् चेतनान् सर्वान् भोजयामास वै हरिः ॥३ ॥
प्रतिपद्दिवसे श्रीमद्बालकृष्णो निजालये ।  
लक्ष्मीं तथाऽन्नपूर्णां च प्राह भोजनकाम्यया ॥४ ॥
अद्य मे वर्तते वाञ्च्छा सर्वेषां भोजनार्थिकीम् ।  
मध्याह्नोत्तरवेलायां यदि स्यात् कुरुतं तथा ॥५ ॥
आज्ञां प्राप्याऽन्नपूर्णा च प्राह श्रीपरमेश्वरम् ।  
भगवन् पक्वभावार्थं घटिकापञ्चकं खलु ॥६ ॥
अपेक्ष्यतेऽद्य समयो वर्तते च तथाविधः ।  
करिष्यामोऽन्नसामस्त्यं शृतं नास्त्यत्र संशयः ॥७ ॥
इत्युक्त्वा सा चान्नपूर्णा सस्मार स्वसखीं भुवम् ।  
श्रियं सस्मार तूर्णं च वार्क्षी सस्मार तत्र च ॥८ ॥
सुधां सस्मार धान्यानां लक्ष्मीं सस्मार वै द्रुतम् ।  
चुल्लिकाश्च सखीः सर्वाः सस्मार समिधस्तथा ॥९ ॥
शाकपत्राणि सस्मार वेशवारान् समस्तकान् ।  
नदीः सस्मार गङ्गाद्या धेनूः सस्मार कामदाः ॥2.238.१ ०॥
पाकलक्ष्मीः प्रसस्मार वह्नीन् सस्मार तत्र च ।  
पात्राण्यक्षयनामानि तथा सस्मार सद्रसान् ॥११ ॥
ब्रह्मप्रियाः समस्ताश्च सस्मार चान्नपूर्णिका ।  
आन्धसिकीः प्रसस्मार सस्मार परिवेषिकाः ॥१२॥
आरनालादिकर्त्रीश्च तक्रपेयविधायिनीः ।  
प्रसस्मार तदा सर्वा सखीस्ताश्च समाययुः ॥१३॥
भुवं चाज्ञापयामास कुरु शीघ्रं महानसम् ।  
क्रोशार्धं वर्तुलं शीघ्रं क्षणात् साऽपि तथाऽकरोत् ॥१४॥
नदीः प्राह जलार्थं च ता जलानि समानयन् ।  
चुल्लिकाः प्राह योग्ये च स्थले स्थातुं स्थिताश्च ताः ॥१५॥
वह्नीन् प्राह निवासार्थं चुल्लीषु वह्नयः स्थिताः ॥
कटाहान् प्राह चुल्लीनां मस्तके स्थातुमास्थिताः ॥१६॥
दर्व्याद्यास्तूर्णमेवाऽऽसन् स्वस्वकार्यनियोजिताः ।  
सस्यानि चापि धान्यानि रसादीनाह पात्रके ॥१७॥
चुल्लीपात्रेषु च स्थातुं घृताद्याश्च तथाऽभवन् ।  
आसमन्तात्ततो लक्ष्म्यश्चान्धसिक्यः स्थिताः पुरः ॥१८॥
ब्रह्मप्रियाः समस्ताश्चोपकारिण्यस्तदाऽभवन् ।  
लक्ष्मीनां वै समस्तानामिच्छया च घृतादिकम् ॥१९॥
कटाहेषु च पात्रेषु त्वायान्ति च तपन्ति च ।  
यथापेक्षं कणाद्याश्च पिष्टादिकानि तत्र च ॥2.238.२० ॥
पक्वतार्थं समागत्य प्रविशन्ति समन्ततः ।  
शर्कराद्यास्तथा पक्वा वेशवारादयोऽपि च ॥२ १॥
अन्नपूर्णेच्छया तूर्णं समागत्य विशन्ति च ।  
अष्ट वै सिद्धयस्तत्र सेवन्ते सर्वतः स्थिताः ॥२२॥
घटीद्वयान्ते सिद्धानि पक्वान्नानि बहून्यपि ।  
आमन्त्रणानि शम्भोश्च पार्षदाः क्षेत्रपा ददुः ॥२३॥
आक्षरक्षेत्रवासेभ्यो भोजनार्थं समस्ततः ।  
पक्वान्नानामभवैंश्च पर्वता वै महानसे ॥२४॥
अशार्करादिपाकाश्च ततोऽजायन्त भूरिशः ।  
भक्षान्यपि ततो जातान्यसङ्ख्यरूपकानि च ॥२५॥
भोज्यान्यपि द्रुतं जातान्यसङ्ख्यरूपकानि च ।  
लेह्यान्यपि कृतान्येव बहुसङ्ख्यानि तत्र च ॥२६॥
चोश्यान्यपि समस्तानि कृतानि सुबहून्यपि ।  
पेयान्यपि समस्तानि रचितानि तदा द्रुतम् ॥२७॥
आरनालादीनि चापि चटन्यो विविधास्तथा ।  
क्षारचणकमाषाद्यास्तत्र शृतास्तथाविधाः ॥२८॥
शाकान्यपि विविधानि भाजा भाज्यस्तथाविधाः ।  
मुरब्बारससाराश्च रायतानि बहून्यपि ॥२९॥
दधिघृतनवनीतपायसक्षीरतक्रकम् ।  
सर्वं यथापेक्षकं तु पक्वापक्वं विधापितम् ॥2.238.३०॥
सर्वाभिर्ब्रह्मयोषिद्भिर्लक्ष्मीभिः कन्यकादिभिः ।  
सतीभिः सिद्धिभिश्चापि सर्वं कृत्वोपरक्षितम् ॥३ १॥
घटिकापञ्चमध्ये तु सर्वं सम्पादितं हितम् ।  
प्रार्थयामासुरीश्वर्यः श्रीपतिं पुरुषोत्तमम् ॥३२॥
वर्तते सर्वमेवाऽत्र सिद्धं विभिन्नजातिकम् ।  
वैश्वदेवं विधेहि त्वं घण्टानादं प्रकारय ॥३ ३॥
भोजनार्थं जनानां वै पङ्क्तयः सन्तु सर्वतः ।  
मध्याह्ने भगवान् कृष्णनारायणो हि राधिके ॥३४॥
स्नात्वा कृत्वा वैश्वदेवं तर्पित्वाऽग्निं च पितृकान् ।  
तर्पित्वा देवताः सर्वा घण्टानादमकारयत् ॥३१॥
आगच्छन्तु महाभागा भोजनार्थं हि पङ्क्तिषु ।  
यथाज्ञं सर्वपात्राणि तदाऽभवन् हि पङ्क्तिषु ॥३६॥
ब्राह्मणाः क्षत्रिया वैश्याः शूद्राश्चान्येऽपि मानवाः ।  
आययुस्तत्र शीघ्रं वै भोजनार्थं समन्ततः ॥३७॥
ब्राह्मणेभ्यो ब्रह्मवर्गाः परिवेषणमाचरन् ।  
भोजयामासुरत्यर्थं नरनारीः समस्ततः ॥३८॥
दक्षिणाः प्रददौ तेभ्यो बालकृष्णो हि मुद्रिकाः ।  
लडडुऽकान् शष्कुलीश्चापि शतच्छिद्राणि खाजकान् ॥३९॥
मेशुभान् मोहनस्थालान् पर्पिकाखण्डकाँस्तथा ।  
पिण्डकान् गुडकान् श्रेष्ठान् ग्रन्थिकान् मोदकाँस्तथा ॥2.238.४० ॥
कलिकालडडुऽकाँश्चापि मुद्गलडडूँऽश्च मण्डकान् ।  
सोहिलकाँश्च संयावं कंसारं घृतपूरकान् ॥४१॥
सेविकाः पोलिका मिष्टाः पूरिकाः पायसं तथा ।  
विरञ्जं सुखदां फेणीं गुन्द्रपाकमपूपकान् ॥४२॥
पूपाँश्च घुर्घुरांश्चापि वटकान् तिलपिष्टकान् ।  
शाटकान् स्थिरकाँश्चापि रम्भाचूतफलानि च ॥४३॥
शाकानि भिण्डकान् स्वर्णदुग्धां कोशातकीं तथा ।  
राजकोशातकीं गवाहाराँश्च मार्गरीं तथा ॥४४॥
कर्कोटिकां शिम्बिकां च कर्कटीं चिर्भटं तथा ।  
रक्तालुं राजमाषादीन् शिम्बीबिम्बीफलानि च ॥४५॥
शर्कराकन्दमेवापि खर्बूजं कारवेल्लकम् ।  
कूष्माण्डं सूरणं चापि मुनिशिम्बीः पटोलकम् ॥४६॥
कर्कटीर्मेथिकाश्चापि पारवल्लं च मूलकम् ।  
शतपुष्पामम्ब्ललोणीं जीवन्तीं स्यन्दिकां तथा ॥४७॥
वृन्ताकं भर्जितं चापि राजिकाक्तानि यानि च ।  
द्राक्षाखारिकसम्मिश्रान् दधिमिश्रवटीवटान् ॥४८॥
पुष्पवटीश्च भोज्यानि सौरभोदनमित्यपि ।  
सूपः क्वथिकास्तक्राणि दधिमन्थानि यानि च ॥४९॥
तलितान् हरिमन्थाँश्च निष्पावान् पर्पटाँस्तथा ।  
नवनीतं चारनालं चटनीं धान्यकादिजाम् ॥2.238.५०॥
दुग्धं च क्वथितं मिष्टं दधि घृतं सकेसरम् ।  
मरीचानि सुतिक्तानि तथैलाकणकानि च ॥९१॥
भूफलीशर्कराबीजान्यपि वल्लान् वटाणकान् ।  
कलिका मिष्टपोलीश्च घारिका मिष्टजम्बुकान् ॥५२॥
रोटकान् मूशलीपाकान् वासुदेवीं च मल्लिकाम् ।  
श्रीखण्डं तरलां चापि माषलडडून् कलावकम् ॥५३॥
एकोत्तरशतं तत्र पदार्थान् वाडवादयः ।  
भुक्त्वा तृप्तिं परां प्राप्य ययुर्गृहाणि वै ततः ॥५४॥
क्षत्रिया वैश्यवर्गाश्च शूद्रा बुभुजिरे मुदा ।  
दीना अनाथवर्गाश्च भिक्षुकाश्च निराश्रिताः ॥५५॥
दासवर्गा दासिकाश्च सर्वा बुभुजिरे तदा ।  
कुङ्कुमवापिकाक्षेत्रस्थिता बुभुजिरेऽखिलाः ॥५६॥
तत्र तत्र पदार्थेषु न्यूनं नैव प्रजायते ।  
वर्धते त्वक्षये पात्रे वस्तुनि परिवेषिते ॥५७॥
अक्षयं चाऽव्ययं सर्वं दीयमानं प्रजायते ।  
महर्षयस्तथा सन्तः साध्व्यो बुभुजिरे तथा ॥५८॥
आबालवृद्धगोपालाः सर्वे बुभुजिरे तदा ।  
क्षेत्रपाला देवताद्याः सर्वे बुभुजिरेऽपि च ॥५९ ॥
हरेः सर्वं कुटुम्बं च बुभुजे श्रीशवाञ्च्छया ।  
ब्रह्मप्रियाद्याः सर्वाश्च भोजयितुं प्रियं पतिम् ॥2.238.६०॥
सोत्साहाश्चाययुर्बालकृष्णस्वामिपुरस्तदा ।  
स्वर्णपट्टिकसंस्थानि पात्राणि च हरेः कृते ॥६१ ॥
पक्वान्नपूर्णकान्येव न्यधुर्हरेः पुरश्च ताः ।  
स्वर्णासने हरिः सम्यङ्निषद्योर्णोसने प्रभुः ॥६२॥
भोक्तुं चाचम्य च समारेभे व्याहृतिपूर्वकम् ।  
आर्चिचन् श्रीहरिं ताश्चन्दनकुङ्कुमकेसरैः ॥६३ ॥
भोजयामासुरत्यर्थं प्रेमाल्यश्चातिभावतः ।  
लक्ष्मीर्विशालं स्थालं च कानकं निदधौ पुरः ॥६४॥
राधे त्वया समन्ताच्च स्थापिता लघुवाटिकाः ।  
माणिक्या कलशं पानपात्रं जलयुतं न्यधात् ॥६५॥
रमा च व्यजनं धृत्वा वायुदानं करोति हि ।  
पद्मावती नक्तकं च धृत्वा पार्श्वे स्थिताऽभवत् ॥६६॥
ब्रह्मप्रियास्तथा सर्वाः सर्वदेशोद्भवास्तदा ।  
विदधुर्वै पदार्थानां सर्वेषां परिवेषणम् ॥६७॥
अन्नपूर्णादिका देव्यः प्राहुः श्रीपरमेश्वरम् ।  
भुङ्क्ष्व नाथ कृपाकान्त दिदृक्षामोऽत्र भाविताः ॥६८॥
अथ कृष्णः करे कृत्वा कवलं बुभुजे मुदा ।  
अहो मिष्टमहो भोज्यं कयेदं रन्धितं शुभम् ॥६९॥
पृष्ट्वा तत्कर्त्रीनामानि प्रशशंस तु ता मुहुः ।  
अतिस्वादु कृतं चेदं प्रशंस्य बुभुजे पुनः ॥2.238.७० ॥
ब्रह्मप्रियाद्याः सर्वाश्च भुञ्जानं ददृशुर्हरिम् ।  
वीक्षमाणाः प्राणपतिमाश्चर्यं लेभिरे स्त्रियः ॥७१ ॥
स्वल्पं भुक्त्वा समुत्थातुं समैहत यदा हरिः ।  
शारदा तं स्थापयन्ती जगौ भुङ्क्ष्वेति कीर्तनम् ॥७२॥
सरस्वती सवादित्रा प्रीतये श्रीहरेः पुरः ।  
जगौ भोजनपद्यानि भोजयितुं विशेषतः ॥७३॥
भोजनं विधेहि नाथ जीवन योगिन्  
प्रसादं प्रदेहि कान्त हृदयेश योगिन् ।  
कवलं गृहाण कृष्ण मिष्टमिष्टमेनम्,  
प्रास्वादय प्रकृष्टसौरभान्नकूटम् ॥७४॥
पुमर्थदातृ भगवन् प्रभुङ्क्ष्व काममेतत्,  
समस्तपक्वमेतत् रे जीवन योगिन् ।  
भोजनं विधेहि नाथ जीवन योगिन्,  
प्रसादं प्रदेहि कान्त हृदयेश योगिन् ॥७५॥
मेशुभमोहनस्थालं रसालपायसान्नं,  
सुशष्कुलीं च फेणीं श्रीखण्डमिष्टपोलीम् ।  
भोजनं विधेहि नाथ जीवन योगिन्,  
प्रसादं प्रदेहि कान्तजीवन योगिन् ॥७६॥
सुपर्पिकां रसाढ्यां च मोदकान् विरञ्जं,  
सुगुन्द्रपाकमिष्टं सुशाटकांश्च घुर्घुरान् ।  
भोजनं विधेहि नाथ जीवन योगिन्,  
प्रसादं प्रदेहि कान्त जीवन योगिन् ॥७७॥
स्वादुमिष्टचणकान् सुराजमाषवटकान्,  
प्रशाकभाजिकादिप्रभोज्यपुष्पवाटीः ।  
भोजनं विधेहि नाथ जीवन योगिन्,  
प्रसादं प्रदेहि कान्त हृदयेश योगिन् ॥७८॥
पर्पराँश्च चटनीं शुभाऽऽरनालकानि,  
सुतक्रदुग्धकानि समस्तभोजनानि ।  
भोजनं विधेहि नाथ जीवन योगिन्,  
प्रसादं प्रदेहि कान्त हृदयेश योगिन् ॥७९॥
सुगन्धि वारि मिष्टं सूपौदनं यदिष्टं,  
प्रफुल्लपूरिकादिप्रपक्वघुर्घुरादीन् ।  
भोजनं विधेहि नाथ जीवन योगिन्,  
प्रसादं प्रदेहि कान्त हृदयेश योगिन् ॥2.238.८०॥
एलालवङ्गमिश्रं ताम्बूलकं सुधाक्तं,  
चाऽऽकण्ठपूर्तमद्यं प्रभुङ्क्ष्व देहि शिष्टम् ।  
भोजनं विधेहि नाथ वल्लभ स्वामिन्,  
प्रसादं प्रदेहि कान्त कामनेश भोगिन् ॥८ १॥
इत्येवं राधिके सर्वा भोजयामास सत्पतिम् ।  
भगवान् वुभुजे पूर्णं ततः सर्वा अपि स्त्रियः ॥८२॥
कवलानि करे कृत्वा भोजनाय निजं पतिम् ।  
विश्वम्भरं प्रसह्यैव यत्नं तत्र प्रचक्रिरे ॥८३॥
योगेश्वरो हरिस्तासां तादृङ्मानससिद्धये ।  
सर्वपत्नीसमसङ्ख्यस्वरूपोऽभूदसङ्ख्यकः ॥८४॥
सर्वासां ब्रह्मपत्नीनां करेभ्यः कवलानि तु ।  
बुभुजे समकालेन स्नेहेन ताः प्ररञ्जयन् ॥८५॥
जलं ताम्बूलकं चापि प्रत्येककरतो हरिः ।  
पपौ प्रजगृहे तत्र पूर्णकामाश्च तास्ततः ॥८६॥
अथ सर्वसखीभ्यश्च पक्वान्नानि मुहुर्मुहुः ।  
भोजयामास भगवान् प्रसादानि करेण वै ॥८७॥
भोजयित्वा च ताम्बूलरसं ताम्बूलकानि च ।  
पाययामास ताः सर्वाः कोट्यर्बुदाब्जकन्यकाः ॥८८॥
कृतकृत्याश्च ता जाता ब्रह्मप्रियास्तथाऽपराः ।  
परिवेषणकर्त्र्यश्च पाककर्त्र्यस्तथा स्त्रियः ॥८९॥
पाकसाहाय्यकर्त्र्यश्च वस्तुहारिण्य इत्यपि ।  
वस्तूद्भावनकर्त्र्यश्च रसदा योषितस्तथा ॥2.238.९०॥
अन्नपूर्णादिभिस्तत्र या याश्चाकारितास्तु ताः ।  
सर्वाः श्रीमद्बालकृष्णप्रसादं दुर्लभं ह्यपि ॥९१ ॥
सुलभं प्राप्य च बुभुजिरे तृप्तिं गताश्च ताः ।  
एवं भुक्त्वा त्वन्नकूटं प्रचक्रुः परिहारकम् ॥९२॥
जलजन्तुभ्य एवापि ददौ प्रसादमुत्तमम् ।  
पक्षिभ्यश्च पशुभ्यश्च कीटादिभ्यः समन्ततः ॥९३॥
प्रददौ भगवाँस्तत्र प्रसादं त्वनिवारितम् ।  
वृक्षेभ्यो वनवल्लीभ्यः स्तबकेभ्यः समन्ततः ॥९४॥
द्रवत्प्रासादिकं खाद्यं ददौ मूलेषु वै हरिः ।  
प्रसादग्रहणार्थं वै देवा महर्षयस्तथा ॥९५॥
पितरश्चापि मुक्ताश्च दिव्यदेहाः समाययुः ।  
यत्र यत्र प्रसादः स दृष्टस्तत्र तथाविधाः ॥९६॥
भूत्वा ते जगृहुः सर्वे प्रसादं त्वप्रकाशिताः ।  
एवं चानुग्रहं प्राप्य स्वस्वलोकान् ययुर्हि ते ॥९७॥
ताः सर्वाः सिद्धयो भुक्त्वा लब्ध्वाऽऽज्ञां पारमेश्वरीम् ।  
महानसप्रदेशस्य तिरोभावं व्यधुस्तदा ॥९८॥
सर्वं वै लीनतां यातं नगरी तृप्तिमागता ।  
जयकारं जगौ कृष्णवल्लभस्य सुहर्षिता ॥९९॥
ततो निजालयं गत्वा विश्रान्तिमापुरेव तु ।  
एवं महोत्सवं चक्रे राधिके कृष्णवल्लभः ॥2.238.१० ०॥
पठनाच्छ्रवणादस्य त्वन्नकूटफलं लभेत् ।  
भुक्तिं मुक्तिं लभेच्चापि बालकृष्णस्य तर्पणात् ॥१०१ ॥
इति श्रीलक्ष्मीनारायणीयसंहितायां द्वितीये त्रेतासन्ताने श्रीहरिणाऽन्नकूटोत्सवो विहितः सर्वप्रजाभोजनादि कारितं चेत्यादिनिरूपणनामाऽष्टात्रिंशदधिकद्विशततमोऽध्यायः ॥२३८ ॥
    
