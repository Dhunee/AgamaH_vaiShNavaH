+++
title = "०८३"

+++
श्रीकृष्ण उवाच-  
एवं राधे नृपतिः स जयध्वजः सुवैष्णवः ।  
द्रोणैलानीलश्रीशैलान् चतुरोऽपि निजालये ॥१ ॥
सुसत्कृत्यासनाद्यैः सञ्चकार स्वागतं परम् ।  
ददौ भोज्यानि रम्याणि पेयान्येभ्यो विधान्यपि ॥२ ॥
भोग्यानि चोपकरणप्रासादिकजलानि च ।  
श्रीहरेः पूजनवस्तून्यपि ददौ जयध्वजः ॥३ ॥
पर्वतास्ते कृतकृत्याः पप्रच्छुस्तं जयध्वजम् ।  
कथं पापानि नश्यन्ति तीर्यते प्रकृतिः कथम् ॥४ ॥
कथं पाप्यभियोगेऽपि निर्लेपत्वं भवेत् सदा ।  
केषां समागमान्मुक्तिः कस्माच्छान्तिश्च शाश्वती ॥५ ॥
कः स्वार्थः कः परार्थश्च का प्रवृत्तिः शुभावहा ।  
जडता दिव्यता वापि प्राप्यते केन कर्मणा ॥६ ॥
भवानास्ते महाराज सर्वज्ञ इव भक्तराट् ।  
अनादिश्रीकृष्णनारायणानुग्रहलेशतः ॥७ ॥
तस्मान्नो वद परमं श्रेयो येनापि लभ्यते ।  
श्रुत्वा जयध्वजः प्राह ममारण्ये महर्षयः ॥८ ॥
वसन्ति बहवो दिव्या ये विज्ञानसमृद्धयः ।  
तेषां नित्यं दर्शनार्थं प्रयामि ज्ञानलब्धये ॥९ ॥
तेभ्यः श्रुतं मया यद्यत् कथाप्रसङ्गलाभतः ।  
लक्ष्मीनारायणसंहितायाः कथाश्रवेऽपि च ॥१० ॥
आत्मनाऽप्यनुभूतं च कथयामि निबोधत ।  
तीर्थे पापानि नश्यन्ति तीर्थं स्थिरं च जङ्गमम् ॥११ ॥
तारयित्वा वासनाख्यसागरात् शरणागतम् ।  
प्रस्थापयति धामाऽपि परमं पारमेश्वरम् ॥१ २ ॥
तीर्थं तत् सर्वथा बोध्यं जडं वा चेतनात्मकम् ।  
जडं जलानि चैत्यानि वस्तूनि भौतिकानि च ॥१३ ॥
निर्गुणानि च दिव्यानि दिव्ययोगाद्भवन्ति हि ।  
पापिनस्तारयन्त्येव तीर्थानि तानि सर्वथा ॥१४॥
आत्मा तीर्थं महत् प्रोक्तं कृष्णस्तीर्थोत्तमोत्तमम् ।  
अनादिश्रीकृष्णनारायणस्तीर्थं परोत्तमम् ॥१५॥
तस्य तीर्थस्य योगेन भक्तास्तीर्थस्वरूपिणः ।  
भवन्ति तारकाः सर्वे सन्तः साध्व्यश्च योगिनः ॥१ ६॥
ब्रह्मशीला गृहशीला वनशीला विरागिणः ।  
न्यासशीला ध्यानशीलाः कृष्णतीर्था हि ते मताः ॥१७ ॥
कृष्णदास्यः कृष्णभक्तास्तथा कृष्णस्य पार्षदाः ।  
कृष्णसम्बन्धमाप्ताश्च तीर्था जडाश्च चेतनाः ॥१८ ॥
कृष्णगुणाढ्यपुरुषः सती कृष्णकृपामयी ।  
पशुः पक्षी वृक्षलताः कृष्णयोगा हि तारका ॥१ ९॥
वाटिका ग्रामशालाश्च धर्मशालाः सरित्तटाः ।  
सरस्तटा वनस्थल्यः शैलाः अरण्यभूमयः ॥2.83.२० ॥
स्थावरा जङ्गमाश्चापि तीर्थास्ते कृष्णयोगिनः ।  
ग्रामः पुरी पत्तनं च नगरं घोष इत्यपि ॥२१ ॥
पल्ल्यश्चावसथाश्चापि यत्र कृष्णो विराजते ।  
तत् सर्वं तीर्थमेवेति तारकं दिव्यतां गतम् ॥२२॥
यत्स्पृष्टं हरिणा साक्षात् तत् तीर्थं तारकं भवेत् ।  
यथा हरिस्तथा तस्य सन्तस्तीर्थानि सन्ति हि ॥२३ ॥
सन्तारयन्ति सततं जनान् ज्ञानप्रदानकैः ।  
अज्ञान नाशयित्वा च समर्पयन्ति दिव्यताम् ॥२४॥
कामं क्रोधं च लोभं च मदं मानं च मत्सरम् ।  
तृष्णां च वासनां नाशयित्वा कुर्वन्ति शोधनम् ॥२५ ॥
तद्योगात्तीर्यते माया सत्सु नौषु स्थितैर्जनैः ।  
सन्तो भवन्ति चक्षूंषि सन्तो दीपा भवन्ति च ॥२६ ॥
सन्तो नौकाश्चार्णवस्था दावस्था अमृतस्थलाः ।  
विषोल्बणेषु वै सन्तो विषघ्नाः क्ष्वेडहारिणः ॥२७॥
हालाहलाब्धिसंसारे नीलकण्ठा हि साधवः ।  
महारोगाब्धिसंसारे धन्वन्तरिस्वरूपिणः ॥२८॥
विषयानलदग्धानां सन्तो मानसवृष्टयः ।  
वासनाजालबद्धानां कर्तनीरूपिणो हि ते ॥२९॥
सन्तस्तीर्थं परं तीर्थं परमात्मविनिर्मितम् ।  
यत्र नारायणः साक्षान्मूर्तिमान् वर्तते सदा ॥2.83.३०॥
हर्यर्थं यैश्च गार्हस्थ्यं त्यक्तं त्यक्तं च सर्वशः ।  
बन्धनं श्रीहरौ बद्धास्तीर्थरूपा हि साधवः ॥३१ ॥
हरिस्तीर्थं परं तीर्थ तीर्थं तत्साधवस्ततः ।  
साध्व्यस्तीर्थं साधुवच्च तरन्ति पापिनश्च तैः ॥३२॥
एतत्त्रयं परं तीर्थं चतुर्थं विप्रमण्डलम् ।  
गुरुस्तीर्थं सर्वतीर्थोत्तमं मोक्षप्रदं सदा ॥३३॥
माता तीर्थं परं तीर्थं तीर्थं पिता पतिस्तथा ।  
सती तीर्थं धर्मतीर्थं तीर्थास्तु धार्मिका जनाः ॥३४॥
पुत्रस्तीर्थं धर्मवच्च कन्या तीर्थं वृषान्विता ।  
स्वसा तीर्थं धर्मयुक्ता पत्नी तीर्थं सती यदि ॥३५॥
कुटुम्बं धार्मिकं तीर्थं तारयेत् तीर्थमुत्तमम् ।  
देवस्तीर्थं मन्दिरं च तीर्थं तीर्थं कथामृतम् ॥३६॥
वृद्धानां वचनं तीर्थं शास्त्रं तीर्थं च शाश्वतम् ।  
गोदानं परमं तीर्थं तीर्थं स्वर्णान्नदानकम् ॥३७॥
सत्यं तीर्थं क्षमा तीर्थं तीर्थं रागविहीनता ।  
द्वेषराहित्यमेवाऽपि तीर्थं नैर्मल्यकारकम् ॥३८॥
कृष्णसेवा परं तीर्थं भक्तिस्तीर्थं तथोत्तमम् ।  
कृष्णार्पणं तु तीर्थानामुत्तमं तीर्थमुच्यते ॥३९॥
दीक्षा भिक्षा समीक्षा च तीर्थत्रयं विवेकतः ।  
एवं शैलास्तु तीर्थानि हरेर्योगाद् भवन्ति वै ॥2.83.४०॥
किं बहुनाऽत्र वचसा सन्तस्तीर्थानि सर्वथा ।  
सर्वप्रदास्ते जीवानां धर्मार्थकाममोक्षिणाम् ॥४१ ॥
सतां शरणमापन्नस्तरत्येव न संशयः ।  
काष्ठाधारं समापन्नस्तरत्येव जलार्णवम् ॥४२॥
काष्ठे लघुत्वमेवाऽस्ति सत्सु हरिर्वसत्यपि ।  
यत्र हरिस्तत्र सर्वं यद्यदिष्टतमं भवेत् ॥४३॥
कल्पवल्ली सतां हस्ते चिन्तामणिः सतां मुखे ।  
कल्पवृक्षः सद्धृदये कामधेनुः सतां मतौ ॥४४॥
अणिमाद्याः सिद्धयस्तु लुठन्ति पादयोः सताम् ।  
ऐश्वर्याणि सतामोष्ठे वसन्ति सुखदानि वै ॥४५॥
पावित्र्यं तु सतां दृष्टौ वाक्ये धर्मो वसत्यपि ।  
मुक्तिं सतां तु सेवायां वर्तते शरणं गता ॥४६॥
प्रकृतिः प्रोच्यते मायाऽभ्यासो विषयवस्तुषु ।  
संस्कारः स्थितिसंस्थोऽयं कृष्णाभ्यासेन जीर्यति ॥४७॥
कृष्ण कृष्णेति कृष्णेति नारायणेति सर्वदा ।  
रटणेन हि संस्कारा भावनाख्या भवन्ति वै ॥४८ ॥
कृष्णयोगेन दिव्यास्ते नाशयन्ति तु मायिकान् ।  
प्राकृतान् नाशयित्वैव शोधयन्ति हृदन्तरम् ॥४९॥
सा माया भ्रमरूपा वाऽविद्याऽहम्ममतात्मिका ।  
रागद्वेषात्मिका वापि संशयो वा मृषात्मिका ॥2.83.५० ॥
याथार्थ्येन विधानेन लयं याति हरेर्बलात् ।  
आमृत्युक्षणमासाद्य कृष्णे मतिर्न चेद् भवेत्॥५ १ ॥
यत्र नार्यां नरे पुत्रे द्रव्येऽन्यत्र मतिर्भवेत् ।  
सा माया बन्धकर्त्र्येव कृष्णस्मृत्या विनश्यति ॥५२॥
एवं शैलाः संशृण्वन्तु कृष्णयोगो हि तारकः ।  
सतां योगस्तारकोऽपि माया तेन निवर्तते ॥५३॥
यथा लौहं काष्ठयोगे तरत्येव जलोपरि ।  
तथा पापी सतां योगे तरत्येव भवोपरि ॥५४॥
यथा पद्मं स्वभावाच्च जलेऽपि नहि लिप्यते ।  
तथा ज्ञानी भक्तियुक्तः पापेऽपि नहि लिप्यते ॥५५॥
यथा तैलं जलमध्ये क्षिप्तं तरति मूर्धनि ।  
तथा ज्ञानी पापिमध्ये स्थितस्तरति पापतः ॥५६॥
ज्ञानं दहति कर्माणि भक्तिः कर्मफलानि च ।  
दहत्येवं द्वयं चान्यत् कृष्णेतरत् कृतं तु यत् ॥५७॥
आत्मा येन धृतः कृष्णे नारायणे परात्मनि ।  
स चात्मा वर्तते चान्तःकरणेभ्यो वियोगवान् ॥५८॥
आन्तरं करणं तेन भिन्नं प्रयत्नमन्तरा ।  
नेन्द्रियैर्शयते शक्तिशून्यं रूक्षं पतिं विना ॥५९॥
नेन्द्रियाणि ततो यान्ति विषयान् कृष्णवर्जितान् ।  
विषयेषु गत पापं नोपसङ्क्रामति ह्यतः ॥2.83.६० ॥
इन्द्रियाण्यविषयाणि यदा भवन्ति योगिनः ।  
मानसं चाऽविषयं च जायते सर्वदाऽस्य तु ॥६१ ॥
आत्मा विषयशून्यश्च कृष्णमात्रेण सम्मतः ।  
भवत्येव तदा पापान्निवृत्तो मोक्षगो यथा ॥६२॥
एवं भूत्वा शरीरं चेन्द्रियाण्यस्य करोति चेत् ।  
क्रियां यां कां, न चैषा स्याद् बन्धनाय तु योगिनः ॥६३॥
विधिक्रियाऽथवा विधिविवर्जिताऽपि काऽपि वा ।  
लोके मताऽथवा नैव मता लोकविवर्जिता ॥६४॥
विवेकेन कृता वा न कृता विवेकवर्जिता ।  
पापा वा पापशून्या वा लोकदृष्ट्या तु यादृशी ॥६५॥
यादृशी तादृशी वापि क्रिया या स्यात्तु योगिनः ।  
निसर्गजा न सा तस्य बन्धनाय प्रजायते ॥६६॥
यस्य नास्ति सुखे रागो न द्वेषो दुःखवस्तुषु ।  
हर्षाहर्षरहितात्मा न स पापेन लिप्यते ॥६७॥
यस्य नास्ति सुखं मे स्याद् दुःखं मा स्यादिति प्रधीः ।  
ईहाशून्यस्य कर्तव्यं निरीहं नहि लुम्पति ॥६८॥
इष्टं तथाप्यनिष्टं च त्यक्तं येनाऽऽत्मतः सदा ।  
गुणत्रयाऽभिभवनं तस्य नैव हि जायते ॥६९॥
सर्वं कृष्णात्मकं यस्य भोग्यं भोगश्च भोक्तृता ।  
क्रियाकृष्णार्पिता येन देहेन्द्रियतदीयजा ॥2.83.७० ॥
तत्पापं तस्य पुण्यं वा फलं कृष्णार्पितं तथा ।  
स तु सर्वेषु लिप्तोऽपि लिप्यते न मनागपि ॥७ १ ॥
एवं वै वर्तमानस्य कृष्णार्थकृतकर्मणः ।  
प्रसाधितप्रसाध्यस्य सदा साधुस्वभाविनः ॥७२॥
निर्लेपस्य प्रसङ्गेन मुक्तिः स्याद् बन्धनाशिनी ।  
बन्धो वै वासना प्रोक्ता चाहम्ममत्वकारिता ॥७३ ॥
मिथ्याज्ञानजनिर्या च वासना जडतात्मिका ।  
स संसारो बन्धनं वै कृष्णयोगेन नश्यति ॥७४॥
सतां कृष्णस्वभावानां समागमेन नश्यति ।  
ततो मुक्तिर्जीवतो वै भूतबन्धनवर्जिता ॥७५॥
निर्द्वन्द्वा च निरीहा च वितृष्णा रागवर्जिता ।  
स्थितिर्नित्यात्मसंस्था च नित्यानन्दपरिप्लुता ॥७६ ॥
सदा शान्तस्य कृष्णस्य योगेन शान्तिरच्युते ।  
आत्मना चात्मनि ध्रौव्या या शाश्वत्यनुभूयते ॥७७॥
सा शान्तिः शाश्वती कृष्णात् परमेशात् प्रजायते ।  
इयं मुक्तिः परा मुक्तिर्यतः शान्तिर्न वै परा ॥७८॥
असङ्ख्यानन्दसन्दोहे मग्नता परमात्मनि ।  
स स्वार्थस्वात्मनो ह्यर्थः परं प्रयोजनं हि तत् ॥७९॥
मोक्षोऽर्थो जीवलोकस्य मुमुक्षोः स्वार्थ एव ह ।  
ज्ञातोऽर्थः स्वात्मनि प्रेच्छेत् स्वार्थः स चात्र मोक्षणम् ॥2.83.८० ॥
क्षणिकः सुखदः स्वार्थो नापेक्ष्यो वै मुमुक्षुभिः ।  
शाश्वतानन्दभृत्स्वार्थः समपेक्ष्यो मुमुक्षुभिः ॥८१ ॥
एवं स्वार्थं प्रलक्ष्यैव प्रवृत्तिः शुभदायिनी ।  
शुभं पुण्यं स्वर्गलोकः सत्यमैश्वरधिष्ण्यकम् ॥८२॥
विनाशयोगि तत् प्रोक्तं प्रकृतेः कृतसर्जने ।  
अविनाशं शुभं मोक्षः कृष्णपादाभिलम्भनम् ॥८३॥
कृष्णनारायणप्राप्तिः शुभं सर्वोत्तमोत्तमम् ।  
कृष्णो दिव्यः सदा चास्ते यादृशस्तादृशोऽपि वा ॥८४॥
तादात्म्यकर्मभिर्दिव्यभावं विन्दति मानवः ।  
शरीरेन्द्रियकर्माणि जडान्यपि हरेर्ग्रहात् ॥८५॥
भवन्ति दिव्यभावानि जडता याति दिव्यताम् ।  
एवं शैला! भवन्तोऽपि जडा भक्तिप्रयोगतः ॥८६॥
जाड्यं भावं परित्यज्य भवन्तु दिव्यरूपिणः ।  
अनादिश्रीकृष्णनारायणस्वामिपतिप्रभुः ॥८७॥
वर्तते कुङ्कुमवापीक्षेत्रे चाश्वसरोन्तिके ।  
तद्योगं तद्भजनं च कुर्वन्तु तेन दिव्यताम् ॥८८॥
प्रयास्यथैव शीघ्रं च नारायणकृपावशात् ।  
इत्येवं प्रोच्यमानेषु जयध्वजेन चाऽद्रिषु ॥८९॥
चत्वारः पुरुषाश्चान्ये शान्तास्तत्र समाययुः ।  
जयध्वजादिकान् नत्वा तस्थुः पृष्ठास्ततो हि ते ॥2.83.९० ॥
कुत आगम्यते कुत्र गम्यते किं प्रयोजनम् ।  
ते प्रोचुस्तं विनताश्च वयं श्रुत्वा तव क्रतुम् ॥९१॥
आगता हर्षतश्चात्र गच्छामोऽश्वसरोवरम् ।  
स्नातुं द्रष्टुं परेशं श्रीकृष्णनारायणं प्रभुम् ॥९२॥
यात्रिकैः सम्प्रदत्तानि पापान्यसङ्ख्यकानि तु ।  
क्षालयितुं प्रगच्छामः कुङ्कुमवापिकास्थलीम् ॥९३॥
कोलारसर एवायं नाम्ना ख्यातोऽस्ति तीर्थराट् ।  
द्वितीयो वर्तते नाम्ना ह्ययं चिलसरोवरः ॥९४॥
तृतीयः शम्भलसरोऽभिधोऽयं तीर्थराजकः ।  
चतुर्थोऽहं पुमानस्मि नारायणसरोवरः ॥९५॥
वयं त्वद्य मिलित्वा तु याता अभूम मानसम् ।  
सरो दिव्यं हैमशैले दर्शनार्थं ततः पुनः ॥९६॥
श्रुत्वा चात्र समायाता यज्ञं तेऽथ ततो वयम् ।  
गच्छामस्तत्र यत्रैव परमेशो विराजते ॥९७॥
एतच्छ्रुत्वा च ते शैला जयध्वजोऽपि भूपतिः ।  
व्योम्ना कुटुम्बसहितः सर्वे ययुर्हरेः पुरीम् ॥९८॥
कुङ्कुमवापिकातीर्थं चाश्वपट्टसरोवरम् ।  
व्योम्ना ते चाऽवतेरुश्च सस्नुश्चाश्वसरोवरे ॥९९॥
ततो दिव्यस्वरूपाश्च दृष्ट्वा श्रीलोमशं मुनिम् ।  
'ओं नमः श्रीकृष्णनारायणाय स्वामिने स्वाहा' ॥2.83.१० ०॥
गृहीत्वा परमं मन्त्रं बालकृष्णान्तिकं ययुः ।  
सम्पूज्य विधिवत् कृष्णनारायणं च ते ततः ॥१०१ ॥
पीत्वाऽमृतं चरणयोर्निषेदुः सत्कृताः पुरः ।  
प्रार्थयामासुरत्यर्थं देहि मोक्षं परं पदम् ॥१ ०२॥
श्रीहरिः कृपया ताँश्च त्रिरूपान् संव्यधापयत् ।  
तीर्थभक्तमुक्तरूपान् तीर्थान्यप्रेषयत्तदा ॥१ ०३॥
नैजं नैजं निवासं च पावनार्थं हि देहिनाम् ।  
भक्तरूपाँस्तत्र चाश्वसरस्येव न्यवासयत् ॥१ ०४॥
निजाश्रये महाभक्तान् संविधायैव सेवकान् ।  
तत आरभ्य तत्तीर्थे तीर्थाष्टकं ततोऽवसत् ॥१०५॥
कोलाटतीर्थं च तथा चिलतीर्थं तथोत्तमम् ।  
तथा शम्भलतीर्थं च नारायणसरस्तथा ॥१ ०६॥
द्रोणतीर्थं नीलतीर्थं श्रीतीर्थं चैलतीर्थकम् ।  
दिव्यरूपा विराजन्ते श्रीकृष्णपादपङ्कजे ॥१ ०७॥
मुक्तरूपान् विमानेनाऽक्षरं चाऽप्रेषयत् प्रभुः ।  
धाम मुक्तनिवासाख्यं राधिके करुणानिधिः ॥१ ०८॥
इत्येवं तच्चमत्कारं दृष्ट्वा जयध्वजोऽपि च ।  
स्थित्वा मासं मार्गशीर्षं ययाचे मोक्षणं हरेः ॥१ ०९॥
चक्रे तस्य हरिर्मुक्तिं विमानेन ययौ स तु ।  
धामाऽक्षरं पदं दिव्यं शाश्वतानन्दपूरितम् ॥2.83.११० ॥
इति श्रीलक्ष्मीनारायणीयसंहितायां द्वितीये त्रेतासन्ताने जयध्वजेन प्रदत्तं ज्ञानं, द्रोणैलनीलश्रीपर्वतानां कोलाटचिलशम्भलनारायणसरसां दिव्यरूपता मोक्षणं जयध्वजस्य मुक्तिश्चेत्यादिनिरूपणनामा त्र्यशीतितमोऽध्यायः ॥८३॥
    
