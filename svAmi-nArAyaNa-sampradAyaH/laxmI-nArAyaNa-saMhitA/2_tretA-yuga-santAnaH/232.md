+++
title = "२३२"

+++
श्रीकृष्ण उवाच-  
राधिके चाश्विनशुक्लप्रतिपद्वासरे प्रगे ।  
राजारायनृपोक्त्या श्रीहरिः सज्जो बभूव ह ॥१ ॥
खण्डराष्ट्रात्मके राज्ये लापलात्रीपुरीं ययौ ।  
समुद्रतटवासिन्या नगर्याश्चोपसागरे ॥२ ॥
महोद्याने द्वीपकल्पे मन्दिरे समवातरत् ।  
राजा पुपूज कनकैर्यौतकैर्विविधैरपि ॥३ ॥
हीरकैः रत्नवर्यैश्च मौक्तिकैर्मणिभिस्तथा ।  
नगर्यां वाद्यघोषैश्च महासम्मानपूर्वकम् ॥४ ॥
राजारायनृपः कृष्णं भ्रामयामास सर्वतः ।  
हरिस्तत्र महोद्याने कृतसेवः कृतश्रमः ॥५ ॥
कृतारामः समुवाच दिनद्वयं प्रशान्तये ।  
आश्विनस्य तृतीयायां दैत्यो वै नवजीवनः ॥६ ॥
मायावी बहुवेगश्च महाद्रितुल्यविग्रहः ।  
समाकर्षन् बहून्मेघान् केशैर्मस्तकसम्भवैः ॥७ ॥
गदया विद्युतो वेगान् सन्निघ्नन् बहुसत्त्वया ।  
आकाशं गर्जयन् हास्यैः समुद्रं क्षोभयन्नखैः ॥८ ॥
गृहाणिच्छादयन् देहस्थौल्येन निशि चाययौ ।  
ज्ञात्वा दिव्यं विमानं स हस्तैक्येनाप्यतोलयत् ॥९ ॥
रुद्रो विज्ञाय दैत्यं तं गर्जनां प्रचकार ह ।  
कोऽयं विमानं स्पृशति गच्छ दूरं मृतोऽसि वा ॥2.232.१० ॥
श्रुत्वैतद् व्यनदच्छीघ्रं प्राट्टहासं मुमोच ह ।  
गदया सहितो व्योम्नि गर्जन् जगाद भीतिकृत् ॥११ ॥
कस्त्वं विमानभूपोऽसि विमानं कस्य वा वद ।  
अहं नेष्ये विमानं वा युद्धार्थं भव चित्तवान् ॥१२॥
शङ्करः प्राह मा युद्धं समिच्छ याहि दूरतः ।  
युद्धे ते नास्ति वै श्रेयो विमानं मुञ्च सत्वरम् ॥१३ ॥
दैत्यः प्राह विना युद्धं विजयो न भवेदिह ।  
नेष्ये विमानं सर्वाश्च हरिष्ये योषितस्त्वितः ॥१४॥
इत्युक्त्वा गदया रुद्रं तताड मूर्ध्नि वेगतः ।  
शङ्करो वेगवान् शीघ्रं शूलेन तां बिभेद ह ॥१५॥
गदा भग्ना हि दैत्यस्य समुद्रे पतिता यदा ।  
तावत् समुद्रवेलास्तु जलप्लुतास्तदाऽभवन् ॥१६ ॥
अथ वै गदया शून्यो दैत्यः क्षोभमवाप ह ।  
किं कृत्वा चापि किं हृत्वा विद्रवामीत्यचिन्तयत् ॥१७॥
राजसौधे महोद्याने राजारायनृपस्य वै ।  
कनिष्ठा भगिनी याऽऽसीत् सुप्ता मात्रा समं तु ताम् ॥१८॥
उत्तोल्य च निधायैव स्कन्धे व्योमगतोऽभवत् ।  
विद्युन्मणिः रुरोदाति कुमारी दैत्यवाहिता ॥१ ९॥
हाहाकारो महानासीत् त्राहि त्राहीति नादिनाम् ।  
मानवानां निनादा वै सभयास्त्वभवँस्तदा ॥2.232.२ ०॥
राजारायपतिः श्रुत्वा प्रबुबोध क्षणान्तरे ।  
अनादिश्रीकृष्णनारायणश्चाप्युत्थितोऽभवत् ॥२ १ ॥
प्रजाः प्रबुबुधुश्चापि कोलाहलसमन्विताः ।  
महीमाना योषितश्चोन्निद्रा जाताः समन्ततः ॥२२॥
वृत्तान्तं शङ्करेणोक्तं कन्यामादाय दैत्यराट् ।  
नवजीवननामा वै द्रुतं धावति चाम्बरे ॥२३॥
एष नातिदूरगोऽस्ति त्वम्बरे याति पश्चिमे ।  
मारणीयो मया कृष्ण तवाऽऽज्ञां प्राप्य सर्वथा ॥२४॥
तथास्त्विति हरिः प्राह राजारायपतिर्नृपः ।  
मातोवाच तदाऽप्येवं तुभ्यं दत्ता हि कन्यका ॥२५॥
रक्ष रक्ष महाकृष्ण रक्ष शीघ्रं निवारय ।  
कृष्णः प्राह तु राजानं विमानं सज्जमाविशन् ॥२६।  
एष प्रयामि रक्षार्थं त्वं विमानेऽत्र मे शुभे ।  
यद्वा तव विमानेऽत्र मात्रा सहानुयाहि माम् ॥२७॥
एवमुक्त्वा हरिः शीघ्रं पश्चिमां ककुभं प्रति ।  
दैत्यस्याऽनुजगामैव शीघ्रं कुटुम्बसंयुतः ॥२८॥
राजाऽपि स्वविमानं वै तत्पश्चाद् भृत्यसेवितः ।  
वेगेनाऽवाहयद् व्योम्नि सूर्यतुल्योऽनुगोऽभवत् ॥२९॥
हरेर्विमानं वीक्ष्यैव तथा राजविमानकम् ।  
दैत्यो भयेन दुद्राव व्योम्नि कन्यायुतोऽपि सन् ॥2.232.३ ०॥
वायुवेगेन लघुना वर्ष्मणा चोड्डितोऽभवत् ।  
समुद्रोपरि दुद्राव रात्रौ सहस्रयोजनम् ॥३ १॥
विमानं श्रीहरेः पश्चाद् राज्ञो विमानमित्यपि ।  
अन्वधावद्धि वेगेन धर्तुं तं दैत्यपुङ्गवम् ॥३२॥
दैत्योऽपि बहुवेगेन दुद्रावाऽऽप्रातरेव ह ।  
तावद् द्वीपः समायातः समुद्रान्तर्गतो महान् ॥३ २॥
नवजीवनदैp-यश्चाऽप्यवाततार तां भुवम् ।  
शतयोजनविस्तीर्णो द्वेधा भिन्नां जलान्तराम् ॥३४॥
प्राकारनगरीशोभां दैत्यलैन्यभयङ्कराम् ।  
राजसौधादिशोभाढ्यां दैत्यावासमयीं पुरीम् ॥३५॥
शीघ्रं प्रविश्य दैत्यो वै ननर्दाऽन्यान् न्यबोधयत् ।  
भेरीं प्रताडयामास युद्धावेदनकारिणीम् ॥३६॥
श्रुत्वा जरामहानादं दैत्या जगर्जुरुत्सुकाः ।  
योधनार्थे धृतशस्त्रा निर्जग्मुः पर्वता इव ॥३७॥
नवजीवोऽपिए शीघ्रं तां कन्यां निक्षिप्य गह्वरे ।  
योधनार्थ त्वाजगाम दैत्यसैन्यसमन्वितः ॥३८॥
श्रीहरिर्यौवनं रूपं धृत्वा चक्रं सुदर्शनम् ।  
ययौ तद्गह्वरं कन्यां निनाय स्वविमानके ॥३९॥
अन्या मायामयीं कन्यां कृत्वा मृदा यथातथम् ।  
निक्षिप्य गह्वरे सर्व दैत्यमोहकरीं प्रभुः ॥2.232.४० ॥
यथार्था भगिनीं राज्ञे त्वर्पयामास वै द्रुतम् ।  
दैत्यास्त्वेतदजानन्तो युद्धायाऽभ्यपतन् बलात् ॥४१ ॥
कन्याभ्रात्रा च मात्रा सा कृष्गाऽर्पणं निवेदिता ।  
हरेः कण्ठे करं दत्वा पतिं वव्रे विमानके ॥४१॥
करमालां वरमालां प्रगृह्य कृष्णकामिनी ।  
अभवत् सा ततः श्रीमान् बालकृष्णः परेश्वरः ॥४३॥
ईशानाय ददावाज्ञां हन्तुं दैत्यान्मृधे तदा ।  
शङ्करो द्राक् जटां क्रोधाद् विकीर्य गणनायकान् ॥४४॥
दशलक्षानसृजत्तु रुद्ररूपान् भयङ्करान् ।  
सङ्कल्पजन्यहेतींश्च योद्धुमाज्ञां ददौ तदा ॥४५॥
उत्प्लुत्योत्प्लुत्य दैत्याँस्ते निजघ्नुर्वै त्रिशूलकैः ।  
आमध्याह्नं महद्युद्धं दैत्यनाशकरं ह्यभूत् ॥४६॥
सर्वे दैत्या विनष्टाश्च विंशतिलक्षसङ्ख्यकाः ।  
हाहाकारो महानासीत् स्त्रीणां प्ररोदनान्यपि ॥४७॥
दयालुः श्रीबालकृष्णस्तासां सुखाप्तये गणान् ।  
आज्ञां चकार तद्देशे निवासार्थं गृहाश्रमे ॥४८॥
सर्वासां दैत्यपत्नीनां पाणिग्रहान् व्यधुर्गणाः ।  
शाङ्करास्ते सुताः सर्वे वैष्णवाः कृष्णनोदिताः ॥४९॥
तां तां पत्नीं समगृह्य तत्तद्देशगृहाणि वै ।  
ययुः सर्वे गणास्तत्र राजानं कामनायकम् ॥2.232.५०॥
कामनायकनामानं गणं चकार माधवः ।  
अभिषिच्य महद्राज्ये गणकोटिं तथा ददौ ॥५ १ ॥
महोत्सवं शुभं कृत्वा वल्लीलिङ्गपुरं प्रभुः ।  
भ्रमित्वा श्रीहरिः सर्वं पावनं प्रचकार ह ॥५२॥
ततो विमानमारुह्य समुल्लङ्घ्य च खाडिकाम् ।  
दिनेदिष्ठां पुरीं गत्वा भ्रमित्वाऽथ गणेश्वरान् ॥५३॥
वासयित्वा तत्कृतां सुपूजां लब्ध्वा परेश्वरः ।  
राजानं भोजनं कर्तुमाज्ञां प्रदाय मापतिः ॥५४॥
मिलित्वा स्वविमाने वै भोजनानि हरिर्ददौ ।  
वैमानिकेभ्यः सर्वेभ्यः सायं दत्वाऽभयं धनम् ॥५५॥
द्विनेदिष्ठपुरे राजसौधे निशामुवास सः ।  
आश्विनशुक्लपञ्चम्यां प्रगे निद्रां विहाय च ॥५६॥
श्रीहरिः स्वविमानेन वीक्ष्य द्वीपं समन्ततः ।  
राजानं तन्मातरं च ससैन्यं गन्तुमेव तु ॥५७॥
निजराज्यं समाज्ञाप्य ततः कुटुम्बसंयुतः ।  
हरिर्विमानमारुह्य महीमानसमन्वितः ॥५८॥
व्योममार्गेण वै शीघ्रं समुल्लङ्घ्य तु वारिधिम् ।  
त्रासमानद्वीपमायात् हम्बार्तनगरीं प्रति ॥५९॥
वैमानिका हि मध्याह्ने जगृहुर्भोजनानि वै ।  
ततो महर्षयो भक्ता उष्णालयप्रदेशजाः ॥2.232.६०॥
पूर्वं प्ररक्षितास्ते तु दर्शनार्थं विमानकैः ।  
समाययुर्हरिस्तेषां स्वागतानि व्यधान्मुदा ॥६ १ ॥
पूजां लब्ध्वाऽऽशिषो दत्वा विमानेन हरिर्द्रुतम् ।  
समुद्रं तु समुल्लङ्घ्य अल्लालीनगरीं ययौ ॥६ २॥
उष्णालये भूशिरसो भागे वन्दारुकालये ।  
उषित्वा रजनीं त्वेकां प्रातः कृत्वा प्रभोजनम् ॥६३ ॥
वृन्दारुकर्षिणा प्रातः कृतपूजो नरायणः ।  
समुत्थाय ययौ विमानेन कुटुम्बशोभितः ॥६४॥
उत्तरस्यां तु काष्ठायां पञ्चाशद्योजनान्तरे ।  
स्थितं सिंहलनामानं द्वीपं प्रापाऽब्धिमध्यगम् ॥६५॥
मध्याह्ने भोजनं कृत्वोड्डीय विमानगो हरिः ।  
सायं पम्पासरः प्राप्य रात्रिं तीरे निनाय च ॥६६॥
सप्तम्यां वै ततः प्रातर्विमानमधिरुह्य च ।  
गोपनार्थं निजं तीर्थं सौराष्ट्रे त्वाययौ प्रभुः ॥६७॥
मध्याह्ने गोपनाथे तु कृत्वा पूजनभोजने ।  
आश्विनशुक्लसप्तम्यां सायङ्काले शनैः प्रभुः ॥६८॥
कुङ्कुमवापिकाक्षेत्रं त्वाययौ व्योममार्गगः ।  
कुङ्कुमवापीजनताविरहार्ताः प्रतीक्षणम् ॥६९॥
कुर्वन्त्यः कृशतां प्राप्ता विनेक्षां श्रीहरेः सदा ।  
ता नराः प्रमदा बाला बालिकाः स्वामिसेवकाः ॥2.232.७०॥
व्योम्नि तेजः समुदायं विलोक्याऽसुप्रियागमम् ।  
प्रतर्क्यातिमुदा त्वश्वपट्टसरोवरान्तिके ॥७१॥
महोद्याने दुद्रुवुश्च दर्शनार्थं समुत्सुकाः ।  
विमानं तावदेवाऽपि सन्निधौ समुपागतम् ॥७२॥
जयशब्दास्तूर्यनादाः शङ्खानां ध्वनयस्तथा ।  
गीतिका योषितां चापि समन्तादभवँस्तदा ॥७३॥
क्षेत्रपालाश्च तीर्थानि देवास्तत्र निवासिनः ।  
मुक्तास्तथेश्वराश्चाप्यवताराः पार्षदादयः ॥७४॥
महर्षयश्च राजन्या विप्राः सत्यश्च साधवः ।  
योगिनः सिद्धपुरुषाः सन्तस्तथा व्रतस्थिताः ॥७५॥
अक्षरभूनिवासिन्यः कन्यकाश्च कुमारकाः ।  
सौभाग्यवत्यो नार्यश्च सर्वमाङ्गलिकान्विताः ॥७६॥
शीघ्रं प्रययुः कृष्णस्य स्वागतार्थं सरोन्तिकम् ।  
लोमशाश्रमवासाश्च तथाऽऽम्रवणवासिनः ॥७७॥
तापसाः प्रययुः कृष्ण आयात इति हर्षिताः ।  
चन्दनं पुष्पमालादि गन्धाक्षतफलानि च ॥७८॥
गन्धसारान् गृहीत्वापि त्यक्त्वा कार्याणि वै गृहे ।  
सीम्नि विसृज्य कार्याणि कर्षुकाद्यास्तथा वने ॥७९॥
वनकार्याणि विसृज्य व्यापारादि वणिग्जनाः ।  
सर्वे द्रुतं ययुश्चाऽश्वपट्टसरोऽभि वै हरेः ॥2.232.८०॥
स्वागतार्थं पूजनार्थं ययुस्त्यक्त्वा निजालयान् ।  
हरेर्विमानं त्वरितं तत्र भूमौ ह्यवातरत् ॥८ १ ॥
वर्धितं चन्दनाद्यैश्च पुष्पैरक्षतकुङ्कुमैः ।  
भगवान् श्रीहरिस्तूर्णं विमानाग्रे स्थितोऽभवत् ॥८२॥
दर्शनं प्रददौ सर्वजनेभ्यो वै समन्ततः ।  
कुशलं परिपप्रच्छ सर्वेषां स्नेहपूरितः ॥८३ ॥
सर्वे त्वनामयं प्राणपतेः पप्रच्छुरुत्सुकाः ।  
ततः प्रेमाश्रुसहिता हरिं चाश्लिष्य वै मुहुः ॥८४॥
पुष्पहारान् हरेः कण्ठे न्यधुश्चन्दनकुङ्कुमैः ।  
अक्षताद्यैर्गन्धसारैरर्हणं वै तदा व्यधुः ॥८५॥
पुंवर्गः सम्प्रणनाम श्रीमद्गोपालपादयोः ।  
नारीवर्गः प्रणनाम कम्भरापादयोर्मुहुः ॥८६॥
गणवर्गः प्रणनामेशानस्य पादयोस्तदा ।  
योगिनीमण्डलाद्यं च ननाम सतीमीश्वरीम् ॥८७॥
ब्रह्मप्रियाभ्यः सर्वाभ्यो नमश्चक्रुर्हि योषितः ।  
गौरीर्हारीतकीश्चामरीश्च वै ब्राह्मिलीस्तथा ॥८८॥
नेमिरे नूतनाः कृष्णवधूर्वै सर्वयोषितः ।  
अथ वाद्यैश्च गीतैश्च मङ्गलैर्मन्दिरे हरेः ॥८९॥
प्रावेशयद्धरिं त्वार्ष्यः कुटुम्बसहितं मुदा ।  
मुनयः ऋषयः सर्वे पूजां चक्रुश्च दण्डवत् ॥2.232.९० ॥
प्रजाश्चागत्य कुशलं पप्रच्छुर्विरहातुराः ।  
हरिः कुशलमापृच्छ्य शुभां सम्भावनां व्यधात् ॥९ १॥
कृतकार्याणि भक्तेभ्यस्त्वावेदयन्निशामुखे ।  
ततश्चोत्थाय प्रययौ स्नानसन्ध्याकृते प्रभुः ॥९२॥
विनिर्वर्त्याऽर्हणं पश्चाद् भोजनानि व्यधापयत् ।  
लोमशं सम्प्रपूज्यैव शङ्करं पितरौ तथा ॥९३॥
महर्षीन् यवक्रीतादीन् भोजयामास माधवः ।  
ब्रह्मप्रियास्तथा कृष्णो भोजयामास कन्यकाः ॥९४॥
सर्वाः कान्ता भोजयित्वा लोमशस्याऽऽश्रमे शुभे ।  
सर्वास्ताः प्रेषयामास ब्राह्मीनां मण्डले तदा ॥९५॥
बालकृष्णश्च दिव्यानि सर्वोपकरणान्यदात् ।  
बहुरूपधरः कृष्णस्ताभ्यः सुखं ददौ निशि ॥९६॥
एवं वै राधिके पृथ्व्यां सर्वदेशेषु सर्वतः ।  
सर्वभक्तान् पावयित्वा राजतेऽक्षरक्षेत्रगः ॥९७॥
कुङ्कुमवापिका धन्या धन्यास्ताः कन्यका अपि ।  
धन्या देशाश्च ते साक्षान्नारायणप्रसङ्गगाः ॥९८॥
इमं दिव्यं चरित्रं ये श्रोष्यन्ति भुवि मानवाः ।  
पठिष्यन्ति कीर्तयिष्यन्त्यपि भावभरा जनाः ॥९९॥
तेषां पापविनाशः स्याद् भुक्तिः श्रेष्ठतमाऽत्र वै ।  
मुक्तिश्चाऽन्तेऽक्षरलोके स्यादेवाऽत्र न संशयः ॥2.232.१० ०॥
यज्ञानां च कथां दिव्यामृषीणां भूभृतां तथा ।  
भक्तानां च कथां केऽपि कीर्तयिष्यन्ति मानवाः ॥१०१ ॥
तेषां यज्ञफलं स्याच्च स्मृद्धयः स्युश्च तद्गृहे ।  
ब्रह्मप्रियाणां चरितं श्रुत्वाऽऽप्स्यन्ति दिवं परम् ॥१० २॥
जपयज्ञफलं तीर्थफलं व्रतफलं तथा ।  
सर्वपूजाफलं स्याच्च श्रवणादस्य भामिनि! ॥१०३ ॥
एतद्दिव्यं चरित्रं वै प्रथमं पारमेश्वरम् ।  
पृथ्व्यामभूत् सार्वभौमं भविष्यन्त्यपराण्यपि ॥१ ०४॥
सङ्कृतान्यवतारैश्च मदाद्यैर्भगवत्कुलैः ।  
भक्तैर्भागवतैश्चापि कल्याणदानि राधिके! ॥१ ०५॥
इति श्रीलक्ष्मीनारायणीयसंहितायां द्वितीये त्रेतासन्ताने आश्विनशुक्लप्रतिपदि लापलात्रीपुरीं हरिर्ययौ, तत्र सामुद्रो दैत्यश्चागत्य नृपस्वसारं विद्युन्मणिनाम्नीं जहार, राजा च हरिश्च विमानाभ्यां तमनु दुद्रुवतुः, नवजीवद्वीपं गत्वा दैत्येन युद्धम्, शङ्करोत्थदशलक्षगणैर्विंशतिलक्षदैत्यानां नाशः, कामनायकगणाय राज्यं ददौ हरिः, विद्युन्मणिनाम्नी कन्या हरिं वव्रे, द्विनेदिष्ठपुरं पावयित्वा पञ्चम्यां विमानेन त्रासमानद्वीपमागत्य ततो वृन्दारुकामागत्य ततः सिंहलद्वीपमागत्य पम्पासरश्चा-  
गत्याऽऽश्विनशुक्लसप्तम्यां सायम्पूर्वं कुङ्कुमवापिकामवाप, स्वागतं कुशलं भोजनं शयनादिकं चेद्यादिनिरूपणनामा द्वात्रिंशदधिकद्विशततमोऽध्यायः ॥२३२॥
    
