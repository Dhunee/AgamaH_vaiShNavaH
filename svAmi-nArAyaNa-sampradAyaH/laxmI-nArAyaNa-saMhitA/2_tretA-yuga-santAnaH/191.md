+++
title = "१९१"

+++
श्रीकृष्ण उवाच-  
शृणु त्वं राधिके पूर्तगण्डर्षिर्गण्डको नृपः ।  
राज्ञी कुमारिकाश्चापि कुमाराश्च तथाऽपरे ॥१ ॥
बान्धवाश्चामात्यवर्गाः स्वागतार्थं पुरोऽभवन् ।  
विमानमम्बराद् राजोद्याने ह्यवातरद्धरेः ॥२ ॥
अन्यान्यपि विमानानि चावतेरुः समन्ततः ।  
तदा वाद्यान्यवाद्यन्त तूर्यनादास्तदाऽभवन् ॥३ ॥
अगायन्त च गीतानि जयशब्दा बभूविरे ।  
पटहानां विगुलानां दुन्दुभीनां रवोत्तमाः ॥४ ॥
प्रजाहर्षभरैः शब्दैर्दिशो ह्यनादयन् दश ।  
हरिर्विमानादुत्थाय श्रेण्या बहिः समागमत् ॥५ ॥
राजा ऋषिः कुटुम्बाद्याः पुष्पाद्यैः समवर्धयन् ।  
हारैरक्षतवर्यैश्च लाजाभिः स्वागतं व्यधुः ॥६ ॥
गजयन्व्या हरिकृष्णं राजा न्यषादयत्तथा ।  
अन्यान् यथोचितवाहेष्वपि सद्वाहनेषु च ॥७ ॥
गन्त्र्यादिषु पटोल्ले च शकटीषु न्यषादयत् ।  
वाद्यशब्दैः सह देवेश्वरं लीशवनां पुरीम् ॥८ ॥
भ्रामयामास सोत्साहः प्रजाश्चक्रुः समर्हणम् ।  
दर्शनं पादपूजां च बहूपदाभिरादरात् ॥९ ॥
समुद्रतीरशोभां च विलोक्य भगवाँस्ततः ।  
राजप्रासादके श्रेष्ठे समायात् सकुटुम्बकः ॥2.191.१ ०॥
राजा राज्ञ्या च कन्याभिः पूजितः कृष्णवल्लभः ।  
चन्दनैर्गन्धसारैश्च कुसुमैरम्बरैः शुभैः ॥११ ॥
शीतहारैश्चौर्णवेषै रत्नैराभूषणादिभिः ।  
द्रव्यैः फलैः प्रपूजां श्रीहरेश्चक्रुः प्रधानकाः ॥१२॥
अथ गण्डस्य वै कन्या नव तत्र कुमारिका ।  
करग्रहं हरेश्चक्रुर्विवाहविधिना द्रुतम् ॥१३॥
राजा बभूव च भाग्यात् कृतकृत्यो नृपी ह्यपि ।  
तदुत्सवं महान्तं च चक्रे पूजनमाननैः ॥१४॥
भोजनं कारयामास राजा पक्वान्नपूरितम् ।  
नर्तनं गायनं तत्र कारयामास भूपतिः ॥१५॥
राजा कृष्णाय बहुधाऽर्पयामास विभूतिकाः ।  
भगवान् पूर्णगण्डाय ऋषये ता ददौ तदा ॥१६॥
भुक्त्वा विश्रान्तिमापुश्च पानताम्बूलचर्वणैः ।  
दुग्धपानैः स्वयं राजा महीमानानरञ्जयत् ॥१७॥
अथ सायं सभास्थाने बालकृष्णः प्रजाजनान् ।  
उपादिदेश बहुधा शान्तिवाक्यानि चाञ्जसा ॥१८॥
राज्ये वा वाटिकायां वा गृहे वापि वनेऽपि वा ।  
अन्तर्वृत्तिपरो देही विवेकी शान्तिमृच्छति ॥१ ९॥
तृष्गातन्तुं सुविच्छिद्य भोग्यवृत्तिं विहाय च ।  
आत्मस्थित्या सुतिष्ठेद् यः स शान्तिमधिगच्छति ॥2.191.२०॥
ईहा चोपरता यस्य लिङ्गं निर्लिङ्गतां गतम् ।  
रसना नीरसा यस्य स शान्तिमधिगच्छति ॥२१ ॥
शब्दास्त्वाकाशभागाश्च स्पर्शा दावानलोपमाः ।  
रूपाणि कुष्ठतुल्यानि यस्य शान्तिं स ऋच्छति ॥२२॥
नार्यः प्राणहरा यस्य यस्या नरश्च राक्षसः ।  
दृश्यते मनसा त्यागात् स शान्तिं साऽभियाति वै ॥२३॥
धातवो मलरूपाश्च कुटुम्बं वानरायितम् ।  
भृत्याः क्षयसमा यस्य स शान्तिमभियाति वै ॥२४॥
शिष्याः शत्रुसमा यस्य पुत्रा भक्षणतत्परा ।  
देहो यस्य सदा रुग्णः स शान्तिमभियाति वै ॥२५॥
वैराग्यं वर्तते यस्य रागस्थलं तु दुःखदम् ।  
स्नेहस्थलं नाऽनुकूलं स शान्तिमभियाति वै ॥२६॥
बहुभोगे बहुदुःखे शान्तिं याति विवेकवान् ।  
नाऽहं देहो न मे भोग्यं नाऽहं भोक्ता हि दीनवत्॥२७॥
नाऽहं जडाधीन एवं विवेकी शान्तिमृच्छति ।  
नदीनां रम्यभागेषु वनोद्यानेषु मन्दिरे ॥२८॥
देवालयेषु तीर्थेषु निर्जने शान्तिभाग् भवेत् ।  
यदा यत्र न वै सन्ति शत्रवो बहिरान्तराः ॥२९॥
आगन्तुकाश्च वा नित्यास्तदा शान्तिं प्रगच्छति ।  
क्षतदुःखो यथा निद्रावशो दुःखं न वेत्ति हि ॥2.191.३०॥
जगद्धतोऽपि जीवात्मा तूर्यागतो न खिद्यति ।  
वासनाप्रहतः प्राणी साधुसङ्गतिमृच्छति ॥३ १ ॥
साधुसेवारतः स्याच्चेत् साध्वीं शान्तिं स गच्छति ।  
सतां गुणान् प्रगृह्णीयात् सतां शीलं समाचरेत् ॥३ २॥
अग्राह्यं वर्जयेन्नित्यं ग्राह्यं शुभं समार्थयेत् ।  
तरङ्गान् मानसान् देही शमयेत् शान्तिमान् भवेत् ॥३३ ॥
विकल्पान् संशयान् मोहान् त्यजेत् गुरोरनुग्रहात् ।  
तर्कान् हेतून् विवादाँश्च त्यजेन्निजमनीषया ॥३४॥
उद्वेगान् दावहेतूँश्च ज्ञात्वा दूराद् विवर्जयेत् ।  
आयतिं सुविचार्यैव वर्तयेत् निरभिप्लवः ॥३५॥
हरिं शरणमासाद्य फलं तत्र समर्पयेत् ।  
आरभेत हरिं ध्यात्वा मां कर्तारं विभाव्य यः ॥३६॥
मदनुस्यूतभावेन कुर्याद्धितं हितार्थदम् ।  
स्वस्य वाऽन्यस्य सुतरां श्रेयस्कृतं समाचरेत् ॥३७॥
ज्ञानविज्ञानकोशेन धनाढ्यत्वं विचारयेत् ।  
अपरिग्रहसम्पन्नस्तृप्तोऽतिशान्तिमावहेत् ॥३८॥
एवं विचार्य सततं राज्ञा राज्ञ्या प्रजादिभिः ।  
अन्योन्यहितमाश्रित्य वर्तितव्यं सुशान्तये ॥३९॥
सेवां प्रजानां रक्षां च राजरक्षां परस्परम् ।  
आत्मबुद्ध्या सुतबुद्ध्या समाचरेत् सुशान्तिदाम् ॥2.191.४०॥
बृहस्पतिर्विशालाक्षः काव्यः प्राचेतसस्तथा ।  
भरद्वाजो महेन्द्रश्च गौरशिरा मनुस्तथा ॥४१ ॥
ब्रह्मवादास्त एवैते रक्षां धर्मं परस्परम् ।  
प्रशंसन्ति सदा कल्पे कल्पे राजप्रताहितम् ॥४२॥
दानं सतां सदा सेवा सतां सङ्ग्रहणं तथा ।  
दाक्ष्यं सत्यं चार्जवं चाऽवेक्षा समन्ततस्तथा ॥४३॥
सीदतां च समुद्धारः कुलीनानां प्रसञ्जनम् ।  
साधूनामपरित्यागः सेवा बुद्धिमतामपि ॥४४॥
शत्रुमित्रौदास्यकानां निरीक्षणं परे स्वके ।  
नीतिधर्मानुसरणं चानार्यवर्जनं सदा ॥४५॥
उत्थानं सर्वथा योग्यं लोके कार्ये हरौ मतौ ।  
मोक्षे त्यागे च वैराग्ये धर्मा रक्षापरा न्विमे ॥४६ ॥
रक्षणीयाः सदा राज्ञा प्रजया चामृतेहया ।  
उत्थानेनाऽमृतं प्राप्ताः सुरा महेन्द्रसंहिताः ॥४७॥
उत्थानेन विहीनस्य रक्षा दूरं प्रयाति हि ।  
धर्मोत्थानं सदा कार्यं धर्मिष्ठां चाचरेत् क्रियाम् ॥४८॥
यद्यप्यस्य विपत्तिः स्याद् रक्षाधर्मस्य देहिनः ।  
सोऽप्यस्य विपुलो धर्मो यतो रक्षाऽहमेव वै ॥४९॥
रक्षा च रक्षकश्चाहं रक्ष्यश्चाप्यहमेव च ।  
सदा रक्षाकरं चाहं रक्षयामि न संशयः ॥2.191.५० ॥
अरक्षकान् क्रूरभावान् न रक्षामि कदाचन ।  
रक्षको राजवर्गश्च मत्स्वरूपोऽस्ति भूतले ॥५१ ॥
तस्माद् रक्षा मम धर्मो मत्कृता पाल्यतां जनैः ।  
इत्युच्यमाने श्रीकृष्णे नारायणे परात्मनि ॥५२॥
राधिके गण्डको राजा पप्रच्छ श्रीनरायणम् ।  
राजशब्दः कथं कस्मात् कदा वै भवता कृतः ॥५३ ॥
तुल्यशारीरभावेऽपि तुल्येन्द्रियात्मकेऽपि च ।  
तुल्यदुःखसुखे तुल्यविकारे तुल्यविग्रहे ॥५४॥
तुल्यशुक्रास्थिमज्जे च तुल्यमांसादिसम्भृते ।  
तुल्यप्राणशरीरे च तुल्यमृत्युभवान्विते ॥५५ ॥
एवंविधेऽपि चैकस्मिन् राजता कथमूर्ध्वगा ।  
कथमेको विशिष्टाँश्च शूराँश्च पण्डितानपि ॥५६ ॥
अधितिष्ठति सत्तावान् पृथ्वीं रक्षति चैकलः ।  
प्रसादेन तथैकस्य लोकः सर्वः प्रसीदति ॥५७ ॥
एकस्मिन्नेव राष्ट्रं च देववद् याति सन्नतिम् ।  
भगवँस्तत्कथं साम्येऽप्येषा वै राजताऽतिगा ॥५८ ॥
वर्तते सर्वमूर्धन्या वदात्र कारणं तु किम् ।  
श्रुत्वा प्राह हरिः राधे राजनियमजां कथाम् ॥५९॥
आदौ कृतयुगे चात्र नासीद् राज्यं न राज्यपः ।  
न राजा न च दण्डोऽभूद् दण्ड्यो नासीच्च दण्डकृत् ॥2.191.६० ॥
सत्यधर्मैः प्रजा ब्राह्म्यो रक्षन्ति स्म परस्परम् ।  
कल्पवृक्षाः कल्पवल्ल्यश्चिन्तामणिश्च कामगौः ॥६१ ॥
आसैंस्तेन प्रजाः सर्वाः स्वात्माधीनाः सुखास्तदा ।  
अथ काले कृतान्ते च कल्पनायां बलानि तु ॥६२॥
क्षीणतां सङ्गतान्येव तदा स्वत्वं प्रवर्तितम् ।  
ममेदं कल्पवृक्षं च न तवेदं विवादितम् ॥६३॥
एवं ममतामोहौ च प्रजास्वाविशतां तदा ।  
चिन्ताः सङ्कल्परूपाश्च निष्फलाश्च तदाऽभवन् ॥६४॥
तृष्णादोषाऽभिवेशेन धर्मः सत्यो व्यनीनशत् ।  
लोभस्य वशमापन्ना अप्राप्तस्याऽभिमर्शिनः ॥६५॥
कामोऽपरो महान् दोषः प्रजासु प्रत्यपद्यत ।  
कामपरान् जनान् रागोऽनिष्टकृद् वै समस्पृशत् ॥६६॥
तेन कार्यं तथा कार्यं नाभ्यजानन्त मोहिताः ।  
अगम्यागमनं चापि वाच्यावाच्यं व्यजायत ॥६७॥
भक्ष्याभक्ष्यं तथा दूष्यादूष्यं च प्रत्यपद्यत ।  
विप्लुते मानवे लोके ब्रह्मभावो ननाश ह ॥६८॥
ब्रह्मनाशे धर्मनाशो देवास्त्रासं ततोऽगमन् ।  
ययुश्च पितरं चाऽजं प्रसाद्योचुः सुदुःखिनः ॥६९॥
ब्रह्मन् मानवलोके वै सत्यं ब्रह्म लयं गतम् ।  
धर्मो नाशं गतस्तेन वयं स्वाहाविवर्जिताः ॥2.191.७० ॥
क्षीणतां च गताः स्मोऽद्य मानवैः समतां गताः ।  
अतो निःश्रेयसं यत्तद् ध्यायस्वेह पितामह ॥७१ ॥
ब्रह्माऽऽह भवतां श्रेयश्चिन्तयामि भयापहम् ।  
ततस्त्रेतामुखे ब्रह्मा धर्मं चार्थं च कामनाम् ॥७२॥
मोक्षं चेति चतुर्वर्गं धर्मं चक्रे पृथग्गुणम् ।  
धर्मरूपान् नियमाँश्च दण्डरक्षादिकल्पितान् ॥७३॥
चक्रे यज्ञादिरूपाँश्च कर्मफलादिमिश्रितान् ।  
अर्थरूपान् पदार्थांश्च क्षेत्रवाटीगृहादिकान् ॥७४॥
धनसम्पत्स्वरूपाँश्च चक्रे स्वत्वादिबोधकान् ।  
कामरूपान् नियमाँश्च ऋतून् परस्परान्वितान् ॥७५॥
मोहादिनियमाँश्चक्रे स्वस्वभोग्यव्यवस्थितान् ।  
मोक्षधर्मं सामरूपं चार्पणं मयि माधवे ॥७६॥
त्रिवर्गार्पणमेवापि मोक्षदं चेत्यनिर्णयत् ।  
अन्यानि बहुधान्येव प्रकाराणि ह्यनिर्णयत् ॥७७॥
तां नीतिं शङ्करः पूर्वं जग्राहेशानको ह्ययम् ।  
शङ्करोक्तं च तच्छास्त्रं वैशालाक्षं तदाऽभवत् ॥७८॥
इन्द्रस्तस्मात्प्रजग्राह बाहुदन्तकमेव तत् ।  
बृहस्पतिर्लिलेखेदं बार्हस्पत्यं ततोऽभवत् ॥७९॥
औशनसं ततो जातं ततो नीतिः प्रवर्तिता ।  
देवैर्विष्णुश्चार्थितश्च नीतिशास्त्रविदं प्रति ॥2.191.८०॥
ततो नारायणश्चाहं ददौ वै मानसं सुतम् ।  
विरजसं तत्पुत्रोऽभूत् कीर्तिमान् तस्य पुत्रकः ॥८ १ ॥
कर्दमोऽभूत् तस्य पुत्रोऽनङ्गनामा सुबुद्धिमान् ।  
प्रजारक्षयिता साधुर्दण्डनीतिविशारदः ॥८२॥
तत्सुतोऽभूदङ्गराजो मृत्युपुत्रीं सुनीथिकाम् ।  
विवाह्य वेनं क्रूरं वै पुत्रमेकमजीजनत् ॥८३॥
तं वेनं द्वेषिणं मन्त्रकुशैर्जघ्नुर्महर्षयः ।  
ममन्थुर्दक्षिणं चोरुमृषयो वेनदेहजम् ॥८४॥
निषादं जनयामासुर्निषादाश्च ततोऽभवन् ।  
भूयोऽस्य दक्षिणं पाणिं ममन्थुस्ते महर्षयः ॥८५॥
ततोऽहं पृथुरूपश्चाऽभवं शस्त्री च वर्मवान् ।  
नीतिशास्त्रज्ञ एवाऽहं राजशब्दमवाप्तवान् ॥८६॥
मया देवैः सह भूमिः समपाटा विधापिता ।  
सङ्कल्पेन मया सर्वा राज्यस्मृद्धिर्नवीकृता ॥८७॥
आद्ये तु युगपर्याये राज्यं वै स्थापितं मया ।  
पृथ्वी दुग्धा प्रजार्थं च प्रजा दण्डेन रक्षिता ॥८८॥
रञ्जनाद्वै प्रजाः प्राहुः राजा पृथुरिति क्षितौ ।  
क्षतत्राणात् क्षत्रियोऽहं ततोऽभवं द्विजोऽपि सन् ॥८९॥
पृथिवीस्थापनं राज्यस्थापनं चाहमेव तु ।  
विष्णुः सनातनस्तत्राऽकरवं नीतियोजिम् ॥2.191.९० ॥
मल्ललाटात्तदा जातं कमलं कानकं शुभम् ।  
श्रीःसम्भूता ततो देवी कमला धर्मपत्निका ॥९ १॥
श्रीरर्थरूपाऽभूद् राज्ये कामदा मोक्षदा अपि ।  
वैष्णवी श्रीर्यदा राज्ये वर्तते मोक्षदा तु सा ॥९२॥
एवं ततः समारभ्य देवाश्च नरदेवताः ।  
बुधैस्तुल्याः शब्दिताश्च मदंशा भूभृतो यतः ॥९३॥
श्रैष्ठ्यमेवं मया न्यस्तं राज्ञि राजत्वसञ्ज्ञकम् ।  
तेन राज्ञा प्रजाभिश्च द्रष्टव्योऽहं निजात्मसु ॥९४॥
पूजनीयो वन्दनीयश्चार्पणीयोऽतिभावतः ।  
मय्यर्पितास्तु मामेव प्राप्स्यन्ति नात्र संशयः ॥९५॥
मां विहायाऽभिमन्तारो नैजं पदं तु ये नृपाः ।  
क्षयं यास्यन्ति ते न्यूनं राजवंशा दरिद्रकाः ॥९६॥
इत्येवं निर्णयं ज्ञात्वा भजन्तु मां जनार्दनम् ।  
राजराजेश्वरं नित्यं चतुर्वर्गं निधाय च ॥९७॥
मय्येवेति हरिः प्राह राधिके च सभाजनाः ।  
जगृहुस्तद्वचांस्येव नेमुः सर्वे ततो ययुः ॥९८॥
हरिः प्राप निजावासं राजसौधे च भोजनम् ।  
चकाराऽन्ये महीमानाश्चक्रुर्भोजनमादरात् ॥९९॥
विश्रान्तिं च ततः प्रापुः रात्रौ सर्वेऽपि निद्रिताः ।  
राधिके राजकन्यास्तं कृष्णकान्तं सिषेविरे ॥2.191.१० ०॥
इति श्रीलक्ष्मीनारायणीयसंहितायां द्वितीये त्रेतासन्ताने गण्डकराजधानीं प्रति गमनं लीशवनानगर्यां भ्रमणं पूजनं भोजनमुपदेशनं रात्रौ विश्रमणं चेत्यादिनिरूपणनामैकनवत्यधिकशततमोऽध्यायः ॥१९१ ॥
    
