+++
title = "२६१"

+++
श्रीकृष्ण उवाच--  
शृणु त्वं राधिके पश्चादाश्वपट्टलभूपतिः ।  
प्रत्यक्षश्रीहरेर्बोधं पप्रच्छ मुनये तदा ॥१ ॥
अश्वपाटल उवाच-  
मुने योऽयमनादिश्रीकृष्णनारायणः प्रभुः ।  
प्रत्यक्षो भगवानास्ते तद्बोधं कारय प्रभो ॥२ ॥
तन्नाम्ना भजनं कुर्वे सार्थमानो यथाऽन्वहम् ।  
शाधि सर्वार्थसम्पन्नं बोधं मां पारमेश्वरम् ॥३ ॥
श्रीलोमश उवाच-  
राजन्नैकान्तिका भक्ता विद्वांसो वेदपारगाः ।  
निरुक्तानि हरेर्नाम्नां जानन्ति नेतरे जनाः ॥४ ॥
यतो ह्येकान्तिनः श्रेष्ठा ये चैवाऽनन्यदेवताः ।  
तदात्मानस्तत्परास्तच्छीलास्तत्सहक्रियाः ॥५ ॥
कदा कुत्र कथं नाम केन जातं विदन्ति ते ।  
प्रगृणन्ति ततो भक्ताः पूर्वं प्रकाशितं च तैः ॥६ ॥
आदिर्जन्मोद्भवश्चापि देहेन्द्रियादियोजनम् ।  
प्राग्विसर्गः पश्चसर्गे यन्मूर्तौ नैव विद्यते ॥७ ॥
कालोऽक्षरं यदादौ न यस्मिन् क्वचिद् विलीयते ।  
सर्वेषां स्वेतरेषां स आदिरेव परः प्रभुः ॥८ ॥
नान्यदादि ह्यभूद् यस्य तस्मादनादिरेव सः ।  
नित्यश्रीः श्रयति यं च दिव्यशोभोत्तमोत्तमा ॥९ ॥
दिव्यवेषश्च रचना वाणी सम्पद्विभूतिका ।  
ऐश्वर्याणि गुणाः सर्वे श्रीपदा यत्र सन्ति ह ॥2.261.१० ॥
तस्माच्छ्रीः स श्रीतादात्म्याद् रमालक्ष्म्यादिसंश्रयः ।  
श्रीमान् स एव भगवान् प्रोक्तो वै परमेश्वरः ॥११ ॥
नराणामात्मनां योऽयमयनं वै चिरन्तनम् ।  
नाराः सर्वा दिव्यरूपा\_ शक्तयस्तन्निवासनम् ॥१२॥
अरा माया च दारिद्र्यं नास्ति यत्र हि मुक्तिगाः ।  
मुक्ता नरास्तन्निवासो नारायणः स वै मतः ॥१३ ॥
कर्षत्येव जगत्सर्वं सर्वाः सृष्टिस्तनौ क्वचित् ।  
नयत्येव लयं सर्वं कृष्णस्तेन प्रकीर्तितः ॥१४॥
कृषिः कल्मषनाशश्च नश्च निर्वृत्तिरुच्यते ।  
तादृशः श्रीकृष्ण एवाऽनादिकृष्णनरायणः ॥१५॥
कं सुखं शाश्वतं यच्च कं वा ब्रह्मपरं प्रभुम् ।  
बिभर्ति या निजे गर्भे कम्भरा हृदये च वा ॥१६ ॥
कम्भरायाः सुतश्चात्र काम्भरेयो हरिर्हि सः ।  
गाः किरणानि कृष्णस्य पालयत्येव यः स्वयम् ॥१७॥
गाश्च धेनूः पृथिवीं गां गतिं दिव्यां च रक्षति ।  
गोपालश्च पिता तस्य नन्दो गोपालनन्दनः ॥१८॥
पुराणि च शरीराणि चेतनानि जडानि च ।  
उपत्येव च तेषु श्रीहरिर्वै पुरुषोत्तमः ॥१९ ॥
बृहत्वाद्व्यापकत्वाच्च परत्वाद् ब्रह्म यः परः ।  
परब्रह्म हरिश्चैव स एव भगवान् स्वयम् ॥2.261.२० ॥
परमाणि समग्राण्यैश्वर्याणि सन्ति तत्र च ।  
परमेश्वर एवाऽसौ परेश्वर\_ प्रसिद्ध्यति ॥२१ ॥
क्षरं मायात्मकं सर्वं तत्परं धाम चाक्षरम् ।  
तदतीतो हरिः सोऽयमक्षरातीत उच्यते ॥२२॥
अवतारा हरेरेवाविर्भवन्ति समस्ततः ।  
अवतारी स्वयं तेषां मूलं श्रीहरिरुच्यते ॥२३॥
हरिश्चायं हरत्येव भक्तानां मानसानि वै ।  
हरत्येव च दुःखानि हरिश्चायं प्रकीर्तितः ॥२४॥
हरः सङ्कर्षणश्चासाज्जायते कार्यकृत्प्रभुः ।  
हरी तेन तथोक्तश्चैश्वर्यवान् भगवानपि ॥२५॥
वसत्ययं समस्तेषु दीव्यत्येवान्तरस्थितः ।  
वासुदेवः स वै प्रोक्तः परमेशः सनातनः ॥२६॥
प्रकृतिर्यस्य वाञ्च्छाऽस्ति शक्तिः शालोऽपि वै तथा ।  
माया या प्रकृतिस्तस्य धवो माधव एव सः ॥२७॥
कालात्माऽपि प्रभुः प्रोक्तः सर्वसर्जनशक्तिमान् ।  
विशन्ति सृष्टयो यत्र यस्माद्वा विष्णुरेव सः ॥२८॥
वेवेष्टि व्याप्नोति चैषो व्यापको विष्णुरुच्यते ।  
दमनेन जना ऊर्ध्वमृच्छन्ति धाम मे परम् ॥२९॥
तेन दामोदरः कृष्णो दाने मोदे रमत्ययम् ।  
केशास्तदंशवः प्रोक्तास्तद्वान् कृष्णो हि केशवः ॥2.261.३ ० ॥
अग्निः सोमो मम रूपे मुखं रसश्च तावुभौ ।  
अग्निष्टोमस्ततो नाम नारायणः स्वयं क्रतुः ॥३ १ ॥
अग्निः क्षत्रं द्विजः सोमस्तयोरैक्यं हरो हरिः ।  
अग्निर्नारी नरः सोमश्चाग्निष्टोमो नरायणः ॥३२॥
नष्टां गां पृथिवीं चायमविन्दच्च पुरा ततः ।  
गोविन्द इति विख्यातो गोपालो गोप्रपालनात् ॥३३ ॥
हृषीकानीन्द्रियाण्येष ईशते स हरिस्ततः ।  
हृषीकेशः समभवत् हृषीका तपसां स्थले ॥३४॥
अधः सर्वं परं सर्वं पश्यत्यधोक्षजस्ततः ।  
वृषोधर्मस्तन्निवासः कपिर्वाराहरूप्ययम् ॥३५ ॥
रमन्ते योगिनस्तत्र रामो रमणवान् प्रभुः ।  
गुणकर्मानुयोगेन नाम्नामस्यास्त्यनन्तकम् ॥३६॥
अनादिश्रीकृष्णनारायणं ब्रह्मपरं भज ।  
बालरूपः स्वयं कृष्णः कुङ्कुमवापिकाऽक्षरे ॥३७॥
क्षेत्रे विराजते यस्तं बालकृष्णं सदा भज ।  
बा-माया लयमेत्यत्र कृष्णेऽतो बालकृष्णकः ॥३८॥
बालानज्ञानसंव्याप्तान् जनानादिश्य सत्पथम् ।  
कर्षत्यक्षरधामक्ष्मां परं सुखं ददाति च ॥३ ९॥
बालकृष्णो हरिकृष्णः श्रीकृष्णः पुरुषोत्तमः ।  
अनादिश्रीकृष्णनारायणो ब्रह्मप्रियापतिः ॥2.261.४०॥
सतां पतिर्मुक्तपतिः सर्वपतिर्जनार्दनः ।  
भक्तपतिर्निजपतिः सेव्यतां प्राप्यतां नृप ॥४१ ॥
अश्वपाटल उवाच-  
अहो ज्ञानमहो बोधश्चाहोऽमृतं रसायनम् ।  
पायितं मे मुरोऽजस्रं दिव्यं दिव्यविमुक्तिदम् ॥४२॥
तपोनिधे त्वयोक्तं मे नारायणकथामृतम् ।  
ईदृशो भगवान् मह्यं दर्शितो बोधितोऽन्तरे ॥४३ ॥
अनादिश्रीकृष्णनारायणः साक्षान्निभालितः ।  
अग्निषोमात्मकः सोऽयं भगवाँस्तर्पितो मया ॥४४॥
प्रसादितस्तथा साक्षात् समासादित एव सः ।  
न ततोऽस्ति परः कश्चिन्न तत्समोऽस्ति वेतरः ॥४५॥
तत्कथातुल्यमाख्यानं नान्यत् सृष्टित्रयेऽपि वै ।  
विद्यते फलदं सर्वतीर्थानां पावनं परम् ॥४६॥
न चात्राऽल्प मम पुण्यं वर्धितं भवता बहु ।  
कुङ्कुमक्ष्मां समासाद्य येनाऽहं दृष्टवान् हरिम् ॥४७॥
इत्येवं राधिके मत्वा कृतकृत्यं निज नृपः ।  
पपात दण्डवद्भूमौ लोमशं स्वगुरुं प्रति ॥४८॥
लोमशस्तं तदा प्राह हर्षाश्रुपुलकाञ्चितम् ।  
धन्योऽस्त्यनुगृहीतोऽस्ति यद्भवान् दृष्टवान् हरिम् ॥४९ ॥
अदृश्यदर्शने तत्र तद्दयैव हि कारणम् ।  
अवतारी हि भगवान् दुर्दर्शः पुरुषोत्तमः ॥2.261.५०॥
नाऽस्य भक्तात् प्रियतरो लोकं कश्चन विद्यते ।  
ततः स्वयं दर्शितवान् स्वमात्मानं नृपोत्तम ॥५ १ ॥
तस्मादुत्तिष्ठते राजन् क्षमा या वै क्षितौ स्थिता ।  
तस्मादुत्तिष्ठते रसो येनाऽऽपो रससम्भृताः ॥५२॥
तस्मादुत्तिष्ठते रूपं येनाऽर्काद्याः सुरूपिणः ।  
तस्मादुत्तिष्ठते स्पर्शो येन प्राणाः सुयोगिनः ॥५३॥
तस्मादुत्तिष्ठते शब्दो येन लोका गृणन्ति च ।  
तस्मादुत्तिष्ठते मनः प्रकाशगुणधारकम् ॥५४॥
तस्मादुत्तिष्ठते बुद्धिस्तत्त्वनिर्णयकारिणी ।  
बुद्ध्या विदित्वा तं कृष्णं क्षेत्रज्ञं सात्त्वतां नृप ॥५५॥
विशन्ति परमात्मानं हृदयस्थं समाहिताः ।  
भजैनं परमेशं तं राजन् कृष्णनरायणम् ॥५६॥
दैवतं परमं यज्ञं परात्मानं सनातनम् ।  
ईष्यते सर्वयज्ञेषु नित्यं सोऽयं जगत्पतिः ॥५७॥
ये यजन्ति सुरान् पितॄन् गुरून् साधूँस्तथाऽतिथीन् ।  
गाश्च विप्रान् दीनजनान् क्षितिं सतीं च मातरम् ॥५८॥
ऋषीन् सेवापरान् भृत्यान् पत्नीं पतिं च बालकान् ।  
पूज्याननाथान् रङ्काँश्च पशून् पतत्रिणस्तथा ॥५९ ॥
स्तम्बान् वृक्षान् पक्षिणश्च विष्णुमेव यजन्ति ते ।  
अन्तर्गतः स भगवान् सर्वपिण्डे व्यवस्थितः ॥2.261.६० ॥
गृह्णाति श्रद्धया दत्तं जीवतृप्तिं समावहत् ।  
अनादिश्रीकृष्णनारायणः सोऽयं श्रुतौ श्रुतः ॥६.१ ॥
भज तं परमात्मानं राजन् प्रत्यक्षगोचरम् ।  
य एष गुरुरस्माकं कम्भरानन्दनस्त्विह ॥६२ ॥
को यायात् तं विना चात्र सर्वत्र क्षितिमण्डले ।  
प्रकुर्याच्च महायज्ञान् तारयेन्मोचयेज्जनान् ॥६३ ॥
कथं विना तं श्रीकृष्णं सर्वजगन्मनोहरम् ।  
वृणुयुः कन्यका राज्ञां सहस्रशश्च कोटिशः ॥६४ ॥
कथं देवाश्च ऋषयश्चेश्वराश्चेश्वरेश्वराः ।  
आगत्य पूजनं कुर्युर्मखेष्वस्य हरिं विना ॥६५ ॥
कथं राधारमालक्ष्मीकमलाद्याश्च कोटिशः ।  
कृष्णपत्न्यश्चास्य सेवां कुर्युर्नारायणं विना ॥६६ ॥
कथं चिह्नानि सर्वाणि सृष्टित्रयोर्ध्वगानि वै ।  
नारायणं विनाऽस्यैव मूर्तौ भवेयुरञ्जसा ॥६७ ॥
स वै वेदनिधिः कृष्णस्तपसां निधिरेव च ।  
योगज्ञाननिधिश्चाऽयं सर्वोदरः स एव च ॥६८ ॥
परब्रह्मपरा वेदाः परब्रह्मपरा मखाः ।  
परब्रह्मपरो मोक्षः परब्रह्मपरं तपः ॥६९ ॥
परब्रह्मपरं सत्यं परब्रह्मपरमृतम् ।  
परब्रह्मपरं पुण्यं परब्रह्मपरा गतिः ॥2.261.७ ० ॥
प्रवृत्तिनिवृत्तिधर्मः परब्रह्मपरायणः ।  
परब्रह्मात्मको गन्धः पृथ्व्यां श्रेष्ठतमो नृप ॥७१ ॥
परब्रह्मपरा चापां गुणा रसात्मकाः शुभाः ।  
परब्रह्मपरं रूपं ज्योतिषां रूपिणां तथा ॥७२ ॥
परब्रह्मात्मकः स्पर्शः सर्वस्पृश्यस्थितोऽनुगः ।  
परब्रह्मात्मकः शब्दः सर्वशब्द्यानुपावृतः ॥७३ ॥
परब्रह्मपरं चित्तं मनोऽहं बुद्धिरीश्वरी ।  
परब्रह्मात्मिका मात्राः परब्रह्मात्मका गुणाः ॥७४ ॥
परब्रह्मात्मकः कालः परब्रह्मपरा कृतिः ।  
कीर्तिः श्रीर्देवता लक्ष्मीः परब्रह्मपरा च भूः ॥७५ ॥
परब्रह्मपरा भूतिर्लीला सरस्वती सती ।  
परब्रह्मपराः सर्वाः ऋचो ब्रह्मप्रियास्तथा ॥७६ ॥
परब्रह्मपरं ज्ञानं योगस्त्यागः शुभा क्रियाः ।  
कारणानि समस्तानि परब्रह्मपराणि च ॥७७ ॥
तत्त्वं जिज्ञासमानानां परं तत्त्वं परेश्वरः ।  
सर्वेषां स विजानाति मनीषितं परः प्रभुः ॥७८॥
दैवं पैत्र्यं तपो दानं सर्वाश्रयो हरिः स्वयम् ।  
सर्वभूतकृतावासः कुङ्कुमवापिकाऽऽलयः ॥७९॥
अक्षरब्रह्मवासश्च बालकृष्णः स एव सः ।  
अनादिश्रीकृष्णनारायणो नारायणेश्वरः ॥2.261.८ ०॥
स वै ह्येकान्तिनः सर्वान् प्रीणाति भगवान् हरिः ।  
विधिकृतां सुपूजां च गृह्णाति भगवान् स्वयम् ॥८ १ ॥
एकान्तिनो हि मनुजाः प्रयान्ति श्रीहरेः पदम् ।  
एकान्तधर्मसर्वस्वं परब्रह्मपरायणम् ॥८२॥
सम्मितं सामवेदेन पुरैवादौ कृते युगे ।  
धार्यते बालकृष्णेन नारायणेश्वरेण ह ॥८३ ॥
नारायणो यज्ञधर्मं स्वर्णरेखानदीतटे ।  
नारायणह्रदे दैवं पैत्र्यं न्यवर्तयत् पुरा ॥८४॥
ऋषयो देवताद्याश्च सोमोऽपि मानवास्तथा ।  
मखधर्मं पुराकल्पे न्यवर्तयन् हरिश्रिताः ॥८५॥
रुद्रः कृते युगे नारायणधर्मं ह्यपालयत् ।  
अशिक्षयत्तथा विप्रान् चाद्ये कृते युगे हरः ॥८६ ॥
सुपर्णाख्यमहर्षिश्च प्राप्य श्रीपुरुषोत्तमात् ।  
यज्ञधर्मं पृथिव्यां सः प्रावर्तयत सद्विधिम् ॥८७॥
समुद्रो यज्ञधर्मांश्च ततः प्रावर्तयन्नृप ।  
अथाऽऽरण्यकनामाऽपि मुनिः प्रावर्तयत्ततः ॥८८॥
मनुस्ततो यज्ञधर्मान् प्रावर्तयत सात्त्ववान् ।  
सनत्कुमारो भगवान् प्रावर्तयत तत्परान् ॥८९॥
वीरणः सुव्रतश्चापि बर्हिषदश्च दक्षकः ।  
विवस्वान् स्थापितवन्तो धर्ममेनं सनातनम् ॥2.261.९०॥
सर्वार्पणात्मको धर्मः सात्त्वतो दुष्करो जनैः ।  
धार्यतेऽनादिकृष्णेन स्थाप्यते च पुनः क्षितौ ॥९ १॥
अनादिश्रीकृष्णनारायणेन मखरूपवान् ।  
सर्वार्पणात्मको धर्मो भूगोले स्थापिते नृप ॥९२॥
स एव भगवांल्लोके संस्थाप्य धर्ममाच्युतम् ।  
यथेच्छति तथा पश्चात् क्रीडति शास्ति वै प्रजाः ॥९३॥
एवमेकान्तधर्मस्ते कथितो नृपसत्तम ।  
एकान्तिनः क्षितौ राजन्! भवन्ति दुर्लभा जनाः ॥९४॥
यद्येकान्तिभिराकीर्णं जगत् स्याद् वैष्णवं मिथः ।  
भवेद् ब्रह्मपुरं चात्र कृतं युगं विदोषकम् ॥९५॥
यत्र चैकान्तिनः सन्ति परब्रह्मपरायणाः ।  
नरा नार्यः पशवश्च पक्षिणो देवतादयः ॥९६॥
सर्वे वर्णा वैष्णवाश्च तत्राऽक्षरपदं मतम् ।  
अधर्मस्तत्र नास्त्येव नाधर्मवंशजा अपि ॥९७॥
नरनारीव्यवहाराः सर्वे स्युर्मुक्तकोटिजाः ।  
वैकुष्ठं वा च गोलोको श्वेतो वा बदरीवनम् ॥९८॥
भवेत्तत्र यदि क्ष्मायां सर्वे चैकान्तिनो जनाः ।  
सात्त्वता भक्तिमन्तो वै भवेयुर्मुक्तये ध्रुवम् ॥९९॥
मनीषितं ह्यवाप्यैव भजेयुः पुरुषोत्तमम् ।  
एकान्तभक्ताः सततं परब्रह्मपरायणाः ॥2.261.१० ०॥
तेषां हर्यङ्कनिष्ठानां योगक्षेमवहो हरिः ।  
जायमानं जनं नैजं कृत्वा यं वीक्षते हरिः ॥१०१ ॥
सात्त्वतः स भवेदत्र धर्मैकान्तिकवान् स च ।  
परब्रह्मात्मके मोक्षे ततो याति परां गतिम् ॥१ ०२॥
नारायणेन दृष्टो यः प्रतिबुद्धो भवेद्धि सः ।  
नात्मेच्छया तथा राजन् प्रतिबुद्धो भवेत् क्वचित् ॥१०३ ॥
प्रवृत्तिलक्षणैर्युक्तं नैवेक्षति हरिः स्वयम् ।  
पश्यन्त्येनं महामाया ब्रह्मा देवाश्च मानवाः ॥१ ०४॥
ततस्ते विकृताः सर्वे मायाबद्धा भवन्ति वै ।  
ते यदि सात्त्वतानां वै सेवां कुर्वन्ति भावतः ॥१ ०५॥
तदा कालान्तरे प्राप्य नैर्गुण्यं यान्ति चाक्षरम् ।  
यद्वा सात्त्वतसङ्घाते कृपया सात्त्वतेक्षिताः ॥१ ०६॥
भवेयुस्ते यदा चैकान्तिकसाधुकृपेक्षिताः ।  
तदा तेषां हृदयस्य परिवर्तनमाशु वै ॥१ ०७॥
भविष्यति न सन्देहोऽथवा प्रसादभोजनैः ।  
हरेर्वा हरिभक्तानां जलान्नग्रासभोजनैः ॥१ ०८॥
शुद्धा बुद्धिर्निर्गुणाभिमुखी शनैः प्रजायते ।  
निष्कल्मषा प्रसन्ना च ततः सात्त्वतमण्डले ॥१ ०९॥
निवासेन शनैः सात्त्वतत्वमासाद्य मोक्षणम् ।  
गमिष्यन्ति न सन्देहः कृपासाध्या स्थितिर्हि सा ॥2.261.११ ०॥
इत्युक्त्वा विररामैव महर्षिर्लोमशस्ततः ।  
राधिकेऽश्वपट्टलश्च पुपूज लोमशं मुनिम् ॥१११ ॥
बहुसामग्रिकाभिश्च कृतकृत्यो बभूव ह ।  
अश्वपट्टसरसश्चोत्तरे तीर्थाभिवाञ्चछया ॥११ २॥
लोमशं प्रार्थयत्तेन लोमशेन समं ततः ।  
सरस्तीर्थानि च ययौ सर्वसार्थसमन्वितः ॥११३ ॥
इति श्रीलक्ष्मीनारायणीयसंहितायां द्वितीये त्रेतासन्ताने लोमशगीतायां लोमशकृतमश्वपाटलायाऽनादिश्रीकृष्णनारायणसाक्षाद्भगवत्त्वबोधनं परब्रह्मपरायणधर्मबोधनं चेत्यादिनिरूपणनामैकषष्ठ्यधिकद्विशततमोऽध्यायः ॥२६१ ॥
    
