+++
title = "१२८"

+++
श्रीकृष्ण उवाच-  
शृणु त्वं राधिके! कृष्णनारायणपरेश्वरः ।  
विमानेनाऽम्बरे यावत्समायातोऽतिभास्वरः ॥१ ॥
प्रकाशः समभूत्कोटिचन्द्रप्रकाशवत् सितः ।  
पृथ्व्यां दिक्षु विदिक्ष्वत्र नदीद्वयसमागमे ॥२ ॥
कोटिशो मानवा देवाः ऋषयो जय माधव ।  
जय कृष्ण जय स्वामिन् बालकृष्ण जय प्रभो ॥३ ॥
अनादिश्रीकृष्णनारायणो विजयतेतमाम् ।  
इत्येवं जयशब्दाँश्च मुक्तकण्ठा महोत्सवाः ॥४ ॥
जगदुः प्राञ्जलयश्च ददृशुर्निर्निमेषकाः ।  
तावद्विमानं कृष्णस्य भ्रमित्वा पञ्चवारकम् ॥५ ॥
व्योम्न्येव जनताभ्यस्तु दत्वा शुभं स्वदर्शनम् ।  
अवाततार भूभागे कामगं शुभदर्शनम् ॥६ ॥
इरात्रिशौषिकायोगे मध्यदेशेऽतिशोभने ।  
पञ्चाशद्योजने रम्यमण्डपस्य समीपतः ॥७ ॥
इरात्रीशातटे कृष्णो विमानाद् बहिराययौ ।  
श्रीगोपालः कम्भराश्रीस्तथा राजान इत्यपि ॥८ ॥
विमानाल्लोमशश्चापि कन्याश्च बहिराययुः ।  
लाजाभिश्चाऽक्षतैः पुष्पैर्वर्धितास्ते प्रजाजनैः ॥९ ॥
अथ श्रीभगवान् स्नात्वा इरात्रीशानदीजले ।  
मण्डपं कुण्डवेद्यादीर्दृष्ट्वाऽऽवासं ययौ निजम् ॥2.128.१० ॥
राज्ञा राजकुटुम्बेन वीरजारादिभिस्तदा ।  
पूजितः सेवितः कृष्णो विशश्राम च मन्दिरे ॥११ ॥
बालकृष्णस्ततः प्रातः स्नात्वा यज्ञस्थलीं ययौ ।  
पौषकृष्णतृतीयायां देवर्षिपितृशोभितान् ॥१२॥
ददर्श वेदीं कुण्डाँश्च पट्टिकाः काञ्चनीस्तथा ।  
सामग्रीर्यज्ञकार्यार्था असङ्ख्या मानवर्जिताः ॥१३ ॥
यज्ञभूमौ ददर्शाऽथ कोटिविप्रर्षिदेवताः ।  
वरणार्थं हरिस्तत्र मण्डपे तु निजासने ॥१४॥
निषसाद तथा राजा वीरजारः प्रियान्वितः ।  
आजगाम च यज्ञार्थं लोमशश्चाजगाम ह ॥१५॥
पत्नीव्रतस्तथा ब्रह्मा वशिष्ठो वैष्णवो महान् ।  
निषेदुः स्वासनेष्वेव मङ्गला गीतयस्तदा ॥१ ६॥
सामवेदस्य वै विप्रा अगायन् हर्षनिर्भराः ।  
देव्यश्च गीतिकास्तत्र जगुर्मङ्गलबोधिकाः ॥१ ७॥
वादित्राणि ह्यवाद्यन्त तूर्याणि विविधानि च ।  
प्रकोष्ठबन्धनं स्वस्तिवाचनादि व्यवर्तत ॥१ ८॥
अङ्गदेवस्थापनं च पूजनं विघ्नहानये ।  
अभवद्वै मुख्यपात्रपूजनं द्रव्यपूजनम् ॥१९ ॥
देवदेवीपूजनादि प्रावर्तत तदाऽम्बरे ।  
चन्दनादिप्रवृष्ट्यर्थं सुराद्यास्त्वाययुः क्षणम् ॥2.128.२० ॥
वह्निदेवः कुण्डपात्रे प्रतिष्ठपित एव च ।  
ब्रह्माद्या मूर्तिमन्तस्ते देवाश्चक्रुर्हवं तदा ॥२१ ॥
लोमशश्च वशिष्ठश्चाऽऽरभेते स्म ऋतुक्रियाः ।  
मन्त्रास्तत्र तु पठ्यन्ते प्रहूयन्ते हवींषि च ॥२२॥
वह्न्याननाः परब्रह्मब्रह्ममुक्तावतारकाः ।  
ईश्वरेशर्षिदेवर्षिपितृमानवभूद्विजाः ॥२३ ॥
तृप्तिं गच्छन्ति हव्यैर्वै भुञ्जते चानलाननाः ।  
जीवसृष्टिर्ब्रह्मसृष्टिश्चेश्वरसृष्टिरित्यपि ॥२४॥
तृप्ताः सर्वाः सृष्टश्चाऽसङ्ख्यहव्यप्रभोजनैः ।  
अभवन् राधिके! तत्र पूर्वयज्ञे यथाऽभवन् ॥२५॥
जडाश्च स्थावराश्चापि चेतनाः कामरूपिणः ।  
तीर्थानि पर्वता नद्यः कीटपतङ्गपक्षिणः ॥२६ ॥
सर्वे वै भगवद्देहास्तृप्तास्तत्र महाध्वरे ।  
वैष्णवेऽनादिलक्ष्मीश्रीकान्तनारायणप्रभुः ॥२७॥
सर्वाऽन्तरात्मा भगवानतृप्यताऽग्रणीर्हरिः ।  
एवं वै सप्तदिवसास्तृप्त्युत्सवव्रतात्मकाः ॥२८॥
व्यतीयुर्देवयजनैर्नवम्यां तु विसर्जनम् ।  
क्रतोस्तस्य परिहारो दक्षिणाश्चाङ्कवर्जिताः ॥२९॥
भोजनानि च सर्वेषां नित्यवन्नूतनानि च ।  
यथायोग्यानि पच्यानि पथ्यानि देहिनां यथा ॥2.128.३ ०॥
व्यजायन्त ततो बालः श्रीपतिः पुरुषोत्तमः ।  
ओब्या इरात्रिशायाश्च सङ्गमेऽवभृथं परम् ॥३ १ ॥
चकार याज्ञिकैः सर्वैः समं कोटिजनैः सह ।  
तत्र तीर्थानि सर्वाणि मूर्तिमन्ति तदाऽभवन् ॥३२।  
मुक्ततीर्थानि सर्वाणि ब्रह्मतीर्थानि वै तथा ।  
अवतारप्रतीर्थानि मुक्तातीर्थानि यानि च ॥३३॥
कृष्णतीर्थानि सर्वाणि नारायणस्य यानि च ।  
ब्रह्मविष्णु महेशानां पितॄणां योगिनां तथा ॥३४॥
ऋषीणां च सुराणां च द्विजानां च सतामपि ।  
सतीनां देवदेवीनां दिक्पालानां तपस्विनाम् ॥३५॥
साध्वीनां चापि साधूनां तीर्थानि मूर्तिमन्ति च ।  
ओब्या नद्या इरात्रिशासङ्गमे न्यवसँस्तदा ॥३६॥
तत्र स्नानं प्रकर्तव्यं पौषकृष्णतृतीयकात् ।  
दिनादा नवमीं यावत् सप्ताहे क्रतुपुण्यदम् ॥३७॥
एवमाह महाराजो राधिकेऽवभृथे तदा ।  
अहं स्नातो हरेस्तस्य पार्श्वे तिष्ठँस्तदा मुहुः ॥३८॥
नारायणोऽपि तत्राऽऽसीत् पार्श्वे लक्ष्मीपतिः स्वयम् ।  
श्रुतवान् हरिणोक्तं तत् तथोक्तं च पुनः पुनः ॥३ ९॥
नारायणैश्च सर्वैर्वै कृष्णैः सर्वैस्तथाऽत्र वै ।  
वासुदेवैरवतारैः सर्वैरीश्वरकोटिभिः ॥2.128.४०॥
तीर्थरूपेण चात्राऽपि वस्तव्यं श्रेयसे नॄणाम् ।  
राधालक्ष्म्यादिभिश्चापि देवीभिः सर्वथाऽत्र च ॥४१ ॥
स्वस्वकान्तैः समं स्थेयं तीर्थरूपेण वै सदा ।  
इत्येवं तत्र यज्ञस्य तीर्थे तु सङ्गमे सुराः ॥४२॥
ओब्यामिरात्रिशायां च त्रिवलायां जलादिषु ।  
वापीषु कूपभागेषु दीर्घिकास्वपि सर्वथा ॥४३ ॥
पल्वलेषु तत्र यज्ञभूमिष्वपि स्थले स्थले ।  
निवसामो वयं सर्वे श्रीहरेराज्ञया प्रिये ॥४४॥
हरिः प्राह पुनस्तत्र पापातिपापकारिणाम् ।  
अत्र स्नानेन वै नाशं यास्यन्ति पापपर्वताः ॥४५॥
पुण्यभाजो भविष्यन्ति पुत्रपौत्रकुटुम्बिनः ।  
श्रेष्ठिनो भोगभाजश्च नीरोगा बहुजीविनः ॥४६॥
यदा क्वापि समागत्य स्नास्यन्ति चात्र ये जनाः ।  
जलपानं करिष्यन्ति स्प्रक्ष्यन्त्येतज्जलानि च ॥४७॥
स्मरिष्यन्ति क्रतोस्तीर्थं देशान्तरेऽपि वर्तिनः ।  
तेभ्यो भुक्तिं तथा मुक्तिं प्रदास्यामि न संशयः ॥४८॥
स्नानं दानं तपो होमं परोपकरणादिकम् ।  
देवस्थानं धर्मशालां वृक्षारोपणमित्यपि ॥४९॥
विद्यादानं च कन्याया दानं चौषधशालिकाम् ।  
कारयिष्यन्ति ये लोकास्तेषां पुण्यमनन्तकम् ॥2.128.५०॥
रसशालां ग्रहशालां वेधशालां क्रतुग्रहम् ।  
सतां शालां कथाशालां यन्त्रशालां वृषगृहम् ॥५१ ॥
अन्नशालां च सत्राणि जलशालां पयोगृहम् ।  
प्रसूतिगृहमेवापि ज्ञानशालां प्रसेविनाम् ॥५२॥
सेवाशालां तथाऽतिथिभोजनादिगृहाणि च ।  
कारयिष्यन्ति ये लोका भूतशालां क्रतुस्थले ॥५३॥
तेभ्यो भुक्तिं तथा मुक्तिं प्रदास्यामि न संशयः ।  
इत्येवं श्रीहरिः प्राह राधिकेऽवभृथस्थले ॥५४॥
सस्नौ स्वयं निमज्ज्यैव पुनःपुनर्जलेष्वपि ।  
अञ्जलिभिः स्नापितः सः सर्वैः सर्वेऽपि तेन च ॥५५॥
स्नापिता अञ्जलिधाराभिश्चावभृथके मुहुः ।  
मया प्रासादिकं वारि धृतं चैतत्तवार्थकम् ॥५६॥
कलशे पिब चालभ्यं पावनं पारमेश्वरम् ।  
पिबामीति पपौ राधा श्रीहरेश्चरणामृतम् ॥५७॥
नारायणः प्रददौ च लक्ष्म्यै साप्यपिबज्जलम् ।  
एवं राधे विनिर्वर्त्याऽवभृथं परमेश्वरः ॥५८॥
बहिर्निर्गत्य च वस्त्राण्याधाय भूषणादिकम् ।  
मण्डपाऽन्तःस्थितं नैजं चासनं प्रययौ हरिः ॥५९॥
लेभे क्षणं च विश्रान्तिं ततः सायं सभां शुभाम् ।  
कारयामास भगवान् सर्वलोकनिवासिनाम् ॥2.128.६ ०॥
वीरजारमहाराजः पूजां चकार भावतः ।  
श्रीहरेराज्ञया कृष्णं नारायणं समर्चयत् ॥६१ ॥
वासुदेवं च भूमानं वैराजं परमेष्ठिनम् ।  
विष्णुं शिवं चार्यमाणं सनत्कुमारकादिकम् ॥६२॥
ब्रह्मप्रियास्तथा सर्वाः इन्द्रं सूर्यं प्रजापतीन् ।  
वशिष्ठं गालवं पत्नीव्रतं देवायतं मुनिम् ॥६३ ॥
श्रीगोपालं कम्भराश्रीराधालक्ष्मीसरस्वतीः ।  
अन्या देवीस्तथा पूज्याः पूज्यानपूजयन्नृपः ॥६४ ॥
उपदा विविधास्तत्र पूजायामार्पयत्तदा ।  
क्षमां चाऽयाचत न्यूनाक्षम्या सेवा ममेति च ॥६५॥
पावितोऽहं कृपयैव पावितं भूमिमण्डलम् ।  
ईश्वरैरत्र चागत्य ख्यापितोऽहं दिगन्तरे ॥६६ ॥
धन्यो राजा जारसञ्ज्ञो वीरतां समुपागतः ।  
यदहं सर्वथा जारो जारता नाशिता मम ॥६७॥
अतः परं च किं भाग्यं मम श्रेष्ठं भवेत् किल ।  
यदहं स्वगृहे कृष्णचरणौ प्राप्तवानिह ॥६८॥
राज्यं मे सार्थकं चापि भोगा मे सार्थका अपि ।  
कुटुम्बं सार्थकं त्वद्य श्रीकृष्णचरणामृतात् ॥६९॥
प्रजा मे सार्थकास्त्वद्य नरा नार्योऽपि सार्थकाः ।  
आयुष्यं सार्थकं चापि यदत्र पुरुषोत्तमः ॥2.128.७०॥
धनं मे सार्थकं सर्वं गजवाजिविमानकम् ।  
सर्वं मे सार्थकं चाद्य यदत्र पुरुषोत्तमः ॥७१ ॥
धन्योऽहं जननी धन्या धन्यं शतकुटुम्बकम् ।  
यद्वंशे यद्गृहे कृष्णः सर्वावतारशोभनः ॥७२ ॥
कोटिजन्मकृतात्पुण्याल्लब्धिः स्याच्छ्रीहरेरिह ।  
सा कृपावशतो जाता किं वदामि सुभाग्यताम् ॥७३ ॥
ओबी धन्या तथा धन्या इरात्रिशा नदी शुभा ।  
त्रिबलाऽपि तथा धन्या यज्जले पुरुषोत्तमः ॥७४॥
धन्या वै राशिऋषयो यद्गृहे पुरुषोत्तमः ।  
धन्या वृक्षाश्च विरुधः स्तम्बास्तृणगणादयः ॥७५॥
पशवः पक्षिणो धन्या यद्वासे पुरुषोत्तमः ।  
नारायणास्तथा कृष्णा यद्गृहेऽद्य समागताः ॥७६॥
मोक्षस्तेषां जयस्तेषां तेषां सौभाग्यसम्पदः ।  
सर्वाऽपि श्रीः सदा तेषां यद्गृहे पुरुषोत्तमः ॥७७॥
धन्यो नृपः शिबिश्चापि धन्यः थर्कूटको नृपः ।  
धन्यो राजा वीरराजो यद्गृहे पुरुषोत्तमः ॥७८॥
धन्याः पातालवासाश्च धन्याः पर्वतवासिनः ।  
धन्याः कन्याः कुमाराश्च येषां कृष्णस्य दर्शनम् ॥७९॥
गृह्णन्तु मानवाश्चास्मान्नारायणात्परेश्वरात् ।  
मन्त्रं मोक्षप्रदं सर्वे येऽवशिष्टा मुमुक्षवः ॥2.128.८०॥
इत्युक्त्वा दण्डवच्चक्रे राजा श्रीपुरुषोत्तमम् ।  
सभां च दण्डवच्चक्रेऽलोठीद् रजस्सु चोत्सुकः ॥८ १॥
हरिस्तस्मै चरणौ द्वौ ददौ तन्मस्तकोपरि ।  
हृदयेऽपि ददौ पादौ समालेषं ततो ददौ ॥८२॥
पुष्पहारप्रसादं च ददौ राज्ञे हरिः स्वयम् ।  
राज्ञ्यस्तस्य चतस्रश्च पुपूज परमेश्वरम् ॥८३॥
पुत्राः पुत्र्यस्तथा कृष्णं पुपूज बहुभावतः ।  
प्रजाजनाः पुपूजुश्च श्रीकृष्णं पुरुषोत्तमम् ॥८४॥
नरा नार्यः पुपूजुश्च देशीया महीमानकाः ।  
प्राघूणिकाः पुपूजुश्च श्रीस्वामिपरमेश्वरम् ॥८५॥
श्रीहरिः प्रददौ राज्ञे मुकुटं निजमस्तकात् ।  
अथ मन्त्रार्थमाजग्मुः कोटिशस्तु प्रजाजनाः ॥८६॥
हरिस्तेभ्यो ददौ मन्त्रान् नामस्मरणपूर्वकान् ।  
'ओं नमः श्रीकृष्णनारायणाय स्वामिने नमः' ॥८७॥
'शरणं श्रीकृष्णनारायणोऽस्तु मम सर्वदा' ।  
'कालमायापापकर्मशत्रुयाम्यकुहृद्भयात् ॥८८॥
शूलमीनध्वजधनुश्चक्रस्वस्तिकवानव' ।  
'ब्रह्माऽहं श्रीकृष्णनारायणभक्तोऽस्मि शाश्वतः ॥८९॥
अनादिश्रीकृष्णनारायणः स्वामी पतिश्च मे' ।  
'बालकृष्णः परब्रह्म मम वै शाश्वतः पतिः ॥2.128.९ ०॥
पिता वन्द्यः सुहृन्मित्रं रक्षकः पालकोऽस्तु सः' ।  
'अहं तस्य शरीरं वै स मे शारीरकोऽस्तु वै' ॥९१ ॥
'श्रीकृष्णवल्लभस्वामी श्रीहरिः शरणं मम' ।  
इतिमन्त्रान् ददौ श्रीमद्बालकृष्णो नरायणः ॥९२॥
प्रासादिकं जलपानं ह्यकारयज्जनान्निजान् ।  
दर्शनं दिव्यधामस्थमहामुक्तादिभिः सह ॥९३॥
ददौ स्वस्य जनताभ्यो बालकृष्णः स्वयं प्रभुः ।  
शिश्रियुर्जनताः कृष्णं नारायणं परं प्रभुम् ॥९४॥
सभासमाप्तौ भगवान् भोजयित्वाऽऽगतान् जनान् ।  
विशश्राम क्षणं विशश्रमुः सर्वं निशि प्रगे ॥९५॥
स्नात्वा हरिर्जनानाह ऋषीन् देवादिकाँस्तथा ।  
चतुर्थयज्ञकार्यार्थं यान्तु सर्वेऽपि वै द्रुतम् ॥९६॥
आलनौकाब्धिसंयोगे शक्त्यक्षिभूपराज्यके ।  
कारयन्तु योग्यतां च प्रारम्भस्य क्रतोर्द्रुतम् ॥९७॥
एकादश्यां वयं प्रातश्चागमिष्याम एव तु ।  
इत्याज्ञप्ताश्च हरिणा देवर्षिपितृमानवाः ॥९८॥
ययुः सर्वे याज्ञिकाश्च आलनौकाऽब्धिसङ्गमम् ।  
बालकृष्णो वीरजारालये तस्यौ तदर्थितः ॥९९ ॥
राज्ञीभिश्च तथा राज्ञा कुमाराद्यैः प्रसेवितः ।  
हरिः कुटुम्बसहितः सुखं तस्थौ मनो विदन् ॥2.128.१०० ॥
राजा तु निजकन्यानां शतं कृष्णे विमोहितम् ।  
ज्ञात्वा राज्ञ्यभिमत्या च ददौ कृष्णाय भक्तितः ॥१०१ ॥
कन्याशतं पतिं प्राप्य तदा श्रीपुरुषोत्तमम् ।  
कृतकृत्यं तदा जातं राजाद्याः सुखिनोऽभवन् ॥१ ०२॥
राज्ञ्यः सर्वाश्च वै कृष्णं जामातारं तदाऽऽप्य च ।  
कृतकृत्याः सदा मेने पुण्यपात्राणि राधिके! ॥१०३ ॥
इति श्रीलक्ष्मीनारायणीयसंहितायां द्वितीये त्रेतासन्ताने वीरजारनृपराज्ये ओबीरात्रीशासङ्गमे तृतीयविष्णुयागकरणं, मन्त्रादिदानं, तीर्थमाहात्म्यं, चेतिनिरूपणनामाऽष्टा-  
विंशत्यधिकशततमोऽध्यायः ॥१२८ ॥
    
