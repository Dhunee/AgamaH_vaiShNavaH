+++
title = "२७४"

+++
श्रीकृष्ण उवाच-  
राधिके! श्रीबालकृष्णो मुमुदे वीक्ष्य पत्रिकाम् ।  
बृहस्पतिं प्रणेमे च रत्नहारं ददौ गले ॥१ ॥
बृहस्पतिर्हरेस्तस्य जन्मदिनं व्यलोकयत् ।  
चान्द्रे मासि कार्तिके च दले कृष्णेऽष्टमीदिने ॥२ ॥
कृष्णनारायणजन्म सतीश्रीकम्भरोदरात् ।  
जातं तस्य चतुर्दशसमा मासो दिनानि षट् ॥३ ॥
व्यतीतः समयश्चाद्य वर्तते तु चतुर्दशी ।  
मार्गशीर्षस्य कृष्णस्योद्वाहस्वीकृतियुग्दिनम् ॥४ ॥
प्रोत्सवो भविता काश्यामितश्च पञ्चमे दिने ।  
मार्गशुक्लचतुर्थ्यां वै सर्वश्रेष्ठमुहूर्तके ॥५ ॥
योगपत्री तथा चावेदयत्येव सुमङ्गलम् ।  
शिवेश्वरेण देवेन प्रेषितोऽहं सपत्रकः ॥६ ॥
सर्वं शुभं सुभगं स्याद् गोपालकृष्ण! चोत्तमम् ।  
गोपालकृष्णो देवर्षिं विलोक्य लोमशं मुनिम् ॥७ ॥
आह्वयामास तूर्णं स मुनिस्तत्र समाययौ ।  
कृतादरः कृतदेवगुरुपूजः शुभासने ॥८ ॥
निषसाद कुशलं च पृष्टवान् स बृहस्पतिम् ।  
गोपालकृष्णदत्तां च पत्रिकां स व्यलोकयत् ॥९ ॥
कृतनारदशंसां तां वाचयामास लोमशः ।  
श्रावयामास माङ्गल्यं वर्धयामास सोऽपि च ॥2.274.१० ॥
बालकृष्णस्तु मुमुदे कम्भरा मुमुदे भृशम् ।  
कुटुम्बिनो मुमुदिरे श्रुत्वा तां योगपत्रिकाम् ॥११ ॥
सर्वा ब्रह्मप्रियाश्चापि श्रुत्वा हर्षं परं ययुः ।  
परीगौरीहारितीशक्त्यमर्याद्या मुदं ययुः ॥१२॥
गोपालकृष्णो वाद्यानि वादयामास वै तदा ।  
गुरवे प्रददौ पारितोषिकं दक्षिणां शुभाम् ॥१ ३॥
भोजयामास विधिना पायसान्नं सुमिष्टकम् ।  
पूजयामास शनकैश्चन्दनाद्यैस्ततः परम् ॥१४॥
गोपालकृष्णो भगवान् पप्रच्छ नारदर्षये ।  
कन्यागुणान् लक्षणानि कन्याया नारदोऽवदत् ॥१५॥
ब्रह्मांशः शङ्करो देवः शिवेश्वरो विराजते ।  
महाभागवतश्चापि महालक्ष्मीर्हि पार्वती ॥१६॥
उभौ नारायणांशौ हि गरिष्ठौ च वरिष्ठकौ ।  
पूजितौ सर्वलोकैश्च गरीयांसौ परेश्वरौ ॥१७॥
तयोः पुत्री स्वयं लक्ष्मीर्दुःखदारिद्र्यनाशिनी ।  
कन्यकानां योषितां च वरा चातीव सुन्दरी ॥१८॥
कां प्रशंसामहं कुर्वे शम्भुपुत्र्या विशेषतः ।  
रमणीयाऽतिरम्या सा रमा रामासु पूजिता ॥१९॥
उद्भिन्नेषद्यौवना च निधिर्वै सर्वसम्पदाम् ।  
लक्ष्मीचिह्नसहस्रैश्च शोभिता परमेश्वरी ॥2.274.२० ॥
पीतचम्पकवर्णाभा रत्नाभरणभूषिता ।  
विद्युल्लतेव चाञ्चल्यहासविलासमण्डिता ॥२१ ॥
तप्तकाञ्चनभायुक्ता तेजसोज्ज्वलिता सती ।  
दिव्याङ्गा दिव्यतत्त्वा च शुद्धसत्त्वान्विता सदा ॥२२॥
सत्यदयाकृपाशीला तापसी च हरिव्रता ।  
शान्ता दान्ता च सुभगाऽनन्तौदार्यनिधानिका ॥२३॥
मस्तके स्वस्तिकस्वर्णगूढलेखाविराजिता ।  
वक्रदीर्घस्वर्णवर्णप्रान्तकृष्णमनोहरैः ॥२४॥
सतेजस्कैश्च चञ्चद्भिः शिरःकेशैर्विराजिता ।  
स्वर्णरेखसमं रम्यं तिलकं तु विशालके ॥२५॥
भाले नैसर्गचन्द्रं च दधाना राजते हि सा ।  
राधा वा कमला वा सा माणिकी वाऽर्कजा च किम् ॥२६॥
पार्वती सारमा वापि सरस्वती च शारदा ।  
वैराजी वासुदेवी वा नारायणी सदाशिवा ॥२७॥
पद्मा वा विरजा वापि सावित्री वा च वैष्णवी ।  
इन्द्राणी च वरुणानी चन्द्राणी रोहिणी च वा ॥२८॥
कुबेराणी सूर्यपत्नी स्वाहा वाऽहल्यिका च वा ।  
द्यौः स्वयं किं च वा ब्राह्मी शक्तिर्वा शीलिका स्वयम् ॥२९॥
यद्वाऽन्यासु रमणीषु श्रेष्ठाः सन्ति मनोहराः ।  
ताः सर्वाः शिवकन्यायाः कलां नार्हन्ति षोडशीम् ॥2.274.३ ०॥
शरत्पूर्णेन्दुशोभाढ्या शरत्कमललोचना ।  
तव पुत्रसमा मूर्तिः किमयं तत्तनुं गतः ॥३ १ ॥
विवाहयोग्या युवती वर्तते सातिशोभना ।  
दिव्यदेहा नारिकाऽपि भौतिकांशविवर्जिता ॥३२॥
बालकृष्णस्वरूपा सा कृष्णनारायणी हि सा ।  
मन्ये चायं परब्रह्म द्वेधा भूतो विराजते ॥३३ ॥
किमत्र वर्णनीयं वै या हि साक्षाद्धरिर्हि सा ।  
गोपालकृष्ण! पुत्रस्ते भाग्यवान् भगवान् स्वयम् ॥३४॥
पुरुषोत्तमसञ्ज्ञाय सर्वसृष्टिषु गीयते ।  
सेयं तदंशा सर्वाङ्गी श्रीलक्ष्मीः पुरुषोत्तमी ॥३५॥
बालकृष्णकृते जाता लोकेऽत्र मुक्तिदा नृणाम् ।  
जगन्माता सर्वमाता किमु तां वर्णये न्विह ॥३६॥
शृणु चिह्नानि सर्वाणि यैः सा ज्ञायेत चेदृशी ।  
कीदृशी वा स्वयं का वा निर्णेतव्यं न यत्परम् ॥३७॥
यानि लोकाः समाकर्ण्य मुक्तिमीयुर्न संशयः ।  
दिव्यदृष्ट्या गुरुभावान्मया दृष्टानि वर्णये ॥३८॥
शिवकन्याहृदयेऽस्ति बालकृष्णाकृतिः शुभा ।  
पादयोः पुण्ड्ररेखोर्ध्वरेखे स्तः शोभने शुभे ॥३९॥
जघने बाणरेखाऽस्या ललाटे मुकुटाकृतिः ।  
गण्डे तु दक्षिणे भाले शोणबिन्दुः प्रशोभते ॥2.274.४० ॥
उरसि विष्णुरेखा च वामबाहौ गदा शुभा ।  
वामसक्थ्नि पादुका च वैजयन्ती हृदि स्थिता ॥४१ ॥
करेऽस्याः कमलं चास्ते गजचिह्नं तथाऽपरम् ।  
दक्षे पादे शङ्खचिह्नं नौकाचिह्नं विमानकम् ।  
गदा मत्स्यः शिखरं च झषस्ताम्बूलवल्लिका ॥४२॥
वामे पादे यवरेखा प्रासादश्छत्रमित्यपि ।  
ऊर्ध्वरेखा कमलं च ध्वजोंऽकुशो घटोऽपि च ।  
कुमुदं श्रीफलं चापि स्थलपद्मं च चन्द्रमाः ॥४३॥
दशचक्राणि पूर्णानि स्वर्णरेखाऽङ्गुलीषु च ।  
ललाटे पौरटो हारः स्वर्णरेखाश्च बिन्दुकः ॥४४॥
चिबुके बिन्दुको हस्तरेखा दक्षस्तनोपरि ।  
चक्रं वामस्तने कण्ठे हारो वक्षसि कानकः ॥४५॥
ध्वजो मत्स्यश्च वंशी च स्वस्तिश्च दक्षिणे करे ।  
धनुर्मत्स्यः कलशश्च दक्षे करे च सन्त्यपि ॥४६॥
प्राकारस्तोरणं चापि कमलं सन्ति दक्षके ।  
पादफणायामश्वश्च लाङ्गलं च करी तथा ॥४७॥
वृक्षो यूपस्तथा बाणस्तोमरं सन्ति पादके ।  
हस्ते च मालिकारेखा दीपरेखा च चामरम् ॥४८॥
शोलश्च कुण्डलं वेदी चक्रं सन्ति शुभानि वै ।  
शोभनानि सुचिह्नानि सन्त्यस्याश्चेतराण्यपि ॥४९॥
नाऽन्या त्वेतादृशी दृष्टा त्रैलोक्ये कमलां विना ।  
नैतादृशानि चिह्नानि सर्वाणि वै श्रियं विना ॥2.274.५० ॥
गोपालकृष्ण! पुत्रोऽयं तव साक्षात् परेश्वरः ।  
सर्वं जानाति तद्वृत्तं नित्यं गत्वा च पूजनम् ॥५१॥
तया कृतं प्रगृह्णाति तत्पितृभ्यां कृतं तथा ।  
तथाऽप्यज्ञ इवाऽऽस्तेऽत्र मायां कुर्वन् हरिः स्वयम् ॥५२॥
हेमशालायननामा जानाति मुनिराडिदम् ।  
हनुमाँश्च विजानाति लक्ष्यास्तपो हरेः कृते ॥५३॥
बालकृष्णो वरदानं स्वयोगार्थं ददौ तदा ।  
सर्वमेतच्छुभं चास्ते लक्ष्म्यर्पणं नरायणे ॥९४॥
गोपालराज! पश्येमं देवगुरुं बृहस्पतिम् ।  
माङ्गलिके महाकार्ये पत्रं नीत्वा तव गृहे ॥५५॥
आगतं यत्पादपद्मे पूजयन्ति सुरेश्वराः ।  
धन्यं पुण्यं यशस्यं ते गृहं तेनापि पावितम् ॥५६॥
अहो भाग्यमहं मन्ये योऽहं गोदोहनस्थिरः ।  
लक्ष्मीनारायणयोगोत्सवदर्शनभाग्यवान् ॥५७॥
भविष्यामि निवत्स्यामि ह्यश्वपट्टतटे सदा ।  
प्रसेविष्येऽसङ्ख्यपत्नीपतिं श्रीपुरुषोत्तमम् ॥५८॥
सुभक्त्या बालकृष्णं तं श्रावयिष्ये च गीतिकाः ।  
उत्सवेषु सदा सार्धं विचरिष्यामि शार्ङ्गिणा ॥५९॥
इदं वै जन्मसाफल्यं हरेर्योगो भवेदिह ।  
येन केनापि भावेन भजनीयः परेश्वर ॥2.274.६० ॥
गोपालकृष्ण! धन्योऽसि धन्योऽस्ति शिवशङ्करः ।  
धन्याऽस्ति कम्भरालक्ष्मीर्धन्या देवी च पार्वती ॥६१॥
धन्या कुङ्कुमवापी च धन्या वाराणसी क्षितिः ।  
धन्यो बृहस्पतिश्चापि धन्यो देवर्षिनारदः ॥६२॥
येषां हृदि चक्षुषोश्च वसति श्रीनरायणः ।  
धन्यश्चतुर्थीदिवसः सर्वपूज्यो भविष्यति ॥६३ ॥
भविष्यन्तोऽवताराश्च विधास्यन्त्यत्र चोत्सवम् ।  
तत्र दिनेऽर्पिता कन्या लक्ष्मीतुल्या भविष्यति ॥६४॥
इत्युक्त्वा नारदो मौनं जग्राह च बृहस्पतिः ।  
विश्रान्तिं शान्तिभवने जगृहतुश्च तौ ततः ॥६५ ॥
अथ श्रीनारदर्षिश्च लक्ष्म्युक्तं सुरहस्यकम् ।  
निवेदयितुं कृष्णाय बालकृष्णालयं ययौ ॥६६ ॥
बालकृष्णोऽपि भगवान् लक्ष्म्युक्तं वेत्तुमातुरः ।  
प्रतीक्षते नारदो मे कदा हृद्यं वदिष्यति ॥६७॥
तावच्छ्रीनारदस्तत्र कृष्णसौधे समाययौ ।  
नत्वा श्रीबालकृष्णं तं विहस्य भगवन्नमः ॥६८॥
समुच्चार्याऽऽनन्दितश्च निषसाद हि भूतले ।  
तावच्छ्रीबालकृष्णोऽसौ समुत्थाप्य च सत्वरम् ॥६९ ॥
देवर्षिं कानके नैजे पर्यङ्के तं न्यषादयत् ।  
कृत्वा वक्षसि हर्षेण समसङ्क्त महामुनिम् ॥2.274.७ ० ॥
प्रप्रच्छ कुशलं लक्ष्म्या वद नारद हृद्गतम् ।  
किं स्वित् सुखं समास्ते सा कियन्मद्धर्षसम्भृता ॥७ १ ॥
किंस्विद्विचारवत्यास्ते मदर्थं शिवकन्यका ।  
किमुक्तवती वा किञ्चिद् रहस्यं ज्ञापितं तया ॥७२॥
वद मे नारद शीघ्रं जिज्ञासितं सुखावहम् ।  
इत्युक्तो नारदो राधे! वक्तुकामः प्रहर्षवान् ॥७३ ॥
उवाच विधिवत् सर्वं यथोक्तं शिवकन्यया ।  
आकर्णय हरेकृष्ण सुखमास्ते त्वदर्थिनी ॥७४॥
यदाऽहं गतवान् काश्यां वरणायास्तटे शुभे ।  
उद्यानरम्यभूभागे शिवेश्वरगृहान्तिके ॥७५ ॥
सौवर्णकलशैर्व्याप्ते शोभने विष्णुमन्दिरे ।  
तदा सा मातृसहिता स्वस्रा च कृष्णया युता ॥७६ ॥
दर्शनार्थं त्वागता वाऽभवद् विष्णुं प्रणम्य च ।  
प्रदक्षिणायां सहसा यान्तीं चाञ्चल्यशोभना ॥७७॥
मया दृष्टा देहचिह्नैर्लक्ष्मीस्तेऽर्धशरीरिणी ।  
अहं विचित्ररूपश्च बालको वै तदाऽभवम् ॥७८ ॥
तत्समो वयसा येन बालखेलनके स्थितः ।  
प्रदक्षिणप्रमिषेण तया सह च मन्दिरम् ॥७९ ॥
अभ्रमं वेगतश्चापि बालकृष्णोऽवदं मुहुः ।  
ग्रश्वपट्टसरश्चापि शिवेश्वरसुतेति च ॥2.274.८० ॥
एवं शब्दानशृणोत् सा मन्मुखाच्च तदा हि सा ।  
अपृच्छन्मां नमस्तेऽस्तु किशोर त्वमितः कुतः ॥८ १ ॥
समागतोऽसि वद मे जानासि बालकृष्णकम् ।  
अश्वपट्टसरोवासं तथ्यमावेदय द्रुतम् ॥८२॥
तदाऽहं धृतवाँस्तत्र रूपं नारदसम्मतम् ।  
सा तु विज्ञाय मां भूतं जहास प्रणनाम माम् ॥८३॥
ततोऽहं बालरूपश्च पुनस्तत्राऽभवं च सा ।  
प्रकाशे चत्वरभागे कदम्बद्रुमशोभिते ॥८४॥
खेलनादिप्रमिषेणाऽऽहूयाकथयदान्तरम् ।  
कथं कस्माद् वद मेऽत्र महर्षे यदि तद्भवम् ॥८५॥
मया निवेदिता साध्वि! बालकृष्णाऽऽज्ञयाऽप्यहम् ।  
आगतोऽस्मि विवाहस्य जिज्ञासार्थं शिवं प्रति ॥८६॥
वद शीघ्रं तव हृद्यं जानीयान्न यथा सती ।  
पञ्चकङ्करखेलादिमिषेण वद मा चिरम् ॥८७॥
सा कृष्ण! मां विलोक्यैव मोदप्रमोदसम्भृता ।  
अकथयन्मम प्राणपतिः कृष्णनरायणः ॥८८॥
कदा त्वायास्यति शीघ्रं कदा मां स्वीकरिष्यति ।  
अहं क्षणवियोगं वै सोढुं शक्नोमि नैव ह ॥८९॥
शीघ्रं च सत्वरं कृष्णं वदाऽऽगच्छेद्धि सत्वरम् ।  
अयं मे समयश्चास्ते प्रदानस्य गुरो वद ॥2.274.९० ॥
तेन मे वचनं दत्तं चतुर्दशसमोत्तरः ।  
स्वयमागत्य भगवान् ग्रहीष्यति करं मम ॥९ १ ॥
यद्यद्य वत्सरे कृष्णो न मां चेत् सङ्ग्रहीष्यति ।  
प्राणाँस्त्यक्त्वा दिव्यरूपा तत्राऽऽयास्यामि निश्चितम् ॥९२॥
वद मे जनकाय त्वं मात्रे चापि निवेदय ।  
मा मद्वाचं तयोरग्रे प्रकाशं कुरु बुद्धिमन् ॥९३ ॥
शीघ्रं यथा स वा मे स्यात्तथा क्लृप्तिं विधापय ।  
इत्युक्त्वा पुलकाङ्गी सा प्रेमप्लुता तदाऽभवत् ॥९४॥
स्नेहाश्रुभृतनेत्रा च समाधिमिव सङ्गता ।  
पुनः स्वल्पं प्राकथयत् निवेदय समर्पिताम् ॥९५॥
नाऽधिकं श्रीहरेरग्रे वद नारद याहि च ।  
मद्गृहे त्वागतां तत्र मातरं पितरं वद ॥९६ ॥
इत्युक्त्वा च नमस्कृत्य मत्पादयोर्हि लीलया ।  
उत्थाय खेलानासक्ता शीघ्रं प्रदक्षिणं गता ॥९७॥
मन्दिरे तत्र सा मात्रा सह दृष्ट्वा हरिं पुनः ।  
याता निजं गृहं कृष्ण नारदोऽहं ततः परम् ॥९८॥
वरणायां च गङ्गायां स्नात्वा तत्र गतोऽभवम् ।  
नारदेन स्वरूपेण नारायणेति संवदन् ॥९९॥
जटाधरं विलोक्यैव सती मे नमनं व्यधात् ।  
मया त्वाशीः प्रदत्ता च सा मां दृष्ट्वा मुदं ह्यगात् ॥2.274.१ ००॥
अपृच्छत् कुशलं सर्वं दत्तासने स्थितं च माम् ।  
गृह्णन्तं मधुपर्कादि तत्राऽकस्मात् समागतम् ॥१० १॥
अहं नारायण विष्णो बालकृष्ण हरे प्रभो ।  
अनादिश्रीकृष्णनारायणेत्याश्रावयं तदा ॥१ ०२॥
तव नामानि सर्वाणि पावनानि शुभानि च ।  
स्मारकाणि तव कृष्ण ततोऽपिबं जलं मनाक् ॥१ ०३॥
अथ शान्तिं समागृह्य विवक्ष्यामि यदा तदा ।  
सभायाच्च ममाऽग्रे सुखदालक्ष्मीः श्रवाऽऽतुरा ॥१ ०४॥
ज्येष्ठा कृष्णा तथा सख्यश्चापरा दिव्यदृष्टिकाः ।  
अनमन्मां सतीं चापि न्यषीदंस्ताः समन्ततः ॥१ ०५॥
इति श्रीलक्ष्मीनारायणीयसंहितायां द्वितीये त्रेतासन्ताने बृहस्पतिप्रदत्तमङ्गलपत्रिकाया लोमशकृतसविधिपूजनवाचनादिकम्, गोपालकृष्णाद्याः स्वागतमधुपर्काद्युत्तरं  
भोजयामासुः, नारदो गोपालकृष्णाय कन्यैश्वर्यगुणदिव्यलक्षणान्याह, बालकृष्णाय कन्योक्तरहस्यार्थं चाहेत्यादिनिरूपणनामा चतुःसप्तत्यधिकद्विशततमोऽध्यायः ॥२७४ ॥
    
