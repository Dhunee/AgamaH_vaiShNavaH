+++
title = "१३३"

+++
श्रीकृष्ण उवाच-  
शृणु त्वं राधिके कृष्णनारायणः स्वयं प्रभुः ।  
द्वादश्यां वैश्वदेवान्ते भोजयित्वा मखीयकान् ॥१ ॥
सर्वांश्च देहिनः पश्चाद् भुक्तवा विश्रान्तिमाप ह ।  
सायं सभां च महतीं चक्रे वै यज्ञमण्डपे ॥२ ॥
लालासनश्चाऽदृश्यत सभायां क्षणमात्रतः ।  
सर्वकाषायवसनो दधानस्तौलसीं स्रजम् ॥३ ॥
रूपानुरूपावयवो यथा चाक्षरवासकृत् ।  
महामुक्तस्वरूपो वै ब्रह्मव्रताभिकाशितः ॥४ ॥
जपन् सङ्कीर्तयन् कृष्णो बालकृष्णो जयत्विह ।  
अनादिश्रीकृष्णनारायणो जयतु सत्पतिः ॥५ ॥
जय स्वामिन्बालकृष्ण परमात्मन्नमोऽस्तु ते ।  
जय श्रीकम्भरापुत्र जय गोपालनन्दन ॥६ ॥
देशोऽयं मखयोगेन पावितो वैष्णवः कृतः ।  
धन्यास्ते मानवा लोके येषां साक्षाद् भवानिह ॥७ ॥
धन्या नार्यो नराः सर्वे यद्गृहे पुरुषोत्तमः ।  
धन्योऽहं सच्चिदानन्दो लालासनोऽपि योगिराट् ॥८ ॥
यदहं प्राप्तवान् कृष्णनारायणं परप्रभुम् ।  
मन्त्रं देहि शरण्य त्वं दीक्षां भागवतीं तथा ॥९ ॥
प्रदेहि चाऽक्षरं धाम मरणान्ते पदं तव ।  
इत्युक्तो भगवाँस्तस्मै ददौ दीक्षां तु वैष्णवीम् ॥2.133.१ ०॥
राधिके द्वीपवासाय योगिने तु मुमुक्षवे ।  
मण्डपं कारयामास भगवाँस्तत्र कादलम् ॥११ ॥
पत्रतोरणशोभाढ्यं वेदीकलशशोभितम् ।  
कुण्डयुक्तं सवितानं गव्यहव्यादिशोभितम् ॥१ २॥
पञ्चगव्येन च शुद्धिं हरिस्तस्याऽप्यकारयत् ।  
^([\[१\]](#cite_note-1))लासासनस्य भक्तस्य देहशुद्धिमकारयत् ॥१३ ॥
ततः पूर्वमुखं तं च हरिश्चोत्तरकाऽऽननः ।  
ददौ वै प्रथमं वारि करे सङ्कल्पसिद्धये ॥१४॥
देशकालादि सङ्कीर्त्य मोचयित्वा जलं क्षितौ ।  
मस्तके प्रोक्षणं तस्य कारयित्वा ततो हरिः ॥१५॥
ददौ तं शरणं मन्त्रं दक्षे कर्णे कृपानिधिः ।  
'शरणं श्रीकृष्णनारायणोऽस्तु मम सर्वदा' ॥१६॥
मन्त्रमिति प्रदायैव रक्षणमन्त्रकं ददौ ।  
'कालमायापापकर्मशत्रुयाम्यकुहृद्भयात् ॥१७॥
शूलमीनध्वजधनुश्चक्रस्वस्तिकवानव' ।  
मन्त्रमिति प्रदायैवाऽर्पणमन्त्रं ततो ददौ ॥१८॥
'ओं नमः श्रीकृष्णनारायणाय स्वामिने स्वाहा' ।  
'बालकृष्णः परब्रह्म मम वै शाश्वतः पतिः ॥१ ९॥
पिता बन्धुः सुहृन्मित्रं रक्षकः पालकोऽस्तु सः' ।  
इतिमन्त्रान् प्रदायैव कारयित्वोर्ध्वपुण्ड्रकम् ॥2.133.२० ॥
मालां च तौलसीं कण्ठे ददौ द्विगुणितां हरिः ।  
मद्यं मासं पारदार्यं चौर्यं कार्यं न वै क्वचित् ॥२ १ ॥
इत्येवं च यमान् तस्मै श्रावयामास माधवः ।  
उपकारं विरागं च ज्ञानं भक्तिं ददौ तदा ॥२२॥
नियमान् मोक्षदान् कृष्णः श्रीपतिः पुरुषोत्तमः ।  
साधुसङ्गः सदा कार्यौ मोक्षदश्चेति चाह तम् ॥२३॥
गुरोः सेवा हरेः सेवा पित्रोः सेवा कुटुम्बिनाम् ।  
सेवा कार्येति तं प्राह भगवान् पुरुषोत्तमः ॥२४ ॥
न कश्चिदुद्वेजनीयस्तोषणीयः सदा क्षितौ ।  
सत्यः साध्व्योः नमस्कार्यास्ता हि परेशशक्तयः ॥२५॥
इत्येवं तमुपादिश्य ततः श्रीपुरुषोत्तमः ।  
महादीक्षाप्रदानार्थमुपवासं तमादिशत् ॥२६॥
उपवासस्थले तत्र गोदानं समकारयत् ।  
देहशुद्ध्यर्थमेवं स दत्वोपोषणसद्विधिम् ॥२७॥
नान्दीश्राद्धं स्वस्त्ययनं त्वकारयत् स्वयं हरिः ।  
मण्डपे सर्वतोभद्रं मण्डलं धान्यशोभितम् ॥२८॥
अकारयच्च तन्मध्ये हैमं कुम्भं न्यधापयत् ।  
अष्टदिक्ष्वष्टकुम्भाँश्च तोयरत्नफलान्विताम् ॥२९॥
पल्लवाम्बरयुक्ताँश्चाऽस्थापयच्च घटोपरि ।  
तिलपूर्णां शुभस्थालीं निधाय प्रतिमां हरेः ॥2.133.३ ०॥
सनेवेद्यां स्थापयित्वा सौवर्णीं चाऽप्यपूजयत् ।  
राधालक्ष्मीब्रह्मविद्यारमाश्रीमाणिकीयुताम् ॥३ १ ॥
ततोऽष्टदिक्षु कलशे पूर्वे सतीं च शङ्करम् ।  
दक्षिणे भास्करं सञ्ज्ञां, प्रतीच्यां तु गणेश्वरम् ॥३२॥
सिद्धिबुद्धिसहितं च, कौबेर्यां श्रीनरायणम् ।  
आग्नेय्यां तु चतुर्व्यूहं, नैर्ऋत्यां गरुडं गजम् ॥३ ३॥
वायव्यां हनुमन्तं चैशान्यां ब्रह्मप्रियागणम् ।  
अस्थापयत् स्वयं कृष्णनारायणः परेश्वरः ॥३४॥
स्वस्तिवाचो वृद्धिश्राद्धं भूतशुद्धिं ततः परम् ।  
कारयित्वांऽगदेवानामावाहनादिकं तथा ॥३५॥
मातृकान्यासनं कारयित्वाऽपूजयदच्युतम् ।  
उपचारैः शोडशभिर्मन्त्रैस्तथा च वैदिकैः ॥३६॥
अथ कुण्डे वह्निदेवमस्थापयत्तु दक्षिणे ।  
वैष्णवं च चरुं चाऽश्रापयच्चाऽपूजयद्धरिम् ॥३७॥
समिदाज्यचरूणां च होमं त्वकारयत्तदा ।  
अष्टोत्तरशतसमर्पणमन्त्रैरकारयत् ॥३८॥
अङ्गाऽङ्गदेवताभ्यश्चैकैकामाहुतिमार्पयत् ।  
पूर्णाहुतिं ततो हुत्वा महानीराजनं व्यधात् ॥३९॥
पुष्पाञ्जलिं तदा कृष्णोऽप्यदापयद्धरौ शुभाम् ।  
पूर्वमुखं निषाद्यैव शिष्यमुदङ्मुखो हरिः ॥2.133.४० ॥
काषायाम्बरकं दिव्य चोत्तरीयं तथा ददौ ।  
यज्ञोपवीतकं चक्रादिकचिह्नचतुष्टयम् ॥४१ ॥
ततो मन्त्रं ददौ तस्मै लालायनाय कर्णके ।  
दक्षे त्रिवारमेवाऽर्थसहितं ब्रह्मभावदम् ॥४२॥
'ब्रह्माहं श्रीकृष्णनारायणभक्तोऽस्मि शाश्वतः ।  
अनादिश्रीकृष्णनारायणः स्वामी पतिश्च मे' ॥४२॥
श्रीकृष्णवल्लभस्वामी श्रीहरिः शरणं मम' ।  
इति मन्त्रं ददौ पश्चात् स्वमूर्तिं पूजनाय वै ।  
ददौ स्वर्णां षट्प्रियाभिः सहितां मोक्षहेतवे ॥४४॥
ज्ञानं ददौ तारकं च सच्चिदानन्दबोधकम् ।  
आत्मा वै ब्रह्मरूपोऽयं सच्चिदानन्दभासुरः ॥४५॥
तत्र कृष्णं परब्रह्म मां हृदि चिन्तयेः मुने ।  
आत्मनिवेदी त्वं चाद्यदिनात् मम समो ह्यसि ॥४६॥
इत्युक्तः स मुनिः समुत्थाय श्रीकृष्णपादयोः।  
पतितो दण्डवत् भूमौ दीक्षाविधेस्तु दक्षिणाम् ॥४७॥
पत्रं पुष्पं फलं तोयं हृदयं चाऽसमर्पयत् ।  
हरिस्तस्मै ददावाशीर्वादान् मोक्षप्रदान् शुभान् ॥४८॥
ममाऽत्र कृपया भक्त फलितस्ते मनोरथः ।  
मां प्रसेव्य चोभयत्र परं सुखमवाप्स्यसि ॥४९॥
यस्य कृष्णे परा भक्तिर्गुरौ श्रीकृष्णवल्लभे ।  
तस्य पुमर्थसिद्धिश्च सा तेऽस्त्वनुग्रहान्मम ॥2.133.५० ॥
अथ विसर्जनं चक्रे देवानां श्रीहरिः स्वयम् ।  
ततः प्राह हरिस्तं च भज नारायणं तु माम् ॥५१ ॥
उपदेशं मम देहि ममोपासनसम्भृतम् ।  
अनेन विधिना दीक्षां देहि मुमुक्षवे मुने ॥५२॥
सच्चिदानन्दनामा त्वं काषायाम्बरधारकः ।  
आचार्योऽसि ममाऽऽज्ञां त्वं गृहाण दीक्षणे, जनान् ॥५३ ॥
नारीर्नरान् पशून् पक्षिजातिस्मरान् तृणादिकान् ।  
कामरूपधरान् सर्वान् कुरु दीक्षाऽभिपावितान् ॥५४॥
अहं नारायणकृष्णः स्वामी वै सर्वदेहिनाम् ।  
सर्वे भजन्तु मां नित्यं पतिं ब्रह्मपरं हरिम् ॥५५॥
त्वं प्रकारय साधो मे भक्तिं पृथ्व्यां जने जने ।  
आबालयुववृद्धेषु नरनारीनपुंसु च ॥५६॥
इत्युक्तः सच्चिदानन्दो योगिराट् तत्र संसदि ।  
नत्वा स्वामिबालकृष्णं जनानुपादिदेश ह ॥५७॥
ददाति ज्ञानमैशं च पापानि क्षालयत्यपि ।  
एतादृशी हरेरिच्छा दीक्षानाम्नी महासती ॥५८॥
ब्रह्मपुत्री ब्रह्मधामप्रदा मुक्तिप्रदा यतः ।  
सामान्या च विशेषा वा ग्रहीतव्या जनैः शुभा ॥५९॥
अदीक्षितस्य नाऽश्नाति दत्तमन्नजलं हरिः ।  
दीक्षितस्य पत्रमपि न वै त्यजति श्रीहरिः ॥2.133.६ ०॥
दीक्षितो भक्तराट् तीर्थं तीर्थोत्तमं हरिः स्वयम् ।  
तत्र तीर्थानि सर्वाणि निवसन्ति पदांऽगुले ॥६ १ ॥
दीक्षिते देवताः सर्वा ईश्वरा अपि सर्वशः ।  
निवसन्ति सदा देहे तस्माद्वै दीक्षितो भवेत् ॥६१॥
दीक्षितस्य तु सेवायाः फलं मोक्षो भवेदिति ।  
दीक्षितस्पर्शजं पुण्यं महापापादिनाशकम् ॥६ ३ ॥
दीक्षितस्य प्रसादान्नं पावनं चापि तज्जलम् ।  
दीक्षितस्य सहवासो मोक्षदो धामदायकः ॥६४॥
दीक्षितस्य तु सत्सङ्गो भगवत्सङ्गसदृशः ।  
दीक्षितस्य क्रियाः सर्वा दिव्या हर्यर्पणात्मिकाः ॥६ ५ ॥
दीक्षिते सर्वयज्ञानां पुण्यानि निवसन्ति वै ।  
दीक्षितस्य स्नानवारि पीत्वा तृप्यन्ति पूर्वजाः ॥६६॥
ऋषयो मुनयः सिद्धा योगिनो यतयस्तथा ।  
साधवो ब्रह्मशीलाश्च दीक्षितं प्रणमन्ति वै ॥६७॥
दीक्षितो यद्गृहे याति तद्गृहं धामसदृशम् ।  
सेवते या दीक्षितं सा बोध्या वै पुण्यशालिनी ॥६८॥
सेवते यो दीक्षितं स जायते पार्षदो हरेः ।  
पृथ्वी नित्यं हरेरग्रे प्रार्थयति प्रदीक्षितम् ॥६९॥
साधुदीक्षाप्रपन्नानां चरणैः पावनी ह्यहम् ।  
दीक्षितस्नानमात्रेण जलं तीर्थं प्रजायते ॥2.133.७०॥
साधुलालासनश्चाहं सत्यं वदामि वै मुहुः ।  
सच्चिदानन्दसञ्ज्ञोऽहं जातो वै दीक्षया हरेः ॥७१ ॥
आबाल्यादपि सङ्ग्राह्यः शरणागतमन्त्रकः ।  
तस्याश्रयप्रदाता श्रीकृष्णो यत्र भयं न वै ॥७२॥
ततो ग्राह्यो रक्षणस्य मन्त्रोऽप्याबाल्यतोऽपि वै ।  
कालान्मायाबन्धनाच्च पापाच्च कर्मबन्धनात् ॥७३॥
शत्रुभ्यो याम्यदुःखाच्च कुमित्राद् यद्भयादिकम् ।  
तस्मात् त्रिशूलमत्स्यादिचिह्नोऽवत्येव माधवः ॥७४॥
यद्धस्ते त्रिशूलचिह्नं मीनचिह्नं ध्वजाऽङ्ककम् ।  
धनुरङ्कं चक्रचिह्नं स्वस्तिकाऽङ्कं च वज्रकम् ॥७५॥
तत्र त्रिशूलकं दिव्यं कालभीतिं प्रहन्ति वै ।  
दीव्यमीनस्तथा हन्ति मायाभीतिं च बन्धनम् ॥७६॥
ध्वजचिह्नं तथा दिव्यं हन्ति पापभयं सदा ।  
धनुरङ्कं तथा दिव्यं कर्मभीतिं प्रहन्ति च ॥७७॥
चक्रचिह्नं महादिव्यं शत्रून् प्रहन्ति तद्भयम् ।  
स्वस्तिचिह्नं तथा दिव्यं यमभीतिं प्रहन्ति च ॥७८॥
कं वज्रं दिव्यमेवैतत् कुहृद्भयं निहन्ति च ।  
सप्तचिह्नधरो हस्तो यस्य देहं स्पृशत्यपि ॥७९॥
तद्देहे तूक्तभीतीनां सम्भवोऽपि न जायते ।  
ततः समर्पणो मन्त्रो ग्राह्यो वै ज्ञानपूर्वकः ॥2.133.८०॥
ओन्नाम्ने हरये चाऽहं नमस्करोमि सर्वदा ।  
स्वामिने श्रीकृष्णनारायणायाऽर्पणतां गतः ॥८ १ ॥
नाऽन्यस्याऽहं भवाम्यद्यदिनात् तस्यैव वै वशे ।  
दासो भृत्यो दीनदासी भवाम्यद्यदिनाद्धरे ॥८२॥
इत्येवं त्वात्मदानाख्यं सर्वस्वं तत्र चार्प्यते ।  
हुतं घृतं यथा वह्नौ हुतश्चाऽहं तथा हरौ ॥८३॥
पृथग्भावो न मेऽस्त्यद्यदिनाच्छ्रीकृष्णबल्लभात् ।  
मत्वैवं निजभावे श्रीहरौ देहे यथात्मनि ॥८४॥
तथा श्रीबालकृष्णोऽत्र परे ब्रह्मणि सर्वदा ।  
पतित्वं शाश्वतं ज्ञेयं पितृत्वं बन्धुताऽपि च ॥८५॥
सुहृता मित्रता चापि रक्षयितृत्वमित्यपि ।  
पालकत्वं तथा कृष्णे शाश्वतं ज्ञेयमेव च ॥८६ ॥
इत्येवं चार्पणे ज्ञाने परिपक्वे दृढे सति ।  
ततो ग्राह्या साधुदीक्षा ब्रह्मभावप्रदा शुभा ॥८७॥
ब्रह्मरूपो यतश्चाहं देहेन्द्रियाद्यहं न वै ।  
प्रेमसेवाकरो भक्तः शाश्वतोऽस्मि हरेर्यतः ॥८८॥
अनादिश्रीकृष्णनारायणः सर्वत्वमेव मे ।  
पतिः पाता तथा भोक्ता स्वामी नियामको मम ॥८९॥
अन्तरात्मा परात्मा च बाह्यात्माऽपि ममैव सः ।  
इन्द्रियात्मा शरीरात्मा दैहिकात्मा ममैव सः ॥2.133.९०॥
इत्येवं श्रीकृष्णनारायणाद् रिक्तोऽस्मि न क्वचित् ।  
सदा तन्मूर्तिमग्नोऽस्मि तद्गुणश्च तदंशकः ॥९१ ॥
एवं वै ब्रह्मभावं स्वं विदित्वा साधुता फलेत् ।  
पराऽक्षरे तु विन्देत श्रीहरेः शाश्वतं सुखम् ॥९२॥
एवं दीक्षाग्रहे शीघ्रं दिव्या भवन्ति देहिनः ।  
तस्माद् दीक्षा हरेर्ग्राह्या ज्ञानिभिः साधवी परा ॥९३ ॥
तदन्यैः रक्षिणी दीक्षा शरणी वा समर्पणी ।  
ग्रहीतव्या विना दीक्षां न स्थेयं मानवैरिह ॥९४॥
देशः कालः शुभः सङ्गो न हातव्यः कदाचन ।  
परमेशे गृहे प्राप्ते प्रसन्ने मोक्षदायिनि ॥९५॥
यो न मायां त्यजेन्मूढस्तस्य हानिः पदे पदे ।  
दुर्लभं मानुषं वर्ष्म मोक्षसाधनमुत्तमम् ॥९६ ॥
प्राप्य तन्न यतेतापि मोक्षेऽत्र त्वात्महा हि सः ।  
तस्मादात्मा न हन्तव्यो मोक्षयोग्योऽपि मानवैः ॥९७॥
गृह्णन्तु साधवीं दीक्षां तदन्यां पात्रता यथा ।  
अयं श्रीभगवान् साक्षाद् ददात्येव यथा हि मे ॥९८॥
इत्युक्त्वा विररामाऽसौ सच्चिदानन्दयोगिराट् ।  
लक्षशो मानवाः श्रुत्वा दीक्षार्थं समुपागताः ॥९९॥
बालकृष्णो ददौ तेभ्यः शरणं रक्षणं तथा ।  
समर्पणं मनुं चापि ज्ञानिभ्यो ब्रह्ममन्त्रकम् ॥2.133.१ ००॥
पञ्चसाहस्रभक्तास्ते तदा वै साधवोऽभवन् ।  
गुरवो लोकजीवानां मोक्षकारिण एव च ॥१०१ ॥
राशियानादिदेशेषूपदेशार्थं निदेशिताः ।  
प्रययुर्भिन्नदेशेषु हर्याज्ञया हरेः प्रियाः ॥१ ०२॥
राधे! हरिर्विशश्राम सभान्तं प्रचकार ह ।  
निवासेषु प्रगत्वैव विशश्रमुश्च देहिनः ॥१०३ ॥
इति श्रीलक्ष्मीनारायणीयसंहितायां द्वितीये त्रेतासन्ताने श्रीहरिः साधुलालासनयोगिने साधवीं वैष्णवीं दीक्षां दत्वा ततः पञ्चसहस्रेभ्यः साधवीं दीक्षां ददावित्यादिनिरूपणनामा त्रयस्त्रिंशदधिकशततमोऽध्यायः ॥१३३ ॥
    
