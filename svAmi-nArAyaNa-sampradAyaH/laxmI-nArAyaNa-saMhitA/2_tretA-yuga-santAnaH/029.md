+++
title = "०२९"

+++
श्रीकृष्ण उवाच-  
शृणु त्वं राधिके वर्षे चतुर्थे माघमासि च ।  
नियमं जगृहुर्माघस्नानस्याऽश्वसरोजले ॥१ ॥
ब्राह्मणा ऋषयः कन्यास्तथाऽन्ये तत्र वासिनः ।  
ब्राह्ममुहूर्तमारभ्य जनाः स्नान्ति सरोवरे ॥२ ॥
नित्यं जले निमज्जन्ति पञ्चषो बालबालिकाः ।  
अकस्मात्ते न दृश्यन्ते स्नानकृद्भिर्जलस्थितैः ॥३ ॥
जनैरपीति तीरस्थैर्वीक्ष्यते नैव कारणम् ।  
कल्पयन्ति जनास्तत्र मकराः सन्ति घातकाः ॥४ ॥
अन्ये वदन्ति च ग्राहा विद्यन्तेऽत्र समागताः ।  
परे तु तर्कयन्त्येवं पिशाचाः सन्ति वासिनः ॥५ ॥
राक्षसा भक्षयन्त्येतान् बालान् घातकिनः खलु ।  
किमिदं कारणं तत्तु प्रत्यक्षं ज्ञायते नहि ॥६ ॥
आक्रोशोऽभूत्तदा देशे सौराष्ट्रे सर्वतोदिशि ।  
अश्वपट्टसरोवारि जीवान् ग्रसति पञ्चषट् ॥७ ॥
स्नानं तत्र न कर्तव्यं म्रियन्ते बालका यतः ।  
केनचिद्वै जले बाला ह्रियन्तेऽश्वसरोवरे ॥८ ॥
श्रीराधिकोवाच-  
कोऽयं बालप्रहर्ता वै जले तत्राऽभवत्तदा ।  
वद मे कारणं तस्य बालानामभवच्च किम् ॥९ ॥
श्रीकृष्ण उवाच-  
शृणु तद् राधिके सर्वं कथयामि समासतः ।  
पश्चिमे आरक्तदेशे राजाऽभूत् शावदीनकः ॥2.29.१० ॥
शवे देहे भवश्चात्मा शावस्तत्रैव दीनवत् ।  
वर्तते ज्ञानवृत्त्येति शावदीनाऽभिधानवान् ॥११ ॥
तस्य भार्याशतं चासीत् किन्तु पुत्रो न चाऽभवत् ।  
पुत्र्यस्तस्य सहस्रं वै विद्यन्ते पुत्र एव न ॥१२॥
ततः शोकं गतो राजा पप्रच्छ स्वगुरुं यतिम् ।  
कथं पुत्रः प्रजायेत कारणं मे वदाऽत्र नु ॥१३ ॥
यतिदीनो गुरुस्तस्योवाच ध्यात्वा क्षणं च तम् ।  
ऋणानुबन्धनात्पुत्रो जायते ऋणकाम्यया ॥१४॥
अनिर्वृत्ते ऋणे मृत्युर्यस्य लोके प्रजायते ।  
ऋणं दातुं गृहे तस्य पुत्रो वृषोऽश्व एव वा ॥१५॥
उष्ट्रोऽजः खर एवाऽसौ जायते कर्मबन्धनात् ।  
अधमर्णगृहे यद्वा उत्तमर्णः सुतो भवेत् ॥१६॥
पूर्वं दत्तं धनं नीत्वा मृत्युं गच्छति निर्ऋणः ।  
राजँस्त्वं कस्यचिन्नाऽऽस्से ह्यधमर्णः पुरा भवे ॥१७॥
तेन कोऽपि तव नाऽऽसीदुत्तमर्णो धनप्रदः ।  
तदृणं ते च नैवाऽस्ति कस्ते सुतोऽत्र सम्भवेत् ॥१८॥
आनृण्यं सर्वथा श्रेष्ठं चेष्टं मुक्तिप्रदं भवेत् ।  
तथापि चेत्तवेच्छाऽस्ति पुत्रार्थं कुरु पूजनम् ॥१९॥
शावदीना महाकाली पूजिता बलिदानतः ।  
पुत्रं ते दास्यति सार्वभौमं चिरप्रजीविनम् ॥2.29.२ ०॥
शावदीनामहाकाल्यै बालस्य बलिदानतः ।  
बाललाभो भवेत्तत्र बलिः श्रेष्ठ उदाहृतः ॥२१ ॥
पञ्चमाद् वत्सरान्न्यूनो बालश्चेच्छुभलक्षणः ।  
दीयेत यदि शाविन्यै तदा सापि दहेत् सुतम् ॥२२॥
राजा प्राह कथं कीदृग्लक्षणो बालकोऽर्प्यते ।  
वद् तल्लक्षणं येन सार्वभौमो भवेत् सुतः ॥२३॥
यतिदीनोऽवदत्तं च शृणु राजन् वदामि तत् ।  
यस्य हस्ते मत्स्यरेखा धनुष्यं ज्याशरान्वितम् ॥२४॥
ध्वजः शूलं स्वस्तिकं च चक्रं यवो भवेच्च वा ।  
यस्य पादे त्रिगुल्फानि च वा प्रासादलेखनम् ॥२५॥
यल्ललाटे त्वेकरेखा कण्ठे श्यामतिलश्च वा ।  
यद्रूपं चम्पकाभं च नेत्रप्रान्ते दलायते ॥२६ ॥
यज्जघने पुत्तली च रेखारूपा विराजते ।  
यद्वा वामे सक्थिनि यत् पाण्डुरं कमलं भवेत् ॥२७॥
स बालो वै महाकाल्यै देयो बलिंविधानतः ।  
तेन ते भविता पुत्रश्चक्रवर्तीमहानृपः ॥२८॥
यतिदीनात्तथा श्रुत्वा शावदीनो नरेश्वरः ।  
तादृग्बालान्वेषणार्थं सिद्धयतीन् युयोज ह ॥२९॥
व्योमगाः सिद्धयतयो हस्तरेखापरीक्षकाः ।  
नीलाम्बरधरा उर्व्यां विचेरुर्बाललब्धये ॥2.29.३ ०॥
पश्यन्ति बालरेखास्ते तथा ज्योतिर्ग्रहादिकान् ।  
सर्वखण्डेषु यतयश्चरन्ति स्म तदा प्रिये ॥३ १॥
तत्रैकः कासदीनाख्यः सौराष्ट्रं त्वाययौ तदा ।  
अश्वपट्टसरस्तीरं चाययौ लोमशाश्रमम् ॥३२।  
उक्तलक्षणबालं श्रीकृष्णनारायणाह्वयम् ।  
श्रुतवान् लोमशात् सोऽपि कम्भरानन्दनं तदा ॥३३ ॥
वीक्ष्य लक्षणसम्पन्नं सर्वरेखान्वितं शुभम् ।  
ययौ व्योम्ना द्रुतम् आरक्तदेशे नृपतिं प्रति ॥३४॥
उवाच विद्यते देशे सौराष्ट्रे बालकस्तथा ।  
कुङ्कुमवापिकाक्षेत्रे गोपालकृष्णपुत्रकः ॥३५॥
श्रुत्वा स्वेष्टं तदा राजा यतये ग्रामपञ्चकम् ।  
ददौ चाथ यतीन् पञ्च त्विन्द्रजालविदस्तदा ॥३६॥
प्रेषयामास सौराष्ट्रं चाश्वपट्टसरोवरम् ।  
माघे स्नानपरा लोका यत्र स्नान्ति जले शुभे ॥३७॥
तत्र ते यतयो नित्यमचक्षुर्गोचरास्तटे ।  
भ्रमन्ति स्म च तद्बालं हर्तुं यत्नपुरःसराः ॥३८॥
पञ्चषड् बालकान् नित्यं जलेऽन्तर्भावयन्ति ते ।  
नयन्ति तान् द्रुतं चारक्तदेशं भूमिपालये ॥३९॥
जीवतस्तान् प्ररक्षन्ति राजभृत्याः सुखप्रदाः ।  
यतयोऽश्वपट्टतटे कुर्वन्त्येवं दिवानिशम् ॥2.29.४०॥
रेखान्वितस्य बालस्य लाभार्थं चाऽविदो हि ते ।  
रेखाऽनभिज्ञास्ते सर्वे हरन्ति बहुबालकान् ॥४१ ॥
यतिदीनस्तु रेखाणां वीक्षणं प्रकरोति हि ।  
दृश्यते नैव रेखा सा तावन्नैव विमुञ्चति ॥४२॥
ह्रियन्ते बालकास्तत्र हाहाकारो हि वर्तते ।  
अनादिश्रीकृष्णनारायणः स्नाति गृहान्तरे ॥४३॥
यतीनां करगो नाऽभूदशृणोद् बालनाशनम् ।  
ततोऽसौ भगवान् मात्रा समं प्रसह्य वै गृहात् ॥४४॥
विनिर्गत्य ययौ त्वश्वपट्टसरोऽवगाहितुम् ।  
माता स्नाति तटे बालो वर्तते सन्निधौ यदा ॥४५॥
तं जिघृक्षुर्यतिस्तत्राऽदृश्यः शीघ्रमुपाययौ ।  
जलमानवरूपोऽसौ भूत्वा जग्राह बालकम् ॥४६॥
रूपद्वयधरो बालस्तस्य हस्तगतोऽभवत् ।  
द्वितीयेन स्वरूपेण रमते मातृसन्निधौ ॥४७॥
माँ माँ माई पश्य अम्माँ जलमानुषमुल्बणम् ।  
बालकं प्रतिगृह्णन्तं मां पश्यन्तं मुहुर्मुहुः ॥४८॥
अपरं बालकं नीत्वा यान्तं जलतलं च माँ ।  
पश्य पश्य सबालं तं जले विशन्तमायतम् ॥४९॥
त्रितालमानं चन्द्राभं पिशङ्गकेशमस्तकम् ।  
सिंहचक्षुःसमभ्राजच्चक्षुःपिशङ्गतारकम् ॥2.29.५०॥
रज्जुवद्दीर्घिकाः सर्वाङ्गुलयो भुजयोर्द्वयोः ।  
शाखावल्लम्बमानौ च भुजौ पीनौ च शुण्ढवत् ॥५१॥
मुखं वानरतुल्यं च रक्तश्मश्रुसमन्वितम् ।  
दंष्ट्राचतुष्टयं पार्श्वे दृश्यते बर्हिरुल्बणम् ॥५२॥
शृङ्गं चाङ्कुशवत्तस्य कपालोर्ध्वे च विद्यते ।  
स्कन्धे पुच्छद्वयं पुच्छद्वयं तस्य नितम्बयोः ॥५३ ॥
रज्जुचतुष्टयतुल्य विद्यतेऽस्य सुदीर्घकम् ।  
हृद्ये पृष्ठके चाऽस्य दीर्घरोगाढ्यताऽस्ति च ॥५४॥
हस्तपादाङ्गुलिमध्ये जालचर्माणि सन्त्यपि ।  
नाभौ चास्य पतङ्गोऽस्ति दीपवद्वै प्रकाशते ॥५५॥
सजालपादाऽङ्गुलिका दीर्घा विद्यन्त एव च ।  
उदरे कोष्टली चास्ते बालशालासमाऽस्य तु ॥५६ ॥
पादौ कुरुतः करयोः करौ कार्यं च पादयोः ।  
अस्तनश्चाप्यकर्णश्च वह्निरोमा भयप्रदः ॥५७॥
चिञ्चिंहुक् चिञ्चिंशब्दं कुर्वन् जलतले गतः ।  
पश्यैनं बालकानत्र हरन्तं दैत्यसन्निभम् ॥५८॥
पश्यन्तु च जनाः सर्वे मारयन्तु च तं यतः ।  
घातिनं हिंसकं शीघ्रं नाशयेत् सर्वयत्नकैः ॥५९॥
इत्युक्त्वा तद्धस्तगतो हरिर्विनिर्ययौ जलात् ।  
दर्शकाश्च जनास्तत्र नरा नार्यश्च संहताः ॥2.29.६ ०।  
अभवन् त्रासमापन्नाः शुशुचुर्बहुबालकान् ।  
हृतान् बालांश्च संस्मृत्य हननोपायमाचरन् ॥६ १ ।  
शतघ्नी रक्षिता तीरे कृत्रिमाबालपुत्तलाः ।  
नेतुं तान् पुत्तलाँश्चायाद् यदा तीरे जलेऽपि च ॥६ २॥
शतघ्न्या नाशयितव्य इत्येवं निर्णयं व्यधुः ।  
अथाऽयं वायुरूपेण झञ्झावाते विधाय च ॥६३॥
सिद्धदीनोऽहरद्वेगात् शतघ्नीं पुत्तलीस्तथा ।  
त्रस्ताश्च दिवसे लोकाः स्वस्वगृहमुपाययुः ॥६४॥
पुत्तल्ल्यश्च शतघ्नी च सर्वं नष्टं तदाऽभवत् ।  
आश्चर्यं हि जनाः प्राप्ता लोमशं शरणं ययुः ॥६५॥
जलमानवनाशार्थं कि कार्यमृषिसत्तम ।  
बालान् हरति दुष्टात्मा संहारोऽयं भयङ्करः ॥६६ ॥
श्रुत्वा वै लोमशः प्राह संविचार्य क्षणं हृदि ।  
एते चारक्तदेशीयाः यतयः पञ्च सन्ति ते ॥६७॥
इन्द्रजालमहाविद्या बहुरूपधरास्तथा ।  
म्लेच्छा म्लेच्छक्रिया म्लेच्छनृपाऽऽज्ञयाऽत्र चागताः ॥६८॥
आसुराः कार्मणकाश्च हिंसका निर्दयास्तथा ।  
तेषां विनाशनं कृष्णः स्वयमेव करिष्यति ॥६९॥
अनादिश्रीकृष्णनारायणो जानाति तद्विधाम् ।  
आसुराणां विनाशार्थं प्राकट्यं श्रीहरेर्यतः ॥2.29.७०॥
राक्षसानामौषधं च स्वयमेव करिष्यति ।  
एवमुक्त्वा लोमशोऽत्र सस्मार बालकृष्णकम् ॥७१ ॥
हरिर्हसन् समायाच्च प्रभुः कैशोररूपधृक् ।  
गरुडस्थः सचक्रश्च प्रोवाच लोमशादिकान् ॥७२॥
कथं संस्मृतवानस्मि वदन्तु शीघ्रमेव मे ।  
लोमशाद्यास्तदा नत्वा प्राहुर्बालाद्युपद्रवम् ॥७३ ॥
जलमानुषरूपेण राक्षसानां सरःस्थितिम् ।  
श्रुत्वा सर्वं हरिः प्राह मत्स्यशूलधनुर्धरम् ॥७४॥
सध्वजं बालकं ते च मार्गयन्ति जले स्थिताः ।  
मदर्थं ते यतन्ते च शावदीनाप्रपूजने ॥७५॥
अर्पणीयो बालकः समत्स्यशूलधनुर्ध्वजः ।  
बलिदानेन राजा च सुतं वै तादृशं लभेत् ॥७६॥
अहं हस्तगतस्तेषां नाऽभवं चाऽत एव ते ।  
व्यापारयन्ति बालानां हरणे शिक्षयामि तान् ॥७७॥
इत्युक्त्वा भगवान् बालो ययावश्वसरस्तटम् ।  
तावत् स धृतवान् कृष्णं जलमानुषरूपधृक् ॥७८॥
सहस्रेषु च लोकेषु पश्यत्स्वेव हि राधिके ।  
अथ हाहाकृतं सर्वं चासीत् तत्र सरस्तटे ॥७९॥
हरिर्जले सचक्रश्च प्रविष्टो दिव्यरूपवान् ।  
असुरेण धृतस्तेन युयुधे च जलान्तरे ॥2.29.८० ॥
चक्रेण भगवाँस्तस्य रज्जुबन्धचतुष्टयम् ।  
छेदयित्वा शिरःशृङ्गं हस्तपादप्रकोष्ठकान् ॥८१ ॥
तालत्रयसमः कृष्णश्चाबद्ध्य तं च रज्जुभिः ।  
आनयामास च बहिर्जलाज्जीवन्तमेव च ॥८२॥
तालत्रयप्रमाणं च श्वेतं तं जलमानुषम् ।  
दृष्ट्वा जना महाश्चर्यमवापुर्विस्मयं गताः ॥८३॥
अथाऽन्ये यतयस्तत्र चत्वारो ये जले स्थिताः ।  
तेऽपि वारिमनुष्याणां रूपैर्बहिः समाययुः ॥८४॥
प्रार्थयामासुरत्यर्थं प्राणरक्षणहेतवे ।  
बालका मारिता नैव सर्वे जीवन्ति ते जगुः ॥८५॥
आनयिष्याम एवाऽत्र प्राणदानं तु देहि नः ।  
इत्युक्तो भगवान् विष्णुः कृष्णनारायणः प्रभुः ॥८६॥
जीवदानं ददौ तेभ्यः समुवाच प्रभुः पुनः ।  
आगच्छन्तु मया सार्धं व्योम्ना गरुडगामिना ॥८७॥
यत्रैते बालकाः सन्ति रक्षिता जीविनः खलु ।  
म्लेच्छा वारिमनुष्यास्ते श्रुत्वा कृष्णवचस्तदा ॥८८॥
व्योम्ना ययुर्हरिं नीत्वा देशमारक्तमुज्ज्वलम् ।  
रक्तवर्णं रक्तजलं रक्तमानवमण्डलम् ॥८९॥
यत्रास्ते सर्वमारक्तं प्रायशो भूस्तरं तथा ।  
शावदीनो महाराजो यतिदीनो गुरुस्तथा ॥2.29.९०॥
शावदीना महाकाली यत्रास्ते भूमिपालये ।  
तत्र कृष्णो यतयस्ते ययुः राज्ञा सुसत्कृताः ॥९ १ ॥
बालका दर्शितास्तत्र पञ्चाशत् सुखिनोऽव्यथाः ।  
सुन्दरं बालकृष्णं च दृष्ट्वा नृपादयः खलु ॥९२॥
ज्ञात्वा सिद्धयतिभ्यश्च चमत्कारं परं शुभम् ।  
राजपत्न्यो राजकन्याः श्रीहरिं पुरुषोत्तमम् ॥९३॥
सम्मृद्य चोत्तरतैलैः सुगन्धिचूर्णकैस्तथा ।  
स्नपयामासुरत्यर्थं कवोष्णैर्वारिभिस्तदा ॥९४॥
रूपानुरूपावयवं मीनशूलधनुर्धरम् ।  
सध्वजं च करं दृष्ट्वा मुमुहुर्मुमुदुस्तथा ॥९५॥
अहोऽयं बलियोग्योऽस्ति स दिष्ट्याऽत्र समागतः ।  
एवमावेदयाञ्चक्रुः राजानं सत्वरं स्त्रियः ॥९६॥
राजा विचार्य तूर्णं हि भटान् सेनापतींस्तथा ।  
कारागारे तु तं धर्तुमाज्ञां ददौ प्रहस्य वै ॥९७॥
रूपमुग्धाश्च ताः कन्या नेच्छन्ति मरणं हरेः ।  
राज्ञ्यः पुत्रेच्छया तत्र बलिमिच्छन्ति वै हरिम् ॥९८॥
बालरूपधरः कृष्णो धृतो भटैस्तु तत्क्षणम् ।  
अवाद्यन्त च वाद्यानि राजा मेने कृतार्थताम् ॥९९॥
सुदर्शनं च गरुडो बालौ भूत्वा शुभास्यकौ ।  
बालेषु च मिलित्वैव धैर्यं ददतुः रक्षकौ ॥2.29.१ ००॥
अथ कृष्णो निगडस्थः कारागारे कृतो भटैः ।  
कन्यका मोहमापन्नाः सहस्रसङ्ख्यकास्तदा ॥१० १॥
शावदीनामहाकालीनियमं जगृहुर्मुदा ।  
यदि बालो विमुच्येत भवेच्चास्मत्पतिस्तदा ॥१ ०२॥
करिष्यामो व्रतं मासं केवलं हि पयोव्रतम् ।  
शावदीनापूजनं च करिष्यामो दिवानिशम् ॥१०३ ॥
अद्यतस्त्यज्यते मिष्टं मधु शृङ्गारकादिकम् ।  
शावदीनादेविकायाः कुर्मो मालाद्विपञ्चकम् ॥१ ०४॥
इत्येवं नियमं ताश्च जगृहुर्बालरक्षकम् ।  
अथ रात्रौ प्रसुप्ताश्च प्रजा राजा भटादयः ॥१ ०५॥
श्रीहरिर्बन्धने सुप्तो लोकलीलाप्रदर्शकः ।  
द्वितीयेन स्वरूपेण वर्तते स्वगृहे प्रभुः ॥१ ०६॥
कुङ्कुमवापिकाक्षेत्रे सर्वानन्दकरो हरिः ।  
वक्ति चारक्तदेशोत्थां वार्तां श्रीलोमशर्षये ॥१०७॥
शृण्वन्ति सर्वे साश्चर्यं मन्वते दूरभूमिजम् ।  
एवं रात्रिर्व्यतीता च प्रभातं समजायत ॥१ ०८॥
इति श्रीलक्ष्मीनारायणीयसंहितायां द्वितीये त्रेतासन्ताने आरक्तदेशीयराज्ञा पुत्रार्थं शावदीनाकाल्यै बालबलिदानार्थकबद्धबालानां मोक्षणार्थं श्रीहरेस्तत्र गमनं सहस्रकन्यकानां हरौ मुग्धता चेत्यादिनिरूपणनामा एकोनत्रिंशत्तमोऽध्यायः ॥२९ ॥
    
    
