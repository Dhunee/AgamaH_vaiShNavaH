+++
title = "०६०"

+++
श्रीकृष्ण उवाच-  
अपि राधे शृणु त्वन्यं चमत्कारं हरेस्तदा ।  
उदयाख्योऽभवद् राजा धार्मिको देवपूजकः ॥१ ॥
अरवल्यद्रिभूभागे राज्यं यस्य महत्तमम् ।  
उदयाख्यं पत्तनं च राजधानी ह्यभूच्छुभा ॥२ ॥
राजा व्रतं परं चक्रे चातुर्मास्यैकभोजनम् ।  
नित्यं दानं विप्रसाधुभोजनं धेनुसेवनम् ॥३ ॥
अनाथबालसाध्वीभ्यश्चान्नवस्त्रसमर्पणम् ।  
विद्यादाने तथा द्रव्यं देवालयेषु सद्धनम् ॥४ ॥
हवनं सर्वदा प्रातर्ब्राह्मं सायं जलाप्लवम् ।  
एवं व्रते सुकुर्वाणे श्रावणे मासि सर्वथा ॥५ ॥
इच्छा तस्याऽभवत् स्नातुं मासमेकं सरोवरे ।  
यथावाषाढमासेऽसौ धीरवीरसरोवरम् ॥६ ॥
परिमेयाऽनुगो राजा आर्यायनऋषेर्वने ।  
आश्रमे च निजावासं चकार सरितस्तटे ॥७ ॥
श्रावणे नित्यमेवाऽसौ प्रातरुत्थाय सत्वरम् ।  
नारायणं नमस्कृत्य ध्यात्वा श्रीविष्णुमच्युतम् ॥८ ॥
स्नात्वा सम्पूज्य च लक्ष्मीनारायणं प्रभापतिम् ।  
पार्वतीस्वामिनं राधेश्वरं सम्पूज्य भावतः ॥९ ॥
ततश्चार्यायनऋषेः पूजां करोति नित्यशः ।  
अथ पश्चात् सदायाति तीर्थानि द्रष्टुमेव सः ॥2.60.१ ०॥
सतीतीर्थं शम्भुतीर्थं चक्रतीर्थं ततः परम् ।  
कृष्णतीर्थं स्वामितीर्थं मञ्जुलातीर्थमित्यपि ॥११ ॥
सूर्यतीर्थं चेन्द्रतीर्थं ब्रह्मतीर्थं ततः परम् ।  
मुक्ततीर्थम् ऋषितीर्थं धर्मतीर्थं जलाश्रयम् ॥१२॥
एवमादीनि तीर्थानि कृत्वा सरोवरेऽभितः ।  
प्रदक्षिणं सरः कृत्वा दत्वा दानानि सर्वशः ॥१ ३॥
स्वर्णं रूप्यं चाम्बराणि पात्राणि विविधानि च ।  
भोज्यानि चान्नदानानि ततो याति निजाश्रयम् ॥१४॥
एवं कृत्वा ततो होमं वैश्वदेवं करोति च ।  
विप्रानृषीन् सतीः साध्वीः साधून् बालाननाथकान् ॥१५॥
विभज्याऽन्नान्यतिथीँश्च भोजयित्वाऽनुगानपि ।  
ततो भुङ्क्ते स्वयं राजा नत्वा त्वार्यायनमृषिम् ॥१६॥
एवं पुण्यप्रतापेन राज्ञः पूर्वकृतानि च ।  
यानि कान्यपि पापानि दग्धान्येव समन्ततः ॥१७॥
पुण्यपुञ्जोऽपिं च महानस्य कृष्णेऽर्पितस्ततः ।  
कृष्णनारायणस्यैव प्रसन्नताऽस्य शिष्यते ॥१८॥
प्रसन्नता महत् पुण्यं नान्यत् पुण्यं स मन्यते ।  
हरिकृष्णः प्रसन्नोऽभूदार्यायनर्षिहृद्गतः ॥१ ९॥
ऋषिः प्राह च राजानं राजन्नेहि ममान्तिके ।  
गृहाण परमं मन्त्रं यद्देवः पुरुषोत्तमः ॥2.60.२०॥
राजा तदा ऋषेरग्रे उपाविवेश तम् ऋषिः ।  
'ओं नमः श्रीकृष्णनारायणाय स्वामिने स्वाहा' ॥२१ ॥
इति मन्त्रं दिदेशापि स्रजं च तौलसीं तथा ।  
ततोऽनुगानपि मन्त्रमाह चार्यायनो मुनिः ॥२२॥
मन्त्रं लब्ध्वा ऋषिं नत्वा राजा सहानुगो गृहम् ।  
ययौ तत्र नदीतीरे स्वोटजायामुपाविशत् ॥२३ ॥
तावत् तत्रागतो बालो मुरलीकरशोभितः ।  
राधया प्रभया लक्ष्म्या पारवत्या च सेवितः ॥२४॥
रूपरूपानुरूपाधिमूर्तिः श्रीभगवान् स्वयम् ।  
हसन् मुहुस्तथा कान्ता हासयन् रङ्गपूरितः ॥२५॥
दिव्यो दिव्यस्वरूपाभिः पत्नीभिः परिवारितः ।  
मयूरपिच्छकल्ग्याढ्यहैममुकुटशोभितः ॥२६॥
वह्निशुद्धांशुकधरो दिव्यभूषाविराजितः ।  
करे मीनध्वजस्वस्तिधनुःशूलादिलक्षितः ॥२७॥
तत्पार्श्वे च मनाक् दूरं लक्ष्मीश्रीकम्भरा सती ।  
पार्श्वान्तरे मनाक् दूरं श्रीमद्गोपालकृष्णकः ॥२८॥
अन्या दास्यस्तथा दासाः पर्णकुट्यां समागताः ।  
कोटिकोटयर्कभातुल्यं तेजस्तत्र बभौ सुखम् ॥२९ ॥
राजा विलोक्य रुचिरं मूर्तौ तत्र स्थिरोऽभवत् ।  
नेमे नेत्रे च सम्मिल्य तेजोव्याहतरश्मिणी ॥2.60.३ ०॥
क्षणान्तरे समुद्धाट्य यावत् पश्यति केशवम् ।  
तावदेकोऽभवत् कृष्णस्तन्मूर्तौ श्रीहरिः स्वयम् ॥३ १॥
दर्शयामास सौराष्ट्रं तथा कुङ्कुमवापिकाम् ।  
अश्वपट्टसरश्चापि तथा श्रीलोमशाश्रमम् ॥३ २॥
तथा श्रीकम्भरालक्ष्मीं तथा गोपालकृष्णकम् ।  
कोट्यर्बुदाब्जकन्याश्च तीर्थान्यपि च सर्वशः ॥३३ ॥
एवं प्रदर्श्य भगवान् सर्वं लीनं चकार ह ।  
ततः स्वपादयोस्तस्मै दर्शयामास वै क्षणात् ॥३४॥
पातालं च तदूर्ध्वं च रसातलं ततः परम् ।  
महातलं जङ्घयोश्च जान्वोस्तलातलं ततः ॥३५ ॥
सुतलं चोर्वधोभागे सक्थ्नोश्च वितलं ततः ।  
सक्थिमूले चातलं च तत्रत्यान् दैत्यदानवान् ॥३६ ॥
सर्पान्नागानन्यजीवान् नदीपर्वतभूस्तरान् ।  
विभूतीन् दर्शयामास शेषं च कच्छपं तथा ॥३७॥
कट्यां भुवं जघने च भुवर्लोकं ततः परम् ।  
नाभ्यां स्वर्गं महर्लोकं ह्युदरे हृदये जनम् ॥३८ ॥
तपोलोकं मुखे सत्यं ललाटेऽस्मै व्यदर्शयत् ।  
चर्मणि सप्तकान्येवावरणानि व्यदर्शयत् ॥३९ ॥
एवं प्रदर्श्य च क्षणाल्लीनं चकार तत्तदा ।  
अथैनं दर्शयामास वैष्णवं रूपमात्मनः ॥2.60.४० ॥
सहस्रशिरसं रम्यं सहस्रकरपादकम् ।  
तत्र वै पादयोरेनं दर्शयामास वै जलम् ॥४ १ ॥
तेजो वायुं चाम्बरं च ब्रह्मविष्णुमहेश्वरान् ।  
पादयोर्जलवैकुण्ठं वैराजं जङ्घयोस्तथा ॥४२ ॥
जान्वोश्चाथ महाविष्णुं सक्थ्नोर्भूमानमित्यपि ।  
सक्थिमूले प्रधानं च पुरुषं शिश्नके तथा ॥४३ ॥
प्रकृतिं जघने नाभौ वासुदेवमदर्शयत् ।  
कट्यां कालं च पुरुषं पार्श्वे सङ्कर्षणं तथा ॥४४॥
पार्श्वान्तरे च प्रद्युम्नं ह्युदरे त्वनिरुद्धकम् ।  
कुक्ष्योर्वैकुण्ठगोलोकौ वक्षस्यनन्तदासिकाः ॥४८६ ॥
राधारमादिशक्तीश्च दर्शयामास केशवः ।  
कण्ठे ब्रह्मस्वरूपाँश्च मुक्तान् कोट्यर्बुदाब्जकान् ॥४६ ॥
मुखे त्वमृतलोकं च नेत्रयोरक्षरं तथा ।  
ब्रह्म प्रदर्शयामास ललाटे तेजसां चयम् ॥४७॥
तत्र श्रीकम्भरालक्ष्मीं श्रीमद्गोपालकृष्णकम् ।  
ब्रह्मरन्ध्रे परं धाम नैजं प्रादर्शयद्धरिः ॥४८ ॥
तत्र सिंहासनं दिव्यं स्थितं तस्मिन् हरिं तथा ।  
सेवमानं च तं तत्र स्वं राजा संव्यलोकयत् ॥४९ ॥
ततः पुनश्च तत्सर्वमदृश्यं समजायत ।  
कुङ्कुमवापिकाक्षेत्रे स्थितं तं बालरूपिणम् ॥2.60.५० ॥
ददर्श राजा श्रीमन्तं सेवितं कोटिदेहिभिः ।  
तत्रात्मानं नृपः पुनर्ददर्श निकटे स्थितम् ॥५ १ ॥
अथ सर्वं क्षणात् लीनं नृपस्त्वाश्चर्यमाप्तवान् ।  
ततः क्षणान्तरे नैजोटजां ददर्श शोभनाम् ॥५२॥
स्वस्थो भूत्वा दिशो नत्वा तुष्टाव ध्यानसंस्थितः ।  
ओं नमः श्रीनिवासाय मूलप्रकृतियामिने ॥५३ ॥
अजिताय च देवाय महात्मने नमोऽस्तु ते ।  
अनाश्रिताय शान्ताय निःस्पृहाय नमोस्तु ते ॥५४॥
नम आद्याय देवाय सर्वदेवमयाय च ।  
आर्षायाऽऽदिस्वरूपाय श्रीकृष्णाय च ते नमः ॥५५॥
अनन्तराय चैकाय सदा व्यक्ताय ते नमः ।  
नमो गुप्ताय काशाय गुणेश्वराय ते नमः ॥५६॥
अतर्क्यायाऽप्रमेयाय चातुलाय च ते नमः ।  
निश्चिन्ताय च पूर्वाय सनातनाय ते नमः ॥५७॥
पुराणाय नमस्तस्मै निर्गुणाय नमोऽस्तु ते ।  
नमो जगत्प्रतिष्ठाय ब्रह्मनिष्ठाय ते नमः ॥५८॥
पद्मनाभाय योगाय गोविन्दाय नमो नमः ।  
नमोऽस्तु साङ्ख्यवेद्याय विश्वेश्वराय ते नमः ॥५९ ॥
हरये शिवरक्षाय नारायणाय ते नमः ।  
परात्मनेऽमितदात्रेऽमितक्रमाय ते नमः ॥2.60.६ ० ॥
शार्ङ्गचक्रगदापद्मशालिने ते नमो नमः ।  
महोरगाय सिंहाय नमोऽस्तु वेदवासिने ॥६१ ॥
महामत्स्याय कान्ताय कच्छपाय च ते नमः ।  
वामनाय च दीर्घाय चतुर्भुजाय ते नमः ॥६२ ॥
सिद्धचारणगन्धर्वसंस्तुताय नमो नमः ।  
अच्युताय सकलाय नागेन्द्रशयनाय च ॥६ ३ ॥
दुग्धवर्णाय कृष्णाय हेमाभाय नमो नमः ।  
पीताम्बराय दैत्यादिनाशनाय च ते नमः ॥६४॥
अक्षरायाऽक्षरेशाय नाभिपद्माय ते नमः ।  
चतुर्मुखाय देवाय पञ्चवक्त्राय ते नमः ॥६५ ॥
क्षीरवासाय यशसे कान्तये वरदाय च ।  
सर्वेश्वराय कान्ताय कामिनीशाय ते नमः ॥६६॥
वरेण्याय विघ्नहर्त्रे भक्तिप्रियाय ते नमः ।  
पद्मायतसुनेत्राय शुकनासाय शार्ङ्गिणे ॥६७॥
योगेश्वराय वृक्षाय शाखिने ते नमो नमः ।  
देवायनाय मुनये साधवे ते नमो नमः ॥६८ ॥
मोहिनीरूपभासाय जीववासाय ते नमः ।  
वाराहाय नृसिंहाय शरभाय च ते नमः ॥६९॥
कूटस्थं सर्वहेतुं च पुरुषं च पुरातनम् ।  
मायाकान्तं चेशकान्तं सर्वकान्तं नमाम्यहम् ॥2.60.७० ॥
क्षेत्रज्ञं कालमायेशं व्यूहेशं मुक्तजीवकम् ।  
वासुदेवं सतीकान्तं कृष्णनारायणं प्रभुम् ॥७ १ ॥
कम्भरानन्दनं कृष्णं गोपालकृष्णबालकम् ।  
परधामनिवासं तं पुमुत्तमं नमाम्यहम् ॥७२॥
ब्रह्मर्षयो ब्रह्मरूपं यं वदन्ति सनातनम् ।  
अक्षरेशं च मुक्तेशं प्रपद्ये शरणं हरिम् ॥७३ ॥
श्रीवत्साऽङ्कं श्वेतपद्मरेखं विगुणहारकम् ।  
षोडशादिचिह्नशोभं प्रपद्ये शरणं पतिम् । ७४॥
यत्र विश्वं यश्च विश्वे सर्वं यत्र प्रतिष्ठते ।  
प्रभवं सर्वभूतानां दिव्यगुणं परेश्वरम् ॥७५॥
प्रपद्ये मुक्तसङ्गानां साधूनां परमां गतिम् ।  
भगवन्तं चात्मवासं स्त्रीवासं पुष्करेक्षणम् ॥७६॥
शरण्यं शरणं भक्त्या प्रपद्ये भक्तवत्सलम् ।  
अन्तकाले समागत्य प्रदर्श्यात्मानमेव यः ॥७७॥
नैजं धाम निजं भक्तं नयत्येव प्रभुः परः ।  
तं नमामि परं देवं मोक्षदं पुरुषोत्तमम् ॥७८ ॥
पातालान्तं च सत्यादि सर्वं माति तु यत्र वै ।  
महामायान्तकं सर्वं यस्मिन् माति जनार्दने ॥७९॥
धामानि मुक्तकोट्यश्च यस्मिन् मान्ति परेश्वरे ।  
तं प्रपद्ये परं कृष्णं नारायणं श्रियः पतिम् ॥2.60.८ ० ॥
न त्वां स्तोतुं तथा वेद्मि यथा त्वं वर्तसे प्रभो! ।  
स्वरूपं न यथार्थं च वेद्मि वेद्मि तटस्थकम् ॥८ १ ॥
त्वया यत् कृष्ण कृपया कृष्णनारायणात्मकम् ।  
रूपं प्रदर्शितं मह्यं तपः फलं कृपाफलम् ॥८२॥
धाम प्रदर्शितं चापि तथा कुङ्कुमवापिका ।  
अश्वपट्टसरश्चापि दर्शितं लोमशाश्रमम् ॥८ ३ ॥
सर्वं पुनः पुनर्नाथ द्रष्टुमिच्छामि सेवया ।  
प्रसन्नतां समिच्छामि तथा मे वरदो भव' ॥८४॥
इत्येवं संस्तुतोऽनादिश्रीमत्कृष्णनरायणः ।  
सान्निध्यं चाजगाम द्राक् चक्रपद्मधरः प्रभुः ॥८५॥
प्रीतिमान् पुण्डरीकाक्षः शरणागतवत्सलः ।  
प्रोवाच मधुरं तस्मै उदयाय महात्मने ॥८६॥
तव स्तोत्रेण च राजन् प्रसन्नोऽस्मि पुनः पुनः ।  
सर्वमिष्टां च ते राजन् आर्यायनप्रसङ्गतः ॥८७॥
भविष्यत्यचिरात् क्षेत्रे मम वासोऽपि ते भवेत् ।  
सन्नेष्ये त्वां मम क्षेत्रं वारुणेन पथा नृप ॥८८ ॥
ते योगान्मम योगाच्च नदीतीर्थं भविष्यति ।  
इदं स्तोत्रं तु ये राजन् पठिष्यन्ति गृहे वने ॥८९॥
प्राप्स्यन्ति परमां सिद्धिं मम प्राप्तिस्वरूपिणीम् ।  
अत्र तीर्थे धीरवीरसरोवरे तु ये जनाः ॥2.60.९०॥
पशवः पक्षिणः कीटा वृक्षवल्ल्यादिकास्तथा ।  
जलपानं करिष्यन्ति मुक्तिं यास्यन्ति पावनीम् ॥९ १॥
श्राद्धं दानं जपं होमं तर्पणं भोजनं जलम् ।  
येऽत्र दास्यन्ति विधिना तेषां मुक्तिर्भविष्यति ॥९२॥
इत्युक्त्वा भगवान् भूपं चादृश्यभावमास्थितः ।  
राजा जजाप बहुधा कृष्णनारायणं प्रभुम् ॥९३॥
जगौ ननर्त दध्यौ च जहास च रुरोद च ।  
तस्थौ सिषेवे पुपूज ददर्श तं यथा तथा ॥९४॥
भृत्यान् वै प्रेषयामास नैजमुदयपत्तनम् ।  
नागदेवं सुतं राज्यदानं समादिदेश च ॥९५॥
साधुवद्वर्तते स्माऽत्र राजा भागवतोत्तमः ।  
रात्रौ सुप्तः श्रावणस्याऽष्टम्यां ववर्ष मेघराट् ॥९६॥
सरोवरं नदी कूपा जलाकाराः समुद्रवत् ।  
अतिवृष्ट्या तदा जाता पर्णशाला जलान्तरे ॥९७॥
लयं याता जनाश्चापि जले मग्नाः शताऽधिकाः ।  
अनादिश्रीकृष्णनारायणं सस्मरुरत्यति ॥९८॥
द्रागेव राधिके कृष्णनारायणो दयानिधिः ।  
ययौ रक्षणकर्ता स नावमादाय शाश्वतीम् ॥९९॥
सहस्ररूपधारी च यत्र यत्र जले जनाः ।  
निमग्ना बालवृद्धाद्या नरा नार्यः पशूत्तराः ॥2.60.१० ०॥
सर्वानुद्धारयामास नैकोऽपि मृतिमाप्तवान् ।  
आर्यायनं महर्षिं च समाधिस्थं गतं जले ॥१० १॥
उद्गृह्य नावि भगवान् दधार करुणालयः ।  
नद्यां मह्यां तु सा नौका स्थापिता परमात्मना १ ०२॥
शतद्वयाऽधिकान् तस्यां मग्नान् धृत्वा ररक्ष सः ।  
पशून् पक्षिगणाँश्चापि ररक्ष जीवतस्तदा ॥१० ३॥
राजा च मानवा सर्वे जीवन्तः श्रीनरायणम् ।  
भेजिरेऽनन्यभावाश्च नौरास्ते जलमस्तके ॥१ ०४॥
जलोपरि वहत्येव शनैः कृष्णेन वाहिता ।  
राधिके रक्षिता कृष्णस्तत्र का नाम वेदना ॥१ ०५॥
इतिश्रीलक्ष्मीनारायणीयसंहितायां द्वितीये त्रेतासन्ताने उदयपुरनृपतेः चातुर्मास्ये धीरवीरसरोवरतटस्थितस्य प्रभोर्दर्शनं चातिवृष्ट्या जलमग्नत्वं प्रभुणा नावा रक्षा कृतेत्यादिनिरूपणनामा षष्टितमोऽध्यायः ॥६० ॥
    
