+++
title = "०३९"

+++
श्रीकृष्ण उवाच-  
शृणु त्वं राधिके ज्ञानं तपो यस्मान्न शिष्यते ।  
पूर्वमेकार्णवे घोरे नष्टे स्थावरजङ्गमे ॥१ ॥
बृहदण्डमभूदेकं प्रजानां बीजसम्भृतम् ।  
महाविष्णोः समुद्भूतं यस्मिन् विराड् विराजते ॥२ ॥
अण्डं विभिद्य भगवान् वैराजं बहिरानयत् ।  
वैराजात् त्रिगुणा देवा ब्रह्मविष्णुमहेश्वराः ॥३ ॥
सत्त्ववान् वै तदा ब्रह्मा शून्यं लोकमपश्यत ।  
ततो राजसभावेन प्रवृत्तिं स्वीचकार ह ॥४ ॥
सस्मार दर्शकं दिव्यं नारायणमतीन्द्रियम् ।  
गुणातीतं भगवन्तं व्यापकं पुरुषं परम् ॥५ ॥
येनेदं सकलं व्याप्तं स्थिरचेतनसञ्ज्ञितम् ।  
यस्तं वेद महात्मानं स सर्वं वेद् निश्चितम् ॥६ ॥
गुणातीतं च पुरुषं परब्रह्म सनातनम् ।  
यस्तं वेद परात्मानं स सर्वं वेद मोक्षवित् ॥७ ॥
किं तेषां सकलैस्तीथैंराश्रमैर्वा प्रयोजनम् ।  
येषां त्वनन्तकं चित्तमात्मन्येव व्यवस्थितम् ॥८ ॥
आत्मा नदी शीलतीर्था सत्यजला शमान्विता ।  
तत्स्नातः शुद्ध्यति पुण्यो वारिणाऽऽत्मा न शुद्ध्यति ॥९ ॥
श्रेष्ठं जनस्य कर्तव्यं चात्मवोधसुखे स्थितिः ।  
ज्ञेयं सतां तदेवाऽस्ति यत्प्राप्तौ कामनाक्षयः ॥2.39.१ ०॥
नैतादृशं परं वित्तं ब्रह्मलग्नस्य विद्यते ।  
समता सत्यता शीलं चार्जवं विरतिस्तथा ॥११ ॥
तल्लाभे ब्रह्म परमं प्राप्नोत्येव न सशंयः ।  
विदित्वा तं प्रभुं राधे! धर्मस्य फलमाप्नुयात् ॥१ २॥
योऽसावाप्मनि देहेऽस्मिन् विभुर्नित्यो व्यवस्थितः ।  
सोऽनादिः श्रीपतिः कृष्णो नारायणः परात्परः ॥१२ ॥
कम्भराश्रीनन्दनः सः श्रीमद्गोपालबालकः ।  
कुङ्कुमवापिकाक्षेत्रे वर्तते बालकृष्णकः ॥१४॥
पञ्चमे वत्सरे पूर्णे यावस्तं वीक्षितुं प्रिये ।  
इत्युक्ता राधिका देवी सोत्साहा वेषमुज्ज्वलम् ॥१ ५॥
दधार सर्वशोभाढ्यं स्वर्णमाणिक्यसम्भृतम् ।  
मौक्तिकैर्हीरकैः रत्नैः खचितं शोभनं शुभम् ॥१ ६॥
शृङ्गारं विविधं धृत्वा सुगन्धसारमिश्रितम् ।  
बिन्द्वीपत्रीरङ्गरेखाऽलक्तकज्जलबृंहितम् ॥१७॥
तन्तुतन्तीशृङ्खलोर्मिकाम्बराभूषणाऽन्वितम् ।  
स्वर्णचूर्णपुष्पगुच्छकबरीभारशोभितम् ॥१८ ॥
सनक्तकार्चनवस्तुभतपात्रकरा पतिम् ।  
कृष्णं शृङ्गारयामास सुशोभं संस्कृतं शुभम् ॥१ ९॥
विमानं वृषयानं च वाहयामास सत्वरम् ।  
फलपुष्पैः स्वादुभोज्यैरमृतैर्भृतपात्रकम् ॥2.39.२ ० ॥
स्वयं कृष्णः सारथिश्च श्रीराधा रथिनी स्वयम् ।  
श्रीमद्गोलोकधाम्नस्तावीशलोकान् विलङ्घ्य च ॥२१ ॥
ब्रह्मादिस्तरमुल्लङ्घ्य भूतले तु सुराष्ट्रके ।  
व्योम्नोऽवतरेत् राधाकृष्णौ कुङ्कुमवापिकाम् ॥२२॥
अश्वपट्टसरस्तीरे बालकृष्णाऽऽलयाऽऽङ्गणे ।  
श्रीकृष्णस्य रथस्यादौ ब्रह्माण्डे व्याप तन्महः ॥२३ ॥
सूर्यचन्द्रौ न दृश्येते तेजसाऽभिभवङ्गतौ ।  
राधायास्तेजसा पृथ्वी दिशश्चात्युपबृंहिताः ॥२४॥
लोमशस्याश्रमश्चापि चान्द्रलोक इवाऽभवत् ।  
सर्वाश्च कन्यका राधारूपाऽतिरूपकान्विताः ॥२५ ॥
राजन्ते राधिकां दृष्ट्वा शतराधाऽधिकैकका ।  
राधा दृष्ट्वा तु ताः कन्या गर्वहीना बभूव ह ॥२६॥
गलितं रूपसौन्दर्यमानं तस्यास्तदा क्षणात् ।  
उत्थ कृष्णं प्रति प्राह बालकृष्णं विलोक्य सा ॥२७॥
अहो मे व्यक्तिसाफल्यं कारितं हि त्वया प्रभो ।  
मयाऽस्य दर्शनं प्राप्तं कृष्णनारायणस्य यत् ॥२८ ॥
षष्ठवर्षसमारम्भे प्रातरष्टमिकातिथौ ।  
बालकृष्णं रा धिका सम्पूजयामास वस्तुभिः ॥२९ ॥
गोलोकपयसा बालं स्नापयामास राधिका ।  
सर्वतीर्थादिसलिलैरभिषेकं चकार सा ॥2.39.३० ॥
चन्दनाऽगुरुकस्तूरीरससारद्रवादिभिः ।  
सम्पूज्याऽऽभरणैर्वस्त्रैरलङ्कारैरशोभयत् ॥३१ ॥
आरार्त्रिकं चकाराऽथ मयूरपिच्छशोभनम् ।  
मुकुटं धारयामास बालकृष्णस्य मस्तके ॥३ २॥
मुरलीं सा ददौ हस्ते दक्षबाहुं ददौ गले ।  
हासयित्वा सुतिलकं चन्द्रकं साक्षतं शुभम् ॥३२ ॥
भाले दत्वा राधिका सा नीराजनविधिं व्यधात् ।  
पुष्पाञ्जलिं प्रदत्वैव नमस्कारं चकार सा ॥३४ ॥
आशीर्वादान् ददौ कान्तकान्त त्वं कान्तवद्भव ।  
दुःसहां चाञ्जलिं राधा समुच्चार्य च मस्तकात् ॥३५॥
ददौ भोज्यं च गोलोकादानीतं पायसादिकम् ।  
दुग्धपिण्डान् बरफींश्च दुग्धसारस्य पूरिकाम् ॥३६ ॥
मिष्टां दिव्यां दधि श्रेष्ठं ददौ नान्यत् तदिष्टकृत् ॥
भोजयित्वा ततो रम्यं ताम्बूलकं ददौ शुभम् ॥३७ ॥
अथैवं सम्प्रपूज्यैव विरराम ततः स्वयम् ।  
श्रीकृष्णस्तं कृष्णनारायणं पुपूज सादरम् ॥३८ ॥
सुरवालं पीतपटं कञ्चुकं स्वर्णतारकम् ।  
शिरस्त्राणं सकल्गिं चावतंसकौ कौसुमौ शुभौ ॥३ ९॥
पुष्पहारान् पारिजातकृतान् ददौ गलेऽर्भकम् ।  
उपानहौ स्वर्णसाध्यौ कोमलौ प्रददौ तथा ॥2.39.४० ॥
छत्रं सुचामरे रम्ये रशनां कुण्डले ददौ ।  
मणिं कौस्तुभजातीयोत्तमं मालां च मौक्तिकीम् ॥४१ ॥
ददौ श्रीबालकृष्णाय वंशी ददौ मृदुस्वराम् ।  
यष्टिं सिद्धिमयीं चापि ददौ सिंहासनं वरम् ॥४२॥
एवं बालप्रभुं कृष्णः पूजयित्वा स्तुतिं व्यधात् ।  
सर्वसाक्षिन्नमस्तेऽस्तु सर्वावतारकारण ॥४३ ॥
पुरुषोत्तम मुक्तेश परधामन् नमोऽस्तु ते ।  
वर्तमानं च भूतं च भविष्यत्सर्वथा यतः ॥४४॥
अन्वितं राजते सौम्यं सुव्यवस्थं क्रमानुगम् ।  
अनन्वितः प्रशास्ता त्वं तस्मै देवाय ते नमः ॥४५॥
अनन्ताः शक्तयस्तेऽत्र कुष्णनृसिंहरूपिषु ।  
राधारमाश्रीस्वरूपास्तं नमामि परेश्वरम् ॥४६ ॥
अहं मे धाम गोलोकस्तथा नारायणो रमा ।  
श्रीर्वैकुण्ठं चामृतं सत्पदं यस्मात्प्रवर्तते ॥४७ ॥
अक्षरं धाम यस्याऽग्रे समूर्तं सेवकं सदा ।  
ईश्वरा अवताराश्च यदंशगुणभूषणम् ॥४८॥
व्यूहाश्चेश्वरपालाश्च लोकपाला महर्षयः ।  
क्रतूच्छ्रयाः सुरा यस्य गुणैकैकांशमूर्तयः ॥४९॥
भवन्तीह तु संसारे तं नमामि परेश्वरम् ।  
अन्तरात्मन्ननन्तात्मन्मदात्मँस्ते नमो नमः ॥2.39.५०॥
त्वं परात्मन् लोकसाक्षिन्ननन्तेश नमोऽस्तु ते ।  
सर्वज्ञ त्वं परमेष्ठिन् ज्ञानज्ञेय नमोऽस्तु ते ॥५ १ ॥
आदिदेव दुराराध्य परमेश्वर ते नमः ।  
महायोगेश्वर साधो दयालो ते नमो नमः ॥५२॥
परज्योतिर्वषट्कार स्वाहाकार नमोऽस्तु ते ।  
सर्वदर्शन सवर्ताऽग्निषोमात्मन्नमोऽस्तु ते ॥५३॥
महाराजिक सिद्धार्च्य हिरण्यवाह ते नमः ।  
मञ्जुकेशिन् बालकेशिन् दयादेशिन्नमोऽस्तु ते ॥५४॥
विभो याज्ञिक यज्ञेश भक्तानुकम्प ते नमः ।  
प्रसीद श्रीकृष्णनारायण तुभ्यं नमोनमः ॥५५॥
इत्युक्त्वा श्रीकृष्णदेवो नत्वा राधा तथा प्रभुम् ।  
ययतुः श्रीकम्भरायाः सन्निधौ भुवनान्तरे ॥५६॥
नत्वा तां च तथा नत्वा श्रीमद्रोपालकृष्णकम् ।  
तत्कृतं स्वागतं प्राप्य पुत्रोत्सवं प्रशस्य च ॥५७॥
विमानेन ययतुश्च गोलोकं कृष्णराधिके ।  
अथाऽऽययौ च वैकुण्ठान्नारायणो रमापतिः ॥५८॥
गरुडस्थः प्रभुर्बालकृष्णपूजार्थमित्यथ ।  
वासुदेवस्तथा भूमा चाययतुर्मुदान्वितौ ॥५९॥
महाविष्णुस्तथा नारायणो नरः समाययुः ।  
शेषनारायणश्चापि मत्स्यः कूर्मः समाययुः ॥2.39.६० ॥
वाराहश्च कपिलश्च हरिः पृथुः समाययुः ।  
दत्तात्रेयस्तथा हंसो नृसिंहश्च समाययुः ॥६१॥
ऋषभश्च वामनश्च पर्शुरामः समाययुः ।  
यज्ञो रामः कुमाराश्च हयग्रीवः समाययुः ॥६२॥
नारदो राजराजश्च परमेशाः समाययुः ।  
अनादिश्रीकृष्णनारायण जयेति ते जगुः ॥६३॥
पञ्चामृतैरमृतैश्च बालाऽङ्गुष्ठाऽभिषेचनम् ।  
चक्रुः पश्चाद् दर्भजलैरमृतैः प्रोक्षणं व्यधुः ॥६४॥
चन्दनं साऽक्षतं भाले त्वर्चयामासुरादरात् ।  
तिलकं कुकुमाढ्यं च चक्रुर्ददुः सुगन्धकम् ॥६५॥
पुष्पहारान् ददुः कण्ठे मुकुटं पुष्पमालिकाः ।  
ददुस्तुलसीपत्राणि विभूषणानि चामरे ॥६६॥
छत्रं चोपानहौ दिव्येऽम्बराणि विविधान्यपि ।  
कर्पूराद्यैर्वर्तिकाभिर्नीराजनं प्रचक्रिरे ॥६७॥
धूपं दीपं सुनैवेद्यं चामृतान्नं फलानि च ।  
ददुः सर्वेऽवताराश्च जलं ताम्बूलकानि च ॥६८॥
अर्पयामासुरत्यर्थं स्वस्वलोकभवानि च।  
इत्येवं पूजनार्थं तद्धामवासाः स्त्रियोऽपि च ॥६९॥
आययुर्बहुभिर्वस्तूत्तमैः पुपूजुरीश्वरम् ।  
एवं समर्चयित्वा ताः प्रययुर्निजधाम ते ॥2.39.७० ॥
ततो देवाश्च पितरो मुनयः ऋषयस्तथा ।  
मानवा ब्राह्मणाद्याश्चाऽऽययुः कृष्णार्चनाय वै ॥७१ ॥
दिव्यविमानमारुह्य चाश्वपट्टसरोवरम् ।  
अभितो व्योममार्गेषु विश्रम्य कृष्णमन्दिरम् ॥७२॥
आययुः पूजयामासुर्विविधैश्चोपदादिभिः ।  
रञ्जयामासुरत्यर्थं बालकृष्णं परेश्वरम् ॥७३ ॥
ततोऽन्ये भूमयः शैला नद्यः सरांसि सागराः ।  
तीर्थानि देवतरवो वल्लिकाः स्तबकास्तथा ॥७४॥
वनदेव्यश्च गुल्माश्च तत्त्वानि विविधान्यपि ।  
आययुः श्रीबालकृष्णपूजार्थं चार्हणां व्यधुः ॥७५॥
ततो यक्षा गुह्यकाश्चारणा किम्पुरुषास्तथा ।  
भाटाश्च किन्नराश्चापि गन्धर्वा देवयोषितः ॥७६॥
मागधा बन्दिनः सूता विद्याध्राः पन्नगादयः ।  
आययुः श्रीबालकृष्णोत्सवे पूजार्थमेव ते ॥७७॥
पूजनं ते प्रचक्रुश्च नर्तका नृत्यमाचरन् ।  
अवाद्यन्त सुवाद्यानि गायकाः सञ्जगुस्तदा ॥७८॥
कथकास्तत्कथां चक्रुर्नाट्यध्रा नाट्यमाचरन् ।  
याज्ञिकाश्चाचरन् यज्ञं साधवो जपमाचरन् ॥७९॥
सत्यो नार्यो ददुश्चाशीर्वादान् वृद्धाः शुभाशिषः ।  
श्रीमद्गोपालकृष्णश्च लोमशोऽपि मुनिस्तदा ॥2.39.८०॥
तथान्ये ऋषयस्तत्र स्थिताश्च ब्रह्मकन्यकाः ।  
श्रीहरेः पूजनं चक्रुर्योजयामायुराशिषा ॥८ १ ॥
ततः पिता तु तान् सर्वान् महीमानान् समन्ततः ।  
दुग्धपाकादिसद्भोज्यैस्तर्पयामास लड्डुकैः ॥८२॥
भोजयित्वा च तान् सर्वानागतान् तत्परं हरिः ।  
दापयामास दानानि विप्रान् दासीश्च सेवकान् ॥८३ ॥
पात्रेभ्यश्च यथायोग्यं यथाभिक्षुकभिक्षितम् ।  
रत्नं हिरण्यं रजतं मिष्टान्नं चाम्बराण्यपि ॥८४॥
मुद्रिकाश्च विभूषाश्च पात्राण्यपि धनानि च ।  
ददौ यथेष्टं सर्वेभ्यश्चागतेभ्यः पुनः पुनः ॥८५ ॥
ततो गतेषु सर्वेषु स्वस्वधामगृहाणि च ।  
लोमशः कन्यकायुक्तो यथा नैजाश्रमं मुदा ॥८६॥
अथाऽन्ये कुङ्कुमवापीक्षेत्रीया ब्राह्मणादयः ।  
प्रेम्णा पुपूजुरागत्य परमेशं हरिं प्रभुम् ॥८७॥
ययुः स्वस्वगृहं पश्चान्महाश्चर्यं वभूव ह ।  
शृणु त्वं राधिके तत्र युगलं चैकमागतम् ॥८८॥
नारी कज्जलवर्णीया नरः कुष्ठाढ्यविग्रहः ।  
अनादिश्रीकृष्णनारायणं नत्वाऽऽह बालक ॥८९॥
पापोद्धारं कुरु कृष्ण पतितयोर्विवंशयोः ।  
हरिर्जानन्नपि तौ तु पप्रच्छ दीनमानसौ ॥2.39.९० ॥
कौ युवां वदत पापं किं कृतं च कथं च रुक् ।  
नरः प्राहाऽभवं विप्रो देवायनो हि नामतः ॥९१ ॥
गौर्जरे श्रीपत्तने च तत्रेयं मम भामिनी ।  
देवपूजापरौ चावां नित्यकर्मपरायणौ ॥९२॥
शैत्याभिपीडितौ स्नानं विना पूजनतत्परौ ।  
समभूव ततो दोषादायुष्यं त्वन्ततां गतम् ॥९३ ॥
मृतौ ज्वरेण च शीघ्रं सहैव श्वपचगृहे ।  
जातौ तत्रैव नगरे विवाहितौ पुनस्तथा ॥९४॥
जातिस्मरौ कुष्ठिकृष्णौ दुःखितौ पापनाशक! ।  
ज्ञात्वा स्वप्नप्रभावेण नारायणोऽसि माधवः ॥९५ ॥
पापं विधूय नौ मोक्षं कुरु नारायणप्रभो ।  
अद्य ते दिवसो नाथ बद्धमुक्तिप्रदापने ॥९६ ॥
पापिनां पापहर्ता त्वं वर्तसे चेति लोकतः ।  
समाकर्ण्य च वै पद्भिस्त्वायातौ शरणं तव ॥९७॥
अनादिश्रीकृष्णनारायणः श्रुत्वा दयापरः ।  
तावुवाच कृपासिन्धू राधिके पापनाशनः ॥९८॥
अश्वपट्टसरस्येव स्नात्वा पीत्वा जलं च तत्॥
प्रदक्षिणां ततः कृत्वा पिबतं चरणामृतम् ॥९ ९ ॥
शुद्धौ भूत्वा ब्रह्मलोकं व्रजिष्यथोऽतिमानवौ ।  
एवं श्रुत्वा ततस्ताभ्यां यथोक्तं चानुवर्तितम् ॥2.39.१० ०॥
द्राग् भूत्वा दिव्यदेहौ तौ दिव्ययाने स्थितौ पुनः ।  
लक्षातिलक्षयज्ञानां फलं प्राप्य गतौ दिवम् ॥१०१ ॥
श्रीपत्तनात् समारभ्य कुङ्कुमवापिकावधिम् ।  
यावन्ति चङ्क्रमणानि तावद् यज्ञफलं ह्यभूत् ॥१० २॥
एवं श्रीकान्तसाधूनामप्यभिगमने फलम् ।  
जायते कि पुनः कृष्णनारायणस्य सन्निधौ ॥१ ०३॥
राधिके श्रीहरिः सेव्यः सेव्याश्च साधवोऽस्य च ।  
तीर्थं क्षेत्रं व्रतं सेव्यं कोटियज्ञफलप्रदम् ॥१ ०४॥
पदे पदेऽश्वमेधस्याऽभिगमे जायते फलम् ।  
इत्येवं तौ कृतौ मुक्तौ नारायणेन शार्ङ्गिणा ॥१ ०५॥
षष्ठवर्षसमारम्भाष्टमीदिने शुभोत्सवे ।  
पठनाच्छ्रवणाच्चापि मोक्षो मुक्तिस्तथा भवेत् ॥१ ०६॥
इति श्रीलक्ष्मीनारायणीयसंहितायां द्वितीये त्रेतासन्ताने प्रभोः षष्ठवत्सरस्याऽष्टम्यां श्रीराधाकृष्णाऽवतारव्यूहदेवमानवादिकृतमहोत्सवपूजनं देवायनद्विजस्य तत्पत्न्याश्च श्वपचजन्ममोक्षणं चेत्यादिनिरूपणनामैकोनचत्वारिंशोऽध्यायः ॥३९ ॥
    
