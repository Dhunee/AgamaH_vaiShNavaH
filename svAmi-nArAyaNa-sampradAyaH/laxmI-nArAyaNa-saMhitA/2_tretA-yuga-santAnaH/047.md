+++
title = "०४७"

+++
श्रीकृष्ण उवाच-  
शृणु त्वं राधिके कन्या लक्ष्मणस्य हरेः प्रियाः ।  
सहस्रे द्वे लोमशश्च बोधयामास तत्त्वतः ॥१ ॥
क्षणं वित्तं क्षणं चित्तं क्षणिकं वर्ष्मजीवनम् ।  
क्षणिकाश्चापि सङ्कल्पाश्चाऽक्षणिको हरिः प्रभुः ॥२ ॥
आत्मा तस्य गृहं प्रोक्तं चात्मन्येव स्थितो हरिः ।  
गृहेशः श्रीकृष्णानारायणः पाता पतिर्हि सः ॥३ ॥
जलं सृष्टं कललं च कर्कन्धुः पेषिका ततः ।  
पुत्तलं च ततः पूर्णावयवं तेन निर्मितम् ॥४ ॥
बाल्यं च यौवनं चापि तैनैव निर्मितं सुताः! ।  
वार्धक्यं च वियोगश्च पञ्चत्वं तेन निर्मितम् ॥५ ॥
निर्मेयानां तु मातारं समाश्रमेद्धि मेयगः ।  
तदा चामेययोगाद्धि भवत्यात्माऽप्यमेयवत् ॥६ ॥
अमेयो दृश्यते चात्र मेयवद् बालवत् सुताः ।  
भवतीनां हृदये यः कृतावासो विराजते ॥७ ॥
स वै सेव्यः स वै पूज्यः स वै ध्येयो निरन्तरम् ।  
प्राप्तः प्राप्तव्य एवाऽसौ प्राप्तव्यो नावशिष्यते ॥८ ॥
अनित्येन शरीरेण नित्यं मोक्षं प्रसाधयेत् ।  
अनित्याभिः क्रियाभिश्च कृष्णं कान्तं प्रसादयेत् ॥९ ॥
व्रतं कृष्णो जपः कृष्णो दानं कृष्णे प्रकारयेत् ।  
तपः सेवा हरेरेव संयमो नियमो हरौ ॥2.47.१० ॥
यज्ञः कृष्णार्पणं सर्वं शाश्वतं धनमेव सः ।  
समाधिः कृष्णरसता योगः कृष्णेन योजनम् ॥११ ॥
भजनं तन चालापः कीर्तनं तद्गुणानुवाक् ।  
दर्शनं तस्य साक्षाद्वै स्पर्शनं तत्सुयोजनम् ॥१२ ॥
तदिच्छयानुसरणं निग्रहो मोक्षदो मतः ।  
तस्य प्रसन्नता पुण्यं शाश्वतं नेतरत् सुताः! ॥१३ ॥
श्रवणं तस्य कर्तव्यं मननं चापि वै हरेः ।  
स्वपनं तत्र कर्तव्यं प्रबोधनं सदा हरौ ॥१४॥
रमन्ते योगिनो यस्मिन् रमणं राम एव सः ।  
श्रमितानां विरामोऽयं विरामोऽन्यो निरर्थकः ॥१५ ॥
रसिकानां रसश्चात्र रसयत्यानिशं हरिः ।  
तद्विना रसनं चान्यन्निरर्थकं सुपुत्रिकाः! ॥१६ ॥
पुत्रीभिः सर्वथा भाव्य बालाभिः पञ्चवर्षके ।  
शिष्याभिः सर्वथा भाव्यं बालाभिर्दशवर्षके ॥१७॥
कुमारीभिस्ततो भाव्यं चतुर्दशसमान्तरे ।  
पत्नीभिश्च ततो भाव्यं कृष्णनारायणप्रभौ ॥१८॥
तत्र शृणुत पुत्रीत्वं शिष्यात्वं च यथार्थकम् ।  
कुमारीतां तथा योग्यं पत्नीत्वं सार्थकं सुताः ॥१९॥
पुन्नाम्नो नरकात् त्रात्री पुत्त्री तेनेह गीयते ।  
शेषपापहरा शिष्या शिर्ष्णः पापहरा हि सा ॥2.47.२० ॥
पञ्चवर्षादूर्ध्वमस्याः पापं सङ्क्रमते कृतम्।  
पित्रोः शिरसोर्नैवाऽस्ति यदभूत्पञ्चपूर्वजम् ॥२ १ ॥
कुं-सूत्रं, मां- च गायत्रीं, राति, या सा कुमारिका ।  
सूत्रं यज्ञोपवीतं गायत्रीं विद्यां तु तत्त्वजाम् ॥२२।  
सम्पादयति या कन्या कुमारिका प्रकीर्तिता ।  
विद्यास्नाता च सैवोक्ता सैवोक्ता ब्रह्मचारिणी ।२३॥
पतिं नीयते गर्भं या गर्भात्मानं तु पत्निका ।  
पतिधर्मेण या नीता सा पत्नी पन्नमःप्रिया ॥२४॥
शृणुत पुन्नामकानि नरकाणि च यानि वै ।  
अनपत्यस्थितावुद्वेजनं यद् दम्पतीगतम् ॥२५॥
तद्दुःखं नरकं चाद्यं सापत्यत्वे विलीयत ।  
पितॄणां पिण्डदानादि जलतर्पणमित्यपि ॥२६॥
अनपत्यकृतं सर्वं कवोष्णमुपजायते ।  
तद् दुःखं नरकं पितृभोग्य द्वितीयमुच्यते ॥२७॥
सापत्यत्वे तु पितॄणां तद्दुःखं वै विलीयत ।  
अनपत्यगृहे नैव संस्काराश्चोत्सवास्तथा ॥२८॥
षोडशाद्या न जायन्ते तृप्यन्ति देवता न च ।  
षष्ठ्याद्या नैव पूज्यन्ते दानानि न भवन्ति च ॥२९॥
तदिदं देवतादुःख पुण्यप्रतिनिरोधनम् ।  
तृतीयं नरकं प्रोक्तं सापत्यत्वे निवर्तत ॥2.47.३ ०॥
अनपत्यस्य समृद्धिर्वंशदायादवर्जिताः ।?  
लक्ष्मीर्विश्वासविहता निरुत्साहा न मोदते ॥३ १॥
तदिदं कमलादुःख सौभाग्यप्रतिरोधकम् ।  
चतुर्थ नरकं प्रोक्तं सापत्यत्वे निवर्तते ॥३ २-॥
अनपत्यगृहे नैव जामाता न तथा स्नुषा ।  
मण्डपो न च माणिक्यस्तम्भो नाग्निप्रदक्षिणम् ॥३ ३॥
गार्हपत्यो न वै तुष्येद् वह्निस्तदङ्गदेवता ।  
तदिदं यज्ञदुःखं वै वंशविस्ताररोधकम् ॥३४॥
पञ्चमं नरकं प्रोक्तं सापत्यत्वे निवर्तते ।  
अनपत्यगृहे नास्ति कामधर्मफलं मनाक् ॥३ ५॥
ऋतुधर्मफलं नास्ति ऋतुदानफलं न च ।  
अफलं बीजहननं पापसम्पादकं भवेत् ॥३ ६॥
पापं दुःखप्रदं स्याच्च पुरुषार्थनिरोधकम् ।  
षष्ठं तन्नरकं प्रोक्तं सापत्यत्वे निवर्तते ॥३७॥
अनपत्यगृहे नैव तुष्यन्त्यतिथयोऽपि च ।  
अनपत्यमुखं नैव प्रातः पश्यन्ति मानवाः ॥३८॥
अनपत्यनिवासं च पार्श्वे नेच्छन्ति पुत्रिणः ।  
एतद्वै मानवं दुःखं जनताऽऽदररोधकम् ॥३९॥
सप्तमं नरकं प्रोक्तं सापत्यत्वे निवर्तते ।  
अनपत्यौ प्रियाकान्तौ प्रेताविवातिगर्हितौ ॥2.47.४० ॥
जीवन्तावपि तौ प्रेतौ विशेषो नात्र विद्यते ।  
मरणे परहस्तेन ययोर्वै और्ध्वदैहिकम् ॥४१ ॥
यद्भवेन्न गतिदं च प्रेतगतिनिरोधकम् ।  
अष्टम नरकं प्रोक्तं सापत्यत्वे निवर्तते ॥४२॥
अनपत्यगृहे दोषाश्चेमे भवन्ति बोधत ।  
अन्येषां सङ्क्रमस्तत्र पापिनामुपसेवनम् ॥४३॥
पारुष्यं दानधर्मादौ निरर्थकमपार्जनम् ।  
असन्तोषः सदा चास्ते भवभूतिविनाशनम् ॥४४॥
भ्रंशनं निजधर्माणां मारणं भयमित्यपि ।  
मिष्टैकाशनमेवाऽपि मिथ्याभिशंसनादिकम् ॥४५॥
परजायापरपुंसंसेवन लुब्धता तथा ।  
लोलुपत्वं पुत्रवतां निन्दनं शिष्टलङ्घनम् ॥४६॥
शिष्टाचारविनाशश्च सत्क्रियादिविलोपनम् ।  
संस्कारपरिहीनत्वं परनाशे प्रसन्नता ॥४७॥
हानिर्धर्मार्थकामानामपवर्गस्य दूरता ।  
सर्वस्य चाततायित्वं नरकाय निगद्यते ॥४८॥
एतैः पुन्नामकैः पापैर्नरकैरावृतः सदा ।  
अनपत्यो जनो घोरान् नरकान् वै निषेवते ॥४९ ॥
अपत्यं नरकं घोरं विनाशयति सर्वशः ।  
एतस्मात् कारणात् पुत्रीपुत्रवत्त्वं दिवं मतम् ॥2.47.५०॥
शिष्यः शिष्या च पापानि हरत्येव च तद्यथा ।  
शिष्टानां तु भवेच्छिष्यो दासो भृत्यश्च सेवकः ॥५ १ ॥
यद्वा शिष्या सखी दासी भृत्या वा सेविका तथा ।  
शिष्टानां वा गुरूणां सा स च साहाय्यकारकौ ॥५२॥
देवसेवा पितृसेवा ऋषिसेवाऽतिथेरपि ।  
सेवनं छिद्यते क्वापि विना शिष्यमुपप्लवे ॥५३ ॥
तद्विघ्नं पापकृत्प्रोक्तं शिष्यस्तस्माद्धि तारयेत् ।  
अगृहस्थस्य च शिष्यवर्जितस्य जनस्य तु ॥५४॥
सर्वकार्याणि नैवेह सिद्ध्यन्ति नरकं हि तत् ।  
विद्या कलाश्च कौशल्यं मन्त्रो रीतिश्च शाश्वती ॥९५॥
शिक्षणं च क्रमश्चापि पद्धतिश्च परम्परा ।  
साजात्यं चेति तत्सर्वं विना शिष्यं विलीयते ॥५६ ॥
तन्नाशो नरकं प्रोक्तं सशिष्यत्वे निवर्तते ।  
विज्ञाने युज्यते शिष्यो दायभागे तु पुत्रकः ॥५७॥
अर्धकार्यकरी पत्नी नरकस्य विनाशकाः ।  
विना पत्नीं न कुत्रापि स्थितिर्मान्यं गृहादिषु ॥५८॥
न विश्वासो नाऽवकारो न शान्तिर्नरकं हि तत् ।  
न होमादि न वै शुद्धिस्तत्पापं नरकं सदा ॥५९॥
नेह लोके च काचिद्वै सिद्धिः परत्र नैव च ।  
नरकं तत्सर्वदृश्यं सपत्नीत्वे निवर्तते ॥2.47.६० ॥
अज्ञानं नरकं प्रोक्तं सर्वदाऽनक्षरज्ञता ।  
सविद्यत्वे विनश्यत्तु कुमारब्रह्मचारिषु ॥६१ ॥
संसारोऽयं कृतस्तादृग् यत्र साहाय्यमन्तरा ।  
कार्यं सिःद्ध्यति नैवेह वर्णेषु चाश्रमेष्वपि ॥६ २॥
असाहाय्यं च नरकं कार्यहानिकरं यतः ।  
ससाहाय्यं तु च स्वर्गं कार्यसिद्धिकरं यतः ॥६ ३॥
पुत्रो हि बहुकार्येषु बहुकार्येषु शिष्यकः ।  
वहुकार्येषु पत्नी च नरकत्राः सहायदाः ॥६४॥
कायिकं वाचिकं वापि मानसं च स्वभावजम् ।  
असहायकृतं चापि पापं बहुविधं च यत् ॥६५॥
तत्सर्वं विलयं याति सुतशिष्यप्रियादिभिः ।  
तस्माच्च पुत्रशिष्यौ हि विधातव्यौ विपश्चिता ॥६६ ॥
दायादा बान्धवाः षट् च षट् च प्रजाः प्रकीर्तिताः ।  
शिष्यास्त्रयस्तथा पत्न्यस्तिस्रश्चेति प्रकीर्तिताः ॥६७॥
पतयश्च त्रयः प्रोक्ता यथाकर्मानुबन्धिनः ।  
शृणुत पुत्रिकाश्चात्र सङ्क्षेपात् तान् वदामि वः ॥६८॥
औरसः क्षेत्रजश्चापि दत्तः कृत्रिम इत्यपि ।  
गूढोत्पन्नस्तथाऽऽनीतो दायादा बान्धवास्तु षट ॥६९॥
अमीषु षट्सु सत्स्वेव ऋणपिण्डधनक्रियाः ।  
गोत्रख्यातिः कुले वृत्तिः प्रतिष्ठा वंशविस्तरः । 2.47.७० ॥
तत्रौरसो निजजातः प्रतिबिम्बं निजात्मनः ।  
पत्न्यामन्येन सञ्जातश्चाज्ञया क्षेत्रजस्तु सः ॥७ १ ॥
मातापितृभ्यां यो दत्तः दत्तकः स हि गीयते ।  
मित्रादिपुत्रं पुत्रं यो मन्येताऽयं तु कृत्रिमः ॥७२॥
न ज्ञायते गृहे केन जातस्त्विति तु गूढकः ।  
बाह्यतो यः समानीतश्चानीतो गद्यते हि सः ॥७३ ॥
कानीनश्च सहोढश्च क्रीतः पौनर्भवस्तथा ।  
स्वयन्दत्तो निम्नवर्णाजश्चैते नामधारकाः ॥७४॥
कन्याजातस्सु कानीनाः सगर्भोढः सहोढजः ।  
मूल्यैर्गृहीतः. क्रीतो वै पुनर्भ्वास्तु पुनर्भवः ॥७५ ॥
दत्ताऽप्येकस्य या कन्या भूयोऽन्यस्य प्रदीयते ।  
सा पुनर्भूर्नारी चेति पौनर्भवस्तु तत्सुतः ॥७६ ॥
दुर्भिक्षादौ स्वयम्प्राप्तोऽरण्ये त्यक्तोऽथवा स्वयम् ।  
अरक्षको वने प्राप्तः स्वयन्दत्त उदाहृतः ॥७७॥
श्रेष्ठवर्णनरान्निम्ननारीजो निम्नवर्णकः ।  
अमीषाम् ऋणपिण्डादिकथा नास्त्येव वंशजा ॥७८ ॥
शिष्यास्त्रयो दीक्षितश्च सेवको भृत्य इत्यमी ।  
दायादस्तत्र यो यस्याऽऽजीवनं चात्मसात्कृतः ॥७९ ॥
पत्न्यस्त्रिधा च विध्यूढा पुनर्व्यूढा निगूढिका ।  
व्यवहारे चोत्तमा मध्यमाऽधमा क्रमाद्धि ताः ॥2.47.८० ॥
पतयस्त्रय ऊढश्च द्व्यढूश्चोपपतिस्तथा ।  
उत्तमो मध्यमोऽधमो व्यवहारे क्रमादमी ॥८ १ ॥
उपदेशो यज्ञसूत्रं दातव्यं तेभ्य एव च ।  
संस्काराश्चापि कर्तव्या अनपत्यत्वहानये ॥८२॥
दायादा बान्धवा यद्वद् बान्धव्योऽपि तथाविधाः ।  
कानीनाद्या यथा पुत्राः पुत्र्यश्चापि तथाविधाः ॥८३ ॥
शिष्या नरास्त्रयो यद्वत् तिस्रस्तथैव कन्यकाः ।  
व्यवहारोऽपि तत्राऽस्ति चोत्तमो मध्यमोऽधमः ॥८४॥
भवत्यो मम शिष्याश्च भवन्त्यत्र हि मन्त्रतः ।  
शिष्यपत्न्यः स्नुषाश्चापि ज्ञानपात्र्यो भवन्ति च ॥८५॥
तस्माज्ज्ञानं प्रदातव्यं दायभागात्मकं मम ।  
गुरुतो दायभागो वै प्राप्तव्यः शिष्यकोटिभिः ॥८६ ॥
ज्ञानं मुक्तिस्तथा भक्तिः सेवा देवार्चनादिकम् ।  
आत्मयोगो हरेः प्राप्तिः पुण्यं तीर्थादिसेवनम् ॥८७॥
इत्येते दायभागा वै शिष्यवर्गस्य पावनाः ।  
अथाऽन्यच्च प्रवक्ष्यामि षोडशारं सुदर्शनम् ॥८८॥
यज्ज्ञात्वा न परं किञ्चिज्ज्ञातव्यमवशिष्यते ।  
सुदर्शनं परब्रह्म कृष्णनारायणः स्वयम् ॥८९॥
भवतीनां हृदयस्थो बहिःस्थः कान्त उत्तमः ।  
कान्तात्मकं परं योगं स्वदेहे प्रवदामि वः ॥2.47.९० ॥
आगच्छन्तु जलं हस्ते गृह्णन्तु कन्यकोत्तमाः ।  
मन्त्रं गृह्णन्तु सर्वाश्च कृष्णकान्तस्य मन्मुखात् ॥९ १ ॥
'ओं नमः श्रीकृष्णनारायणाय पतये स्वाहा' ।  
इति ता राधिके! मन्त्रं जगृहुर्लोमशाऽऽननात् ॥९२॥
तदर्थे च ततः प्राह योगं षोडशपत्रकम् ।  
ओङ्कारो वर्तते केशेष्वयं श्रीपुरुषोत्तमः ॥९३ ॥
नकारो ब्रह्मरन्ध्रे च नारायणः स्वयं प्रभुः ।  
मकारो मुखमापन्नो माणिक्यापतिरीश्वरः ॥९४॥
श्रीकारश्चक्षुषोरास्ते श्रीपतिः कमलापतिः ।  
कृकारः कृष्ण एवासौ कृकाटिकाकृतस्थितिः ॥९५॥
ष्णकारो हृदये चास्ते बालकृष्णोऽयमीश्वरः ।  
मकारो वर्तते नाभौ नरनारायणात्मकः ॥९६॥
राकारो वर्तते रोमस्थानेषु राधिकापतिः ।  
यकारो वर्तते योनिपीठे योगजलाशयी ॥९७॥
णाकारो वर्तते नाडीमण्डले हि नरोत्तमः ।  
यकारो वर्तते इङ्गितार्थदो मानसे हरिः ॥९८॥
पकारः पादयोरास्ते प्रभुः पारवतीपतिः ।  
तकारः पिडिकासंस्थः प्रभाकान्तः प्रभुः स्वयम् ॥९९॥
येकारो वर्तते जान्वोरैश्वर्याधिपतिः प्रभुः ।  
स्वाकारः सर्वगात्रे मे मञ्जुलात्मा विराजते ॥2.47.१ ००॥
हाकारो हंसजात्मा च कैङ्कर्ये होममाप्तवान् ।  
सगुणेशः पञ्चदशस्वहं वै षोडशी कला ॥१० १॥
कलावान् श्रीकृष्णनारायणः सर्वकलापतिः ।  
मम नाथस्त्वेवमर्थं परं ज्ञात्वा न जन्मभाक् ॥१ ०२॥
एवं ताः कन्यका राधे! जगृहुर्मन्त्रमालिकाः ।  
जेपुर्भेजुः पतिं कान्तं निजाऽभिन्नपरेश्वरम् ॥१०३॥
इमं त्वर्थं परं ज्ञात्वा स्वदेहे श्रीनरायणम् ।  
विराजमानं प्रत्यक्षं ये भजन्ति नराः स्त्रियः ॥१ ०४॥
ते परम्पदगाश्चाऽन्ते भविष्यन्ति न संशयः ।  
पठनाच्छ्रवणादस्य भुक्तिर्मुक्तिर्भवेद्ध्रुवम् ॥१ ०५॥
इतिश्रीलक्ष्मीनारायणीयसंहितायां द्वितीये त्रेतासन्ताने लक्ष्मणकन्यकाभ्यो लोमशकृतपुत्रशिष्यपत्न्यादिरूपोपदेशादि- निरूपणनामा सप्तचत्वारिंशोऽध्यायः ॥४७ ॥
    
    
