+++
title = "२७७"

+++
श्रीकृष्ण उवाच-  
शृणु त्वं राधिकेऽमायां प्रातर्गोपालकन्यका ।  
विप्रकन्या युवत्यश्च प्रजगुर्मङ्गलानि वै ॥१ ॥
सुवासिन्यस्तथा वृद्धा बालिका मङ्गलात्मकम् ।  
योगपत्रागमं श्रुत्वा प्रजगुर्मङ्गलानि वै ॥२ ॥
कुङ्कुमवापिकाक्षेत्रे बृहस्पतेः शुभागमात् ॥
हरेर्मङ्गलमाश्रुत्य जगुर्गीतीर्गृहे गृहे ॥३ ॥
ब्रह्मप्रियाः समस्ताश्च तथैव सर्वकन्यकाः ।  
कृष्णप्रिया जगुर्गीतीः कान्तस्य मङ्गलावहा ॥४ ॥
गोप्यः सर्वा मिलित्वा चाऽऽययुः श्रीकम्भरागृहम् ।  
साध्व्यश्च ब्रह्मचारिण्यो गायन्त्यो मङ्गलानि वै ॥५ ॥
क्षत्रपत्न्यो वैश्यनार्यः पाटलाश्चान्यसेविकाः ।  
महोत्साहभरा गीतीर्गायन्त्यश्चाययुर्गृहम् ॥६ ॥
देव्यो नित्यनिवासिन्योऽक्षरक्षेत्रं समुत्सुकाः ।  
श्रुत्वा हरेर्लग्नवार्तां गायन्त्यश्चाययुर्गृहम् ॥७ ॥
कामरूपधराः सख्यश्चतुःखनिसमुद्भवाः ।  
कामवल्ल्यश्च गायन्त्यस्त्वाययुः कृष्णमन्दिरम् ॥८ ॥
अश्वपट्टसरस्तीर्थनिवासिन्यश्च मातृकाः ।  
सुराण्यश्च गुरुं लग्नं श्रुत्वा ज्ञात्वा सुमङ्गलम् ॥९ ॥
गायन्त्यो दिव्यवेषांश्च कृष्णमन्दिरमाययुः ।  
आर्ष्यः सर्वाः पूजनीया राजपत्न्यश्च कन्यकाः ॥2.277.१०॥
कुङ्कुमवापिकानार्यो गायन्त्यस्तत्र चाययुः ।  
सर्ववर्णयुवत्यश्च सर्वा नार्यः समाययुः ।  
सतीं श्रीं कम्भरालक्ष्मीं कृतस्नानार्हणां च ताः ॥११ ॥
प्रणम्य कानके सौधे निषद्य मङ्गलानि वै ।  
बालकृष्णस्य कृष्णस्य कीर्तिमयानि सञ्जगुः ॥१२॥
कृतस्नानार्हणं मात्रा कृतमङ्गलचन्द्रकम् ।  
कुङ्कुमाऽक्षतयुग्भालं कृतशृङ्गारमच्युतम् ॥१३॥
भ्रातृपत्न्या कृतवेषं परमेशं प्रियं प्रभुम् ।  
गायन्त्यो योषितः सर्वा वर्धयामासुरुत्सुकाः ॥१४॥
चक्रुस्ताश्चन्द्रकं भाले साऽक्षतं पुष्पवर्धनम् ।  
प्रगीय गीतिकाश्चापि प्रदर्श्याऽऽनन्दमान्तरम् ॥१५॥
आशीर्दत्वा गुरुं बृहस्पतिं नत्वा कृताह्निकम् ।  
पीत्वा मात्राऽर्पितं दुग्धं सशर्करं सकेसरम् ॥१६॥
गृहीत्वा ताम्बूलमिष्टं शुभमुक्त्वा ययुर्गृहम् ।  
गृहे गृहेऽत्र सौराष्ट्रे कृष्णोत्सवस्य वार्तिका ॥१७॥
वृहस्पतेर्नारदस्याऽऽगमश्चाऽप्रसरद् द्रुतम् ।  
सर्वाः प्रजास्तु तच्छ्रुत्वा प्रापुर्हर्षं महोत्सवम् ॥१८॥
आनन्दमग्ना अभवन् दर्शनार्थं समागमन् ।  
माङ्गलिकानि तूर्याणि त्ववाद्यन्त च मन्दिरे ॥१९।  
सुरवाद्यानि सर्वाणि राजवाद्यानि यानि च ।  
गृहवाद्यानि यावन्ति देशवाद्यानि यानि च ॥2.277.२०॥
करवाद्यानि च श्वासवाद्यानि पावनानि च ।  
दण्डवाद्यानि सर्वाणि विद्युद्वाद्यानि यानि च ॥२१॥
अङ्गवाद्यानि च सङ्गप्रवाद्यानि च यानि च-।  
प्रभिन्नदेशवाद्यानि त्ववाद्यन्त समन्ततः ॥२२॥
मिष्टा वै शङ्खिकानादा जलयन्त्रस्वनास्तथा ।  
तारस्वना अजायन्त वंशीस्वना गृहे गृहे ॥२३ ॥
गायकाश्चापि गायन्ति नृत्यन्ति चाप्सरःसमाः ।  
नार्यस्तदा बालकृष्णोत्सवं श्रुत्वाऽतिहर्षिताः ॥२४॥
सन्नृत्यन्ति मयूराश्च कूजन्ति कोकिलास्तथा ।  
शकुनानि प्रगायन्ति शुका मेनाश्च सारसाः ॥२५॥
पद्योतन्ते ग्रहाश्चापि तेजस्विनश्च वह्नयः ।  
साधवः स्नेहतेजोभिर्व्याप्तास्तत्कीर्तनं जगुः ॥२६॥
भट्टभूसुरविद्याध्रा विद्वांसो वेदवेदिनः ॥
सामगीतीस्तदाऽगायन् चारणाः कवितां जगुः ॥२७॥
अन्ये जय जय त्वं श्रीकृष्णेत्यूचुः प्रभुं प्रति ।  
एवं वै राधिके हर्षवाचोऽभवन् जने जने ॥२८॥
श्रुत्वाऽन्ये बालकृष्णस्योत्सवपत्रं समागतम् ।  
गुरुं च नारदं श्रुत्वा दर्शनार्थमुपाययुः ॥२९॥
आशीर्वादान् वदन्तश्च चिरजीवेतिवादिनः ।  
अपि भेका भेकसमा गालयन्त्रमनादयन् ॥2.277.३ ०॥
ओष्ठयन्त्रं तम्मरिकासमाश्चाऽऽवादयँस्तदा ।  
करतालं वादयन्तो जयवादान् व्यधुश्च ते ॥३ १ ॥
किं बहुना राधिकेऽत्र कथितेन तवाऽग्रतः ।  
धर्मसंस्थापनार्थाय गृहधर्मं ग्रहीष्यति ॥३२॥
विशिष्टं यत्परं तत्त्वं विशिष्टं सर्वदाऽस्ति तत् ।  
आवेदयितुं लोकेभ्यो गृहधर्मं चरिष्यति ॥३ ३॥
इत्येवं संविचिन्त्यैव लग्नपत्रकृतोत्सवम् ।  
प्रकाशं कर्तुमिच्छन्तो मुदा रासोत्सवं व्यधुः ॥३४॥
नरो नारी नरो नारी नरो नारी भ्रमात्मकाः ।  
भ्रमन्तोऽपि च गायन्तो बालकृष्णगुणान् जगुः ॥३५ ॥
दृष्ट्वा कुङ्कुमवाप्यां तद् दिव्यदृष्ट्या पुरादिषु ।  
सौराष्ट्रे सार्वभौमे च गुरुर्विस्मयमावहत् ॥३६ ॥
अहो भागवती भक्तिर्भूरिस्नेहमयी भुवि ।  
महःपत्रप्रसङ्गेन मया दृष्टा जनेष्विह ॥३७॥
ईदृशा भक्तिमन्तोऽत्र लोके मुक्ता न संशयः ।  
येषां हृत्सु हरेर्भावो दिव्यातिदिव्यकोऽस्ति यत् ॥३८॥
अहो नारायणी धन्या लक्ष्मीः सा शिवकन्यका ।  
या वै प्राप्स्यति धामेशं ख्यातं कान्तं हि शाश्वतम् ॥३९॥
राधातोऽपि परं चास्याः सोपानं ज्ञायते मया ।  
यस्याः पतिः परश्चास्ते सोर्ध्वसोपानगा यतः ॥2.277.४०॥
कन्याऽपि कृष्णपत्नी चेज् जगन्माता प्रगद्यते।  
वृद्धापि कुब्जिका लोके कृष्णयोगा प्रशस्यते ॥४१ ॥
वृन्दा तुलसी दैत्यस्य जलन्धरस्य वै तथा ।  
शङ्खचूडस्य पत्न्यौ ते विष्णुयोगे रमानिभे ॥०२॥
पूजनीये जगद्वन्द्ये मोक्षदेऽभवतां सदा ।  
अहो कृष्णस्य माहात्म्यं ब्रह्मप्रिया असङ्ख्यकाः ॥४३॥
वर्तन्तेऽस्यास्तु वै लक्ष्म्या गौरवं नैव यान्ति ताः ।  
लक्ष्म्यर्थं लिख्यते लग्नपत्रं यन्नाऽन्यसदृशम् ॥४४॥
लक्ष्म्यर्थं गम्यते येन नान्यसमो बृहस्पतिः ।  
लक्ष्म्यर्थं गीयते त्वद्य यशोऽपि नान्यसदृशम् ॥४५॥
लक्ष्म्यर्थं हर्षजननं नान्यतुल्यमिदं पुरा ।  
लक्ष्म्यर्थं बालकृष्णस्य हृदयं नान्यसदृशम् ॥४६॥
लक्ष्म्यर्थं लौकिकी वाणी दिव्या चाद्य विभाव्यते ।  
लक्ष्म्यर्थं लोकचाञ्चल्यं कल्याणकृद् विलोक्यते ॥४७॥
अहो लोकस्य लोकत्वं लक्ष्मीकृष्णावलोकनात् ।  
याथार्थ्यं भजते त्वद्य दिव्यालोकात्मकं हि यत् ॥४८॥
अहो मे भाग्यमूर्ध्वं वै तत्स्थानं सार्थकं मम ।  
गुरुश्चोर्ध्वः सदा जातो लक्ष्मीपत्रप्रप्रेषणात् ॥४९॥
इत्याश्चर्यमयो विप्रो देवानां स बृहस्पतिः ।  
राधिके वीक्ष्य सर्वं तद् बालकृष्णाश्रितोऽधिकः ॥2.277.५०॥
महाभागवतो भक्तश्चात्मनिवेदितां ययौ ।  
स्वरूपं हरये समार्पयत् सर्वस्वदानतः ॥५१ ॥
अथ गन्तुमना बृहस्पतिर्गोपालकृष्णकम् ।  
प्राहाऽद्य काशिकां यातुं समिच्छामि निवेदय ॥५२॥
अमायां तत्र शिवराट् मत्प्रतीक्षां करोति हि ।  
तथास्त्विति च गोपालः प्राह चान्यद् बृहस्पतिम् ॥५३ ॥
याहि शीघ्रं गुरो! काशीं शिवेश्वरं निवेदय ।  
भवद्वाञ्च्छा प्रपूर्णाऽस्तु पालयामि वचस्तव ॥५४॥
लग्नपत्रं प्रपूज्य स्वीकृतवानस्मि भावतः ।  
भवद्विधानां देवानां निश्चितं तत्सुखावहम् ॥५५॥
विपरीतं वैपरीत्ये परिणमेत कष्टदम् ।  
कन्या योग्या कुमारोऽपि योग्योऽस्तीति तथास्त्विति ।  
मौखिकीं स्वीकृतिं प्रोक्त्वा प्रतिपत्रं ददौ तदा ॥५६ ॥
श्रीराधिकोवाच-  
कीदृशं योगपत्रं तत् कीदृशं प्रतिपत्रकम् ।  
तदहं श्रोतुमिच्छामि चावेदनं तदुत्तरम् ॥५७॥
श्रीकृष्ण उवाच--  
शृणु राधे कथयामि तूभये पत्रिके शुभे ।  
यथार्थे लिखिते गाम्भीर्यादिसद्गुणमण्डिते ॥५८॥
स्वस्तिश्रीश्वरपूजनीयरजसि ब्रह्माऽक्षरक्षेत्रके।  
श्रीमत्कुङ्कुमवापिकाऽभिधवरे यो राजते श्रीपतिः ।  
यद्गेहे परमेश्वरो विलसति श्रीबालकृष्णो हरिः।  
कोट्यब्जेश्वरवन्दितो विजयते गोपालकृष्णः प्रभुः ॥५९॥
यो वैराजपिता भवन्ननु महाविष्णुः स्वयं राजते।  
यः सृष्टौ प्रथमॆ मनुष्यचरितश्चास्ते हरेराज्ञया ।  
सृष्टित्र्यर्थितयद्यशाः शुभगुणाऽऽवासस्त्विह ख्यायते।  
तस्मै वै भवते नमामि सततं श्रीकम्भरास्वामिने ॥2.277.६० ॥
येषां पुण्यसुपुञ्जशेवधिरिह प्राकट्यमापद्यते।  
येषां साधुजनाशिषोऽतिबहुलाः काले फलन्त्यायतौ ।  
येषां यज्ञतपःफलं ह्युदयते वृद्धोपसेवाफलं,  
तेषां त्वादृशविष्णुना सह भवेत्। सम्बन्धिता दुर्लभा ॥६ १ ॥
यत्पुत्रस्य पदेऽर्पयन्ति कृतिनः पुण्यानि शन्दान्यपि,  
धामेशाश्च समर्पयन्ति मुकुटान् मूर्धस्थितान् पूजने ।  
ईशा दिव्यसमृद्धिमुत्तममणीन् रत्नादिकं देवता,  
भूपा राज्यमनुत्तमं क्षितिधराः स्वर्णादिकं श्रेष्ठिनः ॥६ २ ॥
तस्मै चाक्षरवासिने भगवते सर्वेश्वरेशाय वै,  
योग्यायाऽतिगुणालयाय हरये श्रीबालकृष्णाय ह ।  
काशीस्थस्तु शिवेश्वरो हि सुरराट् कैलासवासीश्वरः,  
कन्यां मे प्रददामि दानमनघां श्रीपार्वतीशो न्वहम् ॥६ ३ ॥
या लक्ष्मीर्हरिधामतस्त्विह पुरा नारायणेच्छावशा,  
तद्भक्तस्य हरस्य मे शुभगृहे प्राकट्यमासादिता ।  
सेयं साम्प्रतमस्ति योग्यवरणा दानप्रदानोचिता,  
तस्या दानविधिश्चतुर्थदिवसे मार्गस्य शुक्ले दले ॥६ ४॥
पुण्यात्पुण्यतमे मुहूर्तकवरे तद्दानकार्योत्सवे,  
यावच्छ्रैष्ठ्यविशेषित शुभतमे चाऽस्माभिरानिश्चिते ।  
सत्सम्बन्धिसुहृत्प्रसन्नहृदयैरागत्य मन्मन्दिरं  
श्रीमद्भिः स्वसुतेन हस्तधरणाद्यात्मा विनिर्वर्त्यताम् ॥६ ५ ॥
भक्तोऽहं भुवि सात्त्वतोऽत्र च हरः श्रीबालकृष्णस्य वै,  
यावच्छक्ति सुसेवनं विधियुतं वः संविधास्येऽन्वहम् ।  
निर्विघ्नं गणनायकस्य कृपया सम्पारमाप्त मखं,  
दृष्ट्वेष्यामि सुतोषणं तत इमा गृह्णन्तु मत्प्रार्थनाम् ॥६५ ॥
या वै मे मतबोधिका हि लिखिता पत्री मया शोभना,  
श्रीमत्कुङ्कुमबिन्दुमङ्गलपदाऽऽसिक्ता प्रदानार्थिका ।  
द्व्यर्षेः साक्षियुता बृहस्पतिकरे दत्वा मया प्रेषिता,  
सा वो हस्तगता करोतु च सुते वो मत्सुता मङ्गलम् ॥६७॥
शीघ्रं देवगुरुं कृतादरममुं सम्प्रेषयित्वा च माम्,  
आश्वासे हि समर्प्य चोर्ध्वकरणे निबन्धनं सोत्सवम् ।  
कर्तुं योग्यतमान् हि नो विदधतु श्रीकाशिकावासिनो,  
भक्तान्ब्रह्मपरान्हरिश्रुतधरान् नः सात्त्वतान् सेवकान् ॥४८॥
यद्वाऽन्यत् कुशलादिशोभि च दिनं यच्छ्रीमतां शोभनं,  
तद्वा सद्गुरुणा समं द्रुततरं दानार्हमावेद्यताम् ।  
अन्यच्चापि यथाकुल स्वसरणिप्राप्तं मदर्हं च यत्,  
तत्सर्वं विनिवेद्यतामिति वदन् शम्भुः शमं यामि ओम् ॥६९॥
इत्येवं राधिके दानपत्री शङ्करप्रेषिता ।  
मयोक्ता तेऽनुरोधाद्वै श्?णूत्तरप्रपत्रिकाम् ॥2.277.७० ॥
श्रीमद्गोपालकृष्णो यां लिलेख प्रति शङ्करम् ।  
सर्वमङ्गलमाङ्गल्यां बह्वर्थसम्भृतां शृणु ॥७ १ ॥
ओं श्रीकृष्णनिवासभूतसुभगागोलोकभूमौ पुरा,  
श्रीकृष्णात् प्रकटीभवन् स्ववनिताऽर्धाङ्गश्च कैलासके ।  
स्वीये धाम्नि शिवः सदाशिवभिधः संराजते वैष्णवो,  
वैकुण्ठे हरिसन्निधौ सवनितो नृत्यं चकारोत्तमम् ॥७२॥
श्रीलक्ष्म्या विदितो ह्यकालगमनो विघ्नो विलासे हरेः,  
शप्तश्चापि मनुष्यभावनियतः पत्न्या युतः सम्भव ।  
श्रुत्वा श्रीहरिरेव भक्तमनुगोऽभूच्छ्रीं विहायाऽपि वै,  
सा लक्ष्मीर्हरिलब्धिलोभमनुगा चास्ते भवत्पुत्रिका ॥७३ ॥
एवं वै शिवरूपरूपिण इह श्रीपार्वतीसत्पते-  
र्लक्ष्म्याश्चापि करोतु कृष्णभगवान् सन्मगलं सर्वदा ।  
त्वत्पुत्रश्च गणाधिपः सवनितो भद्रं क्रियान्मङ्गलं,  
श्रीमत्कुङ्कुमवापिकानिवसतिर्गोपालकृष्णोऽर्थये ॥७४॥
मद्भाग्यं बहुलीकृतं हि भवता दत्वा सुतां शार्ङ्गिणे,  
मत्पुत्राय नरायणाय हरिणे श्रीबालकृष्णाय ह ।  
सम्पृक्त्वाऽपि बृहस्पतिं सुरगुरुं सम्पावितं मद्गृहं,  
तेनाऽप्यर्पितदानपत्रमिह वै प्रेम्णा मयाऽङ्गीकृतम् ॥७५ ॥
तत्राऽऽदिष्टशुभोत्तमाऽवसरके सम्प्राप्य काशीं पुरीं,  
शम्भो! दर्शनमुत्तमं हि भवतः प्राप्त्येऽद्य शं शान्तिदम् ।  
एवं सर्वविधानवैधमपि सन्निर्वर्त्य तीर्थस्थले ।  
दम्पत्योः खलु शाश्वतं विधिकृतं संलोकयिष्ये सुखम् ॥७६॥
यत्तत्राऽहमुमापतेऽम्बरविमानैरागमिष्ये द्रुतम्,  
मध्याह्नोत्तरमेव शुक्लगतृतीयायां कुटुम्बाऽब्जयुक् ।  
अन्ये ये च नृपाः क्षितौ कृतमखाः श्रीबालकृष्णे रता-  
स्तत्साहस्रमपीह वाहिमनुजैः कोट्यर्बुदैः सङ्गतम् ॥७७॥
मुक्ता धामनिवासिनोऽप्यगणिता नारायणा ईश्वराः,  
सिद्धा आर्षगणास्तथा च पितरो देवास्तथा मानवाः ।  
दिव्या देहयुजोऽपि चेतनगणा भूतानि तीर्थानि वै,  
देव्यः सृष्टिपरस्थिता अपि परार्धोर्ध्वाः प्रयास्यन्त्यपि ॥७८॥
कन्याः कोट्य इह स्थिता अपि तथा ब्रह्मप्रिया योषित-  
श्चाऽऽयास्यन्ति भवत्सुमन्दिरमनादिब्रह्मयोगोत्सुकाः ।  
सर्वज्ञे शिवरूपिणि त्वयि मया किं चान्तरं गूढवद्,  
वक्तव्यं कुशले सुयोगिनि हरे वैशालभूमिस्थिते ॥७९॥
इत्येवं समभिप्रणम्य च तथा सम्प्रार्थ्य काशीपतिम्,  
पत्रं चेदमथाऽर्पयामि गुरवे सत्कृत्य रत्नाऽयुतैः ।  
न्यूनाऽऽधिक्यमथोत्तरं ह्यरुचिरं मिष्टं गरिष्टं कटु,  
क्षन्तव्यं मम सर्वथा विलसितं युक्तात्मना शम्भुना ॥2.277.८० ॥
इत्येवं राधिके पत्रोत्तरं ददौ हराय च ।  
श्रीमद्गोपालकृष्णो वै नारदेनाऽनुमोदितः ॥८ १ ॥
ब्रहस्पतेर्महापूजां चकार रत्नकोटिभिः ।  
सद्वस्त्रैश्चन्दनैश्चापि मौक्तिकैर्हारतर्पणैः ॥८२॥
भोजनैः पानसत्कारै रञ्जयामास सद्गुरुम् ।  
विमानं प्रददौ रम्यं सम्भृतं रत्नभूषणैः ॥८३॥
कल्पलतान्वितं रम्यं समारुरोह सद्गुरुः ।  
प्रतिपद्दिवसे प्रातर्ययौ काशीं विहायसा ॥८४॥
ददौ पत्रोत्तरं पत्रं शम्भवे मुमुदे हरः ।  
वाचयामास माङ्गल्यपत्रं च मुमुदे पुनः ॥८५ ॥
नमस्कारादिकं चापि विनयं स्नेहमात्मनि ।  
श्रीमद्गोपालकृष्णस्य बालकृष्णस्य वै तथा ॥८६ ॥
लोमशस्य तथाऽन्येषां कथयामास सद्गुरुः ।  
आगमोऽत्र महान् भावी वाहिन्याः सार्वलौकिकः ॥८७॥
उभयोः ख्यातयोः सतोः प्राधान्येन जगत्त्रयम् ।  
आगमिष्यति वै दाने समये गुरुरब्रवीत्॥८८॥
शम्भुः प्रसन्नहृदयः प्राहू गुरुं यथाबलम् ।  
पुण्यपात्रस्यांऽगणे वै भवेत् त्रैलोक्यमागतम् ॥८९॥
यथायोग्यं करिष्यामः सेवां लोकोत्तरां शुभाम् ।  
कोटिकोट्यर्बुदाब्जा मे गणा लोके वसन्ति च ॥2.277.९०॥
कोटिकोट्यर्बुदा देव्यः सतीरूपा भवन्ति मे ।  
सङ्कर्षणो महाकालो महारुद्रोऽपि रुद्रकः ॥९ १॥
हरोऽहं मम रूपाणि भवन्ति कोटिशोऽपि च ।  
मम साक्षात् पिता कृष्णो गोलोको मम सर्वथा ॥९२॥
महामाया मम सृष्टिर्हनूमान् मम वै सुतः ।  
गणेशश्चेति कोट्यब्जार्बुदाब्जाः पार्षदा मम ॥९३॥
सर्वं मे शुभकृच्चास्ते भवान् देवगुरुस्तथा ।  
किं न्यूनं मे वर्ततेऽद्य सर्वं सम्पन्नमस्ति मे ॥९४॥
इत्युक्त्वा त्वासनस्थं तं बृहस्पतिं प्रपूज्य च ।  
शङ्करो भोजयामास कारयामास मण्डपम् ॥९५॥
वादित्राणां निनादाँश्च कारयामास दिग्गतान् ।  
दूतान् सम्प्रेषयामासाऽऽमन्त्रणार्थं जगत्त्रये ॥९६ ॥
कुङ्कुमपत्रिकायुक्तान् शङ्करो लोकशङ्करः ।  
राधिके त्वभवन् सर्वमङ्गलानि हरालये ॥९७ ॥
इति श्रीलक्ष्मीनारायणीयसंहितायां द्वितीये त्रेतासन्तानेऽमावास्यायां गोपालकृष्णालये त्रैलोक्ययोषितां मङ्गलगीतयो गृहे गृहे महोत्सवाः, बृहस्पतेः सम्मानं दानपत्रिकावर्णनं तदुत्तरं प्रगृह्य प्रपूजितबृहस्पतेः काशीं प्रत्यागमनं, त्रैलोक्ये शम्भुकृताऽऽमन्त्रणं चेत्यादिनिरूपणनामा सप्तसप्तत्यधिकद्विशततमोऽध्यायः ॥२७७ ॥
    
