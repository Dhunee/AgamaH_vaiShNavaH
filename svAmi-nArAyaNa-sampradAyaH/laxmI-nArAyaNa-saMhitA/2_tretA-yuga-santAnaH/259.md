+++
title = "२५९"

+++
श्रीकृष्ण उवाच-  
समाकर्णय राधे त्वं ततश्चाश्वनृपः पुनः ।  
पप्रच्छ लोमशं यत् तत् प्रवदामि सतां हितम् ॥१ ॥
अश्वपाटल उवाच-  
गुरो! स्वीयप्रकाशस्य निर्वेदः शाश्वताश्रयः ।  
कथं व्यजायत तत्त्वनिश्चयश्चाकृतेर्हरेः ॥
श्रीलोमश उवाच-  
ब्रह्मकल्लोलसञ्ज्ञस्य पूर्वकल्पतपस्विनः ।  
भक्तविप्रस्य पुत्रोऽभून्नाम्ना त्रिविक्रमः प्रभुः ॥३ ॥
श्रीहरेरवतारः स पुनः कल्पान्तरे हरिः ।  
त्रिविक्रमो बभूवाऽयं प्रबलेः राज्यहृत् तदा ॥४ ॥
सोऽयं स्वर्णनदीतीरे ददर्शाऽमानवं नरम् ।  
अकस्माद् हृदये योगे नारायणह्रदस्थले ॥५ ॥
शङ्खचक्रगदापद्मधनुःशूलशरान्वितम् ।  
ध्वजस्वस्तिकवज्रादिचिह्नदक्षकरान्वितम् ॥६ ॥
हसन्तं तेजसा व्याप्तं प्रसन्नं दीर्घनेत्रकम् ।  
आजानुभुजमत्यर्थं चोज्ज्वलं श्रीसमन्वितम् ॥७॥
स्वीयप्रकाशो भगवान् स्वं ददर्श तदन्तरे ।  
ब्रह्मरूपं वामनं त्रिविक्रमं प्रबलेर्गुरुम् ॥८ ॥
निजां मूर्तिं विलोक्यैव श्रीमन्नारायणे तदा ।  
क्षणं मुमोह सहसा कोऽयं पृथङ् व्यचिन्तयम् ॥९ ॥
ततो दिव्यदृशा नैजं मूलं रूपं बुबोध सः ।  
तुष्टाव श्रीकृष्णदेवं स्वामिनं परमेश्वरम् ॥2.2५९.१० ॥
अन्तरात्मन् परात्मँस्त्वं सर्वावतारधारक ।  
सर्वाविर्भावहेतुस्त्वं सर्वेषां हृदये स्थितः ॥११ ॥
सर्वं ते हृदये चास्ते ब्रह्माऽब्रह्ममयं वपुः ।  
अहं पृथङ्निवासोऽस्मि चाऽपृथङवासवाँस्त्वयि ॥१ २॥
त्वमेव परमं तत्त्वं कृपया मेऽक्षि गोचरः ।  
गोचरे मम रूपं चाऽपरोक्षानुभवाञ्चितम् ॥१३ ॥
आत्मदर्शनमासाद्य परमात्मप्रदर्शनम् ।  
उभदर्शनमासाद्य कृतकृत्योऽद्य संवृतः ॥१४॥
आज्ञां देहि कृपासिन्धो जगद्बन्धो जनार्दन ।  
प्राप्य त्वां परमात्मानं प्राप्तव्यं नाऽवशिष्यते ॥१५॥
कृत्वा त्वद्योगमुद्यानं कर्तव्यं नावशिष्यते ।  
इति स्तुतः प्रभुः श्रीशोऽनादिकृष्णनरायणः ॥१६ ॥
स्वीयप्रकाशमूर्तौ तं निजस्थायां ततोऽधिकम् ।  
सर्वं संसारचक्रं च दर्शयामास चैक्यतः ॥१७॥
ईश्वरान् ब्रह्मपुरुषान् मुक्तान् धामान्यनेकशः ।  
देवानृषीन् पितृगणान् देवेश्वराँश्च मानवान् ॥१८॥
उरगान् राक्षसान् दैत्यान् दानवानासुरानपि ।  
पशून् पक्षिण एवापि स्थावरान् जडचेतनान् ॥१ ९॥
महाभूतानि सर्वाणि तत्त्वानि प्रकृतिं स्थिराम् ।  
विकारान् देहभाजश्च दर्शयामास तल्लयान् ॥2.2५९.२० ॥
एवं प्रदर्शयित्वैव तिरोभावं चकार ह ।  
तदिदं चाऽपरोक्षं च ज्ञानं शाश्वतमात्मगम् ॥२१ ॥
प्रकाशयित्वा तस्मै वै हृदयेऽस्थापयद् ध्रुवम् ।  
वरदानं ददौ तस्मै नित्यं तेऽस्तु प्रभामयम् ॥२२॥
ज्ञानं चेदं स्वतःप्रकाशाख्यं मास्तु तिरोगतम् ।  
ततः आरभ्य देवोऽयं त्रिविक्रमः स्वतःप्रभः ॥२३ ॥
स्वतःप्रकाशयोगी च ख्यातो बभूव योगिषु ।  
स चार्थयत् विलोक्यैव क्षेत्रं चाक्षरसञ्ज्ञकम् ॥२४॥
हृद्ये हरिवासाढ्यं चाश्वपट्टसरोन्वितम् ।  
निजवासार्थमत्यर्थं रूपं दिव्यं तथाविधम् ॥२५॥
तथास्त्विति प्राह कृष्णनारायणश्च तत्क्षणम् ।  
दिव्यदेहोऽभवत्तत्र चतुर्भुजो नरायणः ॥२६॥
मानसः श्रीहरेः शिष्यो नित्यज्ञानाश्रयः सुतः ।  
नारायणह्रदे तत्र कृष्णनारायणेन वै ॥२७॥
साकं स्नात्वा ततस्तूर्णं कुङ्कुमवापिकास्थलीम् ।  
प्राप योगेन वेगेन बलेन कृपया हरेः ॥२८॥
एवं जन्मान्तरं देहान्तरं वृत्त्यन्तरं तथा ।  
कायाकल्पं ह्यवापासौ पुत्रत्वं मुक्तसञ्ज्ञया ॥२९॥
अवतारस्वरूपेण विष्णुरूपेण सर्वदा ।  
अनादिश्रीकृष्णनारायणमानसजाकृतिम् ॥2.2५९.३० ॥
दिव्यामवाप्य सततं जातमात्रो नरायणः ।  
धर्मवैराग्यसम्पन्नो भक्तः षोडशहायनः ॥३१ ॥
बभूव कुङ्कुमे क्षेत्रे प्रभुः कुङ्कुमवर्णकः ।  
नैसर्गशेवधिः सर्वविद्यानां स बभूव ह ॥३२॥
सार्वज्ञ्याश्रय एवापि सर्वैश्वर्यसमन्वितः ।  
सर्वकल्याणकर्ताऽसौ योगिधर्मपरायणः ॥३३॥
सर्वातिरेककार्यश्च सर्वातिरेकवर्णनः ।  
विचचाराऽक्षरे क्षेत्रे तस्मै कृष्णनरायणः ॥३४॥
अन्वशात् सकलान् धर्मान् गुरुपूर्वीप्रसिद्धये ।  
लौकिकान् वैदिकाँश्चापि मानसाँश्च तदुत्तरान् ॥३५॥
श्रीकृष्णनारायण उवाच-  
पुत्र त्वं सात्त्वतान् धर्मान् निषेवस्व हितावहान् ।  
प्राणं जय सहस्वाऽपि क्षुत्पिपासे हिमातपौ ॥२६॥
जित्वेन्द्रियाणि तपसा सत्यं दमं प्रपालय ।  
अद्रोहमनसूयां चाऽऽर्जवं शीलं प्रपालय ॥३७॥
देवपित्रतिथिप्राप्तशेषान्नयात्रिकां हव ।  
भज कृष्णं परेशं मां मा स्वपिहि तमोमये ॥३८॥
फेनबुद्बुदवत्स्थैर्ये चेतनाश्रितगत्वरे ।  
आकस्मिकेऽज्ञवत्पुत्र मा विश्वासं विधेहि वै ॥३९॥
अप्रमत्ता विनिद्राश्च नित्ययत्ना हि शत्रवः ।  
छिद्रं पश्यन्ति देहेऽस्मिन् मा त्वं तैर्धर्षितो भव ॥2.2५९.४० ॥
दिवसाः क्रमशो यान्ति कृन्तन्ति वै जनायुषम् ।  
जीवनं क्षीयते नित्यं गुरुं शरणमाव्रज ॥४१॥
अज्ञाश्चेच्छन्ति देहाद्यैर्मांसशोणितवर्धनम् ।  
यदन्ते गत्वरं सर्वं प्रसुप्ता मोक्षसाधने ॥४२॥
मा तन्मात्रेण पुत्र त्वं प्रयाहि प्राकृतो यथा ।  
प्रान्तदुःखैकमात्रेण याम्यभवनवाहिना ॥४३ ॥
याहि सतां वृषस्थानां योगिनां च महात्मनाम् ।  
धर्म्यं पन्थानमेवाप्तं मोक्षदं चाक्षरान्तगम् ॥४४॥
उपासस्व ततः सम्यक् पृच्छ धारय तद्वचः ।  
मनोमन्थं सन्नियच्छ स्थैर्यमावह सत्पतौ ॥४५॥
धर्मं निःश्रेणिकां धृत्वा चारुह्य भक्तिभूमिकाम् ।  
आत्मनिष्ठाप्रवेगेण याहि धाम सनातनम् ॥४६॥
वामतः कुरु विप्रेन्द्र नास्तिकान् भक्तिवर्जितान् ।  
आशां तृष्णां रुषं मोहं त्यज पुत्र च दूरतः ॥४७॥
नावं योगं समालम्ब्य तर संसारवारिधिम् ।  
लोकोऽयं मृत्युना नीतो जरया मर्दितोऽभितः ॥४८॥
वहत्येव वैतरण्यां ज्ञानपोतेन तं तर ।  
तिष्ठन्तं वा वहन्तं वा पिबन्तं शयने गतम् ॥४९ ॥
मृत्युरन्वीक्षते मर्त्यं मा त्वं तत्करगो भव ।  
सञ्चिन्वानं सुखार्थांश्चाऽतृप्तं लुब्धं च मानिनम् ॥2.2५९.५० ॥
अनिर्वृत्तं विघ्नमर्द्यं गर्विष्ठं च विमार्गगम् ।  
आकस्मिकगतिर्मृत्युः सुप्तमादाय गच्छति ॥५ १ ॥
अन्धकारमयः कोष्ठो ब्रह्माण्डोदरनामकः ।  
तद्बहिर्गमनार्थं त्वं दीपं ज्ञानं प्रधारय ॥५२ ॥
अनेकदेहचक्रेषु गच्छत्सु निष्फलेषु वै ।  
दिव्यपूण्येन ब्राह्मण्यं प्राप्तं ब्रह्ममयं वह ॥५३ ॥
ब्रह्मदेहो महान् श्रेयान् क्षुद्रकामाय नोचितः ।  
मोक्षाय धर्मलाभाय तपसे श्रेयसे मतः ॥५४॥
अमूल्यस्तादृशो मणिश्चिन्तितार्थफलप्रदः ।  
हेलनीयो न निर्मूल्यः क्षुद्रा कपर्दिका यथा ॥५ ५ ॥
गूहते मुखमुपरिष्टादन्तरे कामसम्भृता ।  
लज्जां प्रदर्शयत्यस्मै भोक्त्रे परजनान्तिके ॥५६ ॥
अन्तर्विषामृतव्याप्ता बन्धयितुं च तत्परा ।  
यतते निजलाभार्थं भुक्त्वा दुःखाकरोति च ॥५७॥
त्यजन्तं न त्यजत्येषा याति स्थानान्तरं सह ।  
तिरस्कृताऽपि संलग्ना वासनामूलबन्धना ॥५८॥
निरयाख्या स्वसौधेषु वासयत्यतिथिं चिरम् ।  
प्रमत्तं मदपानेन पश्य मायाविचेष्टितम् ॥५९ ॥
को नु तत्र भवेद् बद्धो रक्तो वा दिव्यनेत्रकः ।  
सुपात्रतां देहसंलग्नां माऽनुप्रसर कर्हिचित् ॥2.2५९.६ ० ॥
देहः कर्मावनद्धश्च पुनः कर्माभिसर्जकः ।  
कामनाशेवधिः कोपो मा तं नैजं निशामय ॥२ १ ॥
यत्र राजभयं चास्ते यत्र चौरभयं तथा ।  
तद्विहाय धनं दिव्यं पाथेयं चार्जयस्व ह ॥६२॥
परत्र जीव्यते येन न च कापि वियुज्यते ।  
ध्रुवं तदक्षरं द्रव्यं समर्जयस्व पुत्रक ॥६ ३ ॥
माता पिता सुहृद् बन्धुः सङ्करे नानुयान्ति हि ।  
कर्मैकं केवलं याति नैष्कर्म्यं तत्समाचर ॥६४॥
हिरण्यसञ्चया राज्यं दासा दास्यः प्रजाः प्रियाः ।  
देहक्षये निवर्तन्ते प्रभुं सहचरं भज ॥६५॥
साक्षिणं चान्तरस्थं वै ब्रह्मानन्दप्रदं प्रभुम् ।  
उद्धारकं मोदनिधिं परमेशं सदा भज ॥६६॥
गृहस्थधर्मिणो लोकाः प्रजापतेर्बृहस्पतेः ।  
शतक्रतोश्च लोकान् संव्रजन्ति त्वान्तनाशिनः ॥६७॥
मा त्वं वृत्तिं समाधत्स्व गार्हस्थ्ये ब्रह्मपुत्रक ।  
निर्भयं च निरन्तं च निधिं ब्रह्मव्रतं वह ॥६८॥
असङ्गो दिव्यदृष्टिस्त्वं ब्रह्मणः सन्निधिं कुरु ।  
समर्प्य परमे कृष्णे मयि कर्म समस्तकम् ॥६९॥
नैर्गुण्यं परमं भुञ्जन् भव मुक्तोऽक्षरे यथा ।  
ग्रामवासो बन्धनं वै तच्छित्त्वा वनमाविश ॥2.2५९.७०॥
किं ते धनेन सुहृदा बन्धुना च सुतेन च ।  
स्वतःप्रकाशो भूत्वैव स्वीयं प्रकाशं सम्भज ॥७ १ ॥
म्रियमाणान् समानाँश्च विलोक्य जगति स्थितान् ।  
मरिष्यतश्च सञ्चिन्त्याऽन्विच्छाऽऽत्मानं गुहागतम् ॥७२॥
शुभ्रं शीघ्रं प्रकुर्वीत श्वः कार्यं चाद्य वै द्रुतम् ।  
क्षणान्तरे न जाने यन्मृत्युरादाय यास्यति ॥७३ ॥
मृत्युशिखे हि संसारे महाकालस्य भक्षणे ।  
गुर्वाश्रये विवेकी सन् मोक्षं सर्वात्मना व्रज ॥७४॥
मरणं चात्मनो मोक्षस्तमेव साधय प्रधे ।  
विद्वान् मोक्षार्जनपरस्तद्धीनो जडवर्गगः ॥७५॥
स्वर्गसोपानकं वर्ष्म मानुष्यं दुर्लभं त्विह ।  
तेन साधय मोक्षोयं चानन्तं शाश्वतं सुखम् ॥७६॥
यस्य मतिर्मोक्षमार्गादन्यत्र नैव धावति ।  
स एव पुण्यकर्माऽस्ति चाशोच्यः सर्वमानवैः ॥७७॥
मोक्षार्थं यन्मतिः शुद्धा दृढा चारब्धतत्कृतिः ।  
अन्यभावादिरिक्ता च न तस्य कालतो भयम् ॥७८॥
हतस्य पुण्यपापैश्च लुब्धस्य विषयात्मनः ।  
स्नेहसम्बन्धमग्नस्य विद्यते कालतो भयम् ॥७९॥
मातापितृसहस्राणि पुत्रदाराऽयुतानि च ।  
अतीतानि गते काले कस्य ते कस्य चाऽप्ययम् ॥2.2५९.८०॥
एकोऽहं त्वात्मसञ्ज्ञोऽस्मि त्वं चात्मा चैकलः स्वयम् ।  
अन्येऽन्यत्र गताः सन्ति पश्यन्त्येते न वै मिथः ॥८ १ ॥
न तेषां भवतां कार्यं न कार्यं तव तैरिह ।  
स्वकर्मभिर्गतान्येव त्वं स्वकृत्यैर्गमिष्यसि ॥८२॥
लोकोऽयं स्वार्थबहुलः स्वार्थस्निग्धः स्वयोगकृत् ।  
स्वार्थं प्रसाध्य सहसा त्यजन्ति निर्गुणं जनम् ॥८३॥
समृद्धानां धनिनां हि विजनः स्वजनायते ।  
दरिद्राणां निर्धनानां स्वजनो विजनायते ॥८४॥
कलत्रयोगमासाद्य जनोऽशुभं चिनोति च ।  
ततः क्लेशभृतं जन्म पुनर्दुःखं पुनर्जनिम् ॥८५॥
एवमावर्तमग्नस्य वासनाप्रेरितस्य च ।  
मध्यसागरभागाद्वै तीरयानं न जायते ॥८६॥
तत्पुत्र धर्ममासाद्य वैराग्यसहचारवान् ।  
ज्ञानदीपातिनेत्रश्च भक्त्या याहि परं पदम् ॥८७॥
कालः पचति भूतानि कटाहे मोहसञ्ज्ञिते ।  
सूर्याग्निना दिवाकाष्ठैर्मासर्तुदर्विकादिभिः ॥८८॥
नात्र त्रातारमीक्षेऽहमीक्षसे त्वं न नेतरः ।  
न तं पश्यामि यस्याऽहं न तं पश्यामि यो मम ॥८९॥
तस्मात् सदा परेशं श्रीपतिं श्रीपरमेश्वरम् ।  
कर्मभूमौ भजस्वात्र येन धामाऽक्षरं व्रजेः ॥2.2५९.९०॥
किं जन्मना च देहेन ज्ञानेन च वृषेण च ।  
तपसा वनवासेन येन मोक्षो भवेन्न चेत् ॥९ १ ॥
अश्वपाटल इत्युक्तः स्वतःप्रकाश एव ह ।  
अनादिश्रीकृष्णनारायणोक्तं चावधार्य च ॥९२॥
दधौ मोक्षे मनो नित्यं ब्रह्मचर्ये वसन् सदा ।  
क्वचिद् दृश्यः क्वचिच्चाऽप्यदृश्योऽवर्तत वै क्षितौ ॥९३॥
कुङ्कुमवापिकाक्षेत्रे दिव्यदेहोऽतिभासुरः ।  
चिरञ्जीवो महामुक्तश्चातिमानववर्तनः ॥९४॥
सर्वसङ्गवियुक्तश्च ब्रह्मसङ्गमुपागतः ।  
द्वेधा भूत्वैकदेहेन ययावक्षरमुत्तमम् ॥९५॥
अपरेण सदा चास्ते क्षेत्रेऽत्राऽक्षरसञ्ज्ञके ।  
अनादिश्रीकृष्णनारायणे भावपरायणः ॥९६॥
सर्वविद्याश्रयो भक्त्याचार्यो ज्ञाननिधिः प्रभुः ।  
चतुर्भुजो द्विभुजो वा यथेष्टानन्दशेवधिः ॥९७॥
राजंस्तत्त्वं मम योगाज्ज्ञानमासाद्य सत्वरम् ।  
भजैनं परमात्मानं दिव्यदेहो भवाऽत्र च ॥९८॥
तीर्थं स्वतःप्रकाशाख्यं चाश्वसरोजले हि तत् ।  
वर्तते दिव्यतादातृ स्नानपानादिभिर्नृप ॥९९॥
एतज्ज्ञानं समासाद्य मुक्तता स्यान्न संशयः।  
सर्वविद्याप्रकाशश्च भवेदात्मप्रकाशिता ॥2.2५९.१०० ॥
देवप्रकाशिता स्याच्च चिच्चैतन्यप्रकाशिता ।  
पुत्र ज्ञानेन यन्नैव धर्मेण तपसाऽपि च ॥१०१ ॥
प्राप्यते तल्लभ्यते वै गुरोः प्रसादलेशतः ।  
इत्युक्त्वा राधिके श्रीमान् लोमशो विरराम ह ॥१०२॥
अथ राजातिसन्तृप्तो हरिं स्वे हृदि संस्मरन् ।  
कृतानां फलविषये पप्रच्छ स्वादकर्षितः ॥१० ३॥
इति श्रीलक्ष्मीनारायणीयसंहितायां द्वितीये त्रेतासन्ताने लोमशगीतायां ब्रह्मकल्लोलात्मजस्याऽनादिश्रीकृष्णनारायणोपदेशजन्यपावनाध्ययनं मोक्षस्थितिश्चेति नव-  
पञ्चाशदधिकद्विशततमोऽध्यायः ॥२५९ ॥
    
