+++
title = "२९२"

+++
श्रीकृष्ण उवाच-  
कोटिभिर्मुनिभिः साकं राधिके! श्रीबृहस्पतिः ।  
संस्थितोऽभूदक्षतादिपूजापात्रैर्हरेः पुरः ॥१ ॥
मण्डपाख्यं पुरं रम्यं पञ्चाशद्योजनात्मकम् ।  
अभिव्याप्येश्वरराजदर्शनार्थं स्थिताः प्रजाः ॥२ ॥
श्रीकृष्णः श्रीहरिं तत्र प्रणनाम स्वयं त्वहम् ।  
ब्राह्मणाः सम्प्रणेमुश्च वेदमन्त्रान् जगुस्तदा ॥३ ॥
यवाङ्कुरान् ददुश्चापि बालकृष्णकरे तदा ।  
पुष्पगुच्छं ददौ कृष्णः करे गले च मालिकाम् ॥४ ॥
बृहस्पतिः पुष्पहारं कादम्बकं ददौ गले ।  
साक्षतकुङ्कुमचन्द्रं भाले गुरुस्तथाऽकरोत् ॥५ ॥
लाजाभिर्वर्धयामासुर्नार्यः कन्याप्रपक्षिकाः ।  
जलपानं ददौ तत्रेश्वराय च बृहस्पतिः ॥६ ॥
पुरं प्रवेशयामास बालकृष्णस्य वाहिनीम् ।  
सर्वां दिव्यस्वरूपां च ददृशुः सर्वथा प्रजाः ॥७ ॥
देवकन्या नागकन्या राजकन्याश्च योषितः ।  
मुनिकन्याश्चेशकन्याः प्रपश्यन्तीश्वरं हरिम् ॥८ ॥
पश्यन्ति योषितः सर्वा निमेषरहितेन वै ।  
शिवस्वामी प्रपूजार्थं गोपुराग्रे समाययौ ॥९ ॥
प्रपूज्य कुशलं पृष्ट्वा प्रसन्नं प्रचकार ह ।  
वसुं च पितरं चापि तथाऽन्यान्महीमानकान् ॥2.292.१० ॥
महीमानस्त्रियो नेमुः प्रपश्य परमेश्वरम् ।  
प्रसन्नवदनं कान्तं मनोहरं सुरूपिणम् ॥११ ॥
सर्वशोभान्वितं पूज्य सर्वेष्टं हृदयङ्गमम् ।  
रत्नेन्द्रसारशोभाढ्यभूविमानस्थितं प्रभुम् ॥१२।  
सर्वेषां परमात्मानं भक्तानुग्रहगोचरम् ।  
नवीनचान्द्रधवलं शोभितं हारराजिभिः ॥१३ ॥
चन्दनोक्षितसर्वाङ्गं बहुमालाविभूषितम् ।  
रत्नकेयूरवलयरत्नमालाभिरुज्ज्वलम् ॥१४॥
रत्नकुण्डलभूषाभिर्गण्डस्थलीविराजितम् ।  
रत्नेन्द्रसारनिर्माणक्वणन्मञ्जिररञ्जितम् ॥१५॥
सस्मितं गुच्छहस्तं च पश्यन्तं रत्नदर्पणम् ।  
मुक्तैः संसेवितं श्वेतचामरैश्छत्रकेन च ॥१६ ॥
पार्श्वे स्वतःप्रकाशेन मुख्येश्वरेण राजितम् ।  
नवयौवनसम्पन्नं शरत्कमललोचनम् ॥१७॥
शरत्पूर्णेन्दुतुल्यास्यं सर्वानुग्रहकारकम् ।  
कोटिकन्दर्पसौन्दर्यं चाक्षरातीतमच्युतम् ॥१८॥
तीर्थपूतं कीर्तिपूतं सुरेश्वरादिवन्दितम् ।  
परमाह्लादकं देवेश्वरं सौन्दर्यशेवधिम् ॥१ ९॥
दूर्वया पट्टसूत्रं च कदल्याः स्फुटमञ्जरीम् ।  
दधानं च प्रचूडायां मालमाल्याभिमालिकाम् ॥2.292.२० ॥
पुष्पं नारीप्रदत्तं च सुगन्धिगुच्छमुत्तमम् ।  
एतादृशं हरिं दृष्ट्वा मूर्च्छामापुः स्त्रियस्तदा ॥२ १॥
लक्ष्म्यास्तु जीवनं धन्यं श्लाघ्यमित्यूचुरीप्सितम् ।  
हिमजा श्रीः ददर्शापि तारकं तं पुनः पुनः ॥२२॥
शिवेश्वरः विप्रयुक्तः सामात्यः सपुरोहितः ।  
समागत्य ननामाऽपि देवदेवं हरिं प्रभुम् ॥२३॥
वस्वग्रे मण्डपे दीर्घे कारयामास नर्तनम् ।  
नर्तकानां चातिरम्यं गान्धर्वाणां च गायनम् ॥२४॥
गायिकानां गीतिकाश्च नर्तकीनां च नृत्यकम् ।  
वाद्यानां शब्दभेदाँश्च कारयामास वै पुरः ॥२५॥
आस्फोटानां स्फोटनानि विद्युत्खेलनकानि च ।  
यन्त्राणां स्फोटननादान् दुन्दुभीनां सुगर्जनाः ॥२६॥
कारयामास वाहिन्याश्चाग्रे त्वग्रे शिवस्तदा ।  
वर्धयामासुरेवाऽपि प्रजाः श्रीबालकृष्णकम् ॥२७॥
एवं तदा पुण्ययात्रा विश्रान्तिगृहमाययौ ।  
कृष्णो विमानकात् समुत्तीर्य गोपुरमास्थितः ॥२८॥
पार्वत्या वर्धितो दुःखहाञ्जलिभिः पुनः पुनः ।  
तीर्थजलेन चरणौ प्रक्षालितौ हरेस्तु वै ॥२९॥
चन्दनाक्षतपुष्पाद्यैः पूजितो मङ्गलद्रवैः ।  
यवाङ्कुरैश्च दूर्वाभिः पूजितश्च सुगन्धिकैः ॥2.292.३ ०॥
लाजाभिश्च तथा नीराजनैः सम्पूजितस्तदा ।  
विप्रैश्च गुरुणा चाशीर्वाक्यैः संवर्धितस्तदा ॥३ १॥
प्रोक्षितश्च ततः पार्श्वे विश्रान्तिमन्दिरे क्षणम् ।  
स्वर्णसिहासने नीत्वा सर्वशान्तिप्रदे शुभे ॥३२॥
हरिं निषादयामास तथा सर्वाग्र्यपूज्यकान् ।  
पितरौ शिवदेवेश्च पुपूज स्वागतेन ह ॥३ ३ ॥
भोजनं मधुपर्काख्यं जलपानेन संयुतम् ।  
ददौ तदा शिवस्वामी शान्त्यर्थं व्यावहारिकम् ॥३४॥
तदा कन्याः कोटिशोऽपि नैजं शृङ्गारमादधुः ।  
योगयोग्याऽम्बरभूषा धारयामासुरुत्सुकाः ॥३५॥
गन्धसुगन्धदेहाश्च रङ्गरागयुतास्तथा ।  
बिन्दुबिन्द्वीयुताश्चापि सज्जास्तदाऽभवन् स्थिताः ॥३६ ॥
प्रतीक्षन्ते यदा लक्ष्म्याः दानं हरिर्ग्रहीष्यति ।  
तदाऽस्माकं करान् कृष्णनारायणो ग्रहीष्यति ॥३७॥
इति लक्ष्म्याश्च शृङ्गारं सख्यस्तदा व्यधुः शुभम् ।  
नखान् वै रञ्जयामासुः स्थलपद्मनिभान् शुभान् ॥३८॥
अलक्तकेन करयोः पादयोश्च तलान्यपि ।  
ओष्ठौ रक्तेन रङ्गेण रञ्जयामासुरेव च ॥३९ ॥
कुङ्कुमकर्दमेनापि कपोलौ द्वौ च कर्णकौ ।  
लोचने कज्जलेनाऽपि त्वञ्जयामासुरेव ह ॥2.292.४० ॥
ललाटं कैसरेणाऽपि चन्दनेन सुशोभितम् ।  
देहं च चन्दनेनापि चक्रुः सुगन्धिसम्भृतम् ॥४ १ ॥
गन्धसारैस्तथा देहं सुगन्धाढ्यं व्यधुश्च ताः ।  
केशान् प्रसाधयामासुस्तैलसारेण गन्धिना ॥४२॥
कबरीं च प्रचक्रुस्ताः शोभनामुज्ज्वलां शुभाम् ।  
धम्मिलं बन्धयामासुः स्थलपद्मस्रगन्वितम् ॥४३॥
सुकुन्दकलिकाहारयुक्तं च परितस्तथा ।  
मालतीपुष्पसंयुक्तं गुम्फितं चित्रतन्तुभिः ॥४४॥
प्रान्ते रम्याऽम्बरखण्डं कौशेयं चित्रशोभितम् ।  
पारिजातप्रसूनानां शेखरेण विराजितम् ॥४५ ॥
सौवर्णमणिमालाभिर्गोलायितं शुभास्पदम् ।  
चन्द्रकान्तमणिं तत्र न्यधुः प्रकाशहेतवे ॥४६ ॥
सूर्यकान्तं ब्रह्मरन्ध्रस्थले न्यधुश्च तैजसम् ।  
स्त्रीयोग्यं सुमुकुटं ता न्यधुश्च मस्तकोपरि ॥४७॥
मणिहारकरत्नाढ्यं सौवर्णं रङ्गरङ्गितम् ।  
शेखरास्तत्र लम्बन्ते मणिमौक्तिकपुष्पजाः ॥४८ ॥
तन्तिका स्वर्णपाराणां बहुरत्नादिगुम्फिता ।  
भाले ता धारयामासुः कारयामासुरेव च ॥४९ ॥
मध्ये सुचन्द्रिकाबिन्द्वीं काश्मीरेण द्रवेण ह ।  
साऽक्षतां च तथा विशालके भाले च कैसरीः ॥2.292.५० ॥
रेखा वक्रा व्यधुश्चोर्ध्वाः कोणवक्राः शुभास्तदा ।  
मध्ये मध्ये चतुष्क्यां च बिन्द्वीश्चक्रुश्च कौङ्कुमीः ॥५१ ॥
चाकचक्यकरं चूर्णं मनाग् विकीरितं व्यधुः ।  
पुष्पहारान् निदधुश्च दानयोग्यान् हि मङ्गले ॥५२॥
सौवर्णीं मौक्तिकाढ्यां च नत्थिकां सुमनोहराम् ।  
धारयामासुरेवापि स्वल्पां च श्रेष्ठवालिकाम् ॥५३ ॥
चिबुकं हरिकाढ्यं च सौवर्णं प्रददुस्तथा ।  
बिन्द्वीं गाले ददुश्चापि कर्णयोः कुण्डले ददुः ॥५४॥
ईरिकेऽपि च सौवर्णे हीरकादिसमन्विते ।  
ददुश्च कर्णयोः पञ्चसरिके कर्णशृङ्खले ॥५५॥
सूक्ष्महीरकसन्नद्धे फुल्लिके पत्रिके ददुः ।  
सौवर्णीं कण्ठहठिकां मणिनद्धां ददुस्तदा ॥५६॥
कौशेयीं कुचबन्धीं च कौशेयकीं च कञ्चुकीम् ।  
स्वर्णबुट्टालिशोभाढ्यां स्वर्णतारालिसम्भृताम् ॥५७ ॥
दिव्यहीरकरत्नादिगुम्फितां हीरग्रन्थिताम् ।  
केशाऽचली निदधुश्च स्कन्धयोश्चिपिकान्विताम् ॥५५८ ॥
सौवर्णरूप्यकजन्यां शलाकां बन्धिकां ददुः ।  
ओर्णीं सौवर्णताराढ्यां कार्पटिको ददुस्तथा ॥५९ ॥
रञ्जितां रक्तशोभाढ्यां कुचयोः कुङ्कुमं ददुः ।  
शाटीं स्वर्णमयीं रम्यां सूक्ष्महीरकसम्भृताम् ॥2.292.६० ॥
सूक्ष्मतारमयीं मृद्वीं धारयामासुरुत्सुकाः ।  
कंसदोरकबन्धाद्यैर्बन्धयामासुरम्बरम् ॥६१ ॥
चिप्पिटैः सूक्ष्मरूपाभिः शलाकाभिस्तथाऽऽन्तरम् ।  
भुजान्तरे तथा वक्षोऽन्तरे कट्यन्तरेऽम्बरम् ॥६२ ॥
बन्धयामासुरेवाऽपि ददुश्चान्तरघर्घरीम् ।  
महतीं घर्घरीं चापि सौवर्णतारगुम्फिताम् ॥६३ ॥
हरिकैः स्वल्पकाऽऽदर्शैर्मणिभिः खचितां शुभाम् ।  
रक्तवर्णां चित्रयुक्तां प्रान्तपिशङ्गिनीं तथा ॥६ ४॥
कट्यां कैसरपट्ट्याढ्यां संहितहीरनाडिकाम् ।  
पादयोश्च ददुः पत्त्राणिके मखमलात्मिके ॥६५ ॥
कोमले स्थलपद्माभे सौवर्णरत्नगुम्फिते ।  
अङ्गुलीयकमेवाऽपि प्रत्यङ्गुलं सशृङ्खलम् ॥६६ ॥
पञ्चाङ्गुलप्रपर्याप्तं सौवर्णं च ददुस्तदा ।  
पञ्चजयोश्चोर्ध्वभागे सौवर्णीं कच्छपीं ददुः ॥६७ ॥
ऊर्मिका अपि निदधुर्हीरकादिसमन्विताः ।  
पद्मकं हस्तके चापि नुपूरे पत्प्रकोष्ठयोः ॥६८ ॥
सौवर्णे सिंहशोभाढ्ये किङ्किणीजालनादिते ।  
काम्बिके च तथा कटकिके माणिक्यसंयुते ॥६९ ॥
मञ्जीरके च सौवर्णे ददुः प्रकोष्ठयोः श्रियाः ।  
रशनां चापि सौवर्णीं कट्यां ददुः समौक्तिकीम् ॥2.292.७० ॥
कटके हीरकनद्धे व्यङ्गिडिकाः सुवर्णजाः ।  
रत्नहीरकसन्नद्धाः शृङ्गले तु प्रकोष्ठयोः ॥७ १ ॥
पद्मकाढ्ये कङ्कणे च वलयानि ददुस्तथा ।  
भुजबन्धौ कानकौ च मङ्गले दलके ददुः ॥७२ ॥
सौवर्णे शुभकटके ददुश्च शृङ्खलेऽपि च ।  
स्वस्तिकं कानकं चापि चन्द्रकं भुजयोर्ददुः ॥७३ ॥
कण्ठे हेममयान् हारान् रत्नहीरकशोभितान् ।  
मुद्गमालां यवमालां जम्बूमालां ददुस्तथा ॥७४ ॥
प्लक्षपत्रं कानकं च कण्ठीं मौक्तिकमालिकाम् ।  
सप्तशृङ्खलिकाहारं सूक्ष्मपत्रीं शुभां न्यधुः ॥७५ ॥
चतुष्किकादलीं मालां बद्रीमालां च माषिकाम् ।  
हीरकैः सम्भृतां श्रेष्ठां कोटिमूल्यां च तैजसीम् ॥७६ ॥
सर्वशोभाकरीं नेत्रचौरीं पट्टिककञ्चुकीम् ।  
धारयामासुरेवाऽपि नक्तकं करयोर्ददुः ॥७७ ॥
इति शृङ्गारिता कन्या लक्ष्मीर्लक्ष्मीसखीजनैः ।  
सर्वाः कन्याः कोटिशोऽपि शृङ्गारितास्तदाऽभवन् ॥७८॥
उद्वहिष्यति नः कृष्णो सुयोगे कृष्णयोरिति ।  
अथ वाद्यान्यवाद्यन्त सर्वाणि वसुयात्रिणाम् ॥७९॥
आप्ते शुभे क्षणे श्रेष्ठे नक्षत्रे मङ्गलावहे ।  
सर्वसौभाग्यदे योगे माहेन्द्रे सम्पदां प्रदे ॥2.292.८० ॥
महानन्दप्रदे श्रेष्ठोदये सिद्धिसमन्विते ।  
लग्नेशान्वितसंल्लग्ने प्रोद्वाहोचितशोभने ॥८ १ ॥
सद्ग्रहाणां दृष्टिशुद्धे चाऽसतां दृष्टिवर्जिते ।  
चन्द्रताराशुद्धियुक्ते वेधदोषादिवर्जिते ॥८२॥
शलाकादिकहीने च सदा सुखप्रदे क्षणे ।  
दम्पत्योः सुखयोग्ये च समये बालकृष्णकः ॥८३ ॥
आययौ शिवदेवस्य कैलासमाडपाऽङ्गणम् ।  
बृहस्पतिना विप्रैश्चर्षिभिर्निश्यर्थितो हरिः ॥८४ ॥
लोमशाद्यैश्च सहितो ज्ञातिभिर्बान्धवैः सह ।  
पित्रा मात्रा नृपैः सार्धं सम्बन्धिभिः सुहृज्जनैः ॥८५ ॥
सुरैश्च पितृभिः सार्धं साधुभिर्यतिभिः सह ।  
पार्षदैश्चेश्वरैर्मुक्तैर्भट्टैश्चापि पुरोहितैः ॥८६ ॥
सृष्टिपालैः समस्तैश्च वेदीमण्डपमाययौ ।  
रम्भास्तम्भसहस्रैश्च स्वर्णपट्टविभूषितैः ॥८७॥
चम्पकाऽशोकचूतानां चन्दनानां च तोरणैः ।  
सर्वरूपाढ्यपुष्पाणां मालाभिः सुपरिष्कृतम् ॥८८ ॥
मङ्गलस्वर्णकलशैः फलपल्लवशोभितैः ।  
कस्तूरिकाऽक्षतैर्लाजादूर्वाकुङ्कुमपूजितैः ॥८९ ॥
पुष्पैः पर्णैश्चन्दनैश्च रत्नैर्वस्त्रैः समन्वितैः ।  
परितो भ्राजमानैश्च मण्डितं सुमनोहरम् ॥2.292.९० ॥
शम्भोर्वै पक्षगैः सर्वैर्महीमानैश्च वेष्टितम् ।  
पार्षदैश्चाऽवतारैश्च सङ्कर्षणपुरोगमैः ॥९१ ॥
ईश्वरैर्दैवताभिश्चर्षिभिर्नृपैर्दिगीश्वरैः ।  
कैलासवासिभिश्चापि सृष्टित्रयनिवासिभिः ॥९२॥
पुरोहितैर्ब्राह्मणैश्च यतिभिश्चाऽवधूतकैः ।  
गणैश्च योगिनीभिश्च कन्यापितृभिरित्यपि ॥९३ ॥
रत्नेन्द्रसारनिर्माणवेदीयुक्तं शुभास्पदम् ।  
रङ्गैश्चान्दनचूर्णैश्च कस्तूरीकुङ्कुमादिभिः ॥९४ ॥
सुगन्धिसारकैश्चापि सुगन्धितं सुरङ्गितम् ।  
नानामणिप्रभाव्याप्तं धूपसुगन्धवासितम् ॥९५॥
चित्रशोभान्वितं रम्यं गान्धर्वीगीतिकायुतम् ।  
सङ्गीतनादितं विद्याधरीनृत्यसुशोभितम् ॥९६॥
परितो युवतीभिश्च वीक्षितं मङ्गलायनम् ।  
माङ्गलिकं घटं धृत्वा गुरुणा च पुरोधसा ॥९७॥
शोभितं कल्पवल्ल्यादिराजितं दानमण्डपम् ।  
कुशहस्तेन भूपेन दानार्थं चोपतिष्ठता ॥९८॥
दानवस्तुसहितेन शोभितं यज्ञमण्डपम् ।  
समन्तादूर्ध्वभागेषु कोट्यब्जकन्यकादिभिः ॥९९॥
प्रोद्वाह्याभिर्भूषिताभिः पित्रादिकयुतादिभिः ।  
कृताधिवासं रम्यं तं मण्डपं बालकृष्णकः ॥2.292.१० ०॥
मुख्यद्वारं त्वाजगाम पूजितो वर्धितो द्विजैः ।  
शिवेश्वरस्तत्र चाग्रे पूजनार्थं समाययौ ॥१०१ ॥
बालकृष्णो हि भगवान् समयं प्राप्य सत्वरम् ।  
सर्वा आज्ञापयामास कान्ता याः स्वस्य तास्तदा ॥१ ०२॥
मयाऽर्पितानि वस्त्राणि भूषाः शृङ्गारकाणि च ।  
सर्वाण्युद्वाहयोग्यानि धृत्वाऽऽयान्तु सुमण्डपे ॥१०३ ॥
उद्वाहो भवतीनां वै कार्यो मया श्रिया सह ।  
श्रुत्वा सर्वाः सज्जीभूयाऽऽययुर्वृध्याऽपि मण्डपे ॥१ ०४॥
स्वस्वपित्रादिसहिता दानार्थं समुपस्थिताः ।  
शिवस्वामिकृते नैजकन्यार्थं तु विधौ तदा ॥१ ०५॥
सर्वासां विधिरेवास्मिन् विधौ तत्राऽप्यवर्तत ।  
शृण्वाश्चर्यं राधिके कोट्यर्बुदाब्जाधियोषिताम् ॥१ ०६॥
कृते कृष्णो यच्चमत्कारादि तत्र व्यदर्शयत् ।  
शिवेश्वरः कर्मकाण्डं प्रावर्तयद्धि सर्वतः ॥१ ०७॥
इति श्रीलक्ष्मीनारायणीयसंहितायां द्वितीये त्रेतासन्ताने बालकृष्णस्य गोपुरे पूजनं दर्शनं, तदग्रे नर्तनं चास्फोटनं, विश्रान्तिमन्दिरे विश्रमणं मधुपर्कदानं, सर्वकन्यकानां  
लक्ष्म्याश्च शृङ्गारः, देवस्य तुदानमण्डपमुख्यद्वारं प्रत्यागमनमित्यादिनिरूपणनामा द्वानवत्यधिकद्विशततमोऽध्यायः ॥२९२ ॥
    
