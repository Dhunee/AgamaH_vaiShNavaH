+++
title = "२७८"

+++
श्रीकृष्ण उवाच-  
राधिके! श्रीकृष्णनारायणस्य मङ्गलानि वै ।  
प्रतिपद्दिवसे नार्यो जगुः प्रातः शुभानि हि ॥१ ॥
वादित्राणि समस्तानि त्ववाद्यन्त समस्ततः ।  
गृहे गृहाङ्गणे रङ्गवल्ल्यः प्रपूरिता जनैः ॥२ ॥
तोरणानि सुरम्याणि नवपल्लवभाञ्जि च ।  
गृहद्वार्षु प्रमदाभिर्निहितानि समस्ततः ॥३ ॥
घृतदीपाः कृताश्चापि ध्वजाः पताकिका धृताः ।  
बद्धा व्योमप्रदेशेषु बावटा रङ्गशोभिताः ॥४ ॥
कुङ्कुमवापिकाशोभा समस्ता धामसदृशी ।  
प्रजाभिः सम्प्रहृष्टाभिर्विहिता चित्रयोजनैः ॥१ ॥
रथ्याश्च राजमार्गाश्च गौणमार्गाः प्रतोलिकाः ।  
मार्जिताश्च जलैः सिक्ता रङ्गचित्रैश्च चित्रिताः ॥६ ॥
आपणानि कृतान्येव तोरणैः रङ्गवल्लिभिः ।  
दध्नांऽकुरैर्नागवल्लीपत्रैर्मङ्गलभाञ्जि च ॥७ ॥
आलयाश्च मन्दिराणि प्रासादाः सौधपक्तयः ।  
शाला विशालाश्चारामाः शृङ्गारिता जनैः शुभाः ॥८ ॥
अश्वपट्टसरश्चापि शृङ्गारितं च रङ्गकैः ।  
तारणैः शुभदीपैश्च चत्वरा विमलीकृताः ॥९ ॥
वितर्दिका वेदिकाश्च द्वारशाखाः सुदुर्गकाः ।  
गोपुराणि च रम्याणि कलशैः सप्तसङ्ख्यकैः ॥2.278.१ ०॥
सपत्रपल्लवसूत्रफलैः शृङ्गारितानि वै ।  
बालकृष्णालयस्तत्र चन्द्रकान्तादिभिः शुभः ॥११ ॥
कल्पलतासमारामैः फलिवृक्षादिभिस्तदा ।  
सूर्यकान्तादिमणिभिः शृङ्गारितः समन्ततः ॥१ २॥
सहस्रैककलशो यः प्रासादः श्रीहरेर्हि सः ।  
शृङ्गारितोऽभितो नव्यैः शोभाद्रव्यादिभिस्तदा ॥१३ ॥
वैकुण्ठं चापरं वा किं गोलोकश्चापरोऽपि किम् ।  
ब्रह्मधामाऽपरं वा किं चाऽमृतं धाम वेतरत् ॥१४॥
स्वर्गं वाऽन्यत् समस्तं किं तर्कितः स प्रजाजनैः ।  
एवंविधायां पुर्यां वै नार्यो नरा नवाम्बराः ॥१५॥
नवभूषा नवरङ्गा नवशृङ्गारशोभनाः ।  
नवोत्साहा नवबला नवर्द्धयोऽभवँस्तदा ॥१६॥
नवभोजनपानाश्च नवकीर्तनगायनाः ।  
नवसङ्कल्पकोदारा नवसद्गुणशालिनः ॥१७॥
अभवन् पशवश्चापि नवोत्साहाश्च पक्षिणः ।  
धेनवो नवदुग्धाश्च महिष्यो नवतेजनाः ॥१८ ॥
वृषभा नववीर्याश्च गजाद्या नवकौतुकाः ।  
अश्वाद्या नवहर्षाश्चाऽभवन् वै प्रतिपद्दिने ॥१ ९॥
वृक्षा नवफलाश्चापि वल्लिका नवपुष्पिकाः ।  
शाखाः सर्वनवरसाः सस्यानि कणिशानि च ॥2.278.२० ॥
मधूनि नवपुष्टानि तदाऽभवन् समन्ततः ।  
विप्राश्च नवहर्षा वै साधवो नवभक्तयः ॥२१ ॥
विद्वांसो नवमतयस्तत्त्वानि नूतनानि च ।  
तैजसानि नवतेजोमन्ति तदाऽभवन् खलु ॥२२॥
विशेषतस्तु लोकानां निर्मलान्यान्तराणि वै ।  
भावोद्रेकादभवँश्च शाश्वताऽऽनन्ददानि हि ॥१३॥
इत्येवं राधिके कुङ्कुमवापी नूतना यथा ।  
नवयौवनसम्पन्ना सर्वशृङ्गारशोभिता ॥२४॥
लक्ष्मीर्दिव्या नवा चायास्यतीति नूतनाऽभवत् ।  
नूतनायाः सपत्न्या वै नवहर्षोपलब्धये ॥२५॥
अनादिश्रीकृष्णनारायणस्य स्नेहभूतये ।  
मण्डपश्चाक्षरधाम्नो दिव्यस्तत्र समाययौ ॥२६॥
नेमे श्रीभगवन्तं स नेमे गोपालकृष्णकम् ।  
नत्वा च मातरं मुक्तस्वरूपो मण्डपः स च ॥२७॥
अनादिश्रीकृष्णनारायणसङ्कल्पमात्रतः ।  
दिव्यं मुक्तस्वरूपं च दर्शयित्वा क्षणान्तरे ॥२८॥
प्रार्थयत् परमात्मानं प्रसादयितुमागतः ।  
यथाऽऽज्ञं मण्डपं रम्यं भवाम्यक्षरधामगम् ॥२९॥
हरिः प्राह तथाऽस्त्वेवं तदर्थं वै स्मृतो भवान् ।  
करोतु मण्डपं रम्यं यथाऽक्षरेऽस्ति राजते ॥2.278.३० ॥
ओमित्याज्ञां समगृह्य राधिके! मण्डपः स्वयम् ।  
महामुक्तो मण्डपात्मा माण्डपं रूपमग्रहीत् ॥३१ ॥
रूपद्वयं समगृह्य स्वल्पं च महदित्यपि ।  
स्वल्पं रूपं बालकृष्णप्रासादाग्रे स्थिरं ह्यभूत्॥३२॥
शतैककलशाढ्यं च शतस्तम्भसुशोभितम् ।  
साप्तभौमं च परितो मध्ये चाम्बरमार्गवत् ॥३३।  
उपरि मध्यकलशेनाऽमूल्येन विराजितम् ।  
यथा चान्द्री कौमुदी च पृथ्व्यां पूर्णातिथौ भवेत् ॥३४।  
तथास्य धवला कान्तिः पयोनिभा समन्ततः ।  
आक्षरे भूतले तत्र प्रासरच्चान्द्रलोकवत् ॥३५॥
मध्ये सूर्यमणिर्यत्र नैसर्गिको विराजते ।  
सहस्रकिरणैः सौम्यैर्मृदुभिः सम्प्रकाशते ॥३६॥
विद्युन्नालानि पार्श्वेषु प्रदीपकान्तिभाञ्जि च ।  
दुग्धधावल्यभावन्ति विद्योतन्तेऽभितस्तदा ॥३७॥
मणयो नद्धभावाश्च श्वेता रक्ताश्च कर्बुराः ।  
नीलाः पीताश्च हरिताः कपीशाश्चित्रभानवः ॥३८॥
प्रतिकोणं प्रणद्धास्ते प्रकाशन्ते हि तारकाः ।  
यथा तथा विचित्राश्च तत्पार्श्वे पत्रवल्लिकाः ॥३९॥
ओषधयः पत्रदीपाः प्रकाशन्ते स्थले स्थले ।  
स्तम्बाः कुण्डसमाधाराः कुण्डाः पट्टीविराजिताः ॥2.278.४० ॥
पट्टिका जलवाहिन्यो गुप्ततेजःप्रणालिकाः ।  
गुप्ततेजःप्रवाहाश्च प्रकाशन्ते यथास्थलम् ॥४१ ॥
वंशाः स्तम्भाः पुत्तलिकाः कम्मानिकाश्च तोरणम् ।  
शाखाः प्रशाखा वंशाद्याः प्रकाशन्ते प्रवाहकैः ॥४२॥
तेजसां न्यूनता नास्ति प्रकाशन्तेऽक्षरे यथा ।  
एक एव हि मुक्तोऽसौ मण्डपात्मा यतोऽस्ति वै ॥४३ ॥
तेजांसि शीतभावन्ति चोष्णभावन्ति वै तथा ।  
शीतोष्णभाप्रभावन्ति चाऽनुष्णशीतभानि च ॥४४॥
मिष्टामृतस्पर्शवन्ति ब्रह्मानन्दप्रदानि च ।  
सर्वेन्द्रियाणामानन्दप्रदान्यपि भवन्ति च ॥४५॥
इत्येवं दीपयुक्तेऽत्र महातेजस्विमण्डपे ।  
स्तम्भेषु कदलीरूपेष्वखण्डपत्रयोगिषु ॥४६॥
शतेष्वपि साप्तभौमस्थितेषु प्रविभागिषु ।  
सप्तरङ्गानि दिव्यानि वेष्टितान्यम्बराणि वै ॥४७॥
तन्मध्ये तेजसां वासे प्रवाहे सर्वसृष्टयः ।  
विलोक्यन्ते स्तम्भमध्ये मेरौ यथा सुराश्रयाः ॥४८॥
क्वचित् स्तम्भे हि मुनयः क्वचित् सिद्धा भवन्ति च ।  
क्वचित्तिष्ठन्ति मुक्ताश्च हर्याकारा अनन्तशः ॥४९॥
क्वचित्तिष्ठन्त्यवताराः क्वचित्तिष्ठन्ति पार्षदाः ।  
क्वचिन्मुक्तानिकाः साध्व्यो ब्रह्मप्रियाः क्वचित् खलु ॥2.278.५ ०॥
क्वचित्कृष्णस्य गोलोकः क्वचिद्वैकुण्ठमित्यपि ।  
क्वचिच्चाऽव्याकृतं धाम क्वचित्प्रकाशतेऽमृतम् ॥५१ ॥
क्वचद्धिरण्मयं धाम क्वचिद्वैराजकं स्थलम् ।  
क्वचिद्ब्राह्मं वैष्णवं च रौद्रं धाम प्रकाशते ॥५२॥
क्वचित्स्तम्भे सत्यलोकः क्वचित् पितृनिवासनम् ।  
क्वचिद् देवाश्च दिक्पालाः क्वचिद्विश्वाधिनायकाः ॥५३ ॥
क्वचित्स्तम्भे विराजन्ते सूर्यचन्द्रादयो ग्रहाः ।  
क्वचित्तिष्ठन्ति वसवश्चेन्द्रा महर्षयः क्वचित् ॥५४॥
क्वचित्स्तम्भे मानवाश्च क्वचिद् दैत्याश्च दानवाः ।  
क्वचित्समुद्रा नद्यश्चाऽऽरण्यकानि वनानि च ॥५५॥
पर्वताश्च क्वचित्स्तम्भे क्वचित्पातालवासिनः ।  
जलेशयाः क्वचित्स्तम्भे क्वचित्स्थलेशया अपि ॥५६॥
क्वचिद्बिलेशयास्तत्र दृश्यन्तेऽपि गजादयः ।  
गरुडाः शुकसाराश्च मेनकाश्च मयूरकाः ॥५७॥
भासा हंसाश्चातकाश्च दृश्यन्ते देवयोनयः ।  
अप्सरसो ब्रह्मसरसोऽपि क्वचिच्च नर्तकाः ॥५८॥
दृश्यन्ते स्तम्भगर्भेषु चित्रावलियुतेषु च ।  
सृष्टित्रयं मण्डपे वै निहितं चाक्षरात्मके ॥५९॥
भूतले स्वर्णभूमौ वै राजन्ते दिव्यभूमिकाः ।  
क्वचिज्जलं क्वचित्तेजः क्वचिद्भूमिर्विराजते ॥2.278.६ ०॥
क्वचिद्भवन्ति सामुद्राः क्वचिद्वनानि सन्ति च ।  
क्वचिच्च पर्वताः सन्ति सरांसि सरितस्तथा ॥६ १ ॥
उद्यानानि सुरम्याणि क्वचिच्च नगराण्यपि ।  
भूगर्भे परिदृश्यन्ते चोपरि समसत्तले ॥६२॥
एवं क्षीरसमुद्रश्च नारायणस्तथा प्रभुः ।  
मध्ये तु मण्डपे तत्र भूगर्भे दृश्यते हरिः ॥६३॥
स्तम्भमूलेषु सर्वत्र दृश्यन्ते वास्तुदेवताः ।  
मण्डपेऽपि यथास्थाना लोक्यन्ते क्षितिगर्भके ॥६४॥
शाखादेवा विलोक्यन्ते द्वारदेवा भवन्त्यपि ।  
तोरणस्य तथा सख्यः पर्यो देव्यः स्रगन्विताः ॥६५॥
विलोक्यन्ते चित्रकम्मानिकाधाराः सुयौवनाः ।  
सुवेषाः साम्बरभूषा दिव्यालोकप्रकाशिताः॥६६ ॥
मध्ये दीपप्रदीपाश्च लम्बन्ते वर्तुलाश्रिताः ।  
प्रतोल्यां समराजन्ते देव्यो हास्यरसान्विताः ॥६७॥
रतिजातिस्त्रियः सर्वा विविधाश्चेतना इव ।  
विराजन्ते वर्तुलाग्रे दर्शनाधारसंस्थिताः ॥६८॥
गायकाश्चापि गान्धर्वा विद्यन्ते युगलात्मकाः ।  
ध्वजाभिः सम्प्रकाशन्ते मण्डपान्तरभूमिकाः ॥६९ ॥
कोणे कोणे कलशाश्च सौवर्णाः सप्त सप्त च ।  
एकसूत्रे स्थापिताश्च शोभन्ते सूर्यभास्वराः ॥2.278.७० ॥
फलशाखाश्च लम्बन्ते स्तम्भस्तम्बाश्रयास्तथा ।  
रज्ज्वस्तत्र प्रणद्धाश्च मणिमौक्तिक्मालिकाः ॥७ १ ॥
वैचित्र्यं दृश्यते चाऽत्र मण्डपे दर्शनेऽभितः ।  
एकतः कोटिलक्ष्म्यश्चैकतो वै कोटिराधिकाः ॥७२॥
एकतश्च सरस्वत्यश्चैकतः कोटिदुर्गिकाः ।  
दृश्यन्ते सायुधाः सर्वाः सर्वाभरणभूषिताः ॥७३ ॥
तोरणोपरिभूमीनां सर्वसृष्टिमनोहराः ।  
तदूर्ध्वं पार्षदाश्चापि गोपाश्चापि स्वरूपिणः ॥७४॥
गान्धर्वाश्चापि सकला गणाश्च शाङ्करास्तथा ।  
आयुधानि च दिव्यानि यानि सृष्टित्रयेऽपि तु ॥७५॥
विद्यन्ते तानि सर्वाणि तदूर्ध्वे संस्थितानि वै ।  
तदूर्ध्वे ध्रुवभागाश्च सूर्यद्वादशकान्विताः ॥७६॥
तेजोऽम्बरसमृद्धाश्च द्योतन्ते वृत्ततानिकाः ।  
चतुष्किकास्तथा रम्या मण्डोवराः समुज्ज्वलाः ॥७७॥
सोपानानि समस्तानि स्वर्णरूप्यास्तराणि च ।  
भित्तिकाः पटवस्त्राणां रत्नानां स्वर्णपत्रिणाम् ॥७८॥
वितानानि समस्तानि द्योतन्ते कौशिकानि च ।  
यथा यथोर्ध्वभूमौ च दिव्यं वैकुण्ठमन्यकम् ॥७९॥
विकासितं महोद्याने रासरमणशोभितम् ।  
गजसिंहगरुडादिवाहनानि द्युवासिनाम् ॥2.278.८०॥
यानि श्रेष्ठानि रम्याणि शुभानि तत्र सन्ति च ।  
तानि सर्वाण्यूर्ध्वभूमौ निहितानि क्रमादिव ॥८ १ ॥
कल्पवल्लीकल्पवृक्षकल्पदीपान्वितः शुभः ।  
कल्पतेजोविशिष्टश्च कल्पभूफलदस्तथा ॥८२॥
मण्डपो ह्यभवत् सोऽयं कल्पमौक्तिकमाल्यवान् ।  
कल्पवायुसुखस्पर्शः कल्पगन्धविराजितः ॥८३॥
कल्पाम्बरप्रदः कल्पताम्बूलवल्लिकाऽन्वितः ।  
कल्पपानप्रदाता च कल्पस्वल्पविमानकः ॥८४॥
कल्पशय्यास्तरणश्च कल्पपर्यङ्कराजितः ।  
कल्पगेन्दुककशिपुप्रदः कल्पोपसाधनः ॥८५ ॥
कल्पबृसीकल्पमृद्वासनसिंहासनान्वितः ।  
कल्पपीठसभाशोभः कल्पपट्टिकमण्डितः ॥८६ ॥
कल्पशवरणैर्वक्रैरखण्डाम्बरकैर्युतः ।  
काचतोरणयुक्तश्च मणिरत्नादितोरणः ॥८७ ॥
मणिरत्नान्वितकपाटाढ्यपेटिकभित्तिकः ।  
प्रेङ्खादोलादिसंशोभत्पार्श्वभूमिविराजितः ॥८८ ॥
विद्युद्दर्शनयन्त्रैश्च विद्युद्वाग्यन्त्रकैर्युतः ।  
विद्युच्छ्रावणयन्त्रैश्च चान्द्रस्पर्शसुयन्त्रवान् ॥८९ ॥
कल्पवेधे कृतकल्पं चानुकल्पविवर्तनः ।  
कालकल्पनयन्त्राढ्यः सर्वज्ञत्वप्रवर्तकः ॥2.278.९० ॥
पिण्डे ब्रह्माण्डके चक्रोत्तमेषु योगकल्पवान् ।  
कल्पयन्त्रात्मतूर्यादिस्वरगीतिप्रकाशनः ॥९१ ॥
पिण्डब्रह्माण्डसर्वस्वदर्शकयन्त्रशोभितः ।  
कामतृप्तिप्रदस्पर्शोत्तमचमत्कृतिप्रदः ॥९२ ॥
स्मृतमात्रस्य चेष्टस्य क्षणमात्रेण सम्प्रदः ।  
प्राच्यसृष्ट्याश्चर्ययुतः सच्चिदानन्दचेतनः ॥९,३ ॥
शाश्वताऽऽनन्ददाता च घण्टशङ्खमृदङ्गवान् ।  
भोग्यजातह्रदयुक्तोऽमृतवार्धिसुसम्भृतः ॥९४॥
सर्वसृष्टिस्थिता या या यादृश्याः प्रमदोत्तमाः ।  
तास्ताः सर्वा भिन्नरूपाश्रयास्तत्र विधापिताः ॥९५ ॥
कोणे माणिक्यनामा च स्तम्भो यत्र सुवर्णजः ।  
रक्तरङ्गाभिसंशोभश्चतुःकर्णसुमस्तकः ॥९६ ॥
पूजितः सिन्दूरपुष्पैरक्षतैः कमलादिभिः ।  
तथा वै चान्दनपट्टिकायां चाक्षतमण्डले ॥९७ ॥
वार्धिनीकलशः स्वर्णः सजलः पूजिकायुतः ।  
कण्ठसूत्राम्बरशोभो मध्ये जलेन पूरितः ॥९८ ॥
चूताऽशोकसुचम्पकनागवल्लीदलान्वितः ।  
सश्रीफलः सरत्नश्च सधातुः शोभनः कृतः ॥९९ ॥
गणेशेन सुवर्णेन पूजितेन सुराजितः ।  
सिद्धिबुद्धिसहितेन शुभलाभान्वितेन च ॥2.278.१०० ॥
इत्येवं मण्डपस्तत्र दिव्यमुक्तो बभूव ह ।  
लोके भेदेन याः शोभास्तत्र तेन कृताः स्वयम् ॥१०१ ॥
राधिके वर्णनं यस्य कर्तुं नैव प्रशक्यते ।  
सर्वमाङ्गलिकांऽकुराऽक्षतकुङ्कुमपात्रवान् ॥१०२ ॥
पूजासत्कारवस्तूपसम्पत्सामग्रिकाभृतः ।  
देदीप्यमानो ह्यभवद् बालकृष्णालयाऽग्रगः ॥१०३ ॥
इति श्रीलक्ष्मीनारायणीयसंहितायां द्वितीये त्रेतासन्ताने मार्गशुक्लप्रतिपदि प्रातर्मङ्गलानि, कुङ्कुमवापीसरसोः शोभा, दिव्याङ्गणमण्डपशोभेत्यादिनिरूपणनामाऽष्टसप्तत्यधिकद्विशततमोऽध्यायः ॥२७८ ॥
    
