+++
title = "०८५"

+++
श्रीकृष्ण उवाच-  
ऐलविला पुलस्त्यस्य पत्नी तपश्चचार ह ।  
दुस्तरं पुत्रपुत्रार्थं चतुर्युगवृषान्वितम् ॥१ ॥
अनादिश्रीस्वामिनारायणकृष्णनरायणः ।  
सह्याद्रिशिखरे तस्या आश्रमे विप्ररूपधृक् ॥२ ॥
जटावल्कलभस्माढ्यो मालाजपपरायणः ।  
तस्थावागत्य निकटे द्रुमाऽधश्छायिते स्थले ॥३ ॥
कन्दमूलफलाहारो नित्यं त्रिषवणस्तथा ।  
बालरूपः ऋषिपुत्रो यथा कश्चिन् मनोहरः ॥४ ॥
आगत्य तिष्ठति तत्र क्वचित् प्रयाति लीनताम् ।  
क्वचिद् वृक्षे शुको भूत्वा भूत्वा कोकिलकस्तथा ॥५ ॥
मयूरश्चापि हंसश्च हरिणः क्वचिदेव वा ।  
क्वचिद्रूपमगस्त्यस्य धृत्वा पश्यति तत्तपः ॥६ ॥
क्वचिद् भूत्वा विश्रवाश्च क्वचित् पुलस्त्ययोषिताम् ।  
पुलस्त्यस्य सुतानां च धृत्वा रूपाणि वै क्वचित् ॥७ ॥
तपो निरीक्षते स्वामिकृष्णनारायणो मुहुः ।  
राधिकोवाच हे कृष्ण किं पुण्यं योषितां तथा ॥८ ॥
कथं वै भगवाँस्तस्याः सन्निधौ विविधानि च ।  
रूपाणि धृतवान् स्वामिकृष्णनारायणः प्रभुः ॥९ ॥
श्रीकृष्णः प्राह वै राधे! ब्रह्मा पुत्रं पुलस्त्यकम् ।  
'ओं नमः श्रीस्वामिकृष्णनारायणाय ते स्वाहा' ॥2.85.१ ०॥
इत्यार्पयन्महामन्त्रं ततः सोऽपि निजां प्रियाम् ।  
ऐलविलां चार्पयत्तं मन्त्रं जजाप साऽनिशम् ॥१ १॥
तज्जापाऽऽकृष्टहृदयः स्वामिकृष्णनरायणः ।  
भक्तिवश्यः समीपेऽस्यास्तथारूपोऽभवद्धरिः ॥१२॥
राधिके स मया दृष्टस्तदा कृष्णमृगात्मकः ।  
अटमानो हरिकृष्णो वल्लभः श्रीपतिः पतिः ॥१ ३॥
ऐलविलातपः पश्यन् शृण्वन् जापं विराजते ।  
सापि पुलस्त्यपत्नी वै जटावल्कलधारिणी ॥१४॥
परमेश्वरलब्ध्यर्थं यतते तापसी सती ।  
आकाशवासिनी पृथ्व्यां कृत्वा तु वेदिकां मृदः ॥१५॥
वह्निं तत्र निधायैव प्रातः पूजां करोति सा ।  
ततो रुद्रं सतीं कृष्णं लक्ष्मीं चाजं सवितृजाम् ॥१६॥
सूर्यं प्रभां गणेशं च साध्वीं सद्वस्तुभिः सुरान् ।  
नित्यं प्रपूज्य च मालाजपं करोति वै शतम् ॥१७॥
ततः फलादि चाहृत्य मध्याह्ने हरये स्वयम् ।  
नैवेद्यं सजलं चार्प्य तपः करोति तिष्ठति ॥१८॥
एकपादेन वै सूर्यं दृष्ट्वा स्थिरा प्रतिष्ठति ।  
आसायं च ततश्चारार्त्रिकं स्नात्वा करोति च ॥१९॥
रात्रौ करोति भजनं कृष्णनारायणेति च ।  
अर्धरात्रोत्तरं निद्रां घटिकामात्रमृच्छति ॥2.85.२०॥
समुत्थाय हरिं ध्यात्वा ब्राह्मे स्नात्वाऽर्चनं हरे ।  
नित्यवत् प्रकरोत्येव कन्दमूलफलाशना ॥२१ ॥
वर्षमात्रं तथा कृत्वा ततो वार्यशनाऽभवत् ।  
सूर्योदयं समारभ्याऽऽसायं तिष्ठति नित्यदा ॥२२॥
अङ्गुष्ठैकस्थिरा चैवं वर्षमात्रं तपोऽकरोत् ।  
ततो दिवानिशं स्थैर्यं समालम्ब्य स्थिताऽभवत् ॥२३॥
वाय्वाहारा हृदयेन पूजिका श्रीहरेस्तदा ।  
शरीरं वर्षमात्रेण जडवत् काष्ठतां गतम् ॥२४॥
पक्षिणो यत्र तिष्ठन्ति कीटाः कुर्वन्ति मृद्गृहम् ।  
एवं वल्मीकछन्ना सा वर्षे चतुष्टयेऽभवत् ॥२५॥
वर्षे तु पञ्चमे तस्या मस्तके स्तम्बरोहणम् ।  
तृणोद्गमश्च सञ्जातो दृश्यते सा न मानवी ॥२६॥
ततो ब्रह्मा हरो विष्णुः सूर्यो गणपतिः स्त्रियः ।  
आययुर्देवदेव्याद्याः सतीतपःप्रकर्षिताः ॥२७॥
देव्यः स्तम्बतृणादीनि दूरीचक्रुर्मृदां चयात् ।  
गणेशश्चापि सूर्यश्च मृदो दूरीप्रचक्रतुः ॥२८॥
ब्रह्मा जलं ददौ तत्राऽञ्जलिना प्रोक्षणं शुभम् ।  
रुद्रः प्राणप्रचारं चाऽकारयत् प्रोक्षणेन तु ॥२९॥
विष्णुस्तस्याश्चेतनं चाऽऽवाह्यत् सर्ववर्ष्मणि ।  
ततः सा तूत्थिता बोधं प्राप्ताऽनमत् सुरान् पुरः ॥2.85.३ ०॥
'ओं नमः श्रीस्वामिकृष्णनारायणाय ते स्वाहा' ।  
उवाच साध्वी चाऽव्यग्रा रक्षन्तं स्वां निजं प्रभुम् ॥३ १ ॥
सस्मार देवदेवेशं श्रीमत्कृष्णनरायणम् ।  
देवा ऊचुर्वद साध्वि किं ते मनसि वर्तते ॥३२॥
दद्मस्तेऽभीष्टमत्रैव वरं वृण्वद्य मा चिरम् ।  
इत्युक्ता सा प्रजगाद वरं कृष्णनरायणात् ॥३३॥
वृणोम्येव न चान्यस्माद् देवाः स्वस्त्यस्तु वः सदा ।  
भवन्तः पूजिता नित्यं मया धर्मो यतो हि सः ॥३४॥
लोकसङ्ग्रहरक्षार्थं स्वति वोऽस्तु यदागताः ।  
देव्यः स्वस्ति च युष्माकं सदाऽस्तु कुशलं तथा ॥३५॥
इत्युक्त्वा स्वागतं चक्रे हृदयेन सुतुष्यता ।  
जजाप श्रीस्वामिकृष्णनारायणं श्रियः पतिम् ॥३६॥
तावच्छ्रीभगवाँस्तत्र य आसीत् स्तम्बसंस्थितः ।  
वृक्षरूपः स वल्मीके प्राविरास हरिः स्वयम् ॥३७॥
द्विभुजश्चम्पकवर्णः स्वर्णभूषाविराजितः ।  
कोटिकोट्यर्कतेजोभिर्व्याप्तो दिव्याकृतिः पतिः ॥३८॥
दिव्यसौवर्णभूषाढ्यो दिव्याम्बरविराजितः ।  
दिव्यरत्नालिमालाभिः शोभमानः श्रीवल्लभः ॥३९॥
दिव्यकटकशोभाढ्यो दिव्यमुकुटकुण्डलः ।  
दिव्यकौस्तुभरशनोर्मिकायष्टिविराजितः ॥2.85.४०॥
राधारमाप्रभापार्वतीहंसामञ्जुलाऽर्चितः ।  
सगुणामाणिकीशान्ताविजयाललितार्चितः ॥४१ ॥
हेमन्तभगवद्देवप्रकाशकेशवादिभिः ।  
पार्षदैः सहितस्तत्र सुयुवा संस्थितोऽभवत् ॥४२॥
रूपानुरूपाऽवयवः करे नक्तकमादधन् ।  
ताम्बूलचर्वणं कुर्वन् हसन् हरिः स्थितोऽभवत् ॥४३॥
कराभ्यां स स्पृशँस्तस्या मस्तके चाशिषं वदन् ।  
वरार्थं च प्रयुञ्जँस्तां देवान् प्रति व्यलोकयत् ॥४४॥
देवैः साक्षाद्धरिर्दृष्टः स्तुतः स्तोत्रैस्तु सामगैः ।  
पूजितः परया भक्त्या ततस्तस्थुः सुरेश्वराः ॥४५॥
पुपूज सा स्वामिकृष्णपरब्रह्मपरेश्वरम् ।  
पत्रं पुष्पं जलं भावं ददौ श्रीपतये सती ॥४६ ॥
वरं समार्थयत् तस्माच्चतुर्युगगुणाश्रयाः ।  
पौत्रा मे सन्तु भगवन् येन योगो भवेत्तव ॥४७॥
पौत्राणां च कुटुम्बस्य भक्त्या चानन्यलब्धया ।  
युगदोषेण दोषैश्च द्वेषेणापि द्रुतं तव ॥४८॥
भवेद् भक्तिः स्मृतिर्नित्या स्नेहादप्यधिका यतः ।  
तव योगं विना मोक्षो नैव भवति देहिनाम् ॥४९॥
आन्योपायैश्चिरंलभ्यो द्वेषैर्लभ्यो द्रुतं भवान् ।  
तव हस्तेन मरणं मोक्षदं निश्चितं भवेत् ॥2.85.५०॥
इत्येवं मत्कुटुम्बार्थे समिच्छामि वरं प्रभो ।  
देहि मे चेति श्रुत्वैव तथाऽस्त्वित्याह केशवः ॥५ १॥
अथ हर्याज्ञया देवाः सत्कृता प्रययुश्च ते ।  
ऐलविला तपस्त्यक्त्वा प्रसादं बुभुजे हरेः ॥५२।  
जलं फलं रसं मधु स्नात्वा शुद्धिं विधाय च ।  
स्वामिकृष्णं समपृच्छत् पुलस्त्यस्य प्रिया सती ॥५३॥
ऐलविलोवाच-  
भगवन् संशयान्मेऽत्र छेत्तुमर्हसि सर्ववित् ।  
नार्यास्तु संशयान् कश्चिदन्यश्छेत्तुं न चार्हति ॥५४॥
केचिद् ध्यानं वृषं चान्ये विवेकं योगसाधनाम् ।  
ब्रह्मचर्यं तपः पातिव्रत्यं पत्नीव्रतं परे ॥५५॥
सत्यं त्यागमहिंसां सतीत्वं सन्यासमित्यपि ।  
दानं दयां चाध्ययनं प्रशंसन्ति तथेतरे ॥५६॥
तीर्थयात्रां चेन्द्रियाणां निग्रहं सत्समागमम् ।  
सर्वार्पणं प्रपत्तिं वा गुर्वर्पणं विरागिताम् ॥५७॥
ज्ञानं ब्रह्ममयं चैषां किं श्रेयो ब्रूहि मे प्रभो! ।  
यदि वा विद्यते चान्यद् गुप्तं तद्वक्तुमर्हसि ॥५८॥
श्रुत्वा चैलविलावाक्यं स्वामिकृष्णनरायणः ।  
प्राह दिव्यं परं तत्त्वं श्रेयःप्रदं परात्परम् ॥५९॥
हिताय सर्वजीवानां पूर्वैः पूर्वतरैः सृतम् ।  
अवाच्यं सर्वगूढार्थं ज्ञानमज्ञैर्बहिष्कृतम् ॥2.85.६ ०॥
श्रीकृष्णनारायणस्वाम्युवाच-  
परं गुह्यतमं क्षेत्रं परधामप्रदं परम् ।  
ममाऽक्षराह्वयं क्षेत्रं यत्र कुङ्कुमवापिका ॥६ १ ॥
सर्वेषां देहिनां वासात् संसारार्णवतारिणी ।  
अश्वपट्टसरोरम्या लोमशाश्रमशोभिता ॥६२॥
तत्र भक्ता ऐलविले! मदीयं व्रतमास्थितः ।  
निवसन्ति महात्मानः परां भक्तिं ममाश्रिताः ॥६३॥
उत्तमं सर्वतीर्थानां क्षेत्राणामुत्तमं च यत् ।  
स्थानानामुत्तमं स्थानं क्षेत्रं मेऽक्षरसञ्ज्ञितम् ॥६४॥
भूतले नैव संलग्नं चिदाकाशस्थितं हि तत् ।  
अदिव्या नहि पश्यन्ति मुक्ताः पश्यन्ति तद् हृदा ॥६५॥
स्थानं प्रियतमं मे तद् गुप्तं शीघ्रं प्रमुक्तिदम् ।  
मद्भक्ता यत्र वर्तन्ते मामेव च भजन्ति वै ॥६६॥
तत्र यान्ति नरा नार्यस्तेऽपि प्रयान्ति मत्पदम् ।  
अन्यधामानि दृष्ट्वैव मामेव प्रविशन्ति ते ॥६७॥
दत्तं जप्तं कृतं चेष्टं तप्तं ध्यातं हुतं श्रुतम् ।  
सेवितं भोजितं ज्ञातं सर्वं तत्राऽक्षयं भवेत् ॥६८॥
जन्मान्तरसहस्रेषु कृतं पापं तु सञ्चितम् ।  
क्षेत्रेऽक्षरे प्रविष्टस्य सर्वं द्राग् याति सङ्क्षयम् ॥६९॥
मानवास्तु नरा नार्यः सङ्कराश्चातिपापिनः ।  
पापयोनिगता दुष्टाः स्त्रियः सङ्कीर्णयोगजाः ॥2.85.७०॥
म्लेच्छाश्चण्डालजाश्चापि कीटाः पिपालिका मृगाः ।  
पशवः पक्षिणः सरीसृपास्तृणानि पादपाः ॥७ १ ॥
वल्लयो जडजाताश्च यदि क्षेत्रेऽक्षरे मृताः ।  
ते तु सचन्द्रतिलका महाहस्त्यादिवाहनाः ॥७२॥
रम्ये ममाऽक्षरे दिव्यास्ते प्रयान्ति प्रमोक्षणम् ।  
अक्षरे तु मृतः कश्चिन्न याति नरकं ह्यघी ॥७३॥
ममाऽनुग्रहमाप्तास्ते सर्वे यान्त्यक्षरं पदम् ।  
किं वक्तव्यं भवेदत्र चैलविले मम स्थले ॥७४॥
मोक्षं सुदुर्लभं ज्ञात्वा संसारं चातिभीषणम् ।  
गतिं ज्ञानेन हत्वाऽपि वसेत् क्षेत्रेऽक्षरे मम ॥७५॥
यत्र तत्र विपन्नस्य गतिस्त्वत्र हि मोक्षदा ।  
प्रसादाद् दह्यति पापं वासात्तु दिव्यता भवेत् ॥७६॥
दर्शनान्मम मुक्तिश्च जायते त्वक्षरे पदे ।  
मम योगान्महामुक्तिर्जायते मे परे पदे ॥७७॥
अपुण्या नहि पश्यन्ति मायापटलचक्षुषः ।  
तमोवृत्ता न पश्यन्ति दिव्यं क्षेत्रं ममाऽक्षरम् ॥७८॥
ते तु विण्मूत्ररेतोभृद्देहे विशन्ति वै मुहुः ।  
हन्यमानोऽपि यो देही विशेद् विघ्नशतैरपि ॥७९॥
अक्षरं परमं क्षेत्रं चाऽश्वपट्टसरोऽभितः ।  
स याति परमं धाम यत्र गत्वा न शोचति ॥2.85.८०॥
जन्ममृत्युजरामुक्तं परं क्षेत्रं ममास्पदम् ।  
अपुनर्मरणानां तद् गदितं मोक्षकाङ्क्षिणाम् ॥८ १ ॥
न दानैर्न तपोभिश्च न यज्ञैर्नापि विद्यया ।  
प्राप्यते गतिरुत्कृष्टा याऽक्षरे लभ्यते परा ॥८२॥
नानावर्णा विवर्णाश्च चण्डालाद्या जुगुप्सिताः ।  
किल्बिषैः पूर्णदेहाश्च निकृष्टैः पातकैर्युताः ॥८३॥
तेषां तीक्ष्णं भेषजं चाक्षरं क्षेत्रं परं पदम् ।  
अक्षरं तत्परं ज्ञानमक्षरं तत्परं पदम् ॥८४॥
अक्षरं तत्परं वत्त्वमक्षरं पुरुषोत्तमः ।  
धृत्वा वै नैष्ठिकीं दीक्षामक्षरे ये वसन्ति ते ॥८५॥
मत्तो लब्ध्वा परं ज्ञानं यान्ति मे परमं पदम् ।  
प्रभासं स्वर्णनगरी वस्त्रापथं च नर्मदा ॥८६॥
नारायणसरच्चापि पुष्करं कौरवं स्थलम् ।  
गङ्गा बदरिका शालग्रामं श्रीशैल इत्यपि ॥८७॥
हिमालयश्च केदारो गया गोकर्णमित्यपि ।  
कृष्णा गोदावरी सिन्धुर्गोमती ब्रह्मपुत्रिका ॥८८॥
नारायणीसरिच्चापि विज्ञतुरीयकं सरः ।  
तूङ्गानीकसरो न्याससरश्चण्डसरस्तथा ॥८९॥
नष्टजरानदी रक्तवार्धिर्नीलाब्धिरित्यपि ।  
नीपरा दीनयूपा च सेना महाबृहत्सरः ॥2.85.९०॥
अन्तार्किवर्तुलं चापि सूपर्युपरिकंसरः ।  
पन्नाम्नी कालिमा चापि यानेशी श्वेतवारिधिः ॥९ १ ॥
उरलाद्रिर्मानसं च सरो ब्रह्मसरोवरम् ।  
बालकृष्णसरश्चापि द्विकलं च सरस्तथा ॥९२॥
अङ्गशिक्षाङ्गिका चापि मुरानदी तुरुनदी ।  
ऐतानदी मिकाङ्गा च इरावती नदी तथा ॥९३ ॥
हुतलीना च गङ्गाऽपि साभराख्यं महत् सरः ।  
एतानि पुण्यस्थानानि पृथिव्यां विश्रुतानि तु ॥९४॥
तानि त्वायान्ति सततं चाश्वपट्टसरोवरम् ।  
तन्मृताः परमं मोक्षं न यान्ति ते यथाऽक्षरे ॥९५॥
कुङ्कुमवापिकाक्षेत्रे साक्षादहं परेश्वरः ।  
ब्रह्मह्रदं समादाय वर्ताम्येव निरन्तरम् ॥९६॥
ब्रह्मह्रदोऽनन्तजन्मकृतपापानि नाशयेत् ।  
अन्यत्र सुलभा गङ्गा श्राद्धं दानं जपो व्रतम् ॥९७॥
कुङ्कुमवापिकाक्षेत्रे तत्सर्वं त्वतिदुर्लभम् ।  
यदि पापो यदि शठो यदि त्वधार्मिको जनः ॥९८॥
अक्षरं तत्पदं प्राप्य पुनाति कुलसप्तकम् ।  
यजेत जुहुयान्नित्यं ददात्यर्चयते तथा ॥९९॥
क्षेत्रेऽक्षरे तु मां भक्तस्तस्याऽनन्तगुणं फलम् ।  
तत्र गत्वा तु ये भक्ता अर्चयन्ति स्तुवन्ति माम् ॥2.85.१० ०॥
सर्वपापविनिर्मुक्तास्ते ज्ञेया मम पार्षदाः ।  
अन्यत्र यागाज्ज्ञानाद्वा सन्यासादथ योगतः ॥१० १॥
प्राप्यते तत्परं स्थानं सहस्रेण तु जन्मनाम् ।  
अक्षरे ये वसन्त्येते विन्दन्त्येकेन जन्मना ॥१ ०२॥
तत्र योगस्तपो ज्ञानं व्रतं चाहं निरन्तरम् ।  
मां समासाद्य भक्तानां गन्तव्यं नाऽस्ति चाऽपरम् ॥१०३ ॥
तदेव गुह्यं गुह्यानां परं श्रेयःप्रदं मतम् ।  
ज्ञानध्याननिविष्टानां परमानन्दमिच्छताम् ॥१०४॥
तत्र ददाम्यहं मन्त्रं त्वक्षरे क्षेत्रके मम ।  
यत्तत्परतरं तत्त्वं सोऽहं क्षेत्रं च तन्मम ॥१ ०५॥
भ्रूमध्ये नाभिमध्ये च हृदयेऽपि च मूर्द्धनि ।  
यस्मात् कस्माद् याति चाऽसुस्त्वक्षरेऽत्र प्रमुच्यते ॥१ ०६॥
अनादिश्रीकृष्णनारायणस्वामी वसाम्यहम् ।  
मामासाद्याऽतिपापाश्च प्रयान्ति परमां गतिम् ॥१ ०७॥
नारायणानां सर्वेषां श्रेष्ठोऽहं परमेश्वरः ।  
नारायणास्तथा चान्ये शम्भ्वाद्या वैष्णवा अपि ॥१ ०८॥
धामान्यपि च सर्वाणि धामस्था मुक्तकोटयः ।  
ब्रह्माण्डेश्वरवर्याश्च देवाद्यास्तीर्थकोटयः ॥१ ०९॥
वसामस्तत्र मे क्षेत्रेऽक्षरे चाश्वसरोऽभितः ।  
कुङ्कुमवापिका ब्रह्मरूपिणी मुक्तसत्पुरी ॥2.85.१ १० ॥
पापोपहतमतयो नैव पश्यन्ति दिव्यताम् ।  
न तेषां वीक्षितुं शक्यं चाऽक्षरं मम भूतलम् ॥११ १॥
पुण्यवासाः स्मरन्त्येनां पुरीं दिव्येन चक्षुषा ।  
पश्यन्ति योगसिद्धा च लोकान्तरेऽपि वासिनः ॥११ २॥
आगच्छतामिदं स्थानं सेवितुं मोक्षकाङ्क्षिणाम् ।  
मृतानां पथि चेत्तेषां पुनर्जन्म न विद्यते ॥११३ ॥
योगी वाऽप्यथवाऽयोगी पापी वा पुण्यकृत्तमः ।  
न लोकवचनात् पित्रोर्न चापि गुरुवादतः ॥१ १४॥
मतिं चोत्क्रमयेत् साक्षादक्षरक्षेत्रगां शुभाम् ।  
कुङ्कुमवापिकावासं चाऽश्वसरोजलाप्लवम् ॥१ १५॥
राधिके! भगवानेवं चैलविलां प्रबोध्य च ।  
विरराम क्षणं साऽपि श्रुत्वाऽऽश्चर्यमवाप ह ॥११६ ॥
    
इति श्रीलक्ष्मीनारायणीयसंहितायां द्वितीये त्रेतासन्तानेऽनादिश्रीकृष्णनारायणस्वामिना ऐलविलायै कथितमक्षरमाहात्म्यमितिनामा पञ्चाशीतितमोऽध्यायः ॥८५ ॥
    
