+++
title = "०२०"

+++
श्रीकृष्ण उवाच-  
एवंविधे कृते तत्र मण्डपे कुञ्जलक्षकैः ।  
शोभिते रङ्गरङ्गोलीस्वस्तिकवल्लरीयुते ॥१ ॥
दध्यङ्कुशक्षतलाजास्तम्बमण्डनमङ्गले ।  
परितो झल्लरीमध्ये न्यस्तश्लोकाभिबोधके ॥२ ॥
कम्मानिकोपरिन्यस्तमुख्यदेवाभिधानके ।  
तत्तद्ध्वजेषु विन्यस्ततत्तत्प्रधानवाहने ॥३ ॥
तत्तद्गोपुरपालानामम्बरे कन्ध्रवेष्टने ।  
तत्तत्प्रधानदेवानां नामभिश्चित्तरञ्जने ॥४ ॥
सप्तरूपाभिरूपाढ्याम्बरवेष्टितयष्टिके ।  
दिव्यसौवर्णवस्त्रैश्च वेष्टितस्तम्भमण्डले ॥५ ॥
दिव्यदेवीप्रतिमाभिः स्तम्भशिरोमनोहरे ।  
स्थले जलं जले स्थलं चोभयोरनलेक्षणे ॥६ ॥
अनले नलवद्राजच्चामरैरुपशोभिते ।  
विद्युल्लताभिः परितः पारदर्शननिर्मले ॥७ ॥
मध्योल्लोचेषु वर्तुले रासमण्डलराजिते ।  
अज्ञातमूलतो निर्यन्नवरङ्गसुकान्तिके ॥८ ॥
विद्युत्पटेषु नाट्यानां नवदर्शनरञ्जने ।  
व्यूहावतारदेवानां चमत्कारैः सुचित्रिते ॥९ ॥
कृष्णकान्तार्बुदानां च लीलाललिततामये ।  
सर्वस्मृद्धे कामयाने कामगे कामगह्वरे ॥2.20.१० ॥
कामोपस्थितसत्ये च सत्यसङ्कल्पमण्डपे ।  
एतादृशेऽष्टमीप्रातः श्रीमद्गोपालकृष्णकः ॥११ ॥
चन्दनादिजलैर्भूमिं सेचयामास शीतलैः ।  
धूपैः सुगन्धयामासाऽऽमोदैर्विविधजातिकैः ॥१२॥
स्वस्तिकान् सर्वतोभद्रान् चक्राणि वर्तुलानि च ।  
मण्डलानि विविधानि कारयामास रङ्गकैः ॥१३ ॥
अक्षतैः कुसुमैश्चापि कुङ्कुमैर्दधिपल्लवैः ।  
भद्राँस्तान् शोभयामास गोपुराँश्चापि तोरणैः ॥१४॥
आम्राऽशोकादिपत्रैश्च कदलीस्तम्भपत्रकैः ।  
सफलैः कदलीस्तम्भैः शाखाप्रान्तैः फलाञ्चितः ॥१५॥
पुष्पितैः स्तबकैश्चापि शोभयामास वाटगान् ।  
ध्वजानारोहयामासोत्सवबोधकशब्दितान् ॥१६॥
पताकाश्चापि सर्वत्र बन्धयामास मण्डपे ।  
दिव्यकाचादियन्त्राणि विद्युद्दीपादिभिस्तथा ॥१७॥
सम्यक् प्रभासयामास मण्डपादौ समन्ततः ।  
मण्डपस्याऽतिरम्यस्य स्तम्भे स्तम्भेऽष्टसिद्धयः ॥१८॥
इष्टापूरकरूपिण्यः पूरयामासुरीहितम् ।  
ध्रुवयन्त्रं कालयन्त्रं वेधयन्त्रं महत्तरम् ॥१९॥
दूरदर्शनयन्त्राणि दूरश्रावणकानि च ।  
प्रतिबिम्बप्रयन्त्राणि प्रतिस्थलं प्रतिगृहम् ॥2.20.२०॥
प्रतिस्तम्भं च नद्धानि विद्यन्ते दिव्यमण्डपे ।  
सुदीर्घौर्णास्तरणानि शाद्वलादिनिभानि वै ॥२१ ॥
बृस्यः कटानि चास्यानि सिंहासनानि वेदिकाः ।  
गजासनानि हंसास्या गारुडास्यानि चत्वराः ॥२२॥
सुवर्णवालुकादीनि मणिनद्धासनानि च ।  
दोला बहुविधाश्चापि मञ्चा दीर्घाः समन्ततः ॥२३॥
विद्यन्ते बहुमूल्यानि तथा सोपानतूलिकाः ।  
स्वर्णरत्नमणिस्मृद्धाः शोभन्ते च समन्ततः ॥२४॥
मृन्मयास्तत्र केदारास्तूलसीद्रुमशोभिताः ।  
अनगशार्ङ्गसञ्जाता जात्यादिपुष्पजातयः ॥२५॥
चम्पकाद्याः शुभाः खर्वा द्रुमास्तिष्ठन्ति मण्डपे ।  
सुवर्णवालुकाभूमिः काशते वै समन्ततः ॥२६ ॥
मृद्वी मृदुकुमारीणां पत्तलाऽर्हाऽतिकोमला ।  
यज्ञवाटाः खण्डरथ्याः सृतयश्च प्रदक्षिणम् ॥२७॥
मार्गाः पल्लववल्ल्याद्यैः शोभन्ते यत्र मण्डपे ।  
दर्शकानामासनानि पर्यङ्कमञ्चवन्ति च ॥२८॥
परितश्चोर्ध्वमूर्ध्वं च क्लृप्तानि व्योमगानि वै ।  
भृत्यचारणभाट्टानां भटमागधबन्दिनाम् ॥२९॥
विप्रविद्वद्विदुषीणां कविवाचालगायिनाम् ।  
शोभन्ते चासनान्युच्चस्थानि विद्युल्लता यथा ॥2.20.३ ० ॥
मनुष्याणां ततश्चान्तर्भागेष्वासनपङ्क्तयः ।  
परितो बहुविस्ताराः शोभन्ते चन्द्रिका यथा ॥३ १ ॥
ततोऽन्तःस्था यक्षरक्षोभूतप्रेतपिशाचकाः ।  
कूष्माण्डा वैनायकाश्च वेतालाः किन्नरास्तथा ॥३२॥
किम्पुरुषाश्च विद्याध्रा योगिनीनां गणास्तथा ।  
ततोऽन्तःस्था दिव्यदेहा मुकुटकटकोज्ज्वलाः ॥३३ ॥
देवा देव्यो देवपाला देवेश्वराः सुरानुगाः ।  
स्थले स्थले चतुष्कश्च पट्टिका निहितास्तथा ॥३४॥
चतुष्पाद्यश्चाष्टपाद्यस्तथा षोडशपादुकाः ।  
तत्र तिष्ठन्ति देवानां मूर्धन्या देवभूभृतः ॥३५॥
अथ सिंहासनान्यासन् सफणाछत्रकानि च ।  
सौवर्णान्यतिदिव्यानि ह्यधिष्ठितानि पितृभिः ॥३६॥
अथान्तः ऋषयश्चासन् जापका ब्रह्मचिन्तकाः ।  
वेदपाठकरा लक्ष्मीसंहितापाठकास्तथा ॥३७ ॥
रुद्रस्य ब्रह्मणश्चापि संहितयोः प्रपाठकाः ।  
अगस्त्यस्य संहितायाः पाठकाश्चापि केचन ॥३८॥
और्णासनेषु पट्टिकानिहितेषु स्थितास्तदा ।  
ततोऽन्तर्मण्डपस्याऽधःपीठिकायां महर्षयः ॥३९॥
सत्यलोकनिवासा ये तथा वैराजवासिनः ।  
ब्रह्मचर्यपराश्चासन् ब्रह्मजापपरायणाः ॥2.20.४०॥
यज्ञकर्मपराश्चासन् ऋत्विजो ब्रह्मवित्तमाः ।  
ब्रह्मा होता तथोद्गाताऽध्वर्युश्चेति प्रतिक्रमाः ॥४१ ॥
सामगा गीतिगाश्चान्ये मन्त्रप्रयोगिणस्तथा ।  
आसन् स्वकर्मकुशला भार्गवाद्याः सशक्तिकाः ॥४२॥
यज्ञपात्राणि चरवः स्रुक्स्रुवाद्यास्तथा द्रवाः ।  
यज्ञियानि च काष्ठानि व्रीह्यादीन्यभवत् स्फिरम् ॥४३॥
आज्यं हव्यं समग्रं च विविधं वर्तते तदा ।  
यज्ञकुण्डो विशालश्च वैष्णवो यज्ञदेवता ॥४४॥
वह्निश्च वैष्णवो यत्राहवनीयो विराजते ।  
स्वस्तिवाचनपूर्वं च यज्ञकर्म प्रवर्तते ॥४५॥
माता श्रीकम्भरालक्ष्मीः पिता गोपालकृष्णकः ।  
यजमानस्थले तत्र राजेते लोमशाग्रतः ॥४६॥
लोमशो विधिवत्तत्र नारायणस्य पूजनम् ।  
कारयामास च ततो हवनं सम्प्रवर्तते ॥४७॥
दक्षिणे कुण्डतस्तत्राऽक्षरमुक्ताः स्थिताः शुभाः ।  
पार्श्वे गोलोकमुक्ताश्च पार्श्वे वैकुण्ठवासिनः ॥४८॥
ततोऽन्ये वैकुण्ठवासाः क्षीरोदश्वेतवासिनः ।  
बद्रीस्थाश्चापि कैलासस्थाश्चान्यधामगास्तथा ॥४९॥
तिष्ठन्ति दक्षिणे भागे पूर्णब्रह्मपरायणाः ।  
वेदिकायां परब्रह्म स्वयं कृष्णनरायणः ॥2.20.५०॥
अनादिश्रीकृष्णनारायणः श्रीपुरुषोत्तमः ।  
साक्षाद्विराजते बालः स्वामी किशोररूपधृक्॥५१ ॥
यद्यप्यास्ते लोकरीत्या द्वितीयवर्षसञ्चरः ।  
तथापि धामरूपाढ्यो राजते परमेश्वरः ॥५२॥
वेद्यां सिंहासने रम्ये विमाने भगवान् स्वयम् ।  
तत्पार्श्वे राधिके चाहमासं कृष्णस्तव प्रियः ॥५३॥
मत्पार्श्वे श्रीपतिश्चास्ते तत्पार्श्वे नृनरायणः ।  
तत्पार्श्वे श्वेतवासी च क्षीरवासी ततस्तथा ॥५४॥
भूमाद्या वासुदेवाद्याः कपिलाद्यास्ततः परम् ।  
आसते वेदिकासिंहासनेषु च विमानके ॥५५॥
तत्पत्न्यस्तत्कुमार्यश्च तन्मुक्ता वेत्रधारिणः ।  
छत्रध्राः पार्श्ववासाश्च तिष्ठन्ति तत्समन्ततः ॥५६॥
अवाद्यन्त च तूर्याणि वेदिकायाश्च पृष्ठतः ।  
कोटिदेव्यो विराजन्ते समन्यूनासनेषु च ॥५७॥
गायन्ति गीतिका रम्या कृष्णमहोत्सवप्रियाः ।  
अनादिश्रीकृष्णलीलागर्भा दिव्यमनोहराः ॥५८॥
होमो वै जायते तत्र तृप्यन्ति चेश्वरादयः ।  
देवाश्च पितरः सर्वेऽवतारा मुक्तकोटयः ॥५९॥
श्रीमद्गोपालकृष्णेनार्पितं हव्यं नवं नवम् ।  
साक्षाद् गृह्णन्ति ते सर्वे वह्निव्याजेन वै पुनः ॥2.20.६०॥
पायसानि विचित्राणि फलपुष्पमधून्यपि ।  
हूयन्ते व्रीहयश्चापि नारिकेलान्यभीक्ष्णशः ॥६ १॥
परिहारे कृते चाथ पूर्णाहुतौ तथोत्थितः ।  
समाजो मण्डपे तत्र जुहोति दिव्यसद्रसान् ॥६२ ॥
रुद्रो विष्णुस्तथा ब्रह्मा ग्रहा गणपतिस्तथा ।  
मातरः कलशश्चापि दिक्पाला देवतेश्वराः ॥६३॥
ये ये संस्थापितास्तत्र तत्तदायतनात्मकाः ।  
पूजिता मूर्तिमन्तस्ते हवने समवायिनः ॥६४॥
साक्षात्कृत्वा हवनं च गृह्णन्त्यग्निमुखैस्तदा ।  
तृप्तिर्जाता यज्ञकार्यं समाप्तं दक्षिणायुतम् ॥६५॥
अनन्तदक्षिणादानैस्तृप्तास्ते ब्राह्मदेवताः ।  
अथाऽनादिबालकृष्णपूजनं कर्तुमुद्यताः ॥६६॥
अवतारास्तथा मुक्ता ब्रह्मर्षयो महर्षयः ।  
तत्तल्लोकनिवासाश्च सोपदाः सम्प्रतस्थिरे ॥६७॥
वादित्राणि च तूर्याणि तारपावनकानि च ।  
मृदङ्गपटहाद्याश्चाऽवाद्यन्त जलयन्त्रिकाः ॥६८॥
सुतन्त्र्यो मुरजाः शङ्खा घण्टा झल्लरिकास्तथा ।  
वीणा भेर्यश्च शृङ्गाणि त्ववाद्यन्त च तुम्बिराः ॥६९॥
गालवाद्याः स्वरवाद्याः फुद्वाद्याः स्पर्शवादनाः ।  
अवाद्यन्त तदा मिष्टान्यश्रुतानि पुरा यथा ॥2.20.७०॥
स्वरा वैदिकमन्त्राणां प्रवर्तन्ते द्विजैस्तदा ।  
आशिषां च प्रवाहाश्च कृष्णनारायणेऽवहन् ॥७१ ॥
अभ्युक्षितो हरिः कृष्णः सामुद्रतीर्थवारिभिः ।  
ब्रह्मह्रदजलैर्गङ्गाविरजायमुनाजलैः ॥७२॥
सरस्वतीस्वर्णरेखागण्डकीसलिलैस्तथा ।  
किशोरो राजते कृष्णस्तदा तेजोभिरुद्यतः ॥७३ ॥
मस्तके राजते यस्य मुकुटः कोटिसूर्यवत् ।  
कोटिचन्द्रैः प्रणद्धश्च कल्गिधर्मविराजितः ॥७४॥
दिव्यमायूरपिच्छानां पारिधेयप्रमण्डितः ।  
कुण्डले श्रवणाकारे सौवर्णे नद्धरत्नके ॥७५॥
विराजेते कर्णयोश्च बालकृष्णस्य शोभने ।  
तैलेन साधितकेशजटाग्रन्थियुतं शिरः ॥७६ ॥
ललाटं चोर्ध्वपुण्ड्रेण कैसरेण विराजितम् ।  
चन्दनेन तथा चन्द्रः कुङ्कुमेन शुभावहः ॥७७॥
विराजते तथा भास्वत्कज्जलं नेत्रगोलयोः ।  
चन्दनेनाऽक्षतेनाऽपि चर्चनं लम्बदण्डितम् ॥७८॥
सुरेखं मध्यबिन्द्वीभिः शोभतेऽस्य ललाटके ।  
दक्षगण्डे सूक्ष्मबिन्दुः पाण्डुरोऽतिध्रुवायते ॥७९॥
चिबुके तिलबिन्दुश्च कण्ठेऽपि तिलबिन्दुकः ।  
राजते तेजसा युक्तः कपोलौ वर्तुलौ शुभौ ॥2.20.८०॥
राजीवभावमापन्ने प्रेमपूरितनेत्रके ।  
रक्तप्रवालरेखाभिः शोभेते सुमनोहरे ॥८ १ ॥
आकर्णान्तायतकोणे, कर्णौ दूरश्रवौ समौ ।  
कम्बुकण्ठकृकाटश्च रक्तावोष्ठौ प्रमोहकौ ॥८२॥
धनुःकम्मानिकाकारावनुद्भूतरुहान्वितौ ।  
राजेते रतिबीजौ तौ हृदाकर्षणकौ हरेः ॥८३॥
पुष्टस्कन्धौ पूरबाहू बलिप्रकोष्ठराजितौ ।  
विशालतलसम्पन्नौ त्रिसन्धिशाखशोभितौ ॥८४॥
अकृतालक्तकरक्तौ सूक्ष्मचन्द्राग्रराजितो ।  
चक्रमीनधनुःशूलैः स्वस्तिकवज्रराजितौ ॥८५॥
अनामिकाऽऽरूढधाराऽऽयुष्यरेखामनोहरौ ।  
आदर्शवत् सदा स्वच्छौ प्रतिबिम्बाऽभिधायकौ ॥८६॥
उपर्युपरि रोम्णां वै सूक्ष्मग्रामाङ्गुलिप्रियौ ।  
भुजौ पार्श्वाभिमुखतः पाण्डुरौ शारदोपमौ ॥८७॥
पार्श्वौ कामनिवासौ च वक्षः श्रीवासि शोभनम् ।  
मध्ये रोम्णां दक्षिणावर्तेन कान्तेन राजितम् ॥८८॥
स्वर्णरेखापरिचञ्चन्मणिश्रेष्ठविराजितम् ।  
असूत्रहारततिभ्यां कामलीभ्यां प्रकाशते ॥८९॥
नीलद्वितारकशोभं राजते हि स्तनद्वयम् ।  
सुवर्णतन्तुरोमालिस्तबकेन युतं तथा ॥2.20.९०॥
अकापट्यगुणाऽऽवेदि रोमोद्यानं विराजते ।  
उभयोर्नलयोर्मध्ये सन्धौ दीर्घा च कानकी ॥९ १ ॥
रोमावली जघनगा लक्ष्मीचित्रप्रवेशिता ।  
राजते यस्य नाभेस्तु निम्रगेय कमण्डलोः ॥९२॥
लिङ्गं सूज्ज्वलं वामे तिलशोभाविराजितम् ।  
सक्थिनी चन्द्रकदलीगर्भशोभौ च रोमभिः ॥९३॥
प्रान्तस्वर्णस्वरूपैश्च राजेतेऽक्षरयायिनौ ।  
चारुचम्पकवर्णाभौ पुष्टौ वीर्यभरौ शुभौ ॥९४॥
पार्ष्णितो पिण्डिकां व्याप्य सक्थ्नोः पृष्ठे तथोर्ध्वगे ।  
विलक्षणे रोमरेखे जघनश्रान्तिमागते ॥९९॥
वर्तेते गोलोकवैकुण्ठयोः सृती मनोहरे ।  
वामसक्थ्नो मूलभागादङ्गुलद्वयनिम्नगम् ॥९६॥
कीलकक्षतचिह्नं च वर्ततेऽङ्गुलतोऽधिकम् ।  
वामजानूपरिभागे सक्थ्नि पाण्डुरवर्णकम् ॥९७॥
चिह्नं श्रीकमलावासं कमलं चाष्टपत्रकम् ।  
वर्तते बहुशोभाढ्यं प्रत्यक्षं कमलाश्रयम् ॥९८॥
अक्षयवीर्यकोशौ द्वौ मणी बाह्यौ वृषाश्रयौ ।  
अन्यौ चान्तर्निगूढौ द्वौ लिङ्गपार्श्वस्थितावपि ॥९९॥
त्रिगुणावलिसंराजन्नाभिकूपः प्रशोभते ।  
नितम्बौ चन्द्रधवलौ कोमलौ नवनीतवत् ॥2.20.१ ००॥
करिः सौवर्णरशनानिभचर्मविराजिता ।  
पृष्ठं देवालयं चाग्रं कामालयं प्रकाशते ॥१०१ ॥
जङ्घे वर्तुलगोले च कानकी रोमशोभिते ।  
दक्षायां नलिकापार्श्वे जङ्घायां कृष्णबिन्दुकः ॥१ ०२॥
दक्षभुजे तथा बिन्दुः राजते घूटिकात्रयम् ।  
कम्मानिकाकृतितले पादयोः कमलस्पृशे ॥१ ०३॥
ऊर्ध्वरेखान्विते सौधशिखराद्रिप्रचिह्निते ।  
पद्मकलशवज्रादियवादिभिरलङ्कृते ॥१ ०४॥
षोडशद्वात्रिंशदष्टचिह्नरेखाऽभिराजिते ।  
नखचन्द्राश्रितमृद्वङ्गुलिकाशोभिते शुभे ॥१ ०५॥
पुण्डरीकनिभे सौम्ये कोटिदेवप्रपूजिते ।  
कोटिकन्याकृतस्पर्शे कोट्यैश्वर्यनिवासिते ॥१ ०६॥
नुपूरहारपिशङ्गधृतधौत्राभिरञ्जिते ।  
विजयेते स्वर्णपीठे स्थापिते चरणे हरेः ॥१ ०७॥
कटिः सौवर्णरशनालक्षिता राजते शुभा ।  
हाराङ्गुलीयोर्मिकादिभूषाभूषितविग्रहः ॥१ ०८॥
मध्याङ्गुल्योः कम्बुचिह्नेऽष्टासु चक्राणि सन्ति च ।  
वामहस्ततले चोर्ध्वगता रेखा महत्यपि ॥१ ०९॥
मध्याङ्गुलिमूलतश्चाऽऽप्रकोष्ठं लम्बते तु सा ।  
पौष्पगुच्छसुकन्दुकमालामालितमूर्तिकः ॥2.20.११ ०॥
सौवर्णमणिरत्नादिमौक्तिकमालिकादिभिः ।  
तथा शृङ्गारभूषाभिर्विराजतेऽतिसुन्दरः ॥११ १॥
अनादिश्रीकृष्णनारायणो नैजमहोत्सवे ।  
विराजितः सभामध्ये मण्डपेऽन्तर्गजासने ॥११ २॥
श्रीः रमा कमला लक्ष्मीः पद्मा भिन्नस्वरूपिणी ।  
तदा कान्ते हरौ सर्वा विद्योतन्ते समन्विताः ॥१ १३॥
एवंविधोऽयं भगवान् श्रीकृष्णः पुरुषोत्तमः ।  
राधिके वार्षिके जन्मदिने सम्राजते विभुः ॥१ १४॥
शोभाढ्ये सर्वशोभाड्ये लोकशोभाभिवर्धिते ।  
मण्डपे चैश्वरे रम्ये मध्ये संराजते हरिः ॥१ १५॥
ब्रह्मजलैः सुगन्धैश्च प्रोक्षितः स महर्षिभिः ।  
सर्वेषां देहिनां कृष्णोबालश्चैकल एव हि ॥१ १६॥
चक्षुषां विषयश्चासीन्मनसां च हृदामपि ।  
अन्तर्बहिः स एवाऽऽसीद् यथा ब्रह्मपदेऽतिगे ॥१ १७॥
इति श्रीलक्ष्मीनारायणीयसंहितायां द्वितीये त्रेतासन्ताने महामण्डपस्य शोभावर्णनं समाजासनानि श्रीबालकृष्णस्य प्रभोर्मूर्तिशृङ्गारादि चेतिनिरूपणनामा  
विंशोऽध्यायः ॥२० ॥
    
