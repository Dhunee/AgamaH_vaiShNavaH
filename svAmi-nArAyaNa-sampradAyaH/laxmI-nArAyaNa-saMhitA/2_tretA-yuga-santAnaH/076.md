+++
title = "०७६"

+++
श्रीकृष्ण उवाच-  
आकर्णय ततो राधे! त्ववशिष्टानि यान्यपि ।  
पञ्चसहस्ररक्षांसि महाबलानि वेगतः ॥१ ॥
व्योमयुद्धं प्रचक्रुश्च तरुपाषाणपर्वतैः ।  
प्रजग्मुः राक्षसास्ते च विमानं परितस्तदा ॥२ ॥
शम्भुं गणपतिं सुदर्शनं च वीरभद्रकम् ।  
विमाने सम्प्रविश्यैव प्रजघ्नुस्तोमरादिभिः ॥३ ॥
ततो वीरो गणेशश्च सुदर्शनं शिवस्तथा ।  
विमानान्तर्गतान् दैत्यान् धृत्वा धृत्वा त्रिशूलकैः ॥४ ॥
निजघ्नुः प्राणतः सर्वान् वीरभद्रो मुखे च तान् ।  
निक्षिप्य चर्वयाञ्चक्रे जीवतो रक्षसां गणान् ॥५ ॥
मृतेभ्यो ये च जायन्ते मृषारूपाश्च तान् हरः ।  
महामायोत्थवडवानलैर्भस्मीचकार ह ॥६ ।  
चतुःसहस्रदैत्यास्ते नष्टा वै भस्मतां गताः ।  
अथ सहस्रसङ्ख्यास्ते दुद्रुवुर्व्योममार्गतः ॥७ ।  
विविशुः सप्तपुटके पर्वते गह्वरादिषु ।  
कल्पलतासमुत्पन्ना योद्धारस्तदनुक्रमाः ॥८ ।  
विविशुर्गह्वरादौ च जगृहुस्तान् समन्ततः ।  
सुदर्शनं महाचक्रं ककर्त कण्ठदेशतः ॥९ ।  
अग्निस्तान् परितो वीक्ष्य भस्मीचकार सर्वथा ।  
एवं हता महादैत्याः सप्तपट्टाद्रिवासिनः ॥2.76.१० ।  
ततो भीता दैत्यपत्न्यः सापत्याः शरणं हरेः ।  
आययुर्वै रुदन्त्यस्ताः प्राणरक्षार्थमित्यथ ॥११ ।  
दयालुः श्रीहरिस्तत्र चक्रं सुदर्शनं स्वकम् ।  
वारयामास ताभ्यश्च ददौ जीवप्रदानकम् ॥१ २।  
मृतानां विप्रबालानां खादितानां तु राक्षसैः ।  
अस्थीनि दर्शयामासुर्गर्तक्षिप्तानि तास्तदा ॥१ ३।  
षट्शतानां द्विजानां च तथा सहस्रयोषिताम् ।  
दशसाहस्रसङ्ख्याकपुरुषाणां च पक्षिणाम् ॥१४॥
पशूनां बालकानां च नाऽस्थिसङ्ख्या प्रविद्यते ।  
क्रोशसंस्थे महागर्ते तानि वीक्ष्य समन्ततः ॥१५॥
लक्ष्मीमाज्ञापयामास तत्रस्थां कल्पवल्लिकाम् ।  
सञ्जिवन्यादिविद्याश्च जीवयितुं तदस्थितः ॥१६॥
ततो लक्ष्मीः कृष्णनारायणपादजलं शुभम् ।  
जग्राह स्वघटे स्वर्णनिर्मिते त्वक्षये स्वयम् ॥१७॥
हंसस्थाऽथ विमानात् सा साऽमृतकलशा ययौ ।  
गर्तं सर्वं भ्रमित्वा तु व्योम्नाऽस्थीनि पुनः पुनः ॥१८॥
चक्रे सम्प्रोक्षणं तस्य जलस्यामृतबिन्दुभिः ।  
अस्थीन्याप्यायितान्येव सप्राणानि तदाऽभवन् ॥१९॥
कल्पवल्ली ततो याता रसान् भृत्वा घटेऽक्षये ।  
चक्रे सम्प्रोक्षणं तस्य रसस्याऽमृतबिन्दुभिः ॥2.76.२०॥
तेन देहाः समुत्पन्ना मांसमज्जात्वगन्विताः ।  
बालकाश्च नरा नार्यः पशवः पक्षिणस्तथा ॥२ १॥
ये ये मृता भक्षिताश्च लक्षाधिका हि देहिनः ।  
तान् सजीवान् ततः कर्तुं विद्या सञ्जीवनी स्वयम् ॥२२॥
आज्ञप्ता वृष्टिरूपा सा पपात सर्वदेहिषु ।  
वृष्टिकणा जीवरूपाश्चेतना विविशुस्ततः ॥२३॥
उत्थिता घोरनिद्रातः सर्वे गर्ताऽस्थिसम्भवाः ।  
यथा देहस्वभावाश्च यथावत्सरशालिनः ॥२४॥
यथायोनिस्वभावाश्च नरा नार्योऽन्ययोनयः ।  
सञ्जाता जीववन्तस्ते तदाश्चर्यमभून्महत् ॥२५॥
पशवः पक्षिणः सर्वे ययुर्वनान्तरं प्रति ।  
अनादिश्रीकृष्णनारायणं नत्वा मुहुर्मुहुः ॥२६॥
मानवाश्च नरा नार्यो बाला कन्याश्च ते ततः ।  
गर्तान्निम्नोच्चदेशेन निर्ययुर्बहिराययुः ॥२७॥
श्रीहरिस्तत्र वै देशे विमानं चावतारयत् ।  
ददौ भोज्यं ततस्तेभ्यो जलं सुतृप्तिकारकम् ॥२८॥
वस्त्राण्यपि ददौ तेभ्योऽपेक्ष्यवस्तूनि यानि तु ।  
प्रददौ स्मरणं तेभ्यो यज्जन्मग्रामबान्धवाः ॥२९॥
येषां यत्र भवन्त्येव तेषां प्रस्फुरितं तु तत् ।  
श्रीभगवानाह कौशाम्बिकाय योगिने ॥2.76.३० ॥
एभ्यः प्रदेहि मे मन्त्रं परमं वैष्णवम् ऋषे ।  
कौशाम्बिको ददौ मन्त्रं श्रीकृष्णस्य तदाज्ञया ॥३ १ ॥
'ओं नमः श्रीकृष्णनारायणाय स्वामिने स्वाहा' ।  
हिरण्यकेशो मन्त्रं तं जग्राह ऋषितस्तदा ॥३२॥
अथ श्रीभगवान् सर्वान् समगृह्य विमानके ।  
विशाले शङ्करं प्राहु शम्भो ह्येतान् निजं स्थलम् ॥३३ ॥
अनेनैव विमानेन प्रापय क्षणमात्रतः ।  
शभुर्ध्यानपरो भूत्वा दृष्ट्वा तेषां तु भूमिकाः ॥३४॥
लक्षगणान् समुत्पाद्य तत्तद्व्योमविचारिणः ।  
सर्वान् वै क्षणमात्रेण प्रापयामास तद्गृहान् ॥३५॥
कुटुम्बिनश्च ते जाता हृष्टाः स्वजनलाभतः ।  
चमत्कारं परं श्रुत्वा जातास्ते वैष्णवास्ततः ॥३६॥
हिरण्यकेशशिष्याश्च प्रापिता वै तदाश्रमम् ।  
आश्रमः सुखितो जातो वैष्णवो भगवन्मयः ॥३७॥
अथ राक्षसकन्याश्च पञ्चसाहस्रकन्यकाः ।  
बालकृष्णं विलोक्य वव्रिरे तद्रपमोहिताः ॥३८॥
तन्मातृभिः प्रदत्ता सञ्जग्राह भगवाँस्तु ताः ।  
रक्षसां बालकान् दारान् मन्त्रमश्रावयन्मुनिः ॥३९॥
'ओं नमः श्रीकृष्णनारायणाय स्वामिने स्वाहा' ।  
ततश्चासुरदाराणामाज्ञां चक्रे स्वयं प्रभुः ॥2.76.४० ॥
अद्यप्रभृति कस्यापि हिंसनं कार्यमेव न ।  
कृषिं कृत्वाऽत्र वै क्षेत्रे जीवन्तु निवसन्तु च ॥४१ ॥
दाताऽहं भवतीनां वै जलान्नाम्बरसम्पदाम् ।  
इत्युक्त्वा चाऽभयं दत्वा नीत्वा कन्यास्तदर्पिताः ॥४२॥
स्नात्वा तत्र तपत्यां च कृत्वा तीर्थं तदुत्तमम् ।  
ययौ तीर्थनिमित्तेन श्रीहरिर्दक्षिणां दिशम् ॥४३ ॥
पूर्णायां त्वकरोत् स्नानं चाम्बिकायां ततः परम् ।  
सह्याद्रौ तु विमानेन भ्रमित्वा वै ततः परम् ॥४४॥
महाबलेश्वरं गत्वा भीमायां स्नानमाचरत् ।  
कृष्णायां तु ततः सस्नौ तुङ्गभद्राजले ततः ॥४५॥
पश्चिमघट्टके वार्धौ स्नात्वा श्रीपर्वतं ययौ ।  
नीलगिरिं विलोक्याऽथ एलाद्रिं वै ततो ययौ ॥४६॥
अखातेऽपि ततः स्नात्वा सिंहलं द्वीपकं ययौ ।  
तत्र पुष्पनदीं स्पृष्ट्वा कावेर्यां स्नानमाचरत् ॥४७॥
कटुनद्यां ततः स्नात्वा पन्नारीस्नानमाचरत् ।  
द्रोणाचलं ततो गत्वा कृष्णायां स्नानमाचरत् ॥४८॥
कोलारसरसि स्नात्वा ततो गोदावरीं ययौ ।  
मञ्जिरायां ततः स्नात्वा ततश्चन्द्रावतीं ययौ ॥४९॥
इन्द्रावत्यां ततः स्नात्वा ततश्चिलसरो ययौ ।  
महानद्यां ततः स्नात्वा हुहूगल्यां ततो ययौ ॥2.76.५०॥
गङ्गानद्यां ततः स्नात्वा ब्रह्मपुत्रां ततो ययौ ।  
स्नात्वा कञ्चनगङ्गायां कुश्यां स्नात्वा ततः परम् ॥५१॥
ग्ण्डक्यां वै ततः स्नात्वा गोगरास्नानमाचरत् ।  
नन्दायां तु ततः स्नात्वा यमुनायां ततः परम् ॥५२॥
चम्बलायां ततः स्नात्वा स्नात्वा सरसि शम्भरे ।  
शतलाजाजले स्नात्वा राव्यां स्नात्वा ततः परम् ॥५३॥
चीनापायां ततः स्नात्वा झेलमास्नानमाचरत् ।  
काबिलायां ततः स्नात्वा सिन्धुस्नानं समाचरत् ॥५४॥
लुणीस्नानं ततः कृत्वा गत्वा नारायणं सरः ।  
अखातं समतीप्यैव गोमतीस्नानमाचरत् ॥५५॥
भद्रावत्यां ततः स्नात्वा चाश्वपट्टसरो ययौ ।  
कुङ्कुमवापिकाक्षेत्रे लोमशस्याऽऽश्रमे हरिः ॥५६॥
विमानं स्थापयामास गुरुं नत्वा ततः परम् ।  
गृहं गत्वा स्वपितरौ प्रणम्याऽऽभाष्य यत्कृतम् ॥५७॥
निवेदयामास कन्याः पञ्चसाहस्रसङ्ख्यकाः ।  
भोजयामास ताश्चोपकरणानि ह्यदापयत् ॥५८॥
लोमशस्याऽऽश्रमे तास्तु स्थापयामास माधवः ।  
शङ्करश्च गणेशश्च वीरभद्रो निजालये ॥५९॥
ययुः सुदर्शनं चापि विमानं च तिरोऽभवत् ।  
लक्ष्म्याद्याः श्रीहरेः क्षेत्रे तीर्थे नैजे च मन्दिरे ॥2.76.६० ॥
ययुः प्रसादमाभुक्त्वा बालकृष्णो निजालये ।  
विशश्राम सुखं राधे सर्वभक्तैः प्रसेवितः ॥६१ ॥
चान्द्रे माघे कृष्णपक्षे चतुर्थ्यां परमेश्वरः ।  
रक्षयित्वा जीवयित्वा कृत्वा तीर्थानि भूतले ॥६२॥
आजगाम निजे क्षेत्रे सर्वप्राणप्रदः प्रभुः ।  
पठनाच्छ्रवणाच्चास्य भुक्तिर्मुक्तिर्भवेद् ध्रुवम् ॥६३॥
इति श्रीलक्ष्मीनारायणीयसंहितायां द्वितीये त्रेतासन्ताने सन्तापनदैत्यमारितानां हिरण्यकेशशिष्याणां सजीवीकरणं, दैत्यानां नाशः, दक्षिणनदीनां तीर्थीकरणं चेत्यादिनिरूपणनामा षट्सप्ततितमोऽध्यायः ॥७६ ॥
    
