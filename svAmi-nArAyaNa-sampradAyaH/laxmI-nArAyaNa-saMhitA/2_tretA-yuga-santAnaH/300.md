+++
title = "३००"

+++
श्रीराधिकोवाच-  
कृष्णकान्त! कथाः सर्वाः सङ्क्षेपात् कथयाऽस्य मे ।  
त्रेताखण्डस्य वै शान्तिः श्रवणे मेऽतिजायते ॥१ ॥
श्रीकृष्ण उवाच--  
राधिके भगवान् श्रीमल्लक्ष्मीनारायणोऽभवत् ।  
अनादिश्रीकृष्णनारायणो लक्ष्म्या युतो यदा ॥२ ॥
तमेनं परमात्मानं हृदयेक्षणवर्जिताः ।  
न जानन्ति यथार्थं वै परब्रह्म सनातनम् ॥३ ॥
सोऽयं समागतः पृथ्व्यां कृपयोद्धारहेतवे।  
भक्तानां मानसपूर्त्त्यै नराणां योषितां तथा ॥४ ॥
धन्यास्तास्तनवश्चात्र याभिः प्राप्तो हरिः स्वयम् ।  
धन्यानि तानीन्द्रियाणि हरेर्योगं गतानि वै ॥५ ॥
धन्यास्ताः ऋद्ध्यश्चापि धन्या देशाश्च ते तथा ।  
धन्याः कुटुम्बिनश्चापि पुरुषोत्तमयोगिनः ॥६ ॥
यत्र वै पठ्यते लक्ष्मीनारायणस्य संहिता ।  
धन्यो देशः स एवाऽपि यत्राऽऽस्ते पुरुषोत्तमः ॥७ ॥
लक्ष्मीनारायणसंहितायाः खण्डे द्वितीयके ।  
त्रेतासन्तानके नाम्ना प्रोक्तमाद्यं सुमङ्गलम् ॥८ ॥
सार्वभौमं च माहात्म्यं परब्रह्मण ईरितम् ।  
ततो हिरण्यमयाण्डस्य कोशकूर्चसमुद्भवौ ॥९ ॥
हिरण्यकूर्चहिरण्याण्डाभिधावसुरावुभौ ।  
युयुधाते सह सङ्कर्षणेन गदया ततः ॥2.300.१ ०॥
मेरोर्भागा व्यवच्छिन्ना ये ये ते त्वभवन् ग्रहाः ।  
सर्वधाम्यर्थितः कृष्णः प्रकटीभूय धामतः ॥११ ॥
सेवां गृह्णाति च पृथ्व्यां कम्भराश्रीगृहेऽपि च ।  
प्रादुर्भावजयन्त्यां चोत्सवे दानस्तवादयः ॥१ २॥
देवदेवीजननानिवृक्षवल्ल्यादिषु क्षितौ ।  
दशमे दिवसे दैत्यैः प्रभोरपकृतिः कृता ॥१३ ॥
षष्ठीसूतकशेषाद्यैर्बालकृष्णावनं कृतम् ।  
सूतकस्य समुत्पत्तिः सूतात्मवरदानकम् ॥१४॥
नामकार्योत्सवे साणासुरो व्याघ्रासुरो हतौ ।  
एकादशेऽहनि प्रेङ्खाऽऽरोहोऽनन्तस्वरूपकैः ॥१५॥
तलाजाराक्षसीनार्या मोहो हरौ सुभक्तता ।  
लाजा स मङ्गलकार्यकरी जाता कृपावशा ॥१६ ॥
दुग्धपानदिने नैकरूपैर्धेनुपयोऽशनम् ।  
गोरूपराक्षसीनां सप्राणस्तन्यस्य पानकम् ॥१७॥
हरेर्भूम्युपवेशाख्यसंस्कारे सिंहिकादरी ।  
अन्याश्चापि बालकृष्णं सिषेविरे हरिं प्रभुम् ॥१८॥
कर्णवेधेऽस्य संस्कारे सूच्याद्या देवता अपि ।  
सेवां कृत्वाऽभजन् कृष्णं पतिं बहुस्वरूपिणम् ॥१९ ॥
अन्नप्राशनसंस्कारे ददावन्नानि भूरिशः ।  
ओषधयो भोजयित्वा कान्तं कृष्णं प्रपेदिरे ॥2.300.२० ॥
वृत्तिज्ञानाय वै द्वात्रिंशद्वस्तूनि सहैव सः ।  
तावद्धस्तैः प्रजग्राह दिव्यताऽस्य प्रकीर्तिता ॥२ १ ॥
ततो दैत्यस्त्रियो युद्धं विधवाः कर्तुमाययुः ।  
राक्षसीनां कन्यकानां तुमुलं युद्धमाभवत् ॥२२।  
कन्यकानां विजये राक्षसीनां शरणागतिः ।  
दिव्यता कन्यकाकारात्मता श्रीहरिणा कृता ॥२३ ॥
ताभ्यः श्रीलोमशः प्राह सेवामोक्षवृषाँस्ततः ।  
आश्रमीयाः सर्वकन्याः व्रतं वर्षासु चक्रिरे ॥२४॥
शत्रूञ्जयाद्रिसंवासाः कङ्कताला हता मृधे ।  
कङ्कताल्यश्च राक्षस्यो युद्धे दिव्या हरिप्रियाः ॥२५।  
अभवँश्च न्युषुर्लोमशाश्रमे चात्मवेदिकाः ।  
पितृकन्या हरेः पूजां चक्रिरे प्रेतमोक्षणम् ॥२६ ॥
राशिभिः कृतपूजा च कृष्णप्रासादवर्णनम् ।  
महामण्डपशोभा च हरेः शृङ्गारवर्णनम् ॥२७॥
प्रह्लादस्य मृधं नारायणेन भक्तितो जयः ।  
दानवानां मोक्षणं च कन्यानां वरणं हरेः ॥२८॥
श्रीहरेश्चौलसंस्कारे रोम्णां नारायणात्मता ।  
जीवानां रोमरूपाणि त्वघानीति प्रकीर्तितम् ॥२९॥
सालमालासुरनाशस्तत्स्त्रीणां हरिसङ्ग्रहः ।  
यज्ञसूत्रोत्सवे दैत्या सालमालादिजातयः ॥2.300.३ ० ॥
विनाशितास्तथा मोक्षधर्मा लोमशवर्णिताः ।  
सुकेशिनः समाख्यानम् अशून्यशयनव्रतम् ॥३ १ ॥
देवस्वापा भिन्नभिन्नतिथिष्वपि च पूजनम् ।  
पातालेशस्य वै कारण्डवस्य नाशनं ततः ॥३२॥
कन्यका रक्षिता लोमशालये स्वस्तिकस्य वै ।  
आरक्तदेशीयभूपशावदीनसुतार्थकम् ॥३३ ॥
पूजनं शावदीनायै देव्यै बालबलिकृतम् ।  
देव्या राजादिसंहारः कृतोऽथ बदरीवनम् ॥३४॥
कुरु क्षेत्रं हरेः कुङ्कुमवापी प्रति चागमः ।  
बालार्पणं तत्पितृभ्यो मातॄणां मोक्ष ईरितः ॥३५॥
पुराधर्मे श्वेतकेतोर्मर्यादा सम्प्रदर्शिता ।  
सौदासपत्न्यां वासिष्ठोऽश्मको जातस्तथा वृषः ॥३६॥
उतथ्यभार्याभोगं वै चक्रे बृहस्पतिर्बलात् ।  
दीर्घतमा बलेः पत्न्यां पुत्रानजनयद् बहून् ॥३७॥
सर्वे बालग्रहाः प्रोक्ता ये ये या याः स्वभावतः ।  
अथ व्याघ्रासुराणां वै विनाशो हरिणा कृतः ॥३८॥
पञ्चमाऽब्दोत्सवे गान्धर्वाणां प्रगायनानि च ।  
सिंहव्याघ्रादिचर्मभ्यः सिंहाः सजीवनीकृताः ॥३९॥
हरो नटनटीयुक्तो नाट्यानि विदधे ततः ।  
प्रसन्नहरिणा तत्र क्षेत्रे संवासिताः सदा ॥2.300.४०॥
श्रीहरेः सर्वविद्याप्तिर्वराटकतपोहतिः ।  
वराटकाऽनीकनाशो दण्डादि चेरितं तथा ॥४१॥
दिक्फरम्लेच्छसंहारो हरिणा कृत ईरितः ।  
शङ्करे वस्त्ररहिते ऋष्याश्रमगते द्विजाः ॥४२॥
ताडयामासुरीशं ते सतीशापाद्धि राक्षसाः ।  
तेषां विनाशितं राक्षसत्वं श्रीहरिणा ततः ॥४३॥
षष्ठवर्षारम्भमहे कृष्णाद्यैः पूजनं कृतम् ।  
देवायनद्विजस्य तत्पत्न्याः श्वपचता हता ॥४४॥
लक्ष्मीनारायणसंहिताकथायां चमत्कृतिः ।  
स्तुतिस्तीर्थं चोर्जव्रतऋषिकृतमुदीरितम् ॥४५॥
कन्थाधरस्य चरितं चमत्कारोऽतिमृत्युता ।  
हृड्डकायनिकास्वामित्वं नास्तिक्यं कुरुङ्गतः ॥४६॥
मृतस्य विप्रपुत्रस्य वृषपर्वेतिजीवनम् ।  
नास्तिक्येन मरणेऽस्य म्लेच्छजन्म, सुतेन तु ॥४७॥
कृतोद्धारो द्वयोर्भूत्वा वैष्णवो लोमशान्मुनेः ।  
रणङ्गमकृते यज्ञे यक्षकन्यादिवाहनम् ॥४८॥
श्रीहरेश्च कृतः श्रेष्ठः सप्तमो जननोत्सवः ।  
रणङ्गमे गते दक्षिणध्रुवेक्षणवाञ्च्छया ॥४९॥
अन्ताऽर्किदेशभूपेन लक्ष्मणार्येण सत्कृतिः ।  
पत्नीमातृद्रोहकर्तृमात्रागस्करराक्षसात् ॥2.300.५० ॥
पत्नीमातृरक्षणं च श्रीहरिकृतमीरितम् ।  
युद्धे रणङ्गमस्यैव जयोऽथ लक्ष्मणार्पिताः ॥५१॥
सहस्रद्वयकन्या वै लोमशस्योपदेशनम् ।  
पुत्रपुत्रीपतिपत्नीशिष्यशिष्यादिवर्णनम् ॥५२॥
वेधःपुत्र्यः सुषुम्णेडापिङ्गलाः स्वामिभावतः ।  
हरिं वीक्ष्य ययुर्देशान् लोकयितुं विमानगाः ॥५३ ॥
सत्यलोकं ययुस्ताभ्यः श्रुत्वा हरिं सुवीक्षितुम् ।  
प्रस्थिता द्वासप्ततिकन्यका यानेन वेधसः ॥५४॥
अब्रिक्तेशेन स्वसैन्यैः रुद्धं विमानमम्बरे ।  
दूताद्युक्तिस्तत्र शुक्राऽरजादण्डादिवर्णना ॥५५॥
विश्वकर्मचित्राङ्गदासुरथानां च वर्णना ।  
ततो युद्धे म्लेच्छकोट्यो विनष्टा लक्षशोऽपि च ॥५६॥
सद्विवेकाऽविवेकौ वर्णितौ च शरणागमः ।  
पुनः कापट्ययुद्धे च मृता म्लेच्छाः सहस्रशः ॥५७॥
म्लेच्छस्त्रियो लक्षशोऽपि युयुधुर्मुमुहुर्हरौ ।  
कृत्याभिर्नाशिताश्चाऽथ राज्ञः श्रीहरिदर्शनम् ॥५८॥
तस्य प्राग्जन्मपुण्यादि चोक्तं प्रसङ्गतः खलु ।  
अब्रिक्तदेशसाम्राज्यं भक्ताभ्यां प्रददौ हरिः ॥५९॥
आरबीजप्रदेशानां राज्यं युद्धे विजित्य च ।  
धर्मराट प्रददौ देवमरुद्भ्यो दैत्ययोनिषु ॥2.300.६०॥
जन्मान्तरकथा देवमरुतां तत्र कीर्तिता ।  
रक्तबीजाऽऽरबीजादिधुन्धुदैत्यकथोदिता ॥६ १ ॥
नदीपूरोढनौकाया उदयाख्यनृपस्य च ।  
रक्षा कृता तु हरिणा प्रजानां चेति वर्णितम् ॥६ २॥
क्रूरसिंहस्य वै राक्षसत्वं हरिप्रमोचितम् ।  
अष्टमाऽब्दे रुग्णव्यङ्ग्यादीनां नैरोग्यमाहितम् ॥६३॥
जलमग्नवसुमेधश्रेष्ठिरक्षोदिता ततः ।  
गोपनाथमहातीर्थं सौराष्ट्रे वर्णितं ततः ॥६४॥
बालकृष्णस्योपवीतमहोत्सवस्तु वर्णितः ।  
नारदोक्तपराविद्योपदेशस्तत्र वर्णितः ॥६५॥
पारितोषिकदानानि तथोपदार्पणान्यपि ।  
प्रभोः सेवार्चनपूजादिफलं परिवर्णितम् ॥६६॥
षड्भिर्जन्मभिर्वै जाड्यमघदृष्टान्तदानतः ।  
पूर्वस्वभाववैचित्र्यं विस्तरात् सुनिरूपितम् ॥६७॥
नैष्कर्म्ययोगः सम्प्रोक्तो ज्ञानमाध्यात्मिकं तथा ।  
आत्मनिवेदितभक्त्या राजराज्ञ्योः प्रमोक्षणम् ॥६८॥
आमोदनगरावाससुधनाख्यस्य रक्षणम् ।  
चौरेभ्यो वै कृतं दिव्यरूपेण हरिणेरितम् ॥६९॥
त्र्यष्टकारोरन्त्यजस्य सस्त्रीकस्यापि मोक्षणम् ।  
कौशिकाम्बर्षियोगेन कुष्ठजलोदरक्षयः ॥2.300.७०॥
विप्रबालषट्शतानां नाशकान् राक्षसान् हरिः ।  
नाशयामास युद्धे जीवयामासाऽर्भकान् पुनः ॥७१ ॥
तिथीकरण सरितां, घोरप्रतिग्रहैः फलम् ।  
विप्राणां नाशितं प्रोक्तं हरिणा कृपयेरितम् ॥७२॥
बालेश्वरनृपस्यापि परीक्षा पुत्ररन्धनात् ।  
कन्यापत्नीग्रहणाच्च कृता श्रीहरिणेरितम् ॥७३ ॥
जयध्वजस्य यज्ञे श्रीहरेर्दर्शनमीरितम् ।  
द्रोणादिपर्वतानां चावभृथे पापनाशनम् ॥७४॥
कोलारचिलशम्भलनारायणसरास्यपि ।  
दिव्यतां मोक्षणं प्रापुः कथा चेयं सुवर्णिता ॥७५॥
धर्माश्चतुर्युगाणां वै पुलस्त्योक्ताः प्रदर्शिताः ।  
अक्षरक्षेत्रमाहात्म्यं प्रोक्तं कौङ्कुमवापिकम् ॥७६॥
हरिवंशीयप्रजानां सह्याद्रौ वास ईरितः ।  
खरपुत्राऽधर्मजीवाऽसुरनास्तिकता हरौ ॥७७॥
दर्शिताऽसद्गतिः पश्चाद् गत्यर्थं वरदानकम् ।  
अथ कुम्भे प्रयागे चागततीर्थादिकोटयः ॥७८॥
सनत्कुमारवचनात् कुङ्कुमवापिकां ययुः ।  
अथ सिंहलवासानां राक्षसीनामुपद्रवः ॥७९॥
महामार्यादिभिर्विनाशितौ बद्रीं गते हरौ ।  
आगत्य हरिणा प्रजीविता मृतास्तु ये पुरा ॥2.300.८० ॥
अथ ज्ञानं विशेषाऽद्वैताऽद्वैतं मोक्षदं मतम् ।  
हरेर्विभूतयो मोक्षप्रदास्ततोऽभिवर्णिताः ॥८१ ॥
व्यूहचतुष्टयस्याऽपि स्वतःप्रकाशरूपता ।  
वर्णिता कुङ्कुमवाप्यां तीर्थरूपेण वासिता ॥८२ ॥
उष्ट्रालये महाखण्डे झञ्झावाते महत्यथ ।  
कृता श्रीहरिणा रक्षा जीविता ये मृतास्तदा ॥८३॥
उर्वश्याश्चक्रवाकीत्वं मार्जारीत्वं तथा ऋषेः ।  
सनत्सुजातसञ्ज्ञस्य मिथः शापान्निवारितम् ॥८४॥
चक्रवाक्यै पायितं वै वारि शृङ्गे गिरेस्तथा ।  
मार्जारिकाबालकानां भ्राष्ट्रे रक्षाऽग्नितः कृता ॥८५॥
कृतं च मोक्षणं शापात् कृष्णनारायणेन वै ।  
मातुर्माहात्म्यमप्युक्तं ततो वैकुण्ठधामनि ॥८६॥
नारायणस्य वै लक्ष्मीशयने संरतस्य तु ।  
दर्शनार्थं चागतेषु धेनुपालादिकेषु च ॥८७॥
नृत्यादावधिके काले याते लक्ष्मीः रुषाऽशपत् ।  
ततः शिवादयः पृथ्व्यामवापुर्मानवीं जनुम् ॥८८॥
लक्ष्मीं विहाय भगवान् ययौ यत्र शिवादयः ।  
लक्ष्मीः सख्यश्च शोकं वै कृत्वा जन्मानि चाददुः ॥८९॥
लक्ष्म्युर्वश्यौ तपोऽर्थं जग्मतुः श्रीहनुमद्वने ।  
नारायणः प्रसन्नस्तत्फलं दातुं समाययौ ॥2.300.९० ॥
चक्रवाक्यै जलपानं शिखरे हरिणाऽर्पितम् ।  
शिववर्मकुटुम्बादेः काश्यामागमनं तथा ॥९ १॥
राजमानं निवासादि लब्ध्वा हरिर्निजालयम् ।  
आययौ कुङ्कुमवापीक्षेत्रं चेति समीरितम् ॥९२॥
उष्ट्रालये महादेशे हेमशालायनगृहे ।  
विष्णुयज्ञः कृतो राज्ञा दक्षजवङ्गरेण वै ॥९३॥
राजकन्याशतं प्रजाकन्यकानां सहस्रकम् ।  
प्रार्प्य कृष्णाय राजाद्याः कुङ्कुमवापिकां ययुः ॥९४॥
तीर्थं कृत्वा पुनरुष्ट्रालयं ययुर्विमानकैः ।  
अथाऽऽययुर्दर्शनार्थं पितृकन्याश्च तास्तदा ॥९५॥
तासां विमाने रुरुधुः, राक्षसाः हरिणा हताः ।  
प्राग्ज्योतिषप्रदेशेषु विमानेनागमो हरेः ॥९६॥
यज्ञस्याऽन्ते महायुद्धं तत्राऽसुरास्तु कोटिशः ।  
विनाशितास्ततो राज्ये स्थापिता वैष्णवा नृपाः ॥९७॥
यज्ञं कृत्वा हरिः स्वीयं नगरं स्वतनौ तदा ।  
दर्शयित्वा कन्यकाभ्यः स्वाकृष्टास्ताश्चकार ह ॥९८।  
लाशहासरितां मूर्तिप्रतिष्ठामहिमोदितः ।  
नवधा भक्तिरूपाणि विघ्ननाशाः फलानि च ॥९९॥
साधूनां स्वात्मरूपत्वं श्रैष्ठ्यं सर्वत ईरितम् ।  
भूतालयाऽऽसामकामरूपश्यामादिराज्यकम् ॥2.300.१० ०॥
निर्णीतं ब्रह्मराज्यं चाऽक्षरक्षेत्रागमस्ततः ।  
पुष्पदोलोत्सवं चक्रे, जन्मोत्सवं चकार च ॥१०१ ॥
समीरणनृपस्यापि मृगयार्थं गतस्य वै ।  
वने पार्ष्णिगृहर्षेस्तु शापेन शरभत्वकम् ॥१ ०२॥
रैवताद्रौ हरिदत्तात्रेयदर्शनतो गतम् ।  
अश्वपट्टसरस्येतद् दत्तात्रेयसुतीर्थकम् ॥१०३ ॥
वाराहतीर्थकं चापि सोपाख्यानं समीरितम् ।  
पवमानाख्यतीर्थं च जातमश्वसरोवरे ॥१ ०४॥
कच्छपरूपिणा सन्तारणाद्या ब्राह्मणा जले ।  
मग्ना उद्धारिताः कच्छपाख्यतीर्थं ततोऽभवत्॥१ ०५॥
देवायतनभक्तेन दिक्पालानां प्रजाः कृताः ।  
मुक्ताः श्रीहरिनाम्नां वै श्रावणेनेति चेरितम् ॥१०६ ॥
राशियानादिदेशेषु राशिद्वादशकस्य वै ।  
कथेरिता, च मुक्तिश्च, बालकृष्णसरोवरे ॥१ ०७॥
महायज्ञश्च कथितो देवायनाटनं तथा ।  
यज्ञान्ते शिबिना कन्याशतदानं हि शार्ङ्गिणे ॥१ ०८॥
कृतं चाथ गुणार्थाः सम्वर्णिताः साधुयोगिनाम् ।  
तीर्थान्युक्तनि सरसि पित्रुद्धारस्तथा कृतः ॥१ ०९॥
द्विकलाख्यसरोभूमौ यज्ञार्थं श्रीहरिर्ययौ ।  
तत्र धर्मोपदेशश्च प्रेतानामुद्धृतिस्तथा ॥2.300.११ ०॥
राज्ञे नीत्युपदेशश्च तृतीयाध्वरमागतिः ।  
यज्ञेऽर्कलोकवासानां वीरजारादिद्युसदाम् ॥१११ ॥
मुक्तिः प्रोक्ता तथा दानं कन्यानां चोपदेशनम् ।  
अवभृथस्य तत्त्वार्थः कथितस्तत्फलादिकम् ॥११ २॥
चतुर्थे तु क्रतौ पश्चात् स्वस्य मूर्त्यादि देशितम् ।  
पञ्चमे तु क्रतौ सर्वाः पिशाचिन्यो हि तारिताः ॥११३ ॥
पिशाचित्वे कारणानि प्रोक्तानि मन्त्रदीक्षणम् ।  
पूजाश्च दिव्यसद्रूपं स्वस्य तत्र प्रदर्शितम् ॥१ १४॥
लालासनाख्यसाधुर्वै यज्ञान्ते समुपाययौ ।  
वैष्णवीं साधवीं दीक्षां स जग्राह हरेस्तदा ॥१ १५॥
अन्ये पञ्चसहस्राणि दीक्षामापुश्च साधवीम् ।  
लालायनो ययावुत्तरान् कुरून् कृष्णवाञ्च्छया ॥१ १६॥
श्रीहरिः स्वकुटुम्बेन विमानेनाऽक्षरस्थलीम् ।  
आययौ तत्र वै देवायनस्य मन्दिरात्मता ॥१ १७॥
दर्शिता हरिणा साङ्गदेवालयस्वरूपिता ।  
देवालयस्य खाताद्यारभ्य ध्वजान्तमीरितम् ॥१ १८॥
स्वरूपं चान्तरीयका विभागाश्च स्फुटीकृताः ।  
सिंहासनानि देवाद्याः प्रासादाभिन्ननामिनः ॥१ १९॥
मेरुजातीयप्रासादाः कार्त्स्न्येनापि प्रवर्णिताः ।  
वेदानां देवतानां च मूर्तिमानानि वै तथा ॥2.300.१२०॥
आयुधादीनि वै चापि वर्णितानि ततः परम् ।  
ध्वजादयश्च कथिताः कुण्डाश्च होमसङ्ख्यया ॥१२१ ॥
वास्तुपुरुषसंस्थानं देवकर्माढ्यमीरितम् ।  
आचार्यवरणं श्रीमद्गणेशादिप्रपूजनम् ॥१२२॥
देवानां स्थापनं नान्दीश्राद्धाद्यं च प्रपूजनम् ।  
वास्तुपीठस्थदेवानां स्थापनं स्वस्तिवाचनम् ॥१ २३॥
पूजनं योगिनीनां च क्षेत्रपालादिपूजनम् ।  
स्तम्भदेवार्चनं शाखातत्तद्देवादिपूजनम् ॥१२४॥
अग्निस्थापनकुण्डाङ्गयोनिग्रहादिपूजनम् ।  
षट्पञ्चाशद्देवपूजा प्रत्यधिदेवतार्चनम् ॥१ २५॥
लोकपालग्रहावाहनादिपूजनमीरितम् ।  
योगिनीक्षेत्रपालादिनैकदेवाहुतिस्तथा ॥१ २६॥
राधादिषट्कं पराविद्यादिचत्वारिंशदयुक्शतम् ।  
परमेशावतारादि बलिदानेन चार्चितम् ॥१२७॥
नेत्राञ्जनाभरणादिनैकन्यासादि वर्णितम् ।  
पूर्णाहुतिः शृङ्गस्नानं चरुश्रपणप्रभति ॥१ २८॥
रथोपवेशनं ग्रामे भ्रामणं प्राणयोजनम् ।  
आरार्त्रिकं पूर्णहोमश्चाशीर्वादा अवभृथम् ॥१ २९॥
कलशारोहणं मानस्तम्भध्वजाधिरोहणम् ।  
चलमूर्तिप्रतिष्ठादि जोर्णोद्धारश्च कीर्तिताः ॥2.300.१३ ०॥
धनमेधधीवरस्य तुरीलक्ष्मीप्रसादतः ।  
कुङ्कुमवापिकातीर्थान्मोक्षः श्रीहरिणा कृतः ॥१३१ ॥
शिबिकावाहवोढोश्च ज्ञानाप्तिस्तपसोदिता ।  
द्युविश्रामकृषिकारगोधनं सिंहतोऽवितम् ॥१ ३२॥
हरिणा चेति कथितं चाथ वृकायनादयः ।  
केतुमाले गतास्तत्र षष्टिगाङ्गेयमेलनम् ॥१३ ३॥
केतुमाले महायज्ञः कथितो हरिणा कृतः ।  
सर्वभूभृदुपप्राप्तिस्तद्देशेषु हरेर्गतिः ॥१ ३४॥
सर्वसृष्टिजनाऽऽयश्च मनोरञ्जनकान्यपि ।  
रात्रौ, प्रातर्भोञ्जनानि मन्त्रदानानि कार्त्स्न्यतः ॥१ ३५॥
विधिवत् सर्वदेवादिपूजनं हवनं मखे ।  
धृतानि हरिणा कोट्यब्जादिरूपाणि तत्र च ॥१ ३६॥
अवभृथकुमारोत्पत्तिश्च तृप्तिकुमारिका ।  
उत्पन्नाऽस्यै कुमारस्य दानं विवाहतः कृतम् ॥१ ३७॥
अथोरलकेतुराजधान्यां सुस्वागतं हरेः ।  
मोक्षणं भूभृत्पूर्वजानां श्रीहरिणा कृतम् ॥१३८॥
निजस्वरूपविज्ञानं सम्प्रदायस्य संस्थितिः ।  
कथिताऽथ क्रथकस्य राजधान्यां हरेर्गतिः ॥१३९॥
मन्दिरादिककार्येषु कालाद्याः कीर्तिताः शुभाः ।  
नक्षत्रयोगकरणचक्रचन्द्रभतारकाः ॥2.300.१४०॥
शुभाऽशुभाः सुकथिता मुहूर्तानीरितानि च ।  
जरस्थाल्यां राजधान्यां स्वागतं पूजनं हरेः ॥१४१ ॥
षड्विंशतिनृपाणां प्राग्जन्मवृत्तान्त ईरितः ।  
अथ प्रभुर्ययावुष्ट्रालराष्ट्रं सकुटुम्बकः ॥१४२॥
सत्कारं प्राप्य तीराणाराजधानीं ययौ ततः ।  
योगिभ्यो गृहधर्माद्या इन्द्रेणोक्ताः प्रमोक्षदाः ॥१४३ ॥
पूजां प्राप्याऽऽययावल्वीनरराज्यं हरिस्ततः ।  
अर्थश्रीनगरीं गत्वा मुक्तिं तुषितराक्षसे ॥१४४॥
दत्वाऽथ जिनवर्द्धिभूभृद्राजधानिकां ययौ ।  
रामपुर्यां परिभ्रम्य जनहार्याख्यरक्षसः ॥१४५॥
विनाशार्थं ययौ चापिनायाऽद्रिं परमेश्वरः ।  
राक्षसान् हतवान् रुद्रद्वाराऽद्रेश्चक्रवह्निना ॥१४६॥
आरसमयिता, कन्यादानग्रहोऽथ रक्षणम् ।  
प्रजानां निगडस्थानां ततोऽवनमुदीरितम् ॥१४७॥
मृताऽस्थिभ्यो जीवदानं, जीवनीनगरीं गतिः ।  
लिखितस्य शङ्खवाट्यां चौर्यं हस्तसुछेदनम् ॥१४८॥
बाहुदायां स्नानतस्तु हस्तयो रोहणं पुनः ।  
जयकृष्णवभूपस्य वरणानगरीक्षणम् ॥१४९॥
कृत्वा हरिर्ययौ परीशानराज्यं ततोऽभ्रमत् ।  
पावयित्वा ययौ परीजराष्ट्रं चापपूजनम् ॥2.300.१५०॥
वायूनानगरीयानम् इन्दिरावारिणा हरेः ।  
स्नानं तत्र च वेतालानां तु प्रमोक्षणं कृतम् ॥१५१ ॥
राज्ञे चतुर्भुजं दत्तं दर्शनं च ततः परम् ।  
मुद्राण्डराष्ट्रागमनं मद्रिरापुरिकेक्षणम् ॥१५२॥
पूजां प्राप्योपदिश्याऽथ शैवालनगरीक्षणम् ।  
कृत्वा लीशवनं प्राप पत्तनं गण्डकेशितुः ॥१५३ ॥
पूजां प्राप्योपदिश्याऽथ ययौ लीनोर्णराष्ट्रकम् ।  
भ्रमित्वा वारुणीपुर्यां धीवरापुरिकां ययौ ॥१५४॥
मिलीन्दानगरीं चापि भ्रमित्वा वालिनीपुरीम् ।  
बललीननृपराष्ट्रे बहुमानमवाप ह ॥१५५॥
व्रतोपदेशनं वाशीलापुरीं गमनं ततः ।  
पूजोपदेशो भ्रमणं रायगामलराष्ट्रके ॥१ ५६॥
गमनं तत्र च रिमानगर्यां स्वागतं महत् ।  
फेनतन्तुनृपराष्ट्राऽऽगमनं पूजनादिकम् ॥१५७॥
भ्रामणं त्रिनयापुर्यां चोपदेशः प्रपूजनम् ।  
ध्वाङ्क्षदृष्टान्तमत्रोक्तं स्तोकहोमभुवं गतिः ॥१५८॥
उमापुर्यां विचरणं काष्ठयानस्य राष्ट्रकम् ।  
भ्रमित्वा च तुन्नवायां नगर्यां चोपदेशनम् ॥१५९॥
ततः कोलकभूपस्य राष्ट्राभिगमनं हरेः ।  
मुरमाषानगर्यां सुस्वागतं पूजनादिकम् ॥2.300.१६०॥
हरेः स्नानं बहुरूपैर्गाङ्गेयकन्यकादिषु ।  
ततो हारितदेशेषु त्वपरानाविकापुरे ॥१६१ ॥
दिनमानार्कराजर्षेर्गरिमापृथिवीतले ।  
विमानेन ययौ स्वामी कृष्णनारायणः प्रभुः ॥१६२॥
अपरानाविकापुर्यां स्वागतं देशलोकनम् ।  
केनाटकप्रदेशेषु विनिपारसरोगतिः ॥१६३॥
यज्ञार्थपत्रिकासम्प्रेषणं च यज्ञपत्तने ।  
यज्ञे कार्यकराः प्रोक्ताः प्रतिमाः कृष्णयोषिताम् ॥१६४॥
स्फूर्तिनारीनगर्यां तु रायरोकीश्वरेच्छया ।  
भ्रामणं चाप्यध्वरस्य स्थलीं प्रत्यागमः पुनः ॥१६५॥
विप्रस्वतःप्रकाशस्य सर्वद्रष्टृत्वमध्वरे ।  
साक्षाद् देवा व्यराजन्त देवपूजाहवोऽनले ॥१६६॥
पूर्णाहुतिस्ततो रायरणजिद्राष्ट्रलोकनम् ।  
विंशतिकन्यकापूजापुष्पमालाग्रहादिकम् ॥१६७॥
रायवाकक्षकभूभृद्राज्ये द्वीपत्रये गतिः ।  
रायमारीशभूपभ्वां व्यचरद् द्वीपतुर्यके ॥१६८॥
रायबालेश्वरराष्ट्रे वायुफेनाख्यपत्तने ।  
स्वागतं च ततो यज्ञमहापूर्णाहुतिः कृता ॥१६९॥
आशीर्वादा दक्षिणाद्या अवभृथं विदायकम् ।  
रायलम्बरराज्येऽपि किमुवक्रापुरीं गतिः ॥2.300.१७०॥
रायनवार्कनृपतेः स्वर्लतिकापुरीं गतिः ।  
रायहण्डेश्वरराष्ट्रे मक्षिकानगरीं गतिः ॥१७१ ॥
रायकूपेश्वरराष्ट्रे हवानायापुरीं गतिः ।  
कालीमण्डलीनराष्ट्रे विगोष्ठिकापुरीं गतिः ॥१७२॥
वनज्वालाराष्ट्रके च सानुज्योष्ट्रीपुरीं गतिः ।  
ततो गतैनसराष्ट्रे कायनीनगरीं गतिः ॥१७३॥
कोटीश्वरक्ष्मेशराष्ट्रे पेयिस्थायां गतिर्हरेः ।  
पारूपराष्ट्रे सञ्जालानगर्यां स्वागतादिकम् ॥१७४॥
बालावित्तकराष्ट्रेऽगात् फान्कलाशीपुरे हरिः ।  
आण्डजरानृपराष्ट्रे आन्तःप्रागस्थपत्तने ॥१७५॥
स्वागतं च ततो बाल्यरजोनृपस्य पत्तने ।  
मन्त्रिणाङ्गानगर्याख्ये स्वागतादि ततः पुनः ॥१७६॥
रायसोमननृपतेर्वायुमानापुरेऽपि तत्॥
पात्रगोनयराष्ट्रीयप्रजाभ्य उपदेशनम् ॥१७७॥
राजारायपतिराज्यम् आर्षजतनुराष्ट्रकम् ।  
उरोगमनराष्ट्रं च ययौ श्रीभगवाँस्ततः ॥१७८॥
रायग्रामानगर्यां स्वागतं चाशासनापुरे ।  
पराङ्व्रतनृपराज्ये स्वागतं भ्रमणं तथा ॥१७९॥
उपदेशोऽथ च ब्राह्मीलाख्यराष्ट्रे मखस्थले ।  
आगमनं च देवानां स्थापनं पूजनादिकम् ॥2.300.१८०॥
आहुतिदानमन्त्राऽथोपदेशादि प्रकीर्तितम् ।  
ब्रह्मचर्यस्य माहात्म्यं तत्र यज्ञे प्रकीर्तितम् ॥१८१ ॥
सर्वात्मकत्वं स्वस्याऽपि महापूर्णाहुतिस्तथा ।  
परिहारोऽध्वरस्याऽपि सप्तसरित्सु तीर्थता ॥१८२॥
लापलात्रीपुरीयानं सामुद्रदैत्यनाशनम् ।  
विद्युन्मणिकरग्राहो द्विनेदिष्ठपुरे गतिः ॥१८३॥
त्रासमानद्वीपे वृन्दारुकाद्वीपे च सिंहले ।  
पम्पासरसि चागत्य कुङ्कुमवापिकागमः ॥१८४॥
शरत्पूर्णारासखेलः स्वाङ्गनाभिर्हरेस्ततः ।  
चतुर्दशजन्मजयन्त्यष्टम्यामुत्सवः कृतः ॥१८५॥
दिव्यसभाऽद्भुततावर्णनं महःसमापनम् ।  
तामसाक्षिश्वपचस्य सकुटुम्बस्य मोक्षणम् ॥१८६॥
अश्वरूपधरस्याऽऽश्वलायनर्षेः प्रशापतः ।  
बर्बुरनृपतेर्बर्बुरद्रुत्वान्मोक्षणं कृतम् ॥१८७॥
कालीचतुर्दशीरात्रौ शङ्करादिप्रपूजनम् ।  
दीपावल्यां शारदाया उत्सवो हरिणा कृतः ॥१८८॥
सम्पर्कनृपरोगस्य नाशः श्रीहरिणा कृतः ।  
दत्तात्रेयस्वरूपेण तीर्थं चापि कृतं शुभम् ॥१८९॥
अन्नकूटोत्सवः प्रोक्तस्ततो हंसस्वरूपिणा ।  
पुण्डरीकनृपमुक्तिस्ततो नृहरिरूपिणा ॥2.300.१९०॥
चोलराज्ञोऽपि मुक्तिश्चेरिता तीर्थद्वयं तु तत्॥
वीतिहोत्रयोगिना वै सहस्ररूपधारिणा ॥१९१॥
सहस्ररूपतश्चापि ऋषभस्यापि रूपतः ।  
दर्शनं हरिणा दत्तं स्तुतिश्चापि समीरिता ॥१ ९२॥
सरस्तीरे कृते वैवस्वतेन शेषमन्दिरे ।  
शेषसङ्कर्षणपतञ्जल्यादिस्थापनोदिता ॥१ ९३॥
तत्तत्तीर्थं तथा प्रोक्तं वामनाङ्गुष्ठतीर्थकम् ।  
पङ्किलर्षिप्रसङ्गेन जातं समभिव्याहृतम् ॥१ ९४॥
हैमकल्गिनृपात् प्रोक्तः पर्शुरामपराभवः ।  
अश्वपारत्ननृपकृत् सोमयागो निरूपितः ॥१ ९५॥
प्रवर्ग्योपसदौ सुब्रह्मण्याह्वानं निरूपितम् ।  
सवनानि महापूर्णाहुतिश्चावभृथादि च ॥१ ९६॥
श्रद्धोपनिषद्विज्ञानं विशालिकनिदर्शनम् ।  
लोमशर्षेराश्वपाटलयोः संवाद ईरितः ॥१ ९७॥
सेयं लोमशगीतोक्ता सर्वमोक्षनिदर्शिनी ।  
अस्यामानर्तराजस्य कुशलायोगिनीस्त्रियाः ॥१९८॥
संवादोऽपि दर्शितोऽथ स्वतःप्रकाशयोगिनः ।  
पूर्ववृत्तान्त उदितश्चोपदेशो गुरोरपि ॥१९९॥
भाणवीर्यभक्तकथा रामादित्यनिमित्तजा ।  
ऊर्जव्रतस्य कायस्थस्य कुष्ठरोगनाशनम् ॥2.300.२० ० ॥
शूद्रस्य मूकविप्रस्य शार्ङ्गधराख्यसंहिता ।  
कृतिरुक्ताऽऽख्यानयुक्ता तपसा भावितात्मनः ॥२० १ ॥
पार्ष्णिरदस्य शूद्रस्य क्षयरोगो निवारितः ।  
अर्कपुरीशितुर्विप्रशापेन सर्पता ततः ॥२०२॥
विप्रस्य सर्पदंशश्च मृतिः कृष्णात्तु जीवनम् ।  
रक्षाङ्गारकनृपतेः राणिकायाः कथेरिता ॥२०३॥
अमोहाक्षनृपमोक्षः प्रबुद्धगुरुवाक्यतः ।  
अभयाक्षनृपस्यापि त्यागिदीक्षानिरूपणम् ॥२०४॥
सरोवारिमग्नदेवानीकरक्षोदिता ततः ।  
ब्रह्मस्तम्बाख्यविप्रस्य पुरुषोत्तमदर्शनम् ॥२०५॥
अमरीं कन्यकां तुष्टो महाविष्णुः समुद्वहत्॥
गजतो रक्षणं कूप्यवालकाष्ठहरस्य च ॥२०६॥
कुङ्कुमस्य सतीशाया धन्येश्वर्या उदन्तकम् ।  
चैत्यब्रह्मद्विजस्यापि चमत्काराः प्रकीर्तिताः ॥२०७॥
हरिकृष्णनरनारायणतीर्थं तथोदितम् ।  
माणिकीतीर्थमय चाश्वपट्टाभिधनिश्चयः ॥२०८॥
अश्वपाटलसञ्ज्ञस्य साधुदीक्षोदिता ततः ।  
काशीतः शिवशम्भुप्रेषितयोगाख्यपत्रिकाम् ॥२०९॥
नीत्वा बृहस्पतिश्चापि नारदः प्रापतुर्हरिम् ।  
कन्यैश्वर्यगुणदिव्यलक्षणान्याह नारदः ॥2.300.२१ ० ॥
योगपत्री प्रतिपत्री दर्शिते गुणगर्भिते ।  
मण्डपो वर्णितो दिव्यो माणिक्यस्तम्भपूजनम् ॥२११ ॥
कलशस्य गणेशस्य मातृकाणां च पूजनम् ।  
वास्तोर्विष्णोः कुलदेवसर्वतोभद्रपूजनम् ॥२१२॥
फलादेशान्वितं प्रोक्तं महामण्डपवर्णनम् ।  
कुङ्कुमपत्रिकासम्प्रेषणं ताम्बूलकोत्सवः ॥२१३ ॥
रात्रौ गीतिनृत्यवाद्यमल्लकाव्याऽदनोत्सवाः ।  
पिष्टिकामर्दनं शृङ्गारो हरेश्च जनागमः ॥२१४॥
काशीयात्रासज्जता चाऽसङ्ख्यकन्यासुसज्जता ।  
योगवाहिनिका काशीं प्राप्ता शिवपुरे स्थिता ॥२१८६॥
पार्वतीपुरमप्यत्र वर्णितं शिवपत्तनम् ।  
सम्मानं कुशलप्रश्नाः कैलासस्याऽवतारणम् ॥२१ ६॥
शिवपुर्यामथ पूजा कुलदेव्यास्तथा हरिः ।  
कृष्णरूपेण च राधारूपेण च परीक्षणम् ॥२ १७॥
चक्रे कन्या न देयैति बालकृष्णाय सर्वथा ।  
शिवशम्भुपुरोऽथाऽपि गिरिजायाः पुरोऽपि च ॥२१८॥
लक्ष्म्याः पुरोऽपि हरिणा प्रोक्त्वा दार्ढ्यं परीक्षितम् ।  
कन्यार्थाऽम्बरभूषादिप्रेषणं समवर्णितम् ॥२१९॥
वर्णनं योगवाहिन्या पार्वत्यै दर्शितं ऋचा ।  
मुमुहुर्दर्शकनार्यः कृष्णाङ्गेषु प्रवीक्ष्य तम् ॥2.300.२२०॥
विश्रान्तिमन्दिरे कृष्णस्याऽभवन्मधुपर्ककः ।  
कन्यकानां सुशृङ्गारो हरेर्मण्डप आगमः ॥२२१ ॥
कोट्यर्बुदाब्जरूपैश्च हरिः कन्याः समग्रहीत् ।  
विधिः सर्वः कृतश्चापि कान्तोद्देशः प्रकीर्तितः ॥२२२॥
सर्वरूपादिविलयो प्रोद्वाहविधिपूर्णता ।  
सर्वाभिः सह शयने विहारे नैकरूपतः ॥२२३॥
प्रातः फुल्लकयात्रा च योगग्रन्थिविमोचनम् ।  
गङ्गायां सर्ववर्गेभ्यः पारितोषादिकाऽर्पणम् ॥२२४॥
पञ्चगङ्गातटे बालकृष्णाभिधसुतीर्थकम् ।  
शम्भवे भिक्षिकादानं शिवपत्तनमागमः ॥२२५॥
सत्कारपूजनं चापि विदायः क्षान्तियाचना ।  
कुङ्कुमवापिकाक्षेत्रमागमो योगयात्रिणाम् ॥२२६॥
गृहप्रवेशः कान्तानां विहारोऽथ विनोदनम् ।  
गुरुमन्त्रग्रहणं च वनानामवलोकनम् ॥२२७॥
द्यौः कन्यारूपिणी लीलां कोट्यर्बुदाब्जरूपिणः ।  
कान्ताभिः रममाणस्य हरेर्दृष्ट्वा मुमोह सा ॥२२८॥
अथ सर्वकन्यकानां समाधिं हरिरैरयत् ।  
सृष्टित्रयाक्षरधामादिकं त्वदर्शयद्धरिः ॥२२९॥
महीमानविदायं च मिथः क्षमादियाचनम् ।  
मातृभिर्भिक्षिताः कन्याः सर्वाः श्रीहृरिणाऽर्पिताः ॥2.300.२३ ०॥
मण्डपादिपरिहारो लक्ष्मीसेवा सुरीतिका ।  
जन्मोत्सवे षोडशे स्वसतीनां पुनरागमः ॥२३ १॥
शिवशम्भ्वादिमोक्षस्त्रेतासन्तानश्रुतेः फलम् ।  
त्रेतासन्तानविषयोद्देशः खण्डसमापनम् ॥२३२॥
त्रेतामाहात्म्यमुक्तं च सङ्क्षिप्ता विषयास्त्विमे ।  
त्रेतासन्तानके राधे वर्णिता मोक्षदाः खलु ॥२३३ ॥
नृपाणां चापि भक्तानां यज्ञानां योषितां तथा ।  
तीर्थानां च कथा दिव्याः सन्ति चात्र सहस्रशः ॥२३४॥
वै द्वात्रिंशत्सहस्राणि श्लोकाः सन्तानकेऽत्र च ।  
अध्यायास्त्रिशतान्येव परब्रह्मपरायणाः ॥२३५॥
पठनाच्छ्रवणाच्चापि स्मरणात् कीर्तनादपि ।  
रक्षणाद्वा गृहे भुक्तिमुक्तियुक्ता भवन्ति हि ॥२३६॥
कृताध्यायाः पञ्चशतं नवतिश्चेति संहिताः ।  
त्रेताध्यायैस्तेऽष्टशतं नवतिश्च भवन्ति हि ॥२३७॥
सप्ताशीतिसहस्राणि श्लोका भवन्ति संहिताः ।  
अथोत्तरं तृतीयो द्वापरसन्तानकाभिधः ॥२३८॥
खण्डः सम्पत्स्यते राधे! कृष्णन्रायणगोचरः ।  
षोडशाब्दात्मकावस्थकृष्णस्वरूपवर्णनः ॥२३९॥
कृष्णकान्ता योषितश्च नराः कृष्णस्य सेवकाः ।  
भवन्त्येतत्कथायोगाच्छ्रीकृष्णोऽहं ब्रवीमि वै ॥2.300.२४०॥
स्वस्ति वोऽस्तु परब्रह्म श्रीकृष्णः स्वस्ति वः क्रियात् ।  
माता पिता पतिः पत्नी स्वस्ति वंशा भवन्तु वः ॥२४१ ॥
वाचकायाऽस्य सर्वस्वं देयं व्यासाय मुक्तये ।  
स्मृद्धये श्रद्धया दिव्यबुद्ध्या श्रोतृभिरो नमः ॥२४२॥
स्वर्णं रत्नानि शय्यादि हीरका मौक्तिकानि च ।  
गजवाजिगवादीनि विमानं वाहनानि च ॥२४३ ॥
यानं सौधं वाटिकादि देयं व्यासाय शार्ङ्गिणे ।  
श्रीकृष्णोवल्लभःस्वामिस्वरूपो व्यास एव यत् ॥२४४॥
सौभाग्यानि समस्तानि देयान्यस्मै प्रशृण्वता ।  
धनसम्पत्पुत्रपत्नीराज्यमानं हि लभ्यते ॥२४५॥
ब्रह्मप्राप्तिकरं शास्त्रं सर्वविद्याप्रसम्भृतम् ।  
त्रेतासन्तानकं कृष्णात्मकं विजयतेतमाम् ॥२४६॥
सर्वदुःखविनाशोऽस्य श्रवणाद् दानतस्तथा ।  
सर्वशान्तिसमायोगः सर्वसिद्धिप्रसञ्जनम् ॥२४७॥
विद्याभूकन्यकास्वर्णदानानां फलदा श्रुतिः ।  
मोक्षदानफलदा च कृष्णस्वाम्यप्रदायिनी ॥२४८॥
ओमार्यः कम्भराबालः सर्वस्वामी सतीश्वरः ।  
सतां रूपः परमात्मा जयत्यहर्निशं प्रभुः ॥२४९॥
तस्मिन्नेव परे ब्रह्मण्यर्पितोऽयं द्वितीयकः ।  
सन्तानः सन्तनोत्वत्र शश्वत्त्वं सुभगं व ओम् ॥2.300.२५०॥
वै द्वात्रिंशत्सहस्राणि द्वे शते च शतार्धकम् ।  
चत्वारश्च भवन्त्यत्र श्लोकास्त्रेतासुतानके ॥२५१ ॥
इतिश्रीलक्ष्मीनारायणीयसंहितायां द्वितीये त्रेतासन्ताने लक्ष्मी-  
नारायणमहिमा, त्रेतासन्तानखण्डस्थविषयाणां सङ्क्षिप्तनिर्देशः,  
द्वापरसन्तानप्रस्तावः, आशीर्वादाश्चेति निरूपणनामा  
त्रिशततमोऽध्यायः ॥३०० ॥
    
इतिश्रीलक्ष्मीनारायणसंहितायां द्वितीयस्त्रेतायुगसन्तानखण्डः समाप्तः  
    
ओं श्रीकृष्णनारायणस्वाम्यर्पणमस्तु  
    
    
