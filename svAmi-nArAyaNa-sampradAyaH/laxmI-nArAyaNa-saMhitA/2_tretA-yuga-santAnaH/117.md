+++
title = "११७"

+++
श्रीकृष्ण उवाच-  
शृणु त्वं राधिके! चान्यद् वाराहं तीर्थमित्यपि ।  
कुङ्कुमाया अश्वपट्टसरस्येव पुराऽभवत् ॥१ ॥
अक्षराधिपतिः श्रीमान् सर्वेशः पुरुषोत्तमः ।  
परब्रह्म स्वयं सृष्टिं यदाऽऽरेभे स्वमूर्तितः ॥२ ॥
तत्त्वानि चिन्तयतोऽस्य मरवादग्निरजायत ।  
दिव्यो दिव्याक्षरमुक्तो दिव्यमुक्तस्वरूपधृक् ॥३ ॥
द्विभुजः श्वेतवर्णश्च शीतलस्पर्शवाँस्तदा ।  
मूर्तितेजोमयः सोऽयमभवद् रूपवान् शुभः ॥४ ॥
भगवानैक्षत वह्निं कर्तुं तत्त्वात्मकं तदा ।  
वह्निश्चेङ्गितमाज्ञाय तस्थौ पुरोहरेस्तदा ॥५ ॥
हरिश्चाज्ञां चकाराऽस्य याहि त्वं चेश्वरादिषु ।  
मया वै सृज्यमानेषु तेजस्तत्त्वं सदा भव ॥६ ॥
इत्याशां स समादाय महामायां विवेश ह ।  
गर्भरूपस्तदा माया क्षोभं त्ववाप वह्निवत् ॥७ ॥
यथा यथा तु सा माया गुणत्रयात्मिका तदा ।  
सूक्ष्मा साम्यस्वरूपाऽपि क्षोभं त्ववाप वै मुहुः ॥८ ॥
तथा तथा च मायाया मौष्ण्यं कार्यं व्यवर्तत ।  
तामसो वै स भागस्तु व्यवर्धत हरीच्छया ॥९ ॥
मायया तत्त्वसङ्घातो वैराजः समपद्यत ।  
तत्रोष्णभावमासाद्योष्मात्मको वै महानलः ॥2.117.१० ॥
मुखतो बहिरायातश्चेश्वरो वह्निनामकः ।  
वं वैराजं समाश्रित्य हं हनुं मुखमार्गतः ॥११ ॥
अभितो निर्गतो देवो वह्निरित्येव सोऽभवत् ।  
दिव्योऽयं शुभ्रवदनः शुभ्रवर्णः समुज्ज्वलः ॥१२ ॥
ब्रह्मभावं तु विसृज्येश्वरभावमुपागतः ।  
वैराजो निजपुत्रं तं वह्निं पुरुषरूपिणम् ॥१३ ॥
प्राह पुत्रान् सृष्टियोग्यान् सृज पुत्र समान् त्वया ।  
ओमित्याज्ञां शिरस्येव धृत्वा वह्निर्व्यतर्कयत् ॥१४॥
पुत्रा मे सृष्टियोग्या वै भवन्तु मत्स्वरूपिणः ।  
सङ्कल्पमात्रजाता वै पावनाः पवमानकः ॥१५ ॥
पविः त्रयः समुत्पन्ना पविर्वज्रं तु वैद्युतम् ।  
इन्द्राय चार्पितः पुत्रो ब्रह्मणा परमेष्ठिना ॥१६॥
पावकाख्यस्तु लोकेभ्यश्चार्पितः पाककर्मणे ।  
पवमानो महाज्वालायुतश्चातीव चञ्चलः ॥१७॥
वेगवान् हानिदश्चेति दाहकोऽपि महोल्बणः ।  
इति ज्ञात्वा जनास्ते तु नाऽगृह्णन्त यदा तदा ॥१८॥
क्रुद्धोऽरण्यं जगामाऽयं भोजनार्थं महावने ।  
बभ्राम स महारण्यप्रभृतिषु महाबलः ॥१ ९॥
एवं सौराष्ट्रविषये पवमानः स्वयं भ्रमन् ।  
अन्वेषयन् भोजनं चाऽलभमानोऽतिदुःखितः ॥2.117.२० ॥
व्याघ्रारण्यं ददाहाऽसौ क्षुधयाऽतीव बाधितः ।  
ज्वालामालासमाव्याप्तं वनं जातं भयङ्करम् ॥२१ ॥
दह्यमानं दुष्प्रवेशं दुर्निर्गम्यं समन्ततः ।  
हरिणा पशवः पक्ष्यादयो मृगाः सरीसृपाः ॥२२॥
दह्यन्ते वह्निना तत्र निबिडे वृक्षसङ्कुले ।  
तृणवल्लीघटाव्याप्तेऽदृश्यभूतलभूमिके ॥२३ ॥
धावन्ति हरिणाः सर्वे धूमान्धाः पक्षिणस्तथा ।  
अशक्ताऽपत्यबालाद्या वन्यानां तिर्यगात्मनाम् ॥२४॥
सहस्रशः प्राणधारा अशक्ता वह्निसङ्कुलाः ।  
दग्धास्तत्र वह्निपुत्रपवमानेन वै मृताः ॥२५॥
    
वृक्षा दग्धाः सजीवाश्च वल्लिका भस्मतां गताः ।  
तृणानां च लतानां च स्तम्बानां गणना तु का ॥२६॥
शिखराणि विलोक्यन्ते वृक्षाणां वह्निशैलवत् ।  
उच्छ्रया भूप्रदेशाश्च वने वह्निमयास्तदा ॥२७॥
अल्पशृङ्गास्तथा शैला वुक्षारण्याम्बरास्तदा ।  
दह्यन्ति वह्निना ज्वालामुखाः शैला यथाऽभवन् ॥२८॥
एवं क्रौर्ये सम्प्रवृत्ते वनवासिविनाशने ।  
व्यापके चानले जाते पवमानेऽनिलान्विते ॥२ ९॥
नदीतीरेऽपि वृक्षाणां दग्धभावे ह्युपस्थिते ।  
आश्रमः पिच्छलर्षेश्च दाहवेगेन धर्षितः ॥2.117.३ ०॥
पिच्छलर्षिर्बहुवर्षपुराणस्तपसि स्थितः ।  
ध्यायन्नारायणं देवं श्वेतवाराहरूपिणम् ॥३१ ॥
तेपे तपो महाघोरं चारण्ये वनवासिषु ।  
यत्र कामदुघा गावो प्रवसन्ति तदाश्रमे ॥३ २॥
गोपालास्तत्र तिष्ठन्ति पार्श्वे वृक्षाश्रयेऽपि च ।  
ते ता वह्निप्रवेगेन दुद्रुवुश्च नदीजले ॥३२ ॥
निपेतुर्जीवरक्षार्थे गोपालाः पेतुरप्सु च ।  
अथायं तु महर्षिर्वै पिच्छलाख्यो द्विजेश्वरः ॥३४॥
विलोक्य पवमानस्य चेष्टितं क्रूरतामयम् ।  
दयापरः स्वयं भूत्वा पवमानमुवाच ह ॥३ ५॥
रे रे वह्ने महाक्रूर महाहिंसकतोऽधिक ।  
क्षुधया पीडितश्चैतद्वनं ममाश्रमं तथा ॥३६ ॥
गाः पशून् प्राणिनः पक्षिगणान् सरीसृपाँस्तथा ।  
विनाऽपराधं दहसि दीनं चापि न मुञ्चसि ॥३७॥
बुभुक्षितः पापबुद्धिर्भवत्येवेति तत्तथा ।  
कथं विहाय मर्यादां सर्वं नाशयसे बलात् ॥३८॥
पश्याऽपत्यानि पक्ष्यादिजन्तूनामपि निष्पदाः ।  
अपक्षाश्चापि दह्यन्ति पश्यतस्ते घृणाऽपि न ॥३ ९॥
कथं त्वं क्रूरतां प्राप्तः शान्तिं नैवाऽधिगच्छसि ।  
पर्वतो भूच्छ्रयाश्चापि दग्धास्तव प्रभावतः ॥2.117.४० ॥
भोज्यं स्वं वै लब्धवता दग्धं सर्वाऽन्यभोजनम् ।  
क्षयं नीतं ममारण्यं क्षीणाः सर्वे हि जीविनः ॥४१ ॥
तस्मात्त्वां क्षयकर्तारं शपाम्यत्र न संशयः ।  
इत्येव वह्निना क्लिष्टः पिच्छलर्षिस्तु राधिके ॥४२ ॥
शशाप पवमान । त्वं क्षयमाप्नुहि वै द्रुतम् ।  
इत्युक्त्वा स्वकरस्थं च जलं मुमोच भूतले ॥४३॥
यावत्तावच्चानलस्य ज्वाला मान्द्यमुपागताः ।  
दाहशक्तिर्विनष्टा च पाकशक्तिर्लयं गता ॥४४॥
रसादनस्य सामर्थ्यं लीनं क्षणान्तरे तथा ।  
श्वैत्यं वह्नेर्विनष्टं च तथौष्ण्यं विलयं गतम् ॥४५॥
नैसर्गवर्धनं चापि ह्रासं यातं तदा स्वयम् ।  
धूम्रभावः प्रवृद्धश्चाऽङ्गारा निस्तेजसाऽसिताः ॥४६॥
अप्रकाशाः कृष्णवर्णाः काष्ठकूर्चास्तदाऽभवन् ।  
विना प्रयत्नं वह्निर्वै शमितः शापकारणात् ॥४७॥
भक्षितास्तु रसाः सर्वे बीजानि पशुपक्षिणः ।  
पवमानस्य जठरादपक्वा निर्ययुर्बहिः ॥४८॥
मन्दोदरो मन्दतेजा मन्दश्वासो बभूव सः ।  
मरणोन्मुखतां प्राप्तः पादशक्तिविहीनकः ॥४९॥
ज्वालाशून्यश्चेन्द्रियाणां वृत्तिशून्यो बभूव च ।  
शुशोच बहुधा कर्मफलं प्राप्तो रुरोद च ॥2.117.५०॥
किं कर्तव्यं क्व गन्तव्यं कथं शापो महर्षिकृत् ।  
निवर्तेत कथं सोऽपि प्रसन्नः स्याद् व्यचिन्तयत् ॥५१ ॥
अथायं पवमानश्च निर्मानस्तमृषिं प्रति ।  
ययौ हृदा दण्डवच्च पतित्वा मनसा गिरा ॥९२॥
तुष्टाव ब्रह्मरूपं तं दुःखमोक्षस्य काङ्क्षया ।  
हे साधो त्वं दयालुर्वै निर्दयोऽहं तु हिंस्रकः ॥५५ ॥
सत्यव्रतो भवान् साधो न सत्यं विद्यते मयि ।  
निष्पापस्त्वं सदा त्वास्ते पापिष्ठोऽहं तु दुःखदः ॥५४॥
असन्तुष्टोऽस्मि वै लुब्धस्त्वं सन्तोषी न लुब्धकः ।  
परिग्रहपरश्चाऽहं त्व विरागोऽपरिग्रहः ॥५९॥
तापनोऽहं तु जीवानां त्वं तपस्वी न तापनः ।  
ब्रह्मभूतः सदा त्वं तु भ्रमात्माऽहं तु मायिकः ॥५६॥
क्षमाशून्यो भवाम्येव त्वयि क्षमा सदाऽस्ति च ।  
सिद्धीनां मयि लेशो न सिद्ध्याश्रयो भवानिह ॥५७॥
पापिनां पापनाशार्थं नाऽहं शक्तो भवानिव ।  
तीर्थरूपो भवानास्ते नाऽहं तीर्थं तरामि न ॥५८॥
अहमाविद्यको जीवो भवान् विद्याश्रयः सदा ।  
ब्रह्मतनुर्भवानस्ति मायातनुर्भवाम्यहम् ॥५९॥
दिव्यमोक्षप्रदस्त्वं च जन्मदोऽहं विनाशकः ।  
शान्तिप्रदो भवानास्तेऽहमुद्वेगप्रदोऽस्मि तु ॥2.117.६०॥
नित्यं ब्रह्म परं सौम्यं चिन्तयानो भवानिह ।  
कर्तुमुद्धारमेवाऽऽस्ते समर्थो दीनदेहिनाम् ॥६१॥
अज्ञानामपराधानां क्षमां कुरु महामते ।  
मया प्रज्वालितं यत्तज्जीवयितुं प्रभुर्भवान् ॥६२॥
तपसा द्योतमानस्त्वं समुज्जीवय जङ्गलम् ।  
पशून् प्राणिगणाँश्चापि पक्षिणश्च वनस्पतीन् ॥६३॥
जीवान् सरीसृपादीँश्च मामुद्धर तपोधन ।  
शापपात्रं पुनः स्याच्च साधूनां तोषपात्रकम् ॥६४॥
शिक्षा प्राप्ता मया साधो मरणं मा विधेहि मे ।  
मृत्योः सान्निध्यमाप्तोऽस्मि मामुज्जीवय चार्तिहन् ॥६५॥
साधूनां कृष्णभक्तानां साधुत्वं त्वेतदेव यत् ।  
क्षान्त्वाऽऽपराधान् जीवस्य तस्मै गुणान् ददाति च ॥६६॥
वृश्चिकः कण्टकं युङ्क्ते साधुस्तं न विमुञ्चति ।  
मूषकः कृन्तति पक्षं हंसस्तं न विमुञ्चति ॥६७॥
रक्षकाः कुर्वन्ति रक्षां दुष्टानामपि देहिनाम् ।  
मामुज्जीवय विप्रेन्द्र क्षमासारा हि साधवः ॥६८॥
नैवं पुनः करिष्येऽहं चापराद्धं कदाचन ।  
सत्यं सत्यं पुनः सत्यं पतितस्तव पादयोः ॥६९॥
इत्येवं स हृदा राधे! पवमानो मुहुर्मुहुः ।  
ऋषिं तं पिच्छलं तत्र तुष्टाव पतितो वने ॥2.117.७० ॥
ध्यानवृत्त्या महर्षिस्तज्ज्ञात्वा तत्स्तवनं ततः ।  
प्रसन्नः करुणावार्धिर्द्रागेवोत्थाय चासनात् ॥७१ ॥
पवमानं स्तुवन्तं स्वं ययौ शीघ्रं शुभाश्रयः ।  
पवमान! शुभं तेऽस्तु मा शोकं कुरु वह्निज! ॥७१॥
भवान् देवो वह्निपुत्रो यदि नैवं करोति चेत् ।  
जीवयामि भवन्तं वै मा प्रदह्यतु देहिनः ॥७३ ॥
इत्युक्त्वा जलमादाय करे सम्मन्त्र्य पात्रतः ।  
गृहीत्वा पवमानस्योपरि चिक्षेप यावता ॥७४॥
पवमानः सशक्तोऽभूदुत्तस्थौ च ननाम च ।  
तेजोयुक्तो दण्डवच्च चकार तम् ऋषिं तदा ॥७५॥
पवमानश्च तं प्राह शापमोक्षं कुरु प्रभो ।  
ऋषिः प्राह मया शक्तिर्दत्ता गन्तुं विहायसा ॥७६॥
याहि श्रीशैलसञ्ज्ञं च पर्वतं यत्र सूकरः ।  
आस्ते मोक्षप्रदः श्रीमान् धरणिप्राणरक्षकः ॥७७॥
सर्वरक्षाकरः क्रोडः स ते रक्षां करिष्यति ।  
इत्युक्तः पवमानः स ययौ श्रीशैलमादरात् ॥७८॥
वल्मीकसन्निधौ तिष्ठन् स्मरत्येव च तं तदा ।  
राधिके भगवाँस्तस्माद् वल्मीकादुत्थितोऽभवत् ॥७९॥
श्वेतवर्णः सुन्दरश्च पवमानस्तमानमत् ।  
सुखी भवेति भगवानाह वह्निसुतं तदा ॥2.117.८०॥
पप्रच्छ कारणं तत्रागमनस्य ततोऽनलः ।  
अखिलं कथयामास कारणं शापमित्यपि ॥८१॥
समुद्धारं मम विष्णो कुर्वित्याह विभावसुः ।  
तेजः शक्तिं बलं रूपं दिव्यतां व्यापितां तथा ॥८२॥
    
गुणान् पुरा भवान् मेऽत्र ददातु परमेश्वर ।  
इत्युक्तः श्रीवराहश्च प्राह तं पवमानकम् ॥८३ ॥
आयाहि पवमान त्वं मया सह सुराष्ट्रकम् ।  
कुङ्कुमवापिकाक्षेत्रं चाऽश्वपट्टसरोवरम् ॥८४॥
सर्वावतारधर्ता यः साक्षात् स्वामी पुमुत्तमः ।  
अनादिश्रीकृष्णनारायणः श्रीपुरुषोत्तमः ॥८५॥
विराजतेऽक्षरक्षेत्रे स ते सर्वं प्रदास्यति ।  
मोक्षं चैश्वरभावं च सर्वं स ते प्रदास्यति ॥८६॥
इत्युक्त्वा श्रीवराहस्तं निनायाऽक्षरभूमिकाम् ।  
सहसा व्योममार्गेण तथा चाऽश्वसरोवरे ॥८७॥
स्नपयामास तं शीघ्रं दर्शनार्थं हरेः पुरः ।  
तं नीत्वा प्रययौ श्रीमान् वाराहो भगवान्प्रभुः ॥८८॥
चकार दण्डवत् भूमौ पवमानस्तमादरात् ।  
अनादिश्रीकृष्णनारायणश्चोत्थाप्य वह्निजम् ॥८६॥
निषाद्य त्वासने क्रोडं समाश्लिक्षत्तु वक्षसि ।  
सिंहासनं ददावस्मै वराहाय निजात्मने ॥2.117.९० ॥
तस्माच्च कारणं ज्ञात्वा मानुष्यं नाटयन् हरिः ।  
ऋषेः शापनिवृत्त्यर्थं प्रसादं प्रददौ प्रभुः ॥९१ ॥
पवमानः प्रसादं तं बुभुजे चाऽमृतं फलम् ।  
जलं पपौ च यावद्वै तावत् सर्वगुणान्वितः ॥९२॥
समपद्यत विश्वात्मा यथापूर्वगुणाश्रयः ।  
सर्वशापविनिर्मुक्तोऽभवत् सुख्यतिहर्षितः ॥९३ ॥
वराहं पूजयामास तथा कृष्णनरायणाम् ।  
पवमानो हरेर्योगात्तीर्थरूपोऽभवत्ततः ॥९४॥
तीर्थे वासं चकाराऽसौ वराहोऽपि सरोवरे ।  
अनादिश्रीकृष्णनारायणस्यैवाऽऽज्ञया प्रभोः ॥९५॥
एवं वाराहतीर्थं तत् समभूत् तत्र नित्यदा ।  
वराहो भगवानास्ते पवमानयुतः प्रभुः ॥९६॥
तत्र स्नानं करिष्यन्ति ये जनास्ते विरोगिणः ।  
भविष्यन्ति हरेर्योगात् सेचनात् तीर्थवारिणाम् ॥९७॥
मुक्तिं भुक्तिं गमिष्यन्ति यास्यन्ति दिव्यतां तथा ।  
पठनाद् वाचनादस्याऽऽरोग्यं स्यात्सर्वदा प्रियम् ॥९८॥
राधिके भगवानेवं त्वाह वाराहरूपिणम् ।  
फाल्गुने पूर्णिमायां वै प्रातर्वै पवमानकम् ॥९९॥
ददौ वासं यज्ञभूमौ तथाऽरण्ये महाजले ।  
वृष्ट्याश्चापि जले वासं पवमानाय वै ददौ ॥2.117.१ ००॥
भूगर्भे च तथाऽऽवासं ददौ कृष्णनरायणः ।  
प्रददौ निर्भयत्वं च् वैष्णवत्वं ददौ तथा ॥१० १॥
कण्ठीं च तौलसीं चापि तिलकं चन्द्रकं तथा ।  
'ओं नमः श्रीकृष्णनारायणाय स्वामिने स्वाहा' ॥१०२ ॥
एवं मन्त्रं ददौ चाथ प्रणम्य पवमानकः ।  
प्रपूज्य च हरिं तीर्थे वासार्थं प्रययौ सरः ॥१०३ ॥
वराहोऽपि प्रदत्तं सत्कारं जग्राह सर्वथा ।  
वाराहे तन्महत्तीर्थे वासं चकार राधिके ॥१ ०४॥
इतिश्रीलक्ष्मीनारायणीयसंहितायां द्वितीये त्रेतासन्ताने पिच्छलर्षिद्त्तशापनिवृत्तये वराहं प्रभुं गृहीत्वाऽश्वपट्टसरोवरं प्रति पवमानस्य गमनं, हरेर्योगाच्छापमुक्तिः,  
वराहतीर्थं पवमानतीर्थं चेत्यादिनिरूपणनामा  
सप्तदशाधिकशततमोऽध्यायः ॥११७ ॥
    
    
