+++
title = "१४९"

+++
श्रीकृष्ण उवाच-  
शृणु त्वं राधिके! पश्चाद् भगवान् पुरुषोत्तमः ।  
देवायतनभक्ताय यज्जगाद वदामि ते । १ ।  
ओं नागमात्रे नम इति बलिकाष्ठानि पूजयेत् ।  
चन्दनं कुसुमं धूपं दीपं नैवेद्यमर्पयेत् ।२ ।  
ओं सर्वेभ्यो नम इति शाखोद्बन्धनमर्चयेत्!  
चन्दनं कुसुमं धूपं दीपं नैवेद्यमर्पयेत् । ३।  
निर्गत्य पश्चिमद्वारात् पूर्वद्वारस्य तोरणम् ।  
पूजयेन्मण्डपात्पूर्वे हस्तमात्रे बहिःशुभम् ।४ ।  
अश्वत्थं सुदृढाख्यं सिन्दूरवर्णं हि तोरणम् ।  
महेन्द्रपर्वतयुतं शङ्खाकितं हि पूजयेत् ।५ ।  
ओं अश्वत्थतोरणं चैनं यज्ञं रक्ष प्ररक्ष्य च ।  
सर्वान् विघ्नान् वारयाऽत्र स्थितं स्थिरं नमामि ते । ६।  
ओं अग्निमीले पुरोहितं यज्ञस्य देवमृत्विजम् ।  
होतारं रत्नधातमं रक्ष मण्डपसार्थकम् ।७ ।  
ओं ऋग्वेदाधिष्ठिताय सुदृढतोराणाय च ।  
नमः सुदृढतोरण चावाहयामि ते नमः ।८ ।  
गन्धं पुष्पं धूपदीपौ नैवेद्यं च फलं जलम् ।  
ताम्बूलं दक्षिणां गृह्ण दृणतोरण ते नमः ।९।  
ओमत्र तिष्ठते कृतयुगाय च नमो नमः ।  
कृतं युगं तोरणे चावाहयामि च ते नमः ।2.149.१० ।  
गन्धं पुष्पं धूपदीपौ नैवेद्यं च फलं जलम् ।  
ताम्बूलं दक्षिणां गृह्ण सत्ययुग च ते नमः । ११।  
तत्रैव राहवे नम आवाहयामि राहुकम् ।  
गन्धं पुष्पं धूपदीपौ नैवेद्यं च फलं जलम् ।१२।  
ताम्बूलं दक्षिणां गृह्ण राहो देव च ते नमः ।  
बृहस्पतये नम आवाहयामि बृहस्पतिम् ॥१ ३॥
गन्धं पुष्पं धूपदीपौ नैवेद्यं च फलं जलम् ।  
ताम्बूलं दक्षिणां गृह्ण बृहस्पते च ते नमः ॥१४॥
तत्रैकं कलशं धृत्वा महीं स्पृष्ट्वा मनुं वदेत्॥
ओं मही द्यौः पृथिवी च नः इमं यज्ञं मिमिक्षताम् ॥१५॥
पिपृतान्नो भरीमभिः समृद्धान्नो रसादिभिः ।  
तत्र चौषधयः क्षेप्या यवाः क्षेप्या मनुप्लुताः ॥१६ ॥
ओं ओषधयः समवदन्ते सोमेन सह राज्ञा ।  
यस्मै कृणोति ब्राह्मणस्तं राजन् पारयामसि ॥१७॥
कलशं भूतले चाथ निधाय च मनु वदेत् ।  
ओं आजिघ्र कलशं मह्या त्वा विशन्त्विन्दवः ॥१८ ॥
पुनरूर्जा निवर्तस्व शानः सहस्रं धुक्ष्व ।  
उरुधारा पयस्वती पुनर्मा विशताद्रयिः ॥१९ ॥
जलेनाऽऽपूर्य कलशं तीर्थं स्मृत्वा मनु वदेत् ।  
ओं वरुणस्योत्तम्भनमसि वरुणस्य स्कम्भसर्जनीस्थः ॥2.149.२० ॥
वरुणस्य ऋतसदन्यसि वरुणस्य ऋतसदनमसि ।  
वरुणस्य ऋतसदनमासीद सर्वतीर्थमृतो भव ॥२१ ॥
अथ गन्धं प्रक्षिपेच्च कलशे तीर्थवारिषु ।  
ओं गन्धद्वारां दुराधर्षां नित्यपुष्टां करिषिणीम् ॥२२॥
ईश्वरीं सर्वभूतानां तामिहोपह्वये श्रियम् ।  
सर्वौषधीस्तत्र ततः क्षिपेत्तासां मनून् गृणन् ॥२३ ॥
ओं या ओषधीः पूर्वा याता देवेभ्यस्त्रियुगं पुरा ।  
मनैनु बभ्रूणामहः शतं धामानि सप्त च ॥२४॥
अथ दूर्वाः क्षिपेत् तत्र दूर्वायाश्च मनुं गृणन् ।  
ओं काण्डात्काण्डात्प्ररोहन्ती परुषः परुषस्परि ॥२५ ॥
एवा नो दूर्वे प्रतनु सहस्रेण शतेन च ।  
अथ तत्र क्षिपेत् पञ्चपल्लवान् तन्मनुं गृणन् ॥२६ ॥
ओं अश्वत्थे वो निषदनं पर्णे वो वसतिः कृता ।  
गोभाज इत् किलासथ यत्सनवथ पूरुषम् ॥२७॥
अथ सप्तमृत्तिकाश्चार्पयेत् तासां मनुं गृणन् ।  
ओं स्योना पृथिवी नो भवानृक्षरा निवेशिनी ॥२८ ॥
यच्छा नः शर्म सप्रथाः पुष्टिदा भवथेह च ।  
अथ पूगीफलं दद्यात् तस्यापि च मनुं गृणन् ॥२९ ॥
ओं याः फलिनीर्या अफला अपुष्पा याश्च पुष्पिणीः ।  
बृहस्पतिप्रसूतास्ता नो मुञ्चन्त्वंहसः ॥2.149.३० ॥
अथ पञ्चैव रत्नानि न्यसेत्तेषां मनुं गृणन् ।  
ओं परि वाजपतिः कविरग्निर्हव्यान्यक्रमीत् ॥३१ ॥
दधद् रत्नानि दाशुषे सर्वरत्नानि चावह ।  
अथ क्षिपेद्धिरण्यं च हिरण्यगर्भकं गृणन् ॥३२॥
ओं हिरण्यगर्भः समवर्तताग्रे भूतस्य जातः पतिरेक आसीत् ।  
स दाधार पृथिवीं द्यामुतेमां कस्मै देवाय हविषा विधेम ॥३३ ॥
अथ वस्त्रं वेष्टयेच्च युवासुमन्त्रमुच्चरन् ।  
तेजोवासांसि रम्याणि दत्स्व स्वर्णानि धारय ॥३४॥
ओं युवा सुवासाः परिवीत आगात्स  
उ श्रेयान् भवति जायमानः ।  
तं धीरासः कवयं उन्नयन्ति  
स्वाध्यो मनसा देवयन्तः ॥३ ५॥
अथ धान्यादिना पूर्णं पात्रं निधाय तच्छिरः ।  
ओं पूर्णा दर्वि परापत सुपूर्णा पुनरापत ॥३६ ॥
वस्नेव विक्रीणावहा इषमूर्ज्जं शतक्रतो ।  
इतिमन्त्रेण संस्कृत्य कलशे ध्रुवमाह्वयेत् ॥३७ ॥
ओ ध्रुवं चावाहयामि स्थापयामि नमश्च ते ।  
गन्धं पुष्पं धूपदीपौ नैवेद्यं चार्पयामि ते ॥३८ ॥
पूजयामि मखे चात्र ध्रुवो ध्रुवतरो भव ।  
ततश्च दक्षिणे गत्वा औदुम्बरं च तोरणम् ॥३९ ॥
विकटाख्यं चक्रचिह्नं विन्ध्यनामाऽद्रिसंयुतम् ।  
धूम्रवर्णं तोरणं चावाहयाम्यर्चयामि च ॥2.149.४० ॥
एहि विकटतोरण त्वं यज्ञं रक्ष प्ररक्ष च ।  
विघ्नान्निवारयेतस्तात् रसान् स्मृद्धिं प्रदापय ॥४ १ ॥
ओं इषे त्वोर्जे त्वा वायव स्त्थ देवो वः ।  
सविता प्रार्पयतु श्रेष्ठतमाय कर्मणः ।  
आप्यायद्धमघ्न्या इन्द्राय भागं प्रजावतीरनमीवा अयक्ष्मा॥४२॥
मावस्तेन ईशतमाऽघशंसो ध्रुवा अस्मिन् ।  
गोपतौ स्यात बह्वीः यजमानस्य पशून् पाहि ।  
गोमहिषीः गजाश्वान् गवयान् पाहि गोवृषांश्च ॥४३ ॥
ओं यजुर्वेदाधिष्ठिताय विकटतोरणाय ते ।  
नमस्त्वामावाहयामि स्थापयामि च ते नमः ॥४४॥
गन्धं पुष्पं धूपदीपौ नैवेद्यं च फलं जलम् ।  
ताम्बूलं दक्षिणां गृह्ण विकटतोरण ते नमः ॥४५ ॥
ओमत्र तिष्ठते त्रेतायुगाय च नमो नमः ।  
त्रेतायुगं तोरणे चावाहयामि च ते नमः ॥४६ ॥
गन्धं पुष्पं धूपदीपो नैवेद्यं च फलं जलम् ।  
ताम्बूलं दक्षिणां गृह्ण त्रेतायुगं च ते नमः ॥४७॥
तत्रैव सूर्याय नम आवाहयामि सूर्यकम् ।  
अङ्गारकाय च नम आह्वयामि चाङ्गारकम् ॥४८॥
गन्धं पुष्पं धूपदीपौ नैवेद्यं च फलं जलम् ।  
ताम्बूलं दक्षिणां गृह्णतं युवाभ्यां नमो नमः ॥४९ ॥
तत्रैकः कलशः स्थाप्यः पूर्वोक्तविधिभिश्च सः ।  
पूजनीयस्तत्र धरामाह्वयामि च ते नमः ॥2.149.५० ॥
गन्धं पुष्पं धूपदीपौ नैवेद्यं च फल जलम् ।  
ताम्बूलं दक्षिणां गृह्णं धरे सम्पद्धरा भव ॥५१ ॥
तत आचम्य च पश्चे गत्वा प्लाक्षं हि तोरणम् ।  
सुभीमाख्यं स्वर्णरूपं गन्धमादनशोभितम् ॥५ २ ॥
गदाङ्कितं च विन्यस्य पूजयेत्तन्मनुं गृणन् ।  
एह्येहि सुभीमतोरण यज्ञं रक्ष प्ररक्ष च ॥५ ३ ॥
सर्वविघ्नान्निवारय रसान् सर्वान् समाह्वय ।  
ओं अग्न आयाहि वीतये गृणानो हव्यदातये ॥५४॥
निहोता सत्सि बर्हिषि सामसौख्यं विधेहि नः ।  
ओं सामवेदाधिष्ठिताय सुभीमतोरणाय ते ॥५५ ॥
नमः आवाहयामि त्वां तस्मै ते च नमो नमः ।  
तदत्र द्वापरयुगमाह्वयामि नमोऽस्तु च ॥५६ ॥
गन्धं पुष्पं धूपदीपौ नैवेद्यं च फलं जलम् ।  
ताम्बूलं दक्षिणां गृह्ण द्वापराय च ते नमः ॥५७॥
तत्र शुक्राय च नमः शुक्रमावाहयामि च ।  
तत्र बुधाय च नमो बुधमावाहयामि च ॥५८ ॥
गन्धं पुष्पं धूपदीपौ नैवेद्यं च फलं जलम् ।  
ताम्बूलं दक्षिणां गृह्ण तं युवाभ्यां नमो नमः ॥५९ ॥
तत्रैकः कलशः स्थाप्यः पूर्वोक्तविधिभिश्च सः ।  
पूज्यस्तत्र वाक्पतिं चावाहयामि च ते नमः ॥2.149.६० ॥
गन्धं पुष्पं धूपदीपौ नैवेद्यं च फलं जलम् ।  
ताम्बूलं दक्षिणां गृह्ण वाक्पते वाक्प्रदो भव ॥६१ ॥
तत आचम्योत्तरे च गत्वा वटात्मतोरणम् ।  
सुप्रभाख्यं श्वेतवर्णं हिमाद्रिशोभितं शुभम् ॥६२ ॥
पद्माङ्कितं च विन्यस्य पूजयेत् तन्मनुं .गृणन् ।  
एह्येहि सुप्रभतोरण यज्ञं रक्ष प्ररक्ष च ॥६३ ॥
सर्वविघ्नान् निवारय प्रभाः सर्वाः समानय ।  
ओं शन्नो देवीरभिष्टय आपो भवन्तु प्रीतये ॥६४॥
शंय्योरभि स्रवन्तु नः तेजांसि वर्धयन्तु नः ।  
ओ अथर्ववेदाऽधिष्ठिताय सुप्रभातोरणाय ते ॥६५॥
नम आवाहयामि त्वां तस्मै ते च नमो नमः ।  
तदत्र च कलियुगमाह्वयामि नमोऽस्तु च ॥६६ ॥
गन्धं पुष्पं धूपदीपौ नैवेद्यं च फलं जलम् ।  
ताम्बूलं दक्षिणां गृह्णन् कलियुगाय ते नमः ॥६७॥
तत्र सोमाय च नमः सोममावाहयामि च  
केतवे तत्र च नमः केतुमावाहयामि च॥६८  
शनैश्चराय नमः शनिमावाहयामि च  
गन्धं पुष्पं धूपदीपौ नैवेद्यं च फलं जलम्॥६९  
ताम्बूलं दक्षिणां गृह्णतैतेभ्यश्च नमो नमः  
तत्रैकः कलशः स्थाप्यः पूर्वोक्तविधिभिश्च सः॥2.149.७०  
पूज्यस्तत्र च विघ्नेशमाह्वयामि च ते नमः  
गन्धं पुष्पं धूपदीपौ नैवेद्यं च फलं जलम् ॥७१  
ताम्बूलं दक्षिणां गृह्न विघ्नेश सिद्धिदो भव॥
ततः पूर्वे च गत्वैव महीद्यौरिति सङ्गृणन् ॥७२  
स्थापयेच्च प्रतिद्वारशाखं तु कलशद्वयम्  
आवर्तनीया मन्त्रास्ते तत्तद्दिक्कलशप्रथाः ॥७३  
पूर्वद्वारे कलशोभयके चैरावताभिधम् ।  
दिग्गजं चावाहयामि ऐरावताय ते नमः ॥७४  
गन्धाद्यं ताम्बूलकान्तं चार्पयामि च पूजनम् ।  
कलशोपरि सन्देयो घृतदीपः सुशोभनः ॥७५  
तत्र ऋग्विधिना प्राथ्यो ऋत्विजौ ब्रह्मदैवतौ ।  
ऋग्वेदः पद्मपत्राक्षो गायत्रः सोमदैवतः ॥७६  
अत्रिगोत्रस्तु विप्रेन्द्र ऋत्विक् त्वं मे भव ।  
ओं अग्निमीळे पुरोहितं यज्ञस्य देवमृत्विजम् ॥७७  
होतारं रत्नधातमं गन्धाद्यैः पूजयामि च ।  
श्रीसूक्तं पावमानं च सोमसूक्तं सुमङ्गलम् ॥७८  
पौरुषं रुद्रसूक्तं च वामदेव्यं च वै वदेत् ।  
सहस्राक्षं गजस्थं सपीतकिरीटकुण्डलम् ॥७९  
दक्षवामकरवज्रोत्पलं ध्यायेन्महेन्द्रकम् ।  
आगच्छामरसंस्तुत्य रक्ष यज्ञ च ते नमः ॥2.149.८०  
ओ भूर्भुवः स्वः इन्द्र इहागच्छ च तिष्ठ च ।  
साङ्गं सपरिवारं सायुधं तथा सशक्तिकम् ॥८१  
इन्द्रं च द्वारकलशे ह्वयामि पूजयामि च ।  
समुच्छ्रेयेत्पीतवर्णौ पताकां ध्वजकौ तथा ॥८२  
ओं त्रातारमिन्द्रमवितारमिन्द्रं हवे हवे सुहवं शूरमिन्द्रम् ।  
ह्वयामि शक्रं पुरुहूतमिन्द्रं स्वस्ति नो मघवा धात्विन्द्रः ॥८३  
शाखायां दक्षिणे धात्रे विधात्रे चोत्तरे नमः ।  
द्वारश्रियै नमश्चोर्ध्वं गणाधिपतये नमः ॥2.149.८४  
तदूर्ध्वे च नमो वास्तुपुरुषाय सुतेजसे ।  
नमश्चाधो नु देहल्यै क्षमाशक्त्यै नमो नमः ॥८५  
वामे स्तम्भे गणेशाय दक्षे स्कन्दाय वै नमः ।  
कलशयोश्च गङ्गायै यमुनायै नमो नमः ॥८६  
इन्द्रादिभ्यः सुरभ्यश्च गन्धं पुष्पं जल फलम् ।  
धूपं दीपं च नैवेद्यं दक्षिणामर्पयामि च ॥८७॥
साङ्गायेन्द्राय सपरिवाराय सायुधाय च ।  
सशक्तिकाय च माषबलिं ददामि ते नमः ॥८८ ॥
इति दत्वा बलिं चाचामेच्चाग्नेयीं दिशं ततः ।  
गत्वा च पूर्ववत् न्यस्य कलशं सर्व दैवतम् ॥८ ९ ॥
तत्र च पुण्डरीकाय नम आवाहयामि तम् ।  
अमृताय नम अमृतं चाह्वयामि वै ततः ॥2.149.९० ॥
गन्धाद्यैः परिसम्पूज्य प्रदातव्यश्च दीपकः ।  
ततश्चाग्निं छागपृष्ठस्थितं रक्तं तजिह्वकम् ॥९१ ॥
दक्षे शक्तिं करे वामे कमण्डलुं शिरःशिखाम् ।  
यज्ञसूत्रदधानं च ध्यायेदावाहयेन्मखी ॥९२ ॥
ओं एह्येहि सर्वामरहव्यवाह मुनिप्रवर्यैरभितोऽभिजुष्ट ।  
तेजोवता लोकगणेन सार्धं ममाध्वरं पाहि कवे नमस्ते ॥९३ ॥
ओं भूर्भुवः स्वः अग्ने इहागच्छ च तिष्ठ च ।  
कलशेऽत्र समागच्छ तिष्ठ चावाहयामि वै ॥९४॥
ओं त्वन्नो अग्ने तव देवपायुभिर्मघोनो रक्ष तन्वश्च वन्द्य ।  
त्राता तोकस्य तनये गवामस्य निमेषं रक्षमाणस्तव व्रते ॥९५ ॥
एवमभ्यर्च्य च गन्धादिभिर्नैवेद्यकान्तकैः ।  
ओं अग्निं दूतं पुरोदधे हव्यवाहमुपब्रुवे ॥९६ ॥
देवान् आसादयादिहेत्युक्त्वा रक्तां ध्वजां तथा ।  
रक्तां पताकां समुच्छ्रयेत् प्रशम्प्रार्थयेत् ततः ॥९७॥
आग्नेयः पुरुषो रक्तः सर्वदेवमयोऽव्ययः ।  
धूम्रकेतुरजोऽध्यक्षस्तस्मात् क्षमां समर्थये ॥९८ ॥
साङ्गाय अग्नये परिवाराऽऽयुधयुताय च ।  
माषभक्तबलिं चार्पयामि सशक्तिकाय च ॥९९ ॥
इति दत्वा बलिं चाचामेच्च यायाच्च दक्षिणाम् ।  
तत्र प्रतिद्वारशाखं संस्थाप्य कलशद्वयम् ॥2.149.१०० ॥
तत्रैव वामनाख्यं दिग्गजं चावाहयेत्ततः ।  
पूजयेत् सुप्रदीपं च ददेत् सम्प्रणमेत्तथा ॥१०१ ॥
यजुर्वेदिद्वारपालौ वृणुयाद् वै मनुं गृणन् ।  
कातराक्षो यजुर्वेदस्त्रैष्टुभो विष्णुदैवतः ॥१०२॥
काश्यपेयस्तु विप्रेन्द्र ऋत्विक् त्वं मे मखे भव ।  
इति वृत्वा तु प्रत्येकं गन्धादिभिः प्रपूजयेत् ॥१०३ ॥
आ नो भद्रानुवाकश्च आशुः शिशानकस्तथा ।  
यद्देवा त्रीणि च पठेत् ततोऽष्टौ च पुनन्तु माम् ॥१ ०४॥
महिषस्थं यमं दक्षवामयोः दण्डपाशिनम् ।  
कृष्णं वह्निसमनेत्रं ध्यात्वा नमो मनुं वदेत् ॥१ ०५॥
एह्येहि वैवस्वत धर्मराज सर्वामरैरर्चितधर्ममूर्ते ।  
शुभाशुभानन्दशुचामधीश शिवाय नः पाहि मखं नमस्ते॥१०६ ॥
ओं भूर्भुवः स्वः यम इहागच्छ च तिष्ठ च ।  
यम साङ्गं सकुटुम्बं चावाह्य कलशे ततः ॥१०७ ॥
ओं यमाय त्वां गिरस्वते पितृमते च स्वाहा ।  
स्वाहा घर्माय स्वाहा घर्मः पित्रे यमाय नमः ॥१०८ ॥
गन्धादिभिस्तं सम्पूज्यश्च कृष्णपताकिकाध्वजौ ।  
उच्छ्रयेच्च मखी गृणन् मन्त्रं यमाय वै नमः ॥१०९ ॥
ओम् आयङ्गौः प्रश्नीरक्रमीदसदन्मातरम्पुरः ।  
पितरं च प्रयन्त्स्वः ततः सम्प्रार्थयेन्मखी ॥2.149.११० ॥
वैवस्वत महादेव नमस्ते धर्मसाक्षिक ।  
शिवाज्ञापिहितो देव दिशं रक्ष भवानिह ॥१११ ॥
बलाय सबलाय च नमो वै द्वारशाखयोः ।  
श्रियै चोर्ध्वं नमो गणपतये च नमो नमः ॥११ २॥
नमोऽधस्ताञ्च देहल्यै वास्तुपुंसे नमो नमः ।  
स्तम्भयोः पुष्पदन्ताय कपर्दिने नमो नमः ॥११३ ॥
गोदावर्यै च कृष्णायैः नमोऽस्तु कलशद्वये ।  
यमाय सकुटुम्बाय माषभक्तबलिं ददे ।! ११ ४॥
आचम्य च ततो गच्छेनैर्ऋत्यां कलशं ददेत् ।  
कुमुदं दुर्जयं चावाहयामि वो नमो नमः ॥११५ ॥
दीपं दत्वा नरस्थं नैर्ऋतिं नीलं सखड्गकम् ।  
रक्षोयुतं पीतभूषं ध्यात्वा चावाहयेच्च तम् ॥११६ ॥
रक्षःपिशाचवेतालैर्युतश्चैहि क्रतुं ह्यव ।  
ओं भूर्भुवः स्वः निर्ऋते इहागच्छ च तिष्ठ च ॥११७ ॥
ओं असुन्वन्तमयजमानमिच्छस्तेनस्येत्यामन्विहिस्तस्करस्य ।  
अन्न्यमस्म्मदिच्छसातइत्यानमो देविनिर्ऋते तुभ्यमस्तु ॥११८ ॥
इति नत्वा च सम्पूज्य घटे नैर्ऋतमेव च ।  
ओं मोषुणः परापरानिर्ऋतिर्दुर्हणावधीत् ॥११९ ॥
पदीष्ठतृष्णया सह नीलपताकाध्वजावुच्छ्रयेत् ।  
शवस्थस्त्वं यज्ञरक्षां कुरु रक्षोभ्य एव च ॥2.149.१२० ॥
निर्ऋतये साङ्गपरिवाराय प्रददामि च ।  
माषभक्तबलिं नत्वा गत्वा च पश्चिमे ततः ॥१२१ ॥
स्थापयेच्च प्रतिशाखं पूर्ववत् कलशद्वयम् ।  
तत्राञ्जनाभिधं चावाहयामि दिग्गजं ततः ॥१२२ ॥
पूजयामि ततः सामवेदिनौ द्वारपालकौ ।  
सामवेदस्तु पिङ्गाक्षो जाग्रतः शक्रदैवतः ॥१२३ ॥
भारद्वाजस्तु विप्रेन्द्र ऋत्विक् त्वं मे मखे भव ।  
वृत्वेति ओमग्ने आयाहि वीतये गृणानो हव्यदातये ॥१ २४॥
निहोता सत्सि बर्हिषि इति गन्धादिभिस्तदा ।  
सम्पूज्येन्द्राय च साम गायतो द्वौ सुगीतिकम् ॥१ २५॥
[अहमस्मि प्रथमजा](https://sa.wikisource.org/s/2jgx) सेतूं स्तरा स्वदिष्ट्या ।  
गायन्ति त्वा गायत्रिणः द्वारपालजपो भवेत् ॥१ २६॥
मकरस्थं पाशहस्तं ध्यात्वा च वरुणं सितम् ।  
एहि यादोऽप्सरोमेघविद्याध्रैः पाहि ते नमः ॥१ २७॥
ओं भूर्भुवः स्वः वरुण इहागच्छ च तिष्ठ च ।  
कलशयोः साङ्गमावाहयामि त्वां नमामि च ॥१ २८॥
तत्त्वा यामि ब्रह्मणा वन्दमानस्तदाशास्ते यजमानो हविर्भिः।  
अहेडमानो वरुणेह बोद्ध्युरुशंसः मा न आयुः प्रमोषीः ॥१ २९॥
वरुणाय नमः सम्पूजयामि गन्धवस्तुभिः ।  
इमम्मे वरुण श्रुधी हवमद्या च मृडय ॥2.149.१३० ॥
त्वामवस्युराचके श्वेतपताकाध्वजावुच्छ्रयेत् ।  
नत्वा च वरुणं जयं विजयं द्वारशाखयोः ॥१३१ ॥
ऊर्ध्वं श्रियं गणपतिम् अधश्च देहलीं तथा ।  
वास्तुपुंसं स्तम्भयोर्नन्दिनं चन्द्रं नमामि च ॥१ ३२॥
रेवायै नर्मदायै च कलशयोर्नमामि च ।  
पूजयामि वरुणं सकुटुम्बं माषयुग्बलिम् ॥१३३॥
अर्पयामि ततो गत्वा वायव्यां कलशं ददे ।  
पुष्पदन्तं च सिद्धार्थं चाह्वयामि नमामि च ॥१ ३४॥
पूजयामि प्रदीपं च ददामि चिन्तयेऽनिलम् ।  
मृगस्थं धूम्रवर्णं च चित्राम्बरं च चञ्चलम् ॥१ ३५॥
वरध्वजधरं दक्षवामयोः करयोस्ततः ।  
एहि यज्ञे रक्षणाय पूजां गृह्ण च ते नमः ॥१ ३६॥
ओं भूर्भुवः स्वः वायो इहागच्छ च तिष्ठ च ।  
प्रणमामि वह्निसखं पूजयामि मनुं गृणन् ॥१३७॥
ओं आनो नियुद्भिः शतिनीभिरध्वरं  
सहस्रिणीभिरुपयाहि यज्ञम् ।  
वायो अस्मिन् सवने मादयस्व  
यूयं पात स्वस्तिभिः सदा नः ॥१३८॥
ओं वायो ये ते सहस्रिणो रथासस्तेभिरागहि ।  
नियुत्वान्सोमपीतये धूम्रपताकाध्वजावुच्छ्रयेत् ॥१ ३९॥
वायुं नमामि साङ्गाय ददामि माषयुग्बलिम् ।  
गत्वोत्तरे प्रतिशाखं निधाय कलशद्वयम् ॥2.149.१४०॥
तत्र सार्वभौमदिग्गजमाह्वयामि ते नमः ।  
दीपं ददामि चाथर्ववेदिनौ द्वारपालकौ ॥१४१॥
बृहन्नेत्रोऽथर्ववेदो ह्यनुष्टुप् रुद्रदैवतः ।  
वंशपायन विप्रेन्द्र ऋत्विक् त्वं मे मखे भव॥१४२॥
वृत्वेति शन्नो देवीरभिष्टय आपो भवन्तु प्रीतये ।  
शंय्योरभिस्रवन्तु नः गन्धाद्यैरर्चयामि च ॥१४३ ।  
अथर्वागिरसं चैव अथर्वशिरसं तथा ।  
शान्त्याध्यायमित्यादिद्वारपालजयो भवेत्॥१ ४४॥
नरयानस्थमाभूषं वस्त्रगदाकरद्वयम् ।  
हरिताभं कुबेरं च ध्यायामि पूजयामि च ॥१४५॥
एहि विधत्स्व रक्षां नो नक्षत्रौषधिपितृभिः ।  
ओं भूर्भुवः स्वः कुबेर इहागच्छ च तिष्ठ च ॥१ ४६॥
ओं वयर्ठ सोमव्रते तव मनस्तनूषु बिभ्रतः ।  
प्रजावन्तः सचेमहि नमामि पूजयामि च ॥१४७।  
ओं आप्यायस्व समेतु ते विश्वतः सोम वृष्ण्यम् ।  
भवा वाजस्य सङ्गथे हरितौ पताकाध्वजावुच्छ्रयेत् ॥१४८।  
कुबेराय तु सोमाय नमामि द्वारशाखयोः ।  
प्रचण्डाय च चण्डाय नमो द्वारश्रियै नमः ॥१४९।  
गणेशाय नमश्चाधो देहल्यै च नमो नमः ' ।  
वास्तुपुंसे स्तम्भयोस्तु महाकालाय भृङ्गिणे ॥2.149.१५० ।  
नमः कलशयोर्वारुण्यै वेण्यै च नमो नमः ।  
नमः श्रीकलशायाऽस्तु तत्स्थसुरेभ्य ओं नमः ॥१५१।  
कुबेरसोमरूपाय साङ्गाय माषयुग्बलिम् ।  
ददामि यामि चैशान्यां कलशं स्थापयामि च ॥१ ५२।  
सुप्रतीकाय च तत्र मङ्गलाय नमोऽर्चये ।  
ददामि दीपकं वृषारूढं वस्त्रिशूलकम् ॥१५३ ।  
दक्षवामकरयोश्च दधतं त्र्यक्षमुज्ज्वलम् ।  
ध्यायामीशानदेवं चावाहयामि नमामि च ॥१५४  
एहि यज्ञस्य सिद्ध्यर्थं पूजां गृह्ण नमोऽस्तु ते ।  
ओं भूर्भुवः स्वः ईशान इहागच्छ च तिष्ठ च॥१५५  
ओं तमीशानं जगतस्तस्थुषस्पतिं  
धियं जिन्वमवसे हूमहे वयम् ।  
पूषा नो यथा वेदसामसद्वृद्धे-  
रक्षिता पायुरदब्धः स्वस्तये ।१५६  
इति सम्पूज्य च नत्वा शूलपाणिं त्रिनेत्रकम् ॥
तमीशानेति मन्त्रेण पञ्चवर्णपताकाध्वजावुच्छ्रयेत् ॥१५७  
साङ्गायेशानकायेमं माषयुग्बलिमर्पये ।  
ईशानपूर्वयोर्मध्ये ऊर्ध्वमुद्दिश्य वै घटम् ॥१५८  
निधाय तत्र ब्रह्माणं पूजयेद् गन्धवस्तुभिः ।  
अक्षसूत्रकुशमुष्टिधरदक्षिणहस्तकम् ॥१५९  
स्रुवकमण्डलुधरवामकरं चतुर्मुखम् ।  
श्मश्रुलं जटिलं चाजं ध्यायामि पूजयामि च ॥2.149.१६०  
एहि सर्वपितर्यज्ञे शिवं विधेहि नो मखे ।  
ओं भूर्भुवः स्वः ब्रह्मन्निहागच्छ च तिष्ठ च ॥१६१ ॥
ओं ब्रह्मयज्ञानं प्रथमं पुरस्ताद्  
विसीमतः सुरुचो वेन आवः ।  
सवुध्न्या उपमा अस्य विष्ठाः  
सन्तश्च योनिरसतश्च विवः ॥१६२॥
पूजयामि च गन्धाद्यैः रक्तपताकाध्वजावुच्छ्रयेत् ।  
नत्वा तं ब्रह्मणे माषभक्तबलिं ददामि च ॥१६३ ॥
ततो निर्ऋतिवरुणान्तराले न्यस्य वै घटम् ।  
तत्राऽधोऽनन्तशयनासीनं फणाभिमण्डितम् ॥१६४॥
पद्मशङ्खधरोर्ध्वाधोदक्षिणहस्तकद्वयम् ।  
नीलं चानन्तकं ध्यात्वा एहीत्यावाहयेत् ततः ॥१६५॥
रक्ष नागाभिपूज्यांऽघ्रेऽध्वरं नस्तलधृक् प्रभो ।  
ओं भूर्भुवः स्वः अनन्त इहागच्छ च तिष्ठ च ॥१६६॥
आवाहयामि साङ्गं सपरिवारं सशक्तिकम् ।  
ओं आयं गौः प्रश्निरक्रमीदसदन्मातरं पुरः ॥१६७॥
पितरं च प्रियंस्स्वः अनन्ताय नमो नमः ।  
आयङ्गौरिति धूम्रौ पताकाध्वजौ समुच्छ्रयेत् ॥१६८॥
अनन्ताय च साङ्गाय माषयुग्बलिमर्पयेत् ।  
ततो मण्डपमध्ये चामरकिङ्किणिकायुतः ॥१६९॥
षोडशहस्तको दण्डो दशहस्तमितोऽपि वा ।  
त्रिहस्तलम्बहस्तायपञ्चवर्णध्वजान्वितः ॥2.149.१७०॥
ओमिन्द्रस्य वृष्णो इति मन्त्रेणोर्ध्वं धृतो भवेत् ।  
ब्रह्मयज्ञानमिति च ब्रह्माणं पूजयेत् ततः ॥१७१ ॥
नमेत् षोडशस्तम्भस्थदेवान् ध्यात्वा पुनः पुनः ।  
वंशेषु किन्नरेभ्यः पन्नगेभ्यः पृष्ठके नमः ॥१७२॥
पूजयित्वा च तान् पूर्वदिशि भूमिं विलिप्य च ।  
मण्डपाद् बहिरेतस्यामुपविश्य वदेन्मखी ॥१७३ ॥
चतुर्दशस्तरवासा जाडाश्चेतनवर्गकाः ।  
ब्रह्मविष्णुहरव्याप्ता रक्षन्तु च मखं हि नः ॥१७४॥
सिद्धाः ऋषयः पितरो देवा आसुरराक्षसाः ।  
दानवा यक्षगन्धर्वा भूताः पिशाचकादयः ॥१७५॥
मानवाः पशवः पक्षिणश्च पादपजातयः ।  
सूक्ष्मदेहाः सर्पगणा मखं रक्षन्तु नस्तथा ॥१७६॥
सर्वे देवा ईश्वराश्च ईश्वराण्यश्च भूमिपाः ।  
क्षेत्रपा लोकपाः सर्वे मखं रक्षन्तु मण्डपम् ॥१७७॥
घ्नन्तु विघ्नान् दुरिताँश्च विरोधिनश्च वै मखे ।  
स्थावराणि चराण्यावाहयामि पूजयामि च ॥१७८॥
नमामि संस्मराम्येव ब्रह्मणे विष्णवे नमः ।  
देवेभ्यो दानवेभ्यश्च गन्धर्वेभ्यो नमो नमः ॥१७९॥
सिद्धर्षिभ्यश्च पितृभ्य आसुरेभ्यो नमो नमः ।  
राक्षसेभ्यश्च यक्षेभ्यो भूतेभ्यश्च नमो नमः ॥2.149.१८०॥
पिशाचेभ्यो मानवेभ्यः पशुपक्षिभ्य इत्यपि ।  
शाखिभ्यः सूक्ष्मदेहेभ्यः सर्पेभ्यश्च नमो नमः ॥१८१ ॥
ईशेभ्यश्चेश्वराणीभ्यो भूमिपेभ्यो नमो नमः ।  
क्षेत्रपेभ्यो लोकपेभ्यो नमः स्थिरचरादये ॥१८२॥
मातृभ्यो ब्रह्मसतीभ्यो नमश्चावाहयामि तान् ।  
पूजयामि स्मराम्येतान् ददामि योग्यभाजनम् ॥१८३ ॥
माषबलिं पायसादीन् फलाऽमृतादिकं तथा ।  
इति पूजां विधायैव सर्वेभ्यो वै नमो नमः ॥१८४॥
यजमानस्तथाऽऽचार्यः ऋत्विक् धौताङ्घ्रिहस्तकाः ।  
आचान्ताः पूर्वद्वारेण प्रविशेयुर्हि मण्डपम् ॥१८५॥
इतिश्रीलक्ष्मीनारायणीयसंहितायां द्वितीये त्रेतासन्ताने तोरणकलशद्वारशाखादेहलीतद्देवादीनां षोडशोपचारपूजनादिनिरूपणनामा नवचत्वारिंशदधिकशततमोऽध्यायः ॥१४९ ॥
    
