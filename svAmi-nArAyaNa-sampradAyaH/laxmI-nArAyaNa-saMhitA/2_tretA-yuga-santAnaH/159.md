+++
title = "१५९"

+++
श्रीकृष्ण उवाच-  
ततो राधे हरेरुत्थापनं मन्त्रेण कीर्तितम् ।  
तत्सर्वं कर्मकाण्डं चाऽविचलां प्रतिमां तथा ॥१ ॥
कथयामि हरिः प्राह देवायतनकाय यत् ।  
ओं उत्तिष्ठ ब्रह्मणस्पते देवयन्तस्त्वेमहे ॥२ ॥
उपप्प्रयन्तु मरुतः सुदानव इन्द्र प्राशुर्भवा सचा ।  
इतिमन्त्रेण चोत्थाप्य रथे समुपवेशयेत् ॥३ ॥
ओं रथे तिष्ठन्नयति वाजिनः पुरो यत्र यत्र कामयते सुषारथिः ।  
अभीशूनां महिमानं पनायत मनःपश्चादनुयच्छन्ति रश्मयः ॥४ ॥
इति रथे तु देवस्य पुरोभागे गुरुः स्वयम् ।  
पृष्ठभागे यजमानो निषीदेत् सकुटुम्बकः ॥५ ॥
पार्श्वपयोमूर्तिपाः रक्षार्थं च मङ्गलनिःस्वनैः ।  
तूर्यघोषैश्च सौधस्य ग्रामस्य नगरस्य च ॥६ ॥
प्रदक्षिणं विधायैवाऽऽनीय प्रासादकं रथात् ।  
अवतार्य मन्दिरद्वाराभिमुखं विधाय च ॥७ ॥
अर्ध्यं दत्वा ततः प्रासादके देवं निवेशयेत् ।  
यजमानो गुरुर्देवं पिण्डिकायां निधापयेत् ॥८ ॥
सुमहुर्ते सुलग्ने च शुभग्रहैः समीक्षिते ।  
ईश्वरेशं भावयँश्च पद्मं श्वभ्रे निधाय च ॥९ ॥
यावद्धरणीवासश्च तावत्त्वं सुस्थिरो भव ।  
इत्युक्त्वा शक्तिसहिते देवं दृढं सुलग्नयेत् ॥2.159.१ ०॥
विष्णोर्वामे महालक्ष्मीं स्थापयेन्न चलेद्यथा ।  
विश्वतश्चेतिमन्त्रेण हस्तं देवस्य मूर्धनि ॥११ ॥
कृत्वा ध्यात्वा ततः प्राणप्रतिष्ठां सुचरेन्मखी!  
प्राणप्रतिष्ठामन्त्रस्य ब्रह्मविष्णुशिवर्षयः ॥१ २॥
ऋग्यजुःसामछन्दांसि क्रियाप्राणस्तु देवता ।  
आं बीजं क्रौं तथा शक्तिः प्रतिष्ठायां नियोजनम् ॥१ ३॥
ब्रह्मादिभ्यो नमो मूर्ध्नि ऋगादिभ्यो नमो मुखे ।  
प्राणाय च नमो हृत्सु आं बीजाय गुप्ते नमः ॥१४॥
क्रौं शक्त्यै तु नमः पादयोश्च देहे नमो नमः ।  
ततः सबीजान् न्यासाँश्च प्राणागमार्थमाचरेत् ॥१५ ॥
ओं कङ्खङ्गङ्घङ्ङं आं पृथिव्यप्तेजोवाय्वा-  
काशात्मने ओं हृदयाय नमः ।  
ओं चञ्छञ्जञ्झञ्ञं इं शब्दस्पर्शरूपरसगन्धात्मने  
ईं शिरसि स्वाहा ॥१६ ॥
ओं टण्ठण्डण्ढण्णं ओं श्रोत्रत्वक्चक्षूरसनाघ्राणात्मने  
अं शिखायै वषट् ।  
औं तन्थन्दन्धन्नं एं वाक्पाणिपादपायूप-  
स्थात्मने ऐं कवचाय हुम् ॥१७॥
ओं पम्फम्बम्भम्मं ओं वचनादानविहरणो-  
त्सर्गानन्दात्मने ओं नेत्रत्रयाय वौषट् ।  
ओं यंरंलंवंशंषंसंहंलङ्क्षं अं मनोबुद्ध्य-  
हङ्कारचित्तात्मने अः अस्त्राय फट् ॥१८॥
अथ देवं स्पृष्ट्वा-  
ओंआंह्रीङ्क्रौंयंरंलंवंशंषंसंहंसः देवस्य प्राण इह प्राणाः ।  
ओंआंह्रीङ्क्रौंयंरंलवंशंषंसंहंसः देवस्य जीव इह स्थितः ॥१९ ॥
ओंआंह्रीङ्क्रौंयंरंलंवंशंषंसंहंसः देवस्य सर्वेन्द्रियाणीह ।  
ओंआंह्रीङ्क्रौंयंरंलंवंशंषंसंहंसः देवस्य वाङ्मनश्चक्षुः-  
श्रोत्रघ्राणप्राणाः इह तिष्ठन्तु स्वाहा ॥2.159.२०॥
अथाऽर्चाहृदि अङ्गुष्ठं दत्वा जपेत्-  
अस्यै प्राणाः प्रतिष्ठन्तु अस्यै प्राणाश्चरन्तु च ।  
अस्यै देवत्वमर्चायै मामहेति च कश्चन ॥२१ ॥
प्रणवेन सन्निरुद्ध्य ध्यात्वा सजीवमेव च ।  
ध्रुवा द्यौश्च गृणन् कर्णे जप्त्वा गायत्रिकां मनुम् ॥२२॥
पुरुषसूक्तेनोपस्थाय च नत्वा ततः परम् ।  
पादौ नाभिं शिरः स्पृष्ट्वा इहैवैधीति त्रिर्जपेत् ॥२३ ॥
स्वागतं ते हरेकृष्ण स्थिरो भव शिवाय नः ।  
यावद्वै मेदिनी चास्ते तावत्स्थेय कृपालुना ॥२४॥
सर्वतेजोऽन्वितं शङ्खचक्रगदासमन्वितम् ।  
चक्रिणं स्थापयाम्यत्र देवो भूत्वा परेश्वरम् ॥२५॥
पौरुषं सूक्तकं नाम मन्त्रान् जपेद् यथायथम् ।  
येन रूपेण भगवन् व्याप्तं सर्वं चराचरम् ॥२६॥
तेन विशिष्टरूपेण अर्चायां निहितो भव ।  
इत्युक्त्वा तत्परिवारदेवताः स्थापयेत् ततः ॥२७॥
पूर्वकुण्डे हृन्मन्त्रेण शिरोमन्त्रेण दक्षिणे ।  
शिखामन्त्रेण पश्चे तु वर्ममन्त्रेण चोत्तरे ॥२८॥
नेत्रमन्त्रैर्गुरोः कुण्डे जुहुयादेकविंशतिम् ।  
पूर्वकुण्डेऽस्त्रमन्त्रेण हुत्वा चायुधमन्त्रकैः ॥२९॥
हुत्वा च प्रार्थयेल्लोकरक्षार्थं सर्वदा वस ।  
माभूत् प्रजाविरामोऽस्मिन् यजमानः समृध्यतु ॥2.159.३ ०॥
राष्ट्रं सतां समृद्धं स्तात् अश्नातु सुखमक्षय्यम् ।  
इति प्रार्थ्याङ्गदेवाश्च स्थापयेत्तत्तदालये ॥३ १ ॥
अर्घ्यं पाद्यं चाचमनं दद्यादासनकं नमः ।  
स्वाहा सम्पूज्य च पञ्चामृतेन वारिणा ततः ॥३२॥
संस्नाप्य प्रजपेत् सूक्तं पौरुषं प्रार्थयेत् तथा ।  
पादौ नाभिं शिरो वक्षः स्पृशेच्च मोक्षदो भव ॥३३॥
ज्ञानतोऽज्ञानतो न्यूनविधिः पूर्णोऽस्तु ते प्रभो ।  
प्रसादेन हरेकृष्णाऽनादिकृष्णनरायण ॥३४॥
दद्याद् देवनाम नीराजयेद् वाद्यैः स्तुतिं चरेत् ।  
नैमत्तिकाऽघनाशार्थं प्रायश्चित्तहवं चरेत् ॥३५॥
शमीपलाशतिलाद्यैरष्टोत्तरशतात्मकम् ।  
आचार्याय दक्षिणां च धनगोरत्नभूगृहान् ॥३६॥
पुनर्होमं प्रकुर्याच्च निषिद्धागमशान्तये ।  
ओं स्थैर्याय स्थिरो भव स्वाहा क्लृप्तो भवात्र च ॥३७॥
अप्रमेयो विबोधश्च नित्यः सर्वगतो भव ।  
सर्वशान्त्यर्थमेवात्र होमं चाष्टोत्तरं शतम् ॥३८॥
ओं प्रजापतये स्वाहा इदं प्रजापतये नमम ।  
ओं अग्नये स्विष्टकृते स्वाहेदमग्नये स्विष्टकृते नमम ॥३९॥
हुत्वा संस्रवप्राशनमाचामं पात्रदानकम् ।  
पूर्णं प्रजापतिदैवं विप्राय ते ददामि वै ॥2.159.४०॥
ब्रह्मग्रन्थिविमोकं च कुर्यात् सुमित्रिमन्त्रतः ।  
ओं सुमित्रियान आप ओषधयः सन्त्विति ॥४१॥
पवित्राभ्यां प्रणीतेन जलेन यजमानकम् ।  
शिरः सम्मृज्य चाग्नौ प्रक्षिप्य पवित्रके ततः ॥४२॥
दुर्मित्रीति गृणन् न्युब्जीकुर्यात् प्रणीतिकां खलु ।  
ईशान्याम् बहिरुत्थाप्याज्येनाऽऽघार्य च वै ततः ॥४३॥
हस्तेनैव च जुहुयान्मन्त्रं गृणन् पुनः पुनः ।  
ओं देवागातु विदो गातुं वित्वागातुमित ॥४४॥
मनसस्पत इमं देवयक्षं स्वाहा वातेधाः स्वाहा ।  
ततो देशं समयं चोच्चार्य ऋत्विज एव च ॥४५॥
स्वस्वकुण्डे प्रकुर्युश्च होमं पूर्णाहुतिप्रखम् ।  
यजमानः सपत्नीको दक्षस्कन्धं स्पृशन् गुरोः ॥४६॥
ताम्बूलफलपूगीफलाक्षतघृतकानि च ।  
श्रीफलं च स्रुवे कृत्वा जुहुयान्मन्त्रकैः सह ॥४७॥
ओं समुद्रादूर्मिर्मधुमाँ२उदारदुपांशुना सममृतत्वमानट् ।  
घृतस्य नाम गुह्यं यदस्ति जिह्वा देवानाममृतस्य नाभिः ॥४८॥
वयन्नाम प्रब्रवामा घृतस्यास्मिन् यज्ञे धारया मा नमोभिः ।  
उप ब्रह्मा शृणवच्छस्यमानं चतुःशृङ्गो वमीद् गौर एतत् ॥४९॥
त्रिधा हितं पणिभिर्गुह्यमानं गवि देवासो घृतमन्वविन्दन्।  
इन्द्रः एकः सूर्य एकं जजान वेनादेकं स्वधया निष्टतक्षुः ॥2.159.५०॥
एता अर्षन्ति हृद्यात् समुद्राच्छतवज्रारिपुणा नावचक्षे ।  
घृतस्य धारा अभि चाकशीमि  
हिरण्ययो वेतसो मध्य आसाम् ॥५१॥
सम्यक् स्रवन्ति सरितो न धेना  
अन्तर्हृदा मनसा पूयमानाः ।  
एते अर्षन्त्यूर्मयो घृतस्य मृगा इव क्षिपणो रीषमाणाः ॥५२॥
सिन्धोरिव प्राध्वने शूघनासो वातप्रमियः पतयन्ति यह्वाः ।  
घृतस्य धारा अरुषो न वाजी  
काष्ठा भिन्दन्नूर्मिभिः पिन्वमानाः ॥५३॥
अभिप्रवन्तसमनेवयोषाः कल्याण्यः  
स्मयमाना सो अग्निम् ।  
घृतस्य धाराः समिधो न सन्तता जुषाणो  
हर्य्यति जातवेदाः ॥५४॥
कन्या इव वहतु मे तवा उ अञ्ज्यञ्जाना अभिचाकशीमि ।  
यत्र सोमः सूयते यत्र यज्ञो घृतस्य धारा अभितत्पवन्ते ॥५५॥
अभ्यर्षत सुष्टुतिं गव्यमाजिमस्मासु भद्रा द्रविणानि धत्त ।  
इमं यज्ञं नयत देवता नो घृतस्य धारा मधुमत्पवन्ते ॥५६॥
ओं चितिं जुहोमि मनसा घृतेन यथा  
देवा इहागमन्वीनहोत्रा ऋतावृधः ।  
पत्ये विश्वस्य भूमनो जुहोमि  
विश्वकर्मणे विश्वाहादाभ्यः हविः ॥५७॥
सप्त ते अग्ने समिधः सप्तजिह्वाः  
सप्तऋषयः सप्तधामप्रियाणि ।  
सप्तहोत्राः सप्तधात्वा यजन्ति  
सप्तयोनीरापृणस्वाघृतेन स्वाहा ॥५८॥
पुनस्त्वादित्या रुद्रा वसवः समिन्धतां पुनर्ब्रह्माणो वसुनीथ यज्ञैः ।  
घृतेन त्वं तन्वन्वर्धयस्व सत्याः सन्तु यजमानस्य कामाः ॥५९॥
वसोः पवित्रमसि शतधारं  
वसोः पवित्रमसि सहस्रधारम् ।  
देवस्त्वा सविता पुनातु वसोः पवित्रेण  
शतधारेण सुप्वा कामधुक्षः ॥2.159.६०॥
पूर्णा दर्व्वि परापत सुपूर्णा पुनरापत ।  
वस्नेव व्विक्रीणावहा इषमूर्ज्जं शतक्रतो स्वाहा ॥६१ ॥
इदमग्नये वैश्वानराय वसुरुद्रादित्येभ्यः  
शतक्रतवे अद्भ्यश्च नमम ।  
इदं त्रिदेवेभ्य ईशेभ्योऽवतारेभ्यः  
शक्तिभ्यः परब्रह्मणे स्वाहा नमम ॥६२॥
इति पूर्णाहुतिं कुर्यात् स्रुवस्थं च समर्पयेत् ।  
ततस्त्र्यायुषकरणं न्यासेन विदधीत च ॥६३ ॥
त्र्यायुषं जमदग्नेस्तु ललाटे ओं नमो नमः ।  
कश्यपस्य त्र्यायुषं च ग्रीवायां ओं नमो नमः ॥६४॥
यद्देवेषु त्र्यायुषं च बाहुमूले नमो नमः ।  
तन्नोऽस्तु त्र्यायुषमिति हृदि कृष्णाय ते नमः ॥६५॥
एवं पूर्णाहुतिं हुत्वेशाने बलिं समर्पयेत् ।  
शान्तिघटोदकं चाभिसिञ्चेत्तु यजमानके ॥६६॥
सकुटुम्बे वेदमन्त्रैः कुशदूर्वाऽऽम्रपल्लवैः ।  
ओं आपो हिष्ठा मयो भुवस्ता न ऊर्जे दधातन ॥६७॥
महे रणाय चक्षसे यजमानस्य शान्तये ।  
यो वः शिवतमो रसः तस्य भाजयतेह नः ॥६८॥
उशतीरिव मातरः यजमानस्य ऋद्धये ।  
तस्मा अरङ्गमाम वो यस्य क्षयाय जिन्वथ ॥६९॥
आपो जनयथा च नः यजमानस्य तृप्तये ।  
आरोग्याय रसघनाय महायुष्याय सन्तु नः ॥2.159.७०॥
भगप्रणेतर्भग सत्यराधो भगेमान्धियमुदवाददन्नः ।  
भगप्रनो जनय गोभिरश्वैर्भगप्रनुभिर्नृवन्तः स्यामः ॥७१ ॥
इदमापः प्रवहतावद्यञ्चमलं च यत् ।  
यच्चाभिद्रुहोहाऽनृतं यच्च शेपे अभीरुणम् ॥७२॥
आपो मा तस्मादेनसः पवमानश्च मुञ्चतु ।  
ओं पुनन्तु मां देवजनाः पुनन्तु मनसा धियः ॥७३ ॥
पुनन्तु विश्वा भूतानि जातवेदः पुनीहि माम् ।  
आप्यायस्व समेतु मे विश्वतः सोम वृष्ण्यम् ॥७४॥
भवा वाजस्य सङ्गथे यजमानाय वै भव ।  
महर्द्धये प्रपौत्रादिवृद्धयेऽनुग्रहं वह ॥७५॥
ओं पयः पृथिव्यां पय ओषधीषु पयो दिव्यन्तरीक्षे पयोधाः ।  
पयस्वतीः प्रदिशः सन्तु मह्यम् पायसन्नो गृहेष्वस्त्वरण्यम् ॥७६॥
ओं देवस्य त्वा सवितुः प्रसवेऽश्विनो  
र्बाहुभ्यां पूष्णो हस्ताभ्याम् ।  
सरस्वत्यै वाचो यं तुर्य्यं त्रियेदधामि  
बृहस्पतेष्ट्वा साम्राज्येनाभिषिञ्चामि ॥७७॥
ओं देवस्य त्वा सवितुः प्रसवेऽश्विनोर्बाहुभ्यां पूष्णो हस्ताभ्याम् ।  
सरस्वत्यै वाचो यं तुर्य्यन्त्रेणाऽग्ने साम्राज्येनाभिञ्चामि ॥७८॥
ओं देवस्य त्वा सवितुः प्रसवेऽश्विनोर्बाहुभ्यां पूष्णो हस्ताभ्याम्।  
अश्विनोर्भैषज्येन तेजसे ब्रह्मवर्चसायाभिषिञ्चामि ॥७९॥
सरस्वत्यै भैषज्येन वीर्यायान्नाद्यायाभिषिञ्चामि ।  
इन्द्रस्येन्द्रियेण बलाय श्रियै यशसेऽभिषिञ्चामि ॥2.159.८०॥
पालाशं भवति तेन ब्रह्मणोऽभ्यभिषिञ्चति ।  
ब्रह्म वै पालाशो ब्रह्मणैवेनमेतदभिषिञ्चति ॥८ १ ॥
सर्वेषां वा एष वेनां रसो यत्साम  
सर्वेषामेवैनमेतद्वेदानां रसेनाऽभिषिञ्चति ।  
यं देवकल्पाञ्जुहोति प्राणा वै कल्पा  
अमृतमुपवै प्राणा अमृतेनैवैनमेतदभिषिञ्चति ॥८२॥
दीर्घायुत्वाय बलाय वर्चसे सुप्रजास्त्वा  
सहसा अथो जीव शरदः शतम् ।  
द्यौः शान्तिरन्तरीक्षं शान्तिः पृथिवी  
शान्तिरापः शान्तिरोषधयः शान्तिः ॥८३॥
वनस्पतयः शान्तिर्विश्वेदेवाः शान्तिर्ब्रह्म शान्तिः ।  
सर्वं शान्तिः शान्तिरेव शान्तिः  
सा मा शान्तिरेधि परब्रह्म शान्तिः प्रतिमाः  
शान्तिर्ब्रह्मप्रियाः शान्तिरेव शान्तिः ॥८४॥
परब्रह्माऽक्षरम्ब्रह्म गोलोकः कृष्णराधिके ।  
लक्ष्मीर्नारायणश्चैषशसृष्टिर्देवादयस्तथा ॥८५॥
जीवसृष्टिः शक्तयश्च देव्यः सत्यश्च साधवः ।  
एते त्वामभिषिञ्चन्तु स्वस्तिं शान्तिं ददत्वपि ॥८६ ॥
यजमानस्तत आचार्याय दद्याद्धि दक्षिणाम् ।  
ग्रामं गोमण्डलं भूमिं गजाश्वादिकवाहनम् ॥८७॥
दासान् दासीर्वितानादि यानाम्बरविभूषणम् ।  
स्वर्णरूप्यादिकं ददामि ते यज्ञान्तदक्षिणाः ॥८८॥
गोपुच्छे यवतुलसीतिलकुशयुग्जलेन वै ।  
प्रार्थयेच्च क्रतो विप्र शाश्वतस्वर्गदो भवान् ॥८९ ॥
अद्य मे सफलं द्रव्यं जन्माद्यं सम्पदादिकम् ।  
यथाशक्ति प्रदत्तं च प्रसन्नो भव पुण्यद ॥2.159.९ ०॥
ज्ञानतोऽज्ञानतो वापि यद्यन्न्यूनं कृतं मया ।  
तत्सर्वं पूर्णमेवाऽस्तु त्वत्प्रसादात् क्षमस्व मे ॥९ १ ॥
आचार्यश्च वदेद्भक्तं पुरुषोत्तमवाञ्च्छया ।  
न्यूनं सम्पूर्णतां यातं सर्वं पूर्णफलप्रदम् ॥९२॥
द्रव्यहीनं क्रियाहीनं विधिहीनं प्रमादजम् ।  
तत्सर्वं पूर्णमेवाऽस्तु प्रसादाच्छ्रीहरेस्तु ते ॥९ ३॥
ओं स्वस्ति न इन्द्रो वृद्धश्रवाः स्वस्ति नः पूषा विश्ववेदाः ।  
स्वस्ति नस्तार्क्ष्योऽरिष्टनेमिः स्वस्ति नो बृहस्पतिर्दधातु ॥९४॥
ओं श्रीः वर्चस्वमायुष्यमारोग्यमा-  
विधात् शोभमानं महीयते ।  
धान्यं धनं पशुं बहुपुत्रलाभं  
शतसम्वत्सरं दीर्घमायुः ॥९५॥
पुनस्त्वादित्या रुद्रा वसवः समिन्धतां  
पुनर्ब्रह्माणो वसुनीथ यज्ञैः ।  
घृतेन त्वं तन्वं वर्धयस्व सत्याः  
सन्तु यजमानस्य कामाः ॥९६॥
मन्त्रार्थाः सफलाः सन्तु पूर्णाः सन्तु मनोरथाः ।  
शत्रूणां बुद्धिनाशोऽस्तु मित्राणामुदयस्तव ॥९७॥
देवान् क्षमापयेच्चापि प्रसन्नाः सन्तु सर्वदा ।  
अग्निं सम्पूज्य च विसर्जयेत्क्षमावचोऽर्पितम् ॥९८॥
गच्छध्वं भगवन्नग्रे स्वस्थाने कुण्डमध्यतः ।  
हुतमादाय देवेभ्यः शीघ्रं देहि प्रसीद मे ॥९९॥
गच्छ गच्छ सुरश्रेष्ठ स्वस्थाने परमेश्वर ।  
यत्र ब्रह्मादयो देवास्तत्र याहि हुताशन ॥2.159.१०० ॥
यान्तु देवगणाः सर्वे पूजामादाय मामकीम् ।  
इष्टकामसमृद्ध्यर्थं पुनरागमनाय च ॥१०१ ॥
अक्षतान् प्रक्षिपेत्सर्वस्थापनेषु सुमाञ्जलिम् ।  
प्रतिष्ठोत्सव एवाऽयं श्रद्धाद्रव्याद्यपूर्णकः ॥१ ०२॥
विप्रविष्णुप्रसादाच्च विधिः पूर्णतमोऽस्तु मे ।  
ब्राह्मणास्ते सर्वयज्ञो विधिपूर्णोऽस्तु सर्वथा ॥१०३ ॥
अच्छिद्रश्च वदेयुश्च गृह्णीयुर्भूयसीं ततः ।  
भोजनं चापि गृह्णीयुर्वदेयुश्च पुनस्ततः ॥१०४॥
यस्य स्मृत्वा च नामोक्त्या तपःपूजाक्रियादिषु ।  
न्यूनं सम्पूर्णतां याति सद्यो वन्दे हरिं प्रभुम् ॥१ ०५॥
प्रमादात्कुर्वतां कर्म प्रच्यवेताऽध्वरेषु यत् ।  
श्रीहरेः स्मरणात्तद्वै सम्पूर्णं स्यात्तथाऽस्तु च ॥१ ०६॥
चतुर्भिश्च चतुर्भिश्च द्वाभ्यां पञ्चभिरेव च ।  
हूयते च पुनर्द्वाभ्यां तस्मै यज्ञात्मने नमः ॥१ ०७॥
महाभोज्यं कारयित्वा महादानानि चाऽऽर्प्य च ।  
महोत्सवं परं कृत्वा यजमानस्तु भोजनम् ॥१ ०८॥
कुर्यात् सर्वान् भोजयित्वा उपदाश्चार्पयेत् ततः ।  
अवभृथं प्रकुर्याच्च सरित्यब्धौ सरोवरे ॥१ ०९॥
सर्वे देवाः समायान्ति तीर्थान्यवभृथे तदा ।  
सर्वदुरीतनाशार्थं कार्यं यथा चावभृथं ततः ॥2.159.११० ॥
इत्येवं राधिके प्रोक्तः प्रतिष्ठाविधिरेष ते ।  
उक्तो यथा भगवता दैवायतनकाय यः ॥१११ ॥
इति श्रीलक्ष्मीनारायणीयसंहितायां द्वितीये त्रेतासन्ताने देवस्य पिण्डिकायां सिंहासने स्थापनं, प्राणप्रतिष्ठान्यासाः, जीवावाहनम्, आरार्त्रिकम्, होमः, पूर्णाहुतिहवनम्  
आशीर्वादशान्तिस्वस्तिवाचः देवानां विदायः, पूर्णतावाचोऽवभृथञ्चेतिनिरूपनामा नवपञ्चाशदधिकशततमोऽध्यायः ॥१५९ ॥
    
