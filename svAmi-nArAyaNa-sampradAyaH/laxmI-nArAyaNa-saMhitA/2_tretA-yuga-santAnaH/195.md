+++
title = "१९५"

+++
श्रीकृष्ण उवाच-  
राधिके श्रीबालकृष्णो विमानात् समवातरत् ।  
रायगामलनृपतिः पुष्पहारान् ददौ गले ॥१ ॥
राज्ञी प्रक्षालयामास चरणौ परमात्मनः ।  
कन्यकाश्च कुटुम्बं च राज्ञः पुपूजुरच्युतम् ॥२ ॥
गन्धाक्षतैः पुष्पस्रग्भिश्चन्दनेन सुगन्धिना ।  
हारान् गुच्छान् ददौ चापि ततो राजा हरिं च तम् ॥३ ॥
न्यषादयद् रम्यगजेऽम्बालिकावरशोभिते ।  
शृङ्गारितेऽतिसुभगे चतुर्दन्तेऽर्जुने वरे ॥४ ॥
उच्चके संस्थितं कृष्णं जनता समलोकयत् ।  
छत्रं दधुश्च शिरसि कुमाराश्चामरेऽपि च ॥५ ॥
अन्यान् सर्वान् महीमानान् शकटीषु न्यषादयत् ।  
राजाऽभ्रामयदीशेशं नगर्यां राजमार्गके ॥६ ॥
रिगाप्रजा हरिं नत्वा पुपूजुरुत्तमोत्तमैः ।  
फलै रत्नैरम्बराद्यैः स्वर्णरूप्यककम्बलैः ॥७ ॥
पुष्पहारैर्हीरकाद्यैरमूल्यवस्तुभिस्तथा ।  
गोपुरे चत्वरे सङ्गे हट्टके मार्गसन्निधौ ॥८ ॥
अङ्गणे सर्वथा लोका अपूजयन् सुवस्तुभिः ।  
अवर्धयन् शुभा गौर्योऽक्षतलाजाब्जकेसरैः ॥९ ॥
हार्दिकैर्भावनैश्चापि निरीक्षणैः सुमानसैः ।  
स्वागतं सर्वतो बुद्ध्या चक्रुः कीर्तनगीतिभिः ॥2.195.१० ॥
राजप्रासादवर्यं च ययौ कृष्णोऽतिभास्वरः ।  
राजकन्याः पञ्च कृष्णहस्तं जगृहुरादरात् ॥११ ॥
राज्ञी पुपूज देवेशं जामातारं तदा मुदा ।  
ददौ दानानि सुभगा विविधानि पुपूज च ॥१ २॥
ददौ कन्याः पञ्च कृष्णनारायणाय तत्र ह ।  
उत्सवं च शुभं चक्रे राजा कृतार्थतां वहन् ॥१३॥
ततः प्रधानसौधानि प्रजागृहाणि सर्वशः ।  
श्रेष्ठिनां मन्दिरोद्यानगृहादीनि ययौ हरिः ॥१४॥
भगवान् श्रीहरिस्तत्र सर्वत्र पूजितः प्रभुः ।  
ईशानो ब्रह्मपत्न्यश्च गौर्यो महर्षयस्तथा ॥१५॥
सर्वेऽपि पूजितास्तस्यां नगर्यां नागरैर्मुदा ।  
गौरीभिः पूजितं कृष्णकुटुम्बं भाववस्तुभिः ॥१६ ॥
ततो हरिर्निजावासं चाययौ सैन्यशोभितः ।  
जलपानं चकाराऽथ सभां चकार तत्र च ॥१७॥
उपादिदेश च जनान् राधिके कृष्णवल्लभः ।  
धर्मः पाल्यः सदा भक्तैरर्थस्तेन प्रजायते ॥१८॥
केवलार्थपरो जन्तुरचिरेण विनश्यति ।  
वित्तं दत्तं च वा न्यस्तमस्थाने चेद् विनश्यति ॥१९॥
हिंसार्थं योजितं चापि पापायैव प्रकल्पते ।  
यद्वाऽऽत्मनोऽपि हिंसां वा कुरुते हिंसकं भवत् ॥2.195.२०॥
धर्म ऊधो भवत्येव मा छिन्द्यात्तं कदाचन ।  
ऊधश्छेदे पयोलाभो क्षीरार्थिनो न जायते ॥२१ ॥
ऊधसोऽर्थमयं दुग्धं प्रगृह्णीयाद् विवेकवान् ।  
दुग्धं दोग्ध्र्याः सेवनेन प्राप्यते नित्यमुत्तमम् ॥२२॥
एवं पृथ्वीमुपायेन भुञ्जानो लभते फलम् ।  
सतीं गां च तनुं धर्मं भुञ्जानो लभते फलम् ॥२३॥
दोग्ध्रीं धान्यं सुवर्णं च रक्षयेत् पृथिवीं च ताम् ।  
धर्मं नित्यं रक्षयेच्च दोग्ध्रीं मत्वा विवेकवान् ॥२४॥
भूतानां रक्षणं धर्मो दया सा परमा मता ।  
दयाधर्मेण कर्ता वै तरत्यसारसागरम् ॥२५॥
भीतानां रक्षणं कार्यं रक्षाफलं सुलभ्यते ।  
दशवर्षसहस्राणि स्वर्गे वासात्मकं हि तत् ॥२६॥
स्विष्टिः स्वधीतिः सुतपा यान् लोकान् जयते ततः ।  
तानेव दयया प्राज्ञो जयते धर्ममाचरन् ॥२७॥
देवताः पितरः सन्तो जीवन्ति दानधर्मणा ।  
अन्यभूतानि जीवन्ति दयागार्हस्थ्यधर्मणा ॥२८॥
छायायामप्सु वायौ च सुखमुष्णे प्रमेलने ।  
अग्नौ वाससि सूर्ये च सुखं शीते प्रमेलने ॥२९॥
शब्दे स्पर्शे रसे रूपे गन्धे च रमते मनः ।  
उष्णे शीतं साधुरूपं प्राप्तव्यं सुखदं हृदि ॥2.195.३ ०॥
शीते चोष्णं कृष्णरूपं प्राप्तव्यं सुखदं सदा ।  
तेषु भोगेषु नाऽसक्तो लभते सुखमुत्तमम् ॥३ १॥
अन्ये धर्माः शीतजानामन्ये चोष्णनिवासिनाम् ।  
उष्णस्थानां स्नानजं च फलं यत् स्याच्छुभप्रदम् ॥३२॥
शीतस्थानां यज्ञदानैस्ततोऽधिकं फलं भवेत् ।  
अर्थदानं मतं पुष्टिप्रदं देहस्य तुष्टये ॥३३ ॥
अर्थो द्वेधा धनरूपः सुखदोऽत्र भवेत् खलु ।  
परार्थो मोक्षरूपस्तु शाश्वतिकसुखप्रदः ॥३४॥
अभयस्य प्रदातुस्तु फलं सर्वोत्तमोत्तमम् ।  
नहि प्राणसमं दानं मोक्षदानं ततोऽधिकम् ॥३५॥
अहं श्रीबालकृष्णो वै स्वामिश्रीकृष्णवल्लभः ।  
ददामि मोक्षदानं च प्राणदानं धनादि च ॥३६॥
श्रेष्ठं मध्यं कनिष्ठं च त्रयमेतद्विभज्यते ।  
मोक्षदानं परं दानं दातव्यं सर्वथा भुवि ॥३७॥
ग्रहीतव्यं तु तद्दानं नित्यानन्दप्रदं तु यत् ।  
अन्याऽऽदाने भवेद् व्याधिर्मोक्षदाने विनश्यति ॥३८॥
मोक्षदाने ब्रह्मदानं ब्रह्मभूतं करोति हि ।  
ब्रह्मवृक्षो रक्ष्यमाणो मधुहेम ददाति वै ॥३ ९॥
ब्रह्मदानपरं दानं नाधिकं सृष्टिमण्डले ।  
मोक्षदानं ब्रह्मदानं ब्रह्माहं मां ददामि च ॥2.195.४० ॥
धर्मोऽहं चार्थरूपोऽहं मोक्षोऽहं मोक्षदोऽप्यहम् ।  
मोक्षात्मानं ददाम्येव मुमुक्षवे प्रसादितः ॥४१ ॥
स्त्रियं वा ब्रह्म वा हन्यात् साधुं हन्यात्तु यो घृणी ।  
तत्पापैः क्रियमाणैश्च सृज्यते स दरिद्रकः ॥४२॥
ईशानो रुद्रदेवश्च हिनस्त्यसाधुपापिनः ।  
साधून् रक्षति सर्वात्मा मद्रूपो रुद्र ईश्वरः ॥४२॥
आत्मा रुद्रो निजः प्रोक्तः पापं हन्याद् यदा स्वतः ।  
पापं द्वेषो वञ्चनादि चात्मघातादि नाशयेत् ॥४४॥
आत्मघातो मोक्षघातस्तं न कुर्यात् कदाचन ।  
आत्मा स्वार्थी भवेन्नित्यं मोक्षार्थी मत्समागमात् ॥४५॥
देहभावं न चोहेत मिश्रभावं परित्यजेत् ।  
शुष्कैरार्द्रं दह्यतेऽपि मिश्रितं चेद् भवेद् यदि ॥४६ ॥
आत्मा दुःखी जायतेऽपि देहमिश्रो भवेद् यदि ।  
पापकृद्भिः कथञ्चिच्च न स्यान्मिश्रो विवेकवान् ॥४७॥
रागद्वेषौ पापरूपौ त्यक्तव्यौ मुक्तिमिच्छता ।  
प्रमादमोहौ पापौ च त्यक्तव्यौ भूतिमिच्छता ॥४८॥
पुण्यलोकः स्वयं स्वर्गः सुखी चात्मा दिवं मतम् ।  
पापलोकोऽत्र निरयो दुःखी चात्मा ह्यधो मतः ॥४९॥
पृथ्वी साधूँस्तथाऽसाधून् सन्धारयति सदृशी ।  
सूर्यः साधूँस्तथाऽसाधून् करोति तापनं समः ॥2.195.५० ॥
जलं तृप्तान् करोत्येव साधूनसाधुकानपि ।  
वातः प्राणं स्पर्शनं च समं करोति देहिषु ॥५१ ॥
आपः पुनन्ति सर्वांश्च साध्वसाधून् समानतः ।  
अत्र लोके तथा चास्ति फललोके तु भिन्नता ॥५२॥
पुण्यशालिकृते वारि शीतं तत्रोपसर्पति ।  
अपुण्यस्य कृते वारि दृष्टिमार्गं न गच्छति ॥५३॥
पुण्यशालिकृते पृथ्वी कोमलास्तरणान्विता ।  
अपुण्यस्य कृते पृथ्वी कण्टककर्करान्विता ॥५४॥
पुण्यशालिकृते वायुः शीतलो गन्धिसंस्पृशः ।  
अपुण्यस्य कृते वायुर्विषोल्बणोऽतिदारुणः ॥५५॥
पुण्यशालिकृते सूर्यो यथापेक्षोष्णताप्रदः ।  
अपुण्यस्य कृते सूर्यो दाहको भस्मसात्करः ॥५६॥
इत्येवं चान्तरं लोके फलाढ्ये वर्तते सदा ।  
पुण्यलोको मधुमाँश्च घृतादः स्वर्णभूषणः ॥५७॥
अमृतादो मोदयुक्तो जरामृत्युविवर्जितः ।  
पापस्य लोको निरयस्तमोदुःखसुतापनः ॥५८॥
क्षुत्तृड्व्याप्तः शोककोशः क्षणमृत्युवशङ्गतः ।  
तं लोकं गन्तुमिच्छेद् यो विवेकभ्रष्ट एव सः ॥१९॥
पुण्यलोकं प्रयातुं यो वाञ्च्छेद् विवेकवान् हि सः ।  
शाश्वतं च परं लोकं मम धामाऽक्षराभिधम् ॥2.195.६ ०॥
गन्तुमिच्छेत्तु यः प्राज्ञो मुमुक्षूत्तम एव सः ।  
नित्यपूजो ब्राह्मणस्तल्लोकं समभिगच्छति ॥६ १॥
नित्यं दानी मखी रक्षी पूजी क्षत्रोऽपि गच्छति ।  
उद्यमी चोपकारी च धर्मी वैश्योऽपि गच्छति ॥६२॥
हिती सेवी च सन्तोषी याति शूद्रोऽपि शेषभुक् ।  
तत्र तत्राऽनुसन्धानं मम भक्त्यात्मकं स्मृतम् ॥६३ ॥
आज्ञां वहते नियतो गुरोर्योऽस्खलितो जनः ।  
तस्य सिद्धिर्भवत्येव गुरोबर्लान्न संशयः ॥६४॥
अल्पं च सारभूतं च करणीयं विशेषतः ।  
येन सिद्धिर्द्रुतं श्रेयःप्रदा भवति देहिनः ॥६५॥
येषां श्रीभगवान् रक्ष्यो येषां रक्ष्यं च कीर्तनम् ।  
मम भक्तास्तथा रक्ष्यास्ते रक्ष्या मम सर्वदा ॥५६॥
येषां पुरोगमा भक्ताः सन्तो ब्रह्मपरं त्वहम् ।  
यद्गृहे भक्तकन्याश्च ते रक्ष्या मम सर्वदा ॥६७॥
न कालात् कर्मतस्तेषां मायातो यमतो भयम् ।  
योषां चास्मि गृहे चाहं हृदये पूजितः सदा ॥६८॥
साधून् रक्षेत् सदा राजा ते हि रक्षन्ति रक्षिताः ।  
आशीरेषां भवेद् धामप्रदात्री बन्धनाशिनी ॥६९॥
दानेन तपसा यज्ञैर्भक्त्या दमेन सेवया ।  
साधवो वा गृहस्था वा क्षेममिच्छेयुरात्मनः ॥2.195.७०॥
अपारे पारकर्ता यश्चाऽप्लवे प्लवदोऽपि यः ।  
यमाश्रित्याऽतिघोरेऽत्र संसारे सुखिनो जनाः ॥७१ ॥
त्यागी वापि गृही वापि नरो नारी च वा भवेत् ।  
तारकं बान्धवं मत्वा साधुं तं परिपूजयेत् ॥७२॥
परमेशं तथा सन्तं ज्ञानदं च गुरुं प्रभुम् ।  
सतीं साध्वीं पूजयेच्च मोक्षदो हि यतो गुरुः ॥७३॥
किं तैर्ये वृषभा नोह्याः किं धेन्वा वाऽप्यदुग्धया ।  
किं पत्न्या वन्ध्यया लाभः कोऽर्था राज्ञाऽप्यरक्षता ॥७४॥
किं तद्धनेन देहेन सेवा साधोर्न मे भवेत् ।  
किं राज्येन च शुष्केण किं दस्युग्रस्तसम्पदा ॥७५॥
किं निःस्नेहेन भोग्येन किं जनु यन्न मुक्तिदम् ।  
यथा काष्ठकृतो हस्ती शार्दूलश्चर्मकृद् यथा ॥७६॥
यथा षण्ढो यथा क्षारं क्षेत्रं निर्विद्यको यथा ।  
यथा मेघाऽऽडम्बरश्च क्षत्रं बलविवर्जितम् ॥७७॥
यथा व्रतं दानहीनं भक्तः स्नेहविहीनकः ।  
गुरुर्ज्ञानादिशून्यश्च सर्वेप्येते निरर्थकाः ॥७८॥
सफलं मोक्षदं सर्वं निष्फलं तद्विवर्जितम् ।  
आत्मलाभो न वै यत्र स लाभो हानिरुच्यते ॥७९॥
आत्मलाभः परो लाभः परमात्मसमर्पणम् ।  
मोक्षलाभो भवेत्तेन सत्यलाभो मतो हि सः ॥2.195.८० ॥
सेवयन्तु सतो नित्यं भजन्तु मां सदा जनाः ।  
रक्षयन्तु स्वकं धर्म मम धाम प्रयान्त्वपि ॥८ १॥
भवतामस्तु वै स्वस्ति लोके चात्र परत्र च ।  
इत्युक्त्वा विररामाऽथ राजा पुपूज तं प्रभुम् ॥८२॥
प्रजाश्चानर्चयामासुर्बहुवस्तुभिरादरात् ।  
राज्ञी पूजां चकाराथ श्रीहरेः कन्यकायुता ॥८३॥
तिस्रः कन्या हरेर्हस्तं जगृहुः पतिभाविताः ।  
सार्थकं च जनुश्चक्रुः प्राप्य श्रीपुरुषोत्तमम् ॥८४॥
भोजनं प्रददौ राजा हरये च कुटुम्बिने ।  
महीमानेभ्य एवापि ततः स्वो बुभुजे नृपः ॥८५॥
चकार सुमहान्तं चोत्सवं रात्रौ प्रजायुतः ।  
नृत्यानि कारयामास वाद्यभक्त्यादिभिः सह ॥८६॥
रात्रौ सुभोजनं लब्ध्वा हर्याद्यास्ते विशश्रमुः ।  
प्रातः समुत्थिता वाद्यरवैर्मङ्गलनिःस्वनैः ॥८७॥
कृताह्निकास्तु हर्याद्या गन्तुं सज्जास्तदाऽभवन् ।  
मन्त्रं हरिर्ददौ तत्र प्रजाभ्यस्तूर्णमर्थितम् ॥८८॥
राजा श्रीहरये स्वर्णं यौतकं बहुधा ददौ ।  
उपदाः प्रददौ चापि हरिश्चापि धनं तदा ॥८९॥
लातवायर्षिणे प्रादाद् यथायोग्यं प्रपूजनम् ।  
राजा ददौ विदायं च दुग्धपानोत्तरं ततः ॥2.195.९०॥
हरिर्विमानमारुह्य तूर्णं शृण्वन् जयध्वनिम् ।  
अम्बरे चाऽभवत् सर्वकुटुम्बेन समन्वितः ॥९ १ ॥
अन्ययानानि सर्वाणि चाम्बरे त्वभवँस्तदा ।  
राजा सैन्येन सन्मानं कृतवान् समयोचितम् ॥९२॥
फेनतन्तुनृपश्चापि फालनादो मुनिस्तदा ।  
आजग्मतुः समानेतुं निजराज्यं सतां पतिम् ॥९३ ॥
हरिस्तेनार्थितस्तूर्णं बहुमानपुरःसरः ।  
व्योम्ना सर्वान् प्रयुज्यैवाऽऽशीर्वादैः प्रययौ तदा ॥९४॥
अन्यान्यपि विमानानि ययुस्तूर्णं तदाम्बरे ।  
फेनतन्तुमहाराजराष्ट्रमुल्लङ्घ्य खाडिकाम् ॥९५॥
तूर्णनयानदीतीरे सङ्गमस्थे मनोहरे ।  
नगरे त्रिनयाख्ये तत्समीपोद्यानमण्डले ॥९६॥
राजा पुरः प्रगत्वैव सैन्यसन्मानमाचरत् ।  
राजदर्शितमार्गेण हरिर्नैजं विमानकम् ॥९७॥
अवातारयदुद्याने राजसौधस्य सन्निधौ ।  
विमानानि तथाऽन्यानि चावतेरुस्तदाऽम्बरात् ॥९८॥
तदा वाद्यान्यवाद्यन्त जयशब्दास्तथाऽभवन् ।  
पुष्पवृष्टिः प्रजानां चाऽभवद्विमानसन्निधौ ॥९९॥
राधिके कीर्तनान्येव गौर्यो जगुः प्रजाजनाः ।  
स्वागतं परमं राजा चक्रे यान्त्रिकसद्रवैः ॥2.195.१० ०॥
इति श्रीलक्ष्मीनारायणीयसंहितायां द्वितीये त्रेतासन्ताने रायगामलराष्ट्रे रिगानगर्यां भ्रमणं पूजनमुपदेशनं भोजनं विश्रमणं रात्रियापनं चतुर्दशीप्रातर्दुग्धादिपानोत्तरं फेनतन्तुनृपराष्ट्राभिगमनमित्यादिनिरूपणनामा  
पञ्चनवत्यधिकशततमोऽध्यायः ॥१ ९५॥
    
