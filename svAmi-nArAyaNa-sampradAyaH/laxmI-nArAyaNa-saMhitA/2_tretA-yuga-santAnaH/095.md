+++
title = "०९५"

+++
श्रीकृष्ण उवाच-  
शृणु चान्यं चमत्कारं श्रीहरेः परमात्मनः ।  
राधे चैकादशभक्तयोगाद् देशः सुरक्षितः ॥१ ॥
दक्षिणे वर्तमाने वै खण्डे उष्णालयाभिधे ।  
अस्त्रालये रणे तत्र सामुद्रघोरवायुभिः ॥२ ॥
जाते तूपद्रवे देशो वालुकाभिस्तु मध्यगः ।  
परितोऽब्धिजलैश्चापि धर्षितो विप्लवीकृतः ॥३ ॥
आच्छादितोऽभवद् भाद्रपदे वृष्ट्या विनाशितः ।  
अनादिश्रीकृष्णनारायणेन स्वामिना ततः ॥४ ॥
रक्षितः स्वस्य भक्तार्थं शृणु पुण्यतमां कथाम् ।  
ऊष्णालये महाखण्डे पूर्वेगऽस्त्यो महामुनिः ॥५ ॥
आकाशेन ययौ पूर्वं पावयितुं तु तद्भुवम् ।  
अगस्त्यो बहुदेशाँश्च समुद्रं प्रविहाय च ॥६ ॥
ययौ तस्मिन् महाखण्डे हेमशालाख्यपर्वते ।  
ततो बालाचलं रावासनाद्रिं त्वम्बराद् ययौ ॥७ ॥
दारालिङ्गगिरिं मषीग्रीवाद्रिं भेकदानकम् ।  
अद्रिं तथा शालवीनगिरिं ग्रामाचलं ततः ॥८ ॥
आचालपर्वतं चापि दिवादिक्पर्वतं तथा ।  
चाटाद्रिं च ततो गत्वा त्वाययौ हेमशालके ॥९ ॥
तस्य द्रोणीं वृक्षवल्लीतृणैः पल्लवितां शुभाम् ।  
सुवृष्ट्या फलपुष्पाढ्यां वीक्ष्य वत्सरमावसत् ॥2.95.१ ०॥
अनादिश्रीकृष्णनारायँ स्मरत्यहर्निशम् ।  
'ओं नमः श्रीकृष्णनारायणाय स्वामिने स्वाहा' ॥१ १॥
जपत्येव सदा मन्त्रं हेमशालाचले वसन् ।  
लोपामुद्रापि तं मन्त्रं जपत्येव पतिव्रता ॥१ २॥
तया सह मुनिर्नित्यं तीर्थीकर्तुं तदाऽऽपगाः ।  
नित्यं विहायसा याति स्नातुं भिन्नसरित्तटम् ॥१३॥
मुरानद्यां तुरुनद्यामैतनद्यां तथा मुहुः ।  
सस्नौ गोशङ्कुनद्यां च बालानद्यामपि क्वचित् ॥१४॥
सस्नौ मर्चाशनानद्यां माकमानसरस्यपि ।  
बालासरोवरे माङ्गिसरसि श्वानिकाजले ॥१५॥
कुवने सरसि सस्नौ लाभरुचिसरस्यपि ।  
झिन्कुनद्यां रिन्कुनद्यां फिन्कुनद्यां तथा पुनः ॥१६॥
सस्नावुत्तुङ्गसरसि आरसरोवरे तथा ।  
तुरूसरोवरे सस्नौ ग्रागिराख्ये सरस्यपि ॥१७॥
मौरीनद्यां तुरानद्यां भुरानद्यां तथा मुनिः ।  
सस्नौ कविन्दुमानद्यां गौरानरसरोवरे ॥१८॥
कारुलिङ्ग्यां दारुलिङ्ग्यां चारुलिङ्गीसरित्यपि ।  
क्वील्पीनद्यां लविङ्गायां पावनायां तथा ततः ॥१९॥
मीचलायां फिलञ्चायां सस्नावगस्त्यको मुनिः ।  
घेलीनद्यां हेलीनद्यां वितूरीयासरित्यपि ॥2.95.२०॥
फीजरायां चापगायां सस्नो निर्झरणेष्वपि ।  
लोपामुद्रा सती पूजां चक्रे तद्देवतार्चनम् ॥२१ ॥
सरांसि सरितश्चापि चक्रुरगस्त्यमाननम् ।  
अथैतेषु प्रदेशेषु सरित्तटेषु कुत्रचित् ॥२२॥
कुत्रचित्पार्वते देशे कुत्रचित् सरसस्तटे ।  
विप्रास्तु तापसा रौद्रा वैष्णवाः सूर्यदेवताः ॥२३॥
वसन्तस्ते विलोक्यैनमगस्त्यं ख्यातपौरुषम् ।  
प्रसन्नहृदयाः सर्वे स्वागतादि व्यधुर्मुदा ॥२४॥
हेमशालायनो बालायनो रावासनायनः ।  
दारालिङ्गायनश्चापि भेकदानेयतापसः ॥२५॥
मसिग्रीवमहर्षिश्च तथा शालवनायनः ।  
आचालर्षिस्तथा ग्रामायनो वाटायनस्तथा ॥२६॥
दिवादिङ्गायनाद्याश्च तापसा ब्रह्मवेदिनः ।  
सहस्रशोऽन्यविप्राश्च ब्रह्मगृहवनस्थिताः ॥२७॥
यतयश्च महात्यागपरा विज्ञाश्च योषितः ।  
सत्यः साध्व्यो निवसन्ति चात्मध्यानपरायणाः ॥२८॥
अगस्त्यस्तु ददौ तेभ्यो विज्ञानं पारमेश्वरम् ।  
परब्रह्माऽऽक्षरातीतः परधामविराजितः ॥२९॥
अनन्तमुक्तसेव्यः श्रीपुरुषोत्तमसञ्ज्ञकः ।  
परमात्माऽन्तरात्मा च कृष्णात् कृष्णतरश्च यः ॥2.95.३ ० ॥
वासुदेवान्महावासुदेवः श्रीपरमेश्वरः ।  
दिव्यैश्वर्यविभूत्यादिसम्भृतो भगवान् प्रभुः ॥३१ ॥
कालमायानियन्ता च व्यूहावतारशासकः ।  
ईश्वराणामीश्वरेशः सुराणां सुरशक्तिदः ॥३२॥
ऋषीणां चापि पितॄणां रक्षकस्तद्धृदि स्थितः ।  
देवमानुषनागानामन्तर्यामी परात्परः ॥३३ ॥
सर्वब्रह्मप्रियाकान्तः सर्वधामप्रभाप्रदः ।  
सर्वावतारधर्ता च सर्वसाक्षी निरञ्जनः ॥३४॥
स्वप्रकाशोऽसीमशोभाऽसीमकन्दर्पसुन्दरः ।  
दिव्यमूर्तिर्वेदवेद्यो योगिवेद्योऽन्तरात्मनि ॥३५॥
हृच्चक्षुर्भिस्तथा वेद्यश्चाऽवेद्यो बाह्यवृत्तिभिः ।  
अगम्यो मायया छन्नैर्गम्यो भक्तिसमन्वितैः ॥३६॥
अतिदूरोऽप्यतिसामीप्यस्थः सखा सुखप्रदः ।  
सर्वप्रदः सदाऽऽनन्दः सर्वानन्दप्रदो हरिः ॥३७॥
अनादिश्रीकृष्णनारायणो राधारमापतिः ।  
प्रभापारवतीहंसामञ्जुलासगुणापतिः ॥३८ ॥
लक्ष्मीश्रीमाणिकीनाथः सत्पतिर्भक्तभावितः ।  
ऋषीशः करुणापूर्णो ह्यबालो बालरूपधृक् ॥३ ९॥
वर्तते यश्चाजनाभे खण्डे देशे सुराष्ट्रके ।  
अश्वपट्टसरस्तीरेऽक्षरक्षेत्रे विमुक्तिदे ॥2.95.४०॥
दिव्ये कुङ्कुमवाप्याख्ये नगरे च निजालये ।  
कम्भराश्रीनन्दनः स श्रीमद्गोपालबालकः ॥४१॥
परब्रह्म स्वयं यः स बालब्रह्माऽद्य वर्तते ।  
अन्तरात्मा च यः सोऽद्य बालात्मा बहिरस्ति वै ॥४२॥
योगिनां योगफलदो ज्ञानिनां वित्तिगोचरः ।  
मुक्तानां मानसे तिष्ठन् सतीनां सत्यधारकः ॥४३ ॥
यज्ञानां वह्निरूपे च भोजको हवनाशनः ।  
तपस्विनां तपोवृत्तेः श्रद्धारूपोऽस्ति यः प्रभुः ॥४४॥
सात्त्विकानां धर्मसत्त्वं नीतीनां न्यायविस्तरः ।  
सत्क्रियाणां चातिथेयो भक्ता राधनगोचरः ॥४५॥
निराकारोऽसङ्ख्यमूर्तिर्यः स बालो विराजते ।  
कृपया करुणासिन्धुर्मोक्षदः पापिनामपि ॥४६॥
यत्प्रसङ्गेन तत्त्वानि जडान्यपि कृतान्यपि ।  
अकृतानि चेतनानि दिव्यानि सम्भवन्ति च ॥४७॥
अमुक्ता मुक्तिमायान्ति पापा भवन्ति पावनाः ।  
असिद्धाः सिद्धिमासाद्य यद्ध्यानाद् यान्ति मोक्षणम् ॥४८॥
अगुणा गुणवन्तश्च भवन्त्यस्य प्रतापतः ।  
मायिका मायया शून्या जायन्तेऽस्य स्मृतेरपि ॥४९॥
कल्मषा नाशमायान्ति यन्मूर्तेर्दर्शनादपि ।  
नाऽस्य वै दर्शने प्राप्ते कर्तव्यं चावशिष्यते ॥2.95.५०॥
प्राप्तव्यं शिष्यते नापि स वै बालोऽद्य वर्तते ।  
विप्रा गृह्णन्तु तन्मन्त्रं मुक्तिदं सर्वसिद्धिदम् ॥५१ ॥
इत्युक्ता राधिके! विप्रा जगृहुर्मन्त्रमुत्तमम् ।  
'औं नमः श्रीकृष्णनारायणाय स्वामिने स्वाहा' ॥५२॥
प्रजेपुः सततं तं च दध्युर्वै दिव्यरूपिणम् ।  
तेषां वै हृदये कृष्णनारायणः समस्फुरत् ॥५३॥
किशोरो दिव्यरूपश्च कोटिमन्मथसुन्दरः ।  
भेजुस्ते च ततो नित्यमगस्त्योदितपूजनैः ॥५४॥
अष्टधा श्रीहरेर्भक्तिं चक्रुर्मोक्षाभिवाञ्च्छया ।  
एवं सहस्रलक्षाश्च भजन्ते ब्राह्मणा हरिम् ॥५५॥
अगस्त्यस्य तु योगेन अस्त्रालयक्षितौ तदा ।  
उष्णालये महाखण्डेऽभवन् भक्तिपरायणाः ॥५६॥
वर्षान्तेऽगस्त्यमुनिराट् कृत्वा तीर्थानि सर्वशः ।  
वैहायसा ययौ लोपामुद्रायुतोऽश्वसारसम् ॥५७॥
क्षेत्रं श्रीकुङ्कुमवापीसञ्ज्ञं तत्र स्थिरोऽभवत् ।  
अथ भाद्रपदे तत्र व्योम्नि रात्रौ ग्रहो महान् ॥५८॥
सहस्रयोजनदीर्घतेजःकल्गिलसच्छिराः ।  
उदयं चैति नित्यं वै देशोपप्लवसूचकः ॥१९॥
धूमकेतुर्महात्रासप्रदो लोकविनाशकः ।  
यं दृष्ट्वा तु प्रजाः सर्वा नाशभीतिसमाकुलाः ॥2.95.६०॥
अभवँश्चाऽप्यभजँश्च बालकृष्ण पुभुत्तमम् ।  
अकुर्वंस्तस्य भक्तिं च विविधाराधनात्मिकाम् ॥६१॥
अथ भाद्रस्य विगमे पूर्णायां प्रातरेव तु ।  
समुद्रस्य जलानां वै विप्लवः परितो ह्यभूत्॥६२॥
वेला भयप्रदा सर्वदेशप्रलयकारिकाः ।  
चुक्षुभुश्चातिचण्डैर्वै वातैः सह च वृष्टिभिः ॥६३॥
उष्णालयस्य खण्डस्य परितोऽब्धिजलैर्भुवः ।  
योजनायतभागा वै सम्प्लुता प्रलयो यथा ॥६४॥
ग्रामाः खेटाः खर्वटाश्चावसथा घोषविस्तराः ।  
समुद्रमवधिं कृत्वा यावद्योजनमेव ते ॥६५॥
अब्धिवेलौघवेगैश्च नष्टा जललये तदा ।  
वृक्षा लता वनोद्देशा उद्यानानि च वाटिकाः ॥६६॥
नौकास्थेयानि बन्धानि सेतवः क्षेत्रभूमिकाः ।  
वर्त्मानि यानरक्षार्थं गृह्णाणि भूशिरांसि च ॥६७॥
वेलौघवेगैर्नष्टानि व्यापारस्य स्थलानि च ।  
विमानावस्थलीबन्धा नष्टाः सर्वे जलौघकैः ॥६८॥
नदीमुखास्तथा सर्वे प्रजावसतयोऽपि च ।  
पशवः पक्षिणश्चान्ये खनयोऽपि लयं गताः ॥६९॥
एवं जललये जाते हाहाकारो महानभूत् ।  
अथ नद्योऽपि सङ्क्षुब्धाः क्षुब्धानि च सरांस्यपि ॥2.95.७०॥
नदीसरोवराऽऽपश्च ययुः क्षेत्रेषु चाभितः ।  
उद्वेलाभिः प्रदेशास्ते सप्रजाः प्रलयं गताः ॥७१॥
स्थले जलं जले स्थलं विपरीतमपद्यत ।  
अतिवर्षातिवातैश्च देहिनो विलयं गताः ॥७२॥
पार्वता वनवासाश्च दृश्यन्ते नैव देहिनः ।  
जलानां तु प्रवाहेषु शवा मानवपक्षिणाम् ॥७३॥
पशूनां च सरीसृपमृगादीनामनेकशः ।  
कल्लोलैरुह्यमानाश्च विलोक्यन्ते सहस्रशः ॥७४॥
वृक्षाश्च वृक्षशाखाश्च दृश्यन्ते पूरवारिषु ।  
गृहाणि पर्णशालाश्च तरन्ति लयवारिषु ॥७५॥
नद्यः सरोवराण्यन्या दीर्घिकाश्चापि कूपकाः ।  
सामुद्राऽखातसदृशा दृश्यन्ते जलपूरिताः ॥७६ ॥
एवं जाते विनाशस्य कारणे जलविप्लवे ।  
झञ्झावातैर्वालुकाश्चाडीयन्त रणगास्तदा ॥७७॥
यथा मेघास्तथा ताश्च दृश्यन्ते चाम्बरे तदा ।  
वालुकाभिः पूरितानि नेत्राणि चान्धतां ययुः ॥७८॥
वालुकाहतनेत्रास्ते देहिनस्तु परस्परम् ।  
नैव पश्यन्ति वै तत्र रजोऽन्धा वातताडिताः ॥७९॥
आकाशे वायुवेगेन क्षिप्यन्ते शाखिनस्तथा ।  
गृहाणि वल्लयश्चापि मण्डपाच्छादनान्यपि ॥2.95.८०॥
उल्लोचाश्च वितानानि वस्त्राणि पक्षिणस्तथा ।  
क्षिप्यन्ते बहुवेगेन वातेन च जले स्थले ॥८१॥
गृहाणि चातिभग्नानि वृक्षा भग्नास्तथोटजाः ।  
आश्रया आश्रमाः सौधाः प्रासादा नेशुरूटजाः ॥८२॥
वालुकावर्षणैर्ग्रामाश्छन्ना वै वालुकातले ।  
एवं रणात् समुड्डीय वालुकावर्षणं ह्यभूत् ॥८३॥
वृक्षाश्च वाटिका उद्यानानि प्रजाश्च पक्षिणः ।  
पशवस्तापसाश्चापि वालुकाछन्नविग्रहाः ॥८४॥
वालुकान्तर्गर्भगास्ते भूगर्भे निहिताः क्षणात् ।  
अभवँस्ते विना श्वासैर्मृताः कोटिसहस्रशः ॥८५॥
ऋषयो मुनयश्चापि पर्वतस्थाः क्षितिस्थिताः ।  
वीक्ष्योपच्छवमत्युग्रं समाधौ कृतसंयमाः॥८६॥
आकृष्य नाडिकाप्राणान् निषेदुः कुम्भकादिषु ।  
सस्मरुर्भगवन्तं श्रीकृष्णनारायणं हृदि ॥८७॥
अभक्ता रुरुदुश्चापि त्रेसुश्चुक्रुषुरुद्गलम् ।  
हाहाचक्रुर्बालकाश्च हा मातस्तात चुक्रुशुः ॥८८॥
विलपन्तो नराः पत्नीराह्वयाञ्चक्रुरुद्गलम् ।  
पत्न्योऽपत्यानि पितरं चाह्वयाञ्चक्रुरत्यति ॥८९॥
पशूनां पक्षिणां चापि उष्ट्राणां करिणां तथा ।  
सिंहानां चानलानां चाक्रोशाश्च गर्जनान्यपि ॥2.95.९०॥
दुःखभृतान्यत्यभन् झञ्झावाते तदा मुहुः ।  
न श्रूयन्ते न रक्ष्यन्ते स्वरक्षा यत्र दुष्करा ॥९ १॥
तत्राऽन्यरक्षणं केन कुत्र वा हरिमन्तरा ।  
कालानने ग्रासभावं गतानां रक्षकोऽत्र कः ॥९२॥
पर्वता रणदेशाश्च नद्यश्चापि सरांसि च ।  
वनानि चोच्चभागाश्चारण्यानि क्षेत्रभूमयः ॥९३ ॥
सर्वे पृथ्वीतलं झञ्झावातैश्चापीडितं तदा ।  
जातं भाद्रस्य पूर्णायां रात्रौ तु प्रतिपद्दिने ॥९४॥
आसायं तन्महोत्पातैर्विना मृतिं मृताः प्रजाः ।  
हेमशालायनाद्यास्तु तदा महर्षयोऽमलाः ॥९५॥
वीक्ष्याऽशान्तं वातवेगं जलाऽनिलकृतं लयम् ।  
समाधावेव शान्त्यर्थं सस्मरुर्बालकृष्णकम् ॥९६॥
करुणासागरं भक्तरक्षाकरं कृपानिधिम् ।  
अविगणय्य पापानि शरणागतरक्षकम् ॥९७॥
गजरक्षाकरं कृष्णं गर्भे रक्षन्तमीश्वरम् ।  
प्रलये रक्षकं नाथं मायातो रक्षकं प्रभुम् ॥९८॥
प्राणानां रक्षकं कान्तं सर्वरक्षाकरं हरिम् ।  
बालानां रक्षकं देवं सृष्टिरक्षाकरं पतिम् ॥९९॥
योगे रक्षाकरं स्वामिनारायणं परेश्वरम् ।  
अनादिश्रीकृष्णनारायणं देहिप्रजीवनम् ॥2.95.१ ००॥
सस्मरुर्हृदये त्वेकादशर्षयो लये स्थिते ।  
तुष्टवुर्मनसा सर्वे देशरक्षणहेतवे ॥१०१ ॥
झञ्झावातस्य शान्त्यर्थं वृष्टेः शान्त्यर्थमित्यपि ।  
वालुकावृष्टिशान्त्यर्थं भूतानां रक्षणाय च ॥१०२॥
राधिके ते तुष्टुवुर्वै परमेशं परात्परम् ।  
कृपालुं बालकृष्णं सम्प्राप्ते नाशे महर्षयः ॥१ ०३॥
इति श्रीलक्ष्मीनारायणीयसंहितायां द्वितीये त्रेतासन्ताने उष्णालयखण्डेऽगस्त्यप्रवासस्तत्रत्यर्षिगणेन झञ्झावाताऽब्धिजलक्षोभे लये जाते श्रीकृष्णनारायणः स्मृत इत्यादि-  
निरूपणनामा पञ्चनवतितमोऽध्यायः ॥९५ ॥
    
