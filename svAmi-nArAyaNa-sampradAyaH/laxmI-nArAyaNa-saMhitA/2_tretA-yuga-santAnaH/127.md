+++
title = "१२७"

+++
श्रीकृष्ण उवाच-  
शृणु त्वं राधिके! तत्राऽप्याश्चर्यं समभूद्धि यत् ।  
पूर्वं भूकम्पयोगेन मृताश्चापगतिं गताः ॥१ ॥
लक्षाधिकास्तु ये प्रेताः समानपर्वतस्थिताः ।  
आययुर्द्विकलं तीर्थं मोक्षार्थे कृष्णसन्निधौ ॥२ ॥
केचिद्वै वक्रवदनाः केचिच्छुष्ककलेवराः ।  
अन्ये तु कटिभग्नाश्च पृष्ठलग्नोदराः परे ॥३ ॥
सकेशा मक्षिकाव्याप्ताश्चान्ये मशकजालिनः ।  
क्षुत्तृषादुःखिनश्चान्येऽन्धाः पङ्गुवृक्णकाः परे ॥४ ॥
कुष्ठिनोऽङ्गादिविकलाः श्वासकासादिरोगिणः ।  
लम्बजलोदराश्चान्ये निर्नेत्राः कर्णवर्जिताः ॥५ ॥
पृष्ठपादाः पृष्ठमुखा विकराला दरिद्रकाः ।  
सहस्रशो दुःखिनस्ते समाययुर्हरेः पुरः ॥६ ॥
दुःखनाशार्थमेवैते प्रार्थयामासुरच्युतम् ।  
अनादिश्रीकृष्णनारायणं श्रीपुरुषोत्तमम् ॥७ ॥
भूकम्पे हि वयं नष्टा गृहपातार्दनैः पुरा ।  
वृक्षपाताऽर्दनैश्चापि भूस्फाटे पतिता अपि ॥८ ॥
विवरेषु सजलेषु मग्ना नष्टा मृतास्तदा ।  
आकस्मिकैश्च मरणैः प्रेता वयं हि दुःखिनः ॥९ ॥
योग्या उद्धर्तुमेवाऽत्र भवतैव न चेतरैः ।  
तस्मादुद्धर पापिष्ठयोनेरस्मान् कृपां कुरु ॥2.127.१ ०॥
इत्यर्थितः श्रीभगवान् जलं चिक्षेप तेषु ह ।  
अञ्जलिना कृतं प्रासादिकं प्राप्तं च तैस्तदा ॥११ ॥
दग्धपापा अभवँश्च जलं ययाचिरे पुनः ।  
पानार्थं प्रददौ तेभ्यः कृष्णो जलं तु सारसम् ॥१२॥
आनीतं निजकार्यार्थं पाययामास तान्प्रभुः ।  
पीत्वा पीत्वाऽतितृप्तास्ते ययाचिरेऽथ भोजनम् ॥१ ३॥
भगवान् प्रददौ तेभ्यो मिष्टान्नं शार्करं शुभम् ।  
सघृतं पायसान्नं च कल्पधेनुसमुद्भवम् ॥१४॥
भुक्त्वा तृप्ताः पुनर्जाता ययाचिरे विरोगिताम् ।  
हरिस्तेभ्यो ददौ रम्यमारोग्यं सौम्यवर्ष्म च ॥१५॥
ययाचिरे ततो मोक्षं दिव्यदेहैः प्रसेवनम् ।  
हरिस्तेभ्यो ददौ मोक्षं दिव्येदेहैर्ययुश्च ते ॥१६ ॥
वैकुण्ठं परमं लोकं विमानैः सूर्यसन्निभैः ।  
नराश्च पार्षदा जाताश्चतुर्मुजाः सुभासुराः ॥१७॥
नार्यश्च पार्षदान्यश्च चतुर्भुजाः सुभाग्यिकाः ।  
मुक्तरूपा हि जाता वै मोक्षस्थाननिवासिनः ॥१८॥
इत्येवं कृपया तेभ्यो बालकृष्णः श्रियः पतिः ।  
ददौ वैकुण्ठमेवाऽद्य स्वयोगेन क्षणान्ननु ॥१ ९॥
कृपैव कारणं चात्र न पुण्यं भक्तिरित्यपि ।  
शरणागतपालत्वं कारणं कृपयाऽन्वितम् ॥2.127.२०॥
राधिके च ततः कृष्णो महाराजो रमापतिः ।  
माणिक्याकान्त ईशेशः थर्कूटस्थं जगाद ह ॥२ १ ॥
थर्कूटस्थमहाराज! शृणु ज्ञातव्यमत्र यत् ।  
धर्मो ज्ञानं विरागश्च भक्तिश्चेति चतुष्टयम् ॥२२॥
त्वया पाल्या हि चत्वारः कर्तव्यार्थाः सदा भुवि ।  
लोकेऽस्मिन् सुखदास्ते च परत्राऽऽनन्ददायकाः ॥२३ ॥
प्रजानां पालनं कार्यं दया कार्या प्रजादिषु ।  
दीनाऽनाथेषु योषित्सु सत्सु वृद्धजनादिषु ॥२४॥
परोपकारः कर्तव्यः परात्मसुखकारकः ।  
परपीडा न कर्तव्या युद्धधर्मं विना क्वचित् ॥२५॥
शरणापन्नजीवानां रक्षा कार्या त्वया सदा ।  
यन्मुखे भगवन्नाम स पूज्योऽदण्ड्य एव च ॥२६ ॥
वैष्णवाः सर्वथा पूज्या दानमानाऽर्हवस्तुभिः ।  
विनयेन च वाक्येन सेवया दासधर्मया ॥२७ ॥
सात्त्वतानां सङ्गमश्च कर्तव्यो हृद्येन वै ।  
राजसानां सङ्गमस्तु कर्तव्यो वर्ष्मणा मनाक् ॥२८ ॥
तामसानां सङ्गमस्तु कर्तव्यो वै मृषानिभः ।  
यथा राज्यं विनश्येन्न बन्धनं स्वस्य नो भवेत् ॥२९ ॥
विघ्ना नेयुर्यथा चापि कर्तव्यं तत्तथा सदा ।  
विश्वासः सर्वथा कार्यः सत्सु भागवतेषु वै ॥2.127.३० ॥
राज्ञ्यां पुत्रे प्रधाने वा विश्वसेत् सावधानकः ।  
निजान् निजान्न मन्वीत यावन्न स्यात्परिक्षणम् ॥३१ ॥
स्वार्थमात्रपरान् गृध्नायुतान् राज्ये न विश्वसेत् ।  
निस्पृहान् विश्वसेत् भक्त्या साधुमार्ग स्थितान् जनान् ॥३२॥
एकाकी न मिलेत् कञ्चिद् भयस्थानं हि निर्जनम् ।  
भोजनं नापि गृह्णीयात् विनाऽन्यग्रहपूर्वकम् ॥३३ ॥
पेयं स्पृश्यं ददेत् कश्चिन्न गृह्णीयादचिन्तयन् ।  
भोग्यानां जडवस्तूनां विनाऽन्यस्मिन् समर्पणम् ॥३४॥
स्वार्थार्थं नोपयुञ्जीत कणमात्रमपि क्वचित् ।  
अपि भ्राता सुतश्चापि द्रष्टव्यस्त्ववधानिना ॥३५ ॥
प्रजा नोद्वेजनीयाश्च हिंसितव्या न देहिनः ।  
नमन्तं विश्वसेन्नैव इषन्मिलत्प्रनेत्रकम् ॥३६ ॥
शून्यगृहे वसेन्नैव विना शस्त्रं न वै वसेत् ।  
चेटीं विना वसेन्नैव राज्ञ्या सहाऽपि निर्जने ॥३ ७॥
बहुपत्नीर्न वै कुर्यान्न दास्यां सुरतं श्रयेत् ।  
विना धर्मं न गच्छेच्च पदं कृत्यार्थमेव वा ॥३८॥
न स्वपेन्निर्भयो भूत्वा पार्श्वे साधून्प्ररक्षयेत् ।  
धर्मस्थाने न वै कामं प्रयुञ्जीत कदाचन ॥३९ ॥
कामस्थाने न वै ज्ञानं प्रयुञ्जीत विरागिताम् ।  
वैराग्यस्य तपसश्च स्थाने युञ्ज्यान्न लालसाम् ॥2.127.४० ॥
चारान् युञ्ज्यात् परस्थाने स्वराज्येऽपि गृहे स्थले ।  
देहेन्द्रियादिराज्येऽपि चारान् युञ्जीत धर्मजान् ॥४ १ ॥
विवेकं च प्रधानं वै कृत्वा कार्याणि वर्तयेत् ।  
प्रधानो विमनाः स्याच्चेत् कार्यरोधं समर्थयेत् ॥४२॥
वृद्धादनुभवं प्राप्य शान्तिदं शाश्वतं चरेत् ।  
सद्योजातं बालकं च महत्यर्थे न संश्रयेत् ॥४३ ॥
मोक्षार्थे हितद्ं स्वल्पं महान्तं वा समाश्रयेत्॥
वुथाऽऽयासप्रदां बुद्धिं विवासयेद् वृकीमिव ॥४४॥
शान्तिप्रदां मतिं हृस्वां सुवासयेत् सतीमिव ।  
जडं चापि जनं रक्षेद् स्तम्भमिव विपत्स्थले ॥४५॥
विद्वांसमपि रक्षेन्न चाततायिक्रियापरम् ।  
अरण्ये वा मृगयायां नैकाकी विचरेन्नृपः ॥४६ ॥
जलाशये च कूपादौ विश्वसेन्न निजं जनम् ।  
पुरोहितं पुरस्कृत्य ससैन्यश्चाऽटवीं चरेत् ॥४७॥
तत्रापि चाटवीज्ञं हि कुर्यादग्रगतः सदा ।  
वर्षायां नाऽटवीं गच्छेदुत्सवे विप्लवे तथा ॥४८॥
रात्रौ वेषान्तरेणाऽपि परीक्षेत प्रजासुखम् ।  
नापितात् तन्तुवायाच्च भाराच्चाटाच्च तस्करात् ॥४९॥
स्वयं तद्रूपमासाद्य महीमानो भवेत् क्वचित् ।  
सर्वं विज्ञाय वृत्तान्तं प्रजासुखं समाचरेत् ॥2.127.५०॥
नापितादौ निजान् भृत्यान् तद्रूपैः प्रेरयेत् पुरा ।  
ततः स्वयं च तद्रूपो भूत्वा गच्छेन्न चान्यथा ॥५ १ ॥
नारी भूत्वा ब्राह्मकाले जलार्थं जलहारिणी ।  
स्वदासीभिर्जलहारिणीभिर्गच्छेज्जलस्थलीम् ॥५२ ॥
विजानीयाच्च ताभ्यश्च वार्तया च प्रजाहितम् ।  
स्वभृत्यानां स्वाश्रितानां स्वस्त्रीणां वर्तनादिकम् ॥५३ ॥
दीनाऽनाथदरिद्राणां ज्ञात्वा दुःखानि नाशयेत् ।  
नास्तिक्यं च प्रतारित्वं कौटिल्यं नाशयेत्तथा ॥५४॥
कथाद्वारा दण्डद्वारा दुष्टाः प्रजाः प्रशिक्षयेत् ।  
विधवाभ्यश्चान्नवस्त्राश्रयान् दद्याद् दयापरः ॥५५॥
विद्यादानं दापयेच्च शिक्षाज्ञानं प्रदापयेत् ।  
कलाज्ञानं शिल्पविद्यां विकासयेत् सदा नृपः ॥५६ ॥
नराणां मानवानां तु चाऽण्डकोशान्न छेदयेत् ।  
नारीणां बालरक्षादि परद्वारा न कारयेत् ॥५७॥
मातृद्वारा बालरक्षापुष्टिशिक्षादि कारयेत् ।  
ऋतुधर्मान्न वै रुन्ध्याच्छासनेन कदापि वै ॥५८॥
आर्तवं फलपुष्पादि विकारयेन्न चौषधैः ।  
मानवं तु पराधीनं पशुवन्न प्रवाहयेत् ॥५९॥
मारयेन्न च निष्कामं निष्प्रयोजनमक्रियम् ।  
विघ्नरूपं च वाऽयोग्यं मानवं वै कदाचन ॥2.127.६ ० ॥
मोक्षधर्मं तादृशाय समर्पयेद्धिताय वै ।  
लोकानां च हितार्थाय देवकार्याणि चार्पयेत् ॥६ १ ॥
मानवं दुर्लभं कुर्यात् तुषवन्न कदाचन ।  
विकासं साधयेन्नूत्नं विकासं न विलोपयेत् ॥६ २॥
कृषिं विकासयेत् सर्वविकासोत्तमरूपिणीम् ।  
शैल्प्यं विकासयेच्चापि विज्ञानं तात्त्विकं तथा ॥६३॥
रासायनं तान्त्रिकं यान्त्रिकं च मान्त्रिकं तथा ।  
दैविकं व्योममार्गीयं विकासयेद् यथाबलम् ॥६४॥
श्रेष्ठे सङ्करतां नैव कुर्यान्निम्नत्वदायिनीम् ।  
निम्ने श्रैष्ठ्यप्रदां कुर्यात् कलां विभूतिदायिनीम् ॥६५॥
दूरश्रवणदृश्यादि विकासयेद्धि तात्त्विकम् ।  
पृथ्वीप्रवेशमार्गादि विकासयेत्तु योगिवत् ॥६६॥
जलतेजोऽन्तरीक्षादिगमनं च विकासयेत् ।  
पराण्डगमनं चापि लोपयेन्न कदाचन ॥६७॥
ऋषिपितृसुरादीनां दैत्यमानवरक्षसाम् ।  
समाजं कारयेच्छ्रेष्टं मिथः परिचयार्थकम् ॥६८ ॥
यज्ञान्निर्वर्तयेत्तस्मात् सर्वमेधान्नृपः स्वयम् ।  
स्याच्च परिचयस्तेन सर्वलोकनिवासिनाम् ॥६९॥
पूज्यपूजादिसत्कारक्रमोत्क्रमं न चाचरेत् ।  
गुरूणां पूज्यताभावं वर्धयेत् सर्वथा नृपः ॥2.127.७० ॥
स्वर्गवत् सर्ववस्तूनां कल्पनिधीन् प्ररक्षयेत् ।  
प्रजाः सर्वाः सुरवच्च मोदन्ते यत्तथाऽऽचरेत् ॥७१ ॥
राजा प्रजानां सुखदो यथाऽहं परमेश्वरः ।  
मया वासः सदा राज्ञि क्रियते राजधर्मिणा ॥७२॥
मत्स्वरूपस्ततो राजा पुत्रवत्पालयेत्प्रजाः ।  
धर्ममर्थं च कामं च मोक्षं प्रदापयेत्ततः ॥७३ ॥
परमेशाऽऽराधनातः पातयेन्न प्रजाः क्वचित् ।  
पतनं मोक्षहानिश्चोन्नतिर्मोक्षाऽविसर्जनम् ॥७४॥
मुख्यं वै मानवे भावे ध्येयं मत्वा चरेद् वृषम् ।  
भक्तिच्युतिर्यथा न स्यात्तथा ध्येयं सुभावयेत् ॥७५॥
तद्विना राजसञ्ज्ञा तु जारसञ्ज्ञा भवेद् भुवि ।  
नाम्ना थर्कूटराजा त्वं थुरानन्दमयो भव ॥७६॥
मदुक्तधर्मलोपे तु दुःखं वै स्यात् क्वचित् त्वयि ।  
तस्माद्वै सावधानस्त्वं प्ररक्ष मम देशनाः ॥७७॥
सारद्वयं हरौ भक्तिः सतां समागमः शुभः ।  
सर्वथा कारयेत्तौ च राजा राजार्थसार्थकः ॥७८॥
प्रजानां पालनं चात्र परत्र मोक्षदायकम् ।  
स्वमोक्षदायकं चापि कर्तव्यं राजधर्मिणा ॥७९॥
पाल्यधर्मविरुद्धार्थं कुर्वाणानां प्रशासनम् ।  
दैवधर्मप्रवृत्तानामुत्तेजनं परार्थिनाम् ॥2.127.८०॥
मुक्तिध्येयाऽनुसन्धानं कर्तव्यं राजधर्मिणा ।  
राज्यप्रशासने नियोक्तव्यास्तद्बुद्धिशालिनः ॥८ १ ॥
राज्ञा मानुषदेहस्य फलं साध्यं तु मोक्षणम् ।  
अध्रुवस्य तु संस्कारे फलं नाऽऽप्येत वै ध्रुवम् ॥८२ ॥
राज्यं प्रशास्त्वा विधिना मोक्षशासनमाचरेत् ।  
तदा राज्यं प्रदद्याच्च पुत्रादिभ्योऽथ संव्रजेत् ॥८३ ॥
यदि प्रव्राजनं नेष्टं तदापि राजकर्मसु ।  
आराधनात्मकं कर्म विशेषयेत् प्रधानतः ॥८४ ॥
परराष्ट्रस्य विजयो विजयो न ध्रुवो मतः ।  
ब्रह्मराष्ट्रस्य विजयो विजयः स ध्रुवो मतः ॥८५ ॥
देहेन्द्रियादिशयनं शयनं न ध्रुवं सुखम् ।  
वासनाशयनं प्रोक्तं शयनं वै ध्रुवं सुखम् ॥८६ ॥
भुक्तानां स्मरणे लीने संस्कारे लयितां गते ।  
तृष्णाक्षयं सुखं चात्मानन्दतुल्यं प्रजायते ॥८७॥
ब्रह्मराज्यं महाराज्यं प्राप्तव्यं तत्तु भूभृता ।  
यन्न सान्तं न वै हार्यं न चोद्वेगप्रदं क्वचित् ॥८८ ॥
व्यापारस्तादृशः कार्यः श्रेष्ठिना फलवर्धकः ।  
हानिप्रदस्तु सन्त्याज्यो व्यापारः पुरुषार्थिना ॥८९ ॥
राज्याद् राज्योत्तमं राज्यं यथा प्राप्येत तच्चरेत् ।  
न कुर्याद् राज्यनाशे तु नारकित्वप्रदं तु यत् ॥2.127.९० ॥
पुण्यं साधुपदं श्रेष्ठं स्वर्गं मच्चरणाब्जकम् ।  
भोगो मन्मूर्तिसंयोगो लब्धव्यास्ते तु वैष्णवैः ॥९१ ॥
दुःखं साम्राज्यबन्धश्च नरकं वासनागणः ।  
प्रमादालस्यकं मृत्युस्त्यक्तव्यास्ते तु वैष्णवैः ॥९२ ॥
साम्राज्यं मेऽक्षरप्राप्तिः कुटुम्बं मुक्तमण्डलम् ।  
प्रासादः स्वयमेव स्यान्मुक्तो मेऽक्षरधामनि ॥९३ ॥
यद्राज्यं मम साम्राज्यं तद्राज्यं तस्य मे भवेत् ।  
तस्मै ददामि मे राज्यं भक्तायाऽऽत्मनिवेदिने ॥९४ ॥
राजन् मां भज भक्त्यैव दासीव सर्वदा प्रभुम् ।  
मोक्षं दास्ये यथाकाले भक्तिं कारय मे भुवि ॥९५॥
कुरु मे मन्दिरं रम्यं प्रतिष्ठापय मां प्रभुम् ।  
राधालक्ष्मीरमाब्रह्मविद्याश्रीमाणिकीयुतम् ॥९६ ॥
प्रवाहं मम पूजायाश्चाऽखण्डितं प्रवर्तय ।  
करिष्ये तव सेवायाः स्वीकारं प्रतिमास्थितः ॥९७॥
इत्येवं श्रीबालकृष्णस्वामीश्रीपुरुषोत्तमः ।  
राधिके! थर्कूटनाम्ने ह्युपादिशत् कुटुम्बिने ॥९८ ॥
राजा तु कारयामास मन्दिरं सुमहत्तमम् ।  
तत्र संस्थाप्य मूर्तिस्ता असेवयत्तु दासवत् ॥९९ ॥
अनादिश्रीकृष्णनारायणश्रीभगवत्प्रभुः ।  
प्रतिपद्रात्रिविगमे प्रातः थर्कूटसञ्ज्ञकम् ॥2.127.१०० ॥
प्राह तृतीययज्ञार्थं वीरजारस्य राष्ट्रके ।  
गन्तव्यं प्रातरेवाऽद्य गमिष्यामि त्वया सह ॥१०१ ॥
इत्युक्त्वा तु द्वितीयायां प्रातरेव हरिः स्वयम् ।  
राज्ञा राज्ञ्या तदा नैजाः पञ्चाशत्कन्यकाः शुभाः ॥१०२॥
विधिना चार्पितास्ताश्च गृहीत्वा यौतकं तथा ।  
पूजां सङ्गृह्य च दत्वाऽऽशीर्वादान् शोभनान् शुभान् ॥१० ३॥
प्रजादिभ्यो विमानेन ओबीरात्रीशसङ्गमम् ।  
ययौ शीघ्रं ददर्शाऽपि प्रदेशान्मण्डपान्वितान् ॥१ ०४॥
इति श्रीलक्ष्मीनारायणीयसंहितायां द्वितीये त्रेतासन्ताने प्रेतोद्धारः, थर्कूटस्थनृपतये राजनीतिसद्धर्मोपदेशादि चेतिनिरूपणनामा सप्तविंशत्यधिकशततमोऽध्यायः ॥१ २७॥
    
