+++
title = "२०८"

+++
श्रीकृष्ण उवाच-  
शृणु त्वं राधिके श्रीमद्बालकृष्णोऽतिहेतुभिः ।  
उपदेशं ददौ तेभ्यः कथयामि निबोध मे ॥१ ॥
मया सृष्टं हरिः प्राह जगत् सर्वं हि गत्वरम् ।  
न स्थिरं जायते तत्त्वं दीर्घकालेऽपि नश्यति ॥२ ॥
अविनाशी महानात्मा सच्चिदानन्दलक्षणः ।  
निजानन्दमयो देहे कर्मानुगफलादनः ॥३ ॥
यावत्कर्म स्थिरस्तावत् ततो यान्ति गृहान्तरम् ।  
अत्र कृतं परे लोके भुङ्क्ते फलात्मकं हि तत् ॥४ ॥
विहाय सर्वं गन्तव्यं सर्वैर्लोकान्तरे ध्रुवम् ।  
यत्र गत्वा भवेत् सौख्यं कर्तव्यं साधनं हि तत् ॥५ ॥
लोकान्तराणि सर्वाणि स्वरादीनि सुखानि वै ।  
बहुपुण्येन दानेन परोपकृतिकर्मभिः ॥६ ॥
लभ्यते सेवया चापि वृद्धानां च सतां तथा ।  
आशीर्वादात्मपुण्येन जायते स्वर्गमुत्तमम् ॥७ ॥
ततोऽपि चोत्तमं स्वर्गं वैकुण्ठं वा ततः परम् ।  
गोलोकं वाऽक्षरं धाम परन्धाम ममापि च ॥८ ॥
वैकुण्ठे मे भवन्त्येव कुटुम्बानि शुभानि वै ।  
पार्षदानां तथा पार्षदानीनां मण्डलानि च ॥९ ॥
युगलानि भवन्त्येव दिव्यानि युगलोऽप्यहम् ।  
लक्ष्म्यादिकोटिदासीभिः सेव्यमानोऽस्मि तत्र ह ॥2.208.१ ०॥
गोलोकेऽपि तथा चाहं श्रीकृष्णो राधया युतः ।  
कोट्यब्जगोपगोपीभिर्युगलैः सम्प्रसेवितः ॥११ ॥
राजाधिराजो वर्तेऽहं सदानन्दमहाम्बुधिः ।  
युगलानां महत् सौख्यं शाश्वतं तत्र वर्तते ॥१ २॥
सर्वं दिव्यं मम योगान्मोक्षस्थानमगत्वरम् ।  
नित्यं विवर्धमानं तत् ह्रासशून्य परं सुखम् ॥१३ ॥
तद्वत् सुखं सदा चास्ते कैलासे नित्ययोगिभिः ।  
आश्रिते शाङ्करे लोके गोलोकादध एव ह ॥१४॥
गणैश्च गणीभिर्दिव्ययोगिनीभिः प्रसेव्यते ।  
शङ्करोऽहं वसाम्येव तत्र कैलासके शुभे ॥१५॥
मया रूपं धृतं तद्वै गार्हस्थ्ययोगिदर्शकम् ।  
योगी तिष्ठामि गार्हस्थ्ये सत्यपि शङ्करात्मकः ॥१६॥
तत्सुखं शाश्वतं चापि युगलानां सतां ध्रुवम् ।  
सतीसेवां च गृह्णामि योगिनीनां पतिः प्रभुः ॥१७॥
ततः श्रेष्ठं सुखं चास्ते त्रिभ्यो लोकेभ्य उत्तमम् ।  
अक्षरे मे नित्यधाम्नि यथेष्टं पारमेश्वरम् ॥१८॥
सर्वैश्वर्यमयं सर्वयोगात्मकं सुखोत्तमम् ।  
कामरूपधरं नैकरूपभोग्यं सुखात्सुखम् ॥१९॥
सर्वरूपधरत्वं वै वर्तते तत्र चोत्तमम् ।  
स्वातन्त्र्यं दिव्यमुक्तानां सर्वशक्तिजुषां सदा ॥2.208.२० ॥
सुखस्याऽन्तः क्वचिन्नास्ति कदाचित् ह्रास एव न ।  
वर्धन्ते सुखसन्देहाः सदा आनन्दवार्धयः ॥२१ ॥
अनेकेन्द्रियविषया दिव्या अक्षरसञ्ज्ञिताः ।  
शब्दाः स्पर्शा रसा गन्धा दृश्या दिव्या भवन्ति वै ॥२२॥
आनन्दाख्याः सुखशैला आत्मानो भुञ्जते सदा ।  
अक्षरे तत्र कोट्यब्जगोलोकानां सुखाधिकम् ॥२३॥
तथा कोट्यब्जवैकुण्ठकैलासानां सुखाधिकम् ।  
सुखं सर्वविधं चास्ते मुक्तानां मानसेप्सितम् ॥२४॥
ततोऽप्यधिकं चैवास्ते परेधाम्नि सुखं मम ।  
मम योगेन भक्तानां सुखं सर्वोत्तमोत्तमम् ॥२५॥
अनन्तं मन्मूर्तिलभ्यं सर्वेन्द्रियसुगोचरम् ।  
निरवध्यधिकं चैव निरतिशायि शाश्वतम् ॥२६॥
यथेष्टं चैकमूर्त्या वा लभ्यं च युगलेन वा ।  
ऐक्यभावेन लभ्यं वा सर्वभावार्जितं च वा ॥२७॥
यथेष्टेष्टेष्टेष्टतमं राधे निरूपणात्परम् ।  
एवं हरिर्निजं सौख्यं वर्णयामास मूर्तिजम् ॥२८॥
अथाहेह सुखार्थं च राधिके वर्तनं शुभम् ।  
मारुतोदकवेगेन ये नमन्त्युन्नमन्ति च ॥२९॥
ओषधयो द्रुमा गुल्मा न ते यान्ति पराभवम् ।  
तथा सचेता भूत्वैव प्रसहेता गतं परात्॥2.208.३ ०॥
प्रातिकूल्यं निगिलता प्राप्यते विजयः सदा ।  
सुकृतं लभ्यते तेन सहमानेन सर्वथा ॥३ १॥
दुष्कृतं नाश्यते तेन नम्यमानेन सर्वदा ।  
देहेन्द्रियादिभिः क्वापि दीयमाने निजात्मने ॥३२॥
क्लेशो वाऽऽतुरता चापि सहनीया सुबुद्धिभिः ।  
लोकैर्वा निजलोकैर्वा भूतैर्वा तत्त्वसत्तमैः ॥३ ३ ॥
दीयमानं महाकष्टं सहते यश्च देहवान् ।  
स एव विजयं याति परे स्वर्गेऽपि मोदते ॥३४॥
प्रत्यक्षं वा परोक्षं वा योऽपरानिह निन्दति ।  
निन्दावृत्तिः श्ववल्लोके मृततुल्यः शवादिवत् ॥३५॥
निन्दकं वै नर्तमानं मयूरं नग्नपुच्छकम् ।  
वर्जयेन्मृततुल्यं वै तादृशं पापचेतसम् ॥३६॥
शालावृकं च मातङ्गं चारिव्रतं विमार्गिणम् ।  
वर्जयेत् सर्वथा क्रुद्धं स स्यात् सुखी जनेष्वपि ॥३७॥
यस्य भृत्यजनः सर्वो ज्ञानविज्ञानकोविदः ।  
हितैषी वचने सक्तः स्निग्धः स जायते सुखी ॥३८॥
मन्त्रिणो यस्य हितदा मतिदाश्चोन्नतिप्रदाः ।  
अनागतविवेक्तारः स सदा जायते सुखी ॥३९॥
समदुःखसुखा यस्य सहायाः प्रियकारिणः ।  
हितचिन्तापराः सत्याः स सदा जायते सुखी ॥2.208.४०॥
यस्य नार्तः श्रितवर्गो भावतो निकटागमः ।  
सेवाधर्मपरो दक्षः स सदा जायते सुखी ॥४१ ॥
भाव्यं राज्ञा हितकर्त्रा सेवकेनापि सर्वथा ।  
ऐश्वर्यभागिना चापि विन्दतः सुखमेव तौ ॥४२॥
यस्मात्प्राप्तं महैश्वर्यं प्रजया चाश्रितेन च ।  
तेन वा च तया वा तद् विस्मर्तव्यं न वै क्वचिद् ॥४३॥
कृतघ्नत्वे पुनर्नाशो भवेदेव न संशयः ।  
दुःखमासाद्यते तेन विपरीतार्थगामिना ॥४४॥
आसीद् वने महारण्ये मुनिर्मोक्षपरायणः ।  
कृपायनो द्विजश्रेष्ठो महाभागवतः शुचिः ॥४५॥
भजमानो हरिं नित्यं नियतो तप आस्थितः ।  
ऐश्वर्याधार एवाऽसौ फलमूलादनः सुखी ॥४६॥
सत्त्वभावेन निवसन् बह्वाश्रयप्रदोऽभवत् ।  
तमेनं सत्त्वसम्पन्नं चाहिंसकं समदृशम् ॥४७॥
विज्ञाय वनिनः सत्त्वाः समीपे निवसन्त्यपि ।  
मूषका नकुलाश्चापि मार्जाराः सारमेयकाः ॥४८॥
द्वीपिनो भल्लुकाश्चापि व्याघ्रा गजा महागजाः ।  
सिंहाश्चान्ये खङ्गमृगा गण्डका हरिणास्तथा ॥४९॥
वैरं त्यक्त्वैव तिष्ठन्ति यान्ति चारण्यके दिने ।  
रात्रौ वाऽऽहारलाभार्थं पुनश्चायान्ति तत्र च ॥2.208.५०॥
मूषकस्त्वेकदा यातो निजाहारार्थमेकलः ।  
दूरं तदाश्रमात्तत्र मार्जारो मिलितस्तदा ॥५१ ॥
क्षुधया च पतन् धर्तुं पृष्ठेऽभवद्बलाद् यदा ।  
मूषकः सोऽतिवेगेन ऋष्यङ्के न्यपतद् भयात् ॥५२॥
प्रार्थयन्मे भयं चास्मान्मार्जाराज्जायते ऋषे ।  
निर्भयं कुरु विप्रेन्द्र यथा सुखं वसाम्यहम् ॥५३॥
ऋषिः प्राह भवैवात्र मार्जारस्त्वं सुखी भव ।  
जातः सोऽपि च मार्जारस्तं धर्तुं श्वा समागतः ॥५४॥
पुनश्चैवं प्रार्थयच्च ऋषिः प्राह कृपायनः ।  
श्वा भवेति द्रुतं सोऽभूत् श्वा तदा निर्भयोऽनिशम् ॥५५॥
अथैकदा समायातो वृकस्तं धर्तुमापतत् ।  
श्वा प्राह च ऋषिं गत्वा निर्भयं मां विधेहि च ॥५६॥
ऋषिः प्राह वृकोऽत्र त्वं भवैवं निर्भयो भव ।  
वृके जातेऽथ च ततो व्याघ्रः क्षुधाकुलो वने ॥५७॥
समायातो वृकं हन्तुं वृको भयान्वितो मुनिम् ।  
प्रार्थयन्निर्भयं भावं मुनिस्तं व्याघ्रतां ददौ ॥५८॥
व्याघ्रो भूत्वा निर्भयोऽभूत् मुन्याश्रमे सुखस्थितः ।  
कदाचिन्मत्तभावेन महादन्तेन हस्तिना ॥५९॥
दृष्टश्च ताडितुं शीघ्रं समायातेन वेगतः ।  
उवाचैवं मुनिं गत्वा दन्त्ययं मां हनिष्यति ॥2.208.६०॥
ऋषिः प्राह भवात्रैव दन्ती बली महावपुः ।  
व्याघ्रः शीघ्रं हस्तिभावं गतोऽतिबलपुष्टिमान् ॥६ १॥
तावत् कश्चित् कदाचिद्वै केसरी दृष्टवान् गजम् ।  
धर्तुं यावत् समायाति गजस्तावन्मुनिं प्रति ॥६२॥
समागत्य भयं प्राह निर्भयत्वमयाचत ।  
ऋषिस्तस्मै ददौ शीघ्रं केसरित्वं कृपायनः ॥६३॥
अथायातः कदाचिद्वै शरभस्तत्र दैवतः ।  
धर्तुं केसरिणं तावद् भयेन केसरी मुनिम् ॥६४॥
प्रार्थयन्निर्भयं भावं मुनिः प्राह कृपायनः ।  
भव त्वं शरभः पुत्र माऽस्तु भयं कदाचन ॥६५॥
शरभः स तदा जातः केसरिप्राणनाशनः ।  
निर्भयोऽस्ति वने तावत् कदाचिद् दिनसप्तके ॥६६॥
अतिवर्षा अभवँश्च न प्रापच्छरभोऽदनम् ।  
तदा व्यचिन्तयच्चैनमृषिं सम्भक्षयामि वै ॥६७॥
ध्यानयोगबलेनापि महर्षिस्तं तथामतिम् ।  
ज्ञात्वाऽऽह मूषकं त्वां तु मदैश्वर्यबलेन ह ॥६८॥
शरभत्वं दत्तवाँश्च सर्वश्रेष्ठं च निर्भयम् ।  
तथैश्वर्यप्रदातारं कृपया रक्षकं प्रभुम् ॥६९॥
अपापं प्राणदातारं यतो हिंसितुमिच्छसि ।  
तस्मात्पुनर्मूषकत्वं प्रयाहि पापयोनिज ॥2.208.७०॥
एवं शप्तो मूषिकत्वं प्राप्तः शरभता गता ।  
दीनतां वै गतः पश्चादृषिणा स बहिष्कृतः ॥७ १ ॥
एवं विज्ञाय पात्रादि सात्त्विकं सत्त्ववर्जितम् ।  
वा तथा तत्र वै देयं चैश्वर्यं नाधिकं क्वचित् ॥७२॥
एतादृशानां लोकानां विश्वासो न हितावहः ।  
स्वामिना श्रेष्ठिना राज्ञा ज्ञातव्यं वै सुखार्थिना ॥७३॥
नाऽपरीक्ष्य कदाचिद्वै देयं सर्व कुपात्रके ।  
कुपात्रपाशमापन्नो न कदाचिद् सुखं व्रजेत् ॥७४॥
कुलीनः प्राकृतोऽप्यत्र दुःखमाप्तोऽपि वै क्वचित् ।  
न पापे कुरुते बुद्धिं भिद्यमानोऽपि सात्त्विकः ॥७५॥
कुलीनभिन्नपुरुषो बुद्ध्या हीनोऽतिमूर्खराट् ।  
दुर्लभैश्चरतां चापि प्रापितः शत्रुतां व्रजेत् ॥७६॥
कुलीनं शिक्षितं प्राज्ञं ज्ञानविज्ञानपारगम् ।  
कृतज्ञं च सहिष्णुं च सन्तुष्टं च जितेन्द्रियम् ॥७७॥
हितैषिणं सतां सेवां कुर्वन्तं पितृसेविनम् ।  
ब्रह्मसेवापरं चेष्टदेवार्पणवृषान्वितम् ॥७८॥
युक्ताचारं शुभचिन्तापरं विनयवेदिनम् ।  
इङ्गितज्ञं नीतियुक्तं कुशलं गुणसम्भृतम् ॥७९॥
सेवाज्ञं लाभहान्यादिवेदिनं सत्त्वमाश्रितम् ।  
दुर्लभैश्वर्यवन्तं यः कुरुते ज्ञानवान् पतिः ॥2.208.८० ॥
स्वामी राजाऽथवाऽन्यश्च स सुखी जायते सदा ।  
एवं शिष्यं प्रविज्ञाय राजँस्तेऽत्र ददाम्यहम् ॥८ १॥
योगैश्वर्यं समाधिस्थं भावं मम स्वरूपके ।  
पश्य नित्यं दिव्यभावं मम त्वं रणजित्! सदा ॥८२॥
येन ते परमा सिद्धिर्मोक्षदा हस्तगा भवेत् ।  
इत्युक्त्वा प्रददौ दिव्यं भावं रणजिते हरिः ॥८३ ॥
विंशतिकन्यकापित्रे श्वशुराय महात्मने ।  
स चापि भावमापन्नो दिव्यं दिव्यसुनेत्रकः ॥८४॥
दृष्टवान् कुङ्कुमवापीं दिव्यां स्मृद्धां महापुरीम् ।  
दृष्टवान् दिव्यवैकुण्ठं गोलोकं चाक्षरं तथा ॥८५॥
अक्षरेशं काम्भरेयं बालकृष्णं सुतापतिम् ।  
ततो हरिः प्रजाभ्यश्च स्वं दिव्यं दर्शनं ददौ ॥८६॥
क्षणान्ते मानवं भावं प्राप्य मन्त्रं निजं ददौ ।  
वैष्णवास्ते तदा जाताः प्रजालोकाः सहस्रशः ॥८७॥
अथ युकासनानद्यां स्नातुं गोपालनन्दनः ।  
ययौ स्नात्वा ध्यानपूजां कृत्वा शीघ्रं नृपार्पिताम् ॥८८॥
पूजां प्रगृह्य दुग्धादिपानं कृत्वा विहायसा ।  
विमानेन कृतं प्राप्य सम्मानं प्रययौ ततः ॥८९॥
आलायसर्षिसहितो भूभृता सहितस्तथा ।  
विंशतिकन्यकायुक्तो हरिः पितृसमन्वितः ॥2.208.९०॥
यज्ञभूमिं चाययौ वै लक्षकोटिकमुद्रिकाः ।  
यज्ञे समर्पयामास दानार्थं कोशरक्षिणे ॥९१ ॥
रात्रौ च भोजनं चक्रे महोत्सवं तथोत्तमम् ।  
भोजयित्वा जनान् सर्वान् सुष्वाप परमेश्वरः ॥९२॥
सप्तम्यां देशजाश्चान्यदेशीया मानवास्तदा ।  
ऋषयो मुनयश्चान्ये धर्माख्यानपरा जनाः ॥९ ३ ॥
लक्ष्मीनारायणसंहितायाः कथानकानि वै ।  
जगुस्तत्र महोत्साहयुता मखेऽतिशोभने ॥९४॥
कीर्तनानि भवन्त्येव लीलाश्चर्यमयानि च ।  
शेषकाष्ठवनानद्यास्तीरे सतां निवासने ॥९५॥
रासभावेन सर्वाश्चामर्यो रमन्त इत्यपि ।  
नाट्यभावेन नरका नाट्यं कुर्वन्ति वै निशि ॥९६ ॥
अथ राधे प्रसेवन्ते विंशतिकन्यका हरिम् ।  
निशि श्रीपतिमीशेशं कान्तं कान्तिमनोहरम् ॥९७॥
शाश्वतं सुखमापुस्ताः सेवयित्वा नवं प्रभुम् ।  
कृतकृत्या अभवँश्च योगैश्वर्यप्रतापिनम् ॥९८॥
प्रातर्जातं हरिर्निद्रां तत्याज मङ्गलश्रवैः ।  
ध्यानैर्मङ्गलतूर्योत्थैः सूतमागधजैः रवैः ॥९ ९ ॥
गीतिकाभिश्च वै ब्रह्मप्रियाणां योषितां सताम् ।  
कीर्तनैर्भजनैश्चापि प्रबुबोध जनार्दनः ॥2.208.१० ०॥
इति श्रीलक्ष्मीनारायणीयसंहितायां द्वितीये त्रेतासन्ताने मीनार्ककृष्णपत्तने रायरणजित्प्रभृतिजनान् हरिः समुपादिदेश, यज्ञभूमिमाजगाम, रात्रौ सुष्वाप, प्रातः प्रबुबोधेत्यादिनिरूपणनामाऽष्टाऽधिकद्विशततमोऽध्यायः ॥२०८ ॥
    
