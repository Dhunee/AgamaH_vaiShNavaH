+++
title = "२०१"

+++
श्रीराधिकोवाच-  
कान्त कान्त कृपासिन्धो राधापते रमापते ।  
अमरीणां प्रदेशेषु किं किं चकार माधवः ॥१ ॥
क्व क्व कुत्र ययौ तस्थौ कैः कैः संसेवितो हरेः ।  
चमत्काराश्च के तत्र दर्शिताः परमात्मना ॥२ ॥
प्रजाभिः किं कृतं तत्र प्राप्ते परेश्वरे प्रभौ ।  
काँस्कान् देशान् जगामाऽयं भगवान् भूतभावनः ॥३ ॥
वदाऽमरीप्रदेशानां भगवच्चरितानि मे ।  
यानि यान्यभवँस्तत्र ब्रह्मप्रियानिषेवितुः ॥४ ॥
बहुतृप्ता भवाम्यस्य भूत्वा नाथस्य सत्कथाः ।  
पुनस्तृषा भवत्येव श्रोतुं तच्चरितानि मे ॥५ ॥
श्रीकृष्ण उवाच-  
शृणु त्वं राधिके यावच्चरित्राणि वदामि ते ।  
यज्ञः पूजा स्वागतादि समर्पणं निदेशनम् ॥६ ॥
भ्रमणं मन्त्रदानं च दिव्यदर्शनकानि च ।  
मोक्षणं देहिनां तीर्थीकरणं सरितां तथा ॥७ ॥
सरसां सागराणां च पावनीकरणं शुभम् ।  
कथयामि समासेन चमत्कारमयानि ते ॥८ ॥
यज्ञं चकार भगवान् विनिपारसरस्तटे ।  
शेषकाष्ठवनासङ्गे विशाले भूतले शुभे ॥९ ॥
वैष्णवं सर्वदेवानां तृप्तिदं प्राणिनामिह ।  
सृष्टित्रयस्थदेह्याद्या जडाश्च चेतनास्तथा ॥2.201.१ ०॥
बालकृष्णस्य हस्ताभ्यां तृप्तिं ते शाश्वतीं ययुः ।  
केनाटकप्रदेशानां खण्डानां सार्वभौमकः ॥११ ॥
राजा पञ्चसरसां वै रायकिन्नरनामकः ।  
दिविमानायनर्षिश्च साहाय्यं चक्रतुः क्रतौ ॥१ २॥
वैष्णवौ परमौ तौ द्वौ लालायनस्य सङ्गमात् ।  
तुषितस्य प्रतापेन भक्तोत्तमौ बभूवतुः ॥१३ ॥
लालायनस्य शिष्यो वै राजा ऋषेर्निदेशतः ।  
मङ्गलपत्रिकाः सम्प्रेषयामास मखार्थिनीः ॥१४॥
लालायनस्य योगेन चामरीणां प्रदेशकाः ।  
वैष्णवीभिः प्रजाभिश्च वासिताः सन्ति धर्मिणः ॥१५॥
खण्डे खण्डे च राजानो भवन्तश्च प्रजाजनाः ।  
वैष्णवत्वं चोपगता अहोभाग्यानि तानि नः ॥१६॥
यो वै नारायणानां श्रीनारायणः परेश्वरः ।  
यद्भक्ताश्च वयं स्मोऽत्र स श्रीकृष्णनरायणः ॥१७॥
मम राज्ये समागत्य यज्ञं वै वैष्णवं शुभम् ।  
करिष्यतीति सर्वैरागन्तव्यं तन्मखोत्सवे ॥१८॥
भाद्रशुक्लस्य सप्तम्यां क्रत्वारम्भो भविष्यति ।  
पञ्चम्यां परमात्मा स विमानादागमिष्यति ॥१ ९॥
खण्डगैः राजभिश्चात्र संहितव्यं पुरा दिने ।  
स्वागतार्थं हरेः सर्वैः प्रजाजनैश्च सात्त्वतैः ॥2.201.२० ॥
सैन्यशोभासुसहितैः कर्तव्यं हरिमाननम् ।  
एकादश्यां समाप्तिश्च क्रतोरस्य भविष्यति ॥२१ ॥
लालायनाऽऽज्ञया रायकिन्नरोऽहं लिखामि च ।  
उक्तैरनुक्तैः सर्वैरागन्तव्यं स्त्रीनरैरिह ॥२२॥
इत्येवं चामरीणां वै प्रदेशेषु सुपत्रिकाः ।  
प्रेषयामास दूतैः स रायकिन्नरभूपतिः ॥२३॥
प्राप्याऽऽमन्त्रणपत्राणि त्वाययुस्त्वरितं जनाः ।  
उत्सुका नरनार्याद्या दर्शनार्थं कुटुम्बिनः ॥२४॥
विमानैर्वाहनैर्यानैराजग्मुश्चोपदायुताः ।  
स्वर्णरूप्यकधान्याद्यै रत्नहीरकसद्रसैः ॥२५॥
यज्ञीयवस्तुभिर्योग्यैर्देयैः सह समाययुः ।  
कोटिशो मानवाः शेषकाष्ठावनानदीतटे ॥२६॥
विनिपारसरोयोगे राजानोऽपि तदाऽभवन् ।  
सैन्यानि बहुरङ्गानि समायातानि भूभृताम् ॥२७॥
स्वागतार्थं हरेश्चासन्नुपस्थिताः सुवेषिणः ।  
वाद्ययुक्ता ध्वजापताकिकावावटशोभिताः ॥२८॥
हेतिहस्ता गजवाहा अश्ववाहोष्ट्रवाहिनः ।  
दशयोजनविस्तारे क्लृप्तनूतनपत्तने ॥२९॥
सम्मर्दोऽभूत्तदा शेषकाष्ठवनानदीतटे ।  
सरस्तीरेऽनुशयिनां कोट्यब्जनरयोषिताम् ॥2.201.३ ०॥
स्वर्गवद्भ्राजते यज्ञपत्तनं नूतनं तदा ।  
पत्तनं तद्धरिकृष्णोऽलोकयत्त्वम्बरान्मुहुः ॥३ १ ॥
मण्डपार्थं समालोक्य भूमिं सरसोरान्तरे ।  
दिविमानायनर्ष्युक्तदिशां वीक्ष्य समस्थलीम् ॥३२॥
चक्रं विधाय सर्वोर्ध्वेऽवातारयद्विमानकम् ।  
वादित्रनिनदाश्चासन्नमरीणां च गीतिकाः ॥३ ३॥
जयध्वानाः प्रजानां च तदाऽऽसन् व्योमयोगिनः ।  
तूपशब्दा यन्त्ररवा मानने त्वभवन् हरेः ॥३४॥
श्रेष्ठा दश नृपस्तत्र सार्वभौमा ह्युपस्थिताः ।  
गृहीत्वा चोपदाः स्वर्णपात्रेषु सप्रधानकाः ॥३५॥
रायकिन्नरनृपतिः रायरोकीश्वरो नृपः ।  
रायरणजिद्भूपश्च रायवाकक्षको नृपः ॥३६॥
रायमारीशभूपश्च रायबालेश्वरो नृपः ।  
रायलम्बारभूपश्च रायनवार्कभूपतिः ॥३७॥
रायहण्डेशभूपश्च रायकूपेशभूपतिः ।  
एते सैन्यैः सुयुक्ताश्च स्वागतार्थं हरेस्तदा ॥३८॥
विमानैस्तत्र चागत्य प्रागेव समुपस्थिताः ।  
हस्त्यश्वरथवाहाद्यैः शृङ्गारितसुविग्रहैः ।  
सैन्यं स्वागतकार्यार्थं तदाऽभूत्तु व्यवस्थितम् ॥३९॥
वादका नीतिकर्तारश्चाग्निरञ्जनवेषिणः ।  
जलवाद्यविधर्तारो नृत्यवाद्यप्रशब्दिनः ॥2.201.४० ॥
गलवाद्यप्रभावज्ञा मयूरवंशिवाद्यकाः ।  
तारवाद्यातिकुशलाः पटहध्वानकारिणः ॥४१ ॥
सहशारीरचेष्टाकाः सशस्त्रा नमनार्थिनः ।  
वेत्रधरा गणवेषा व्याघ्रवेषाश्च भाल्लुकाः ॥४२॥
पिङ्गवेषाः परीवेषा अवधूतस्वरूपिणः ।  
शूलचक्रधराश्चापि चर्मखड्गधरास्तथा ॥७३ ॥
तांसकैः करतालैश्च विगुलैर्लक्षिता अपि ।  
शङ्खिनो वज्रिणश्चापि सुकन्यावेषिणस्तथा ॥४४॥
जटावेषधराश्चापि योद्धृवेषातिशोभनाः ।  
अर्जुनाम्बरयुक्ताश्च रक्ताम्बराः प्रचित्रिणः ॥४५॥
सुछत्रैर्व्यजनैश्चापि चामरैर्गुच्छकैस्तथा ।  
वर्धयित्वा दर्पणैश्च स्वागतार्थं ह्युपस्थिताः ॥४६॥
अमर्यो योषितस्तत्र पाण्डुराभाः सुयौवनाः ।  
कन्यका रक्तकाधराः पूरवेगातिसम्भृताः ॥४७॥
नीलपीतहरिद्वर्णवेषाः स्वर्णविभूषणाः ।  
किङ्किणीजालमालाद्यैरम्बरैरतिशोभिताः ॥४८॥
धृतस्थाला हरेरर्चनार्थं लाजाक्षतान्विताः ।  
कल्हारपद्मकुमुदैः कादम्बपारिजातकैः ॥४९॥
कुन्दसाहस्रपत्रैश्च स्थलपद्मैः सुकेसरैः ।  
चाम्पकैः कामलैर्हारैः शेखरैः स्रग्भिरन्विताः ॥2.201.५०॥
कुङ्कुमवाटिकायुक्ताः पूजार्हचन्दनान्विताः ।  
अमर्यस्तत्र चायाता लक्षशो दिव्ययोषितः ॥५१॥
सहस्रशो राजयोषा असङ्ख्याताः प्रजास्त्रियः ।  
केनाटकाः सर्वदेशा मङ्गलामन्त्रणैस्तदा ॥५ २ ॥
सम्राजो मन्दिरे रायकिन्नरस्य मखोत्तमे ।  
आयास्यतो बालकृष्णहरेर्दर्शनलब्धये ॥५३ ॥
आबालवृद्धा मनुजाः कोट्यर्बुदाब्जसङ्ख्यकाः ।  
आययुस्ते स्वागतार्थ हरेः समुपतस्थिरे ॥५४॥
शेषकाष्ठवनानद्या विनिपारसरोवरे ।  
सङ्गमस्याऽतिदीर्घ भूतले समुपतस्थिरे ॥५५॥
आगन्तुकानां वासार्हं नगरं बहुयोजनम् ।  
मखसेवाभिधं व्यद्योतत स्वर्गमिवाऽपरम् ॥५६॥
मणिसेवानगर्याः सन्निधौ पूर्वं सरोवरात् ।  
राजदर्शितमार्गेण भगवान् कृष्णवल्लभः ॥५७॥
विमानं सूर्यसदृशं चावातारयदम्बरात् ।  
द्योतयत्तु दिशः सर्वाः स्वर्णवर्णमशोभत ॥५८॥
भूमौ स्थैर्य समवाप्य चन्द्रतुल्यं व्यदृश्यत ।  
अन्यान्यपि विमानानि चावतेरुस्ततोऽम्बरात् ॥५९॥
आकृतिग्राहकयन्त्रैः कुशला जगृहुः कृतिम् ।  
राजानस्तं त्वेकसूत्रे तिष्ठन्तश्चक्रुरानतिम् ॥2.201.६ ०॥
सैन्यानि नेमिरे देहैर्वाद्यैर्नृत्यकलादिभिः ।  
सम्राजा सहिताः सर्वे नृपास्तन्निकटं ययुः ॥६ १ ॥
ईशानो लोमशश्चोभौ विमानाग्रं प्रजग्मतुः ।  
वृकायनो नीलकर्णश्चोभौ पश्चात् समागतौ ॥६२॥
द्वारपालाः पार्षदाश्चांऽगणे तस्थुः सवेत्रकाः ।  
निःश्रेणी समधिप्राप्य राजानस्तस्थुरीक्षकाः ॥६ ३ ॥
तावद्धरिर्बालकृष्णः पितृभ्यां सहितो बहिः ।  
विमाने त्वाययौ चाग्रे सुभास्वरे तु गोपुरे ॥६४॥
कोटिकोट्यर्कचन्द्राग्निविद्युद्भास्वरविग्रहः ।  
तोरणाऽधःस्थितं चञ्चद्विद्युदाभां तु वल्लभीम् ॥६५ ॥
करेण च मनाक् स्पृष्ट्वा मन्दहास्यं मनोहरम् ।  
श्रीकृष्णं तं बालकृष्णं रायकिन्नरभूपतिः ॥६ ६ ॥
प्रणम्य गन्धविपुलां मालतीपुष्पमालिकाम् ।  
चित्ररङ्गां ददौ कण्ठे रत्नहारं ददौ ततः ॥६७॥
गुच्छं पौष्पं ददौ हस्ते चन्दनार्क तु भालके ।  
ददौ सुगन्धसाराणि पात्रेण सन्धृताम्बरे ॥६८॥
पादयोश्चाक्षतान् स्वर्णमयान् मूर्ध्नि सुतन्दुलान् ।  
पुष्पाणि विग्रहे राजा चिक्षेपार्हणकर्मणा ॥६९॥
जलं दुग्धं ददौ ताम्बूलकं फलं च सन्निधौ ।  
कृताञ्जलिः प्रार्थयच्च मखार्थक्ष्मां विलोकितुम् ॥2.201.७०॥
हरिः शनैः स्वर्णसोपानकैरवाततार ह ।  
ततो दत्तासने सैंहे क्षणं वा निषसाद ह ॥७१॥
रायरोकीश्वरः पुष्पहारै रत्नैरपूजयत् ।  
रायरणजिद्भूपश्च मण्याद्यैस्तमपूजयत् ॥७२॥
रायवाकक्षको राजा स्वर्णाद्यैस्तमपूजयत् ।  
रायमारीशभूपोऽपि रत्नाद्यैस्तमपूजयत् ॥७३ ॥
रायबालेश्वरो राजा हीरकैस्तमपूजयत् ।  
रायलम्बारभूपश्च धनाद्यैस्तमपूजयत् ॥७४॥
रायनवार्कभूपश्च माणिक्यैस्तमपूजयत् ।  
रायहण्डेशभूपश्च मुक्ताभिस्तमपूजयत् ॥७५॥
रायकूपेशभूपश्च राजतैस्तमपूजयत् ।  
अथ प्रधानाः सर्वेऽपि पुपूजुर्भूषणादिभिः ॥७६ ॥
श्रेष्ठिनोऽपि प्रभुमानर्चुश्च धनान्नसद्रसैः ।  
हव्यकव्यादिभिश्चापि समिद्भिर्बहुवस्तुभिः ॥७७॥
पुपूजुश्च प्रजावर्गाः श्रीपतिं पुरुषोत्तमम् ।  
पूजास्वागतमातः श्रीहरिः पप्रच्छ ताँस्तदा ॥७८॥
अनामयं सुकुशलं क्षेमं योगं सुखादिकम् ।  
राजाद्याः सम्प्रणम्यैव प्राहुस्ते कृपया सुखम् ॥७९ ॥
सर्वविधं विद्यतेऽत्र दिनेऽद्य तु महत्सुखम् ।  
स्वर्णसूर्योदयस्त्वद्य जातो नस्ते कृपा यतः ॥2.201.८० ॥
प्राप्तोऽद्य शाश्वतो लाभो यद्भवद्दर्शनं त्विह ।  
सिद्धाश्चाद्य चतुर्वगाश्चत्वारश्च पुमर्थकाः ॥८ १ ॥
राज्यभारफलं त्वद्य लब्धं लब्धव्यलाभतः ।  
श्रीः सर्वा चेन्द्रपदवीप्रदात्री नो गृहेऽद्य वै ॥८२॥
पुण्यं त्वक्षयमद्यैवाऽऽसादित तव दर्शनात् ।  
पावना नोऽद्य देशा वै भवदागमनात् प्रभो ॥८३ ॥
सम्पदः सार्थकास्त्वद्य भवता विनियोजिताः ।  
सत्कार्ये सफलाः सर्वा लक्ष्मम्बोऽपि विविधा ध्रुवाः ॥८४॥
मानवाः कृतकृत्याश्च वय माधवदर्शनात् ।  
नरा नार्यो बालबाला वृद्धाः पुण्यतमा ननु ॥८९ ॥
पशवो वृक्षवल्ल्याद्या बहुपुण्या दिनेऽद्य वै ।  
पक्षिणो जलगाश्चापि भूमिगा वनिनोऽपि च ॥८६ ॥
यदत्र भवतां पादौ स्पृशतो भूतलादिकम् ।  
भूरियं बहुभाग्या च धामतुल्या हि मोदते ॥८७॥
जाताऽद्य पुलकाढ्या सा गन्धदानैर्विशेषतः ।  
क्षा द्र्रुमास्तृगस्तम्बा धन्यभाग्या दिनेऽद्य वै ॥८८ ॥
यदत्र भवतां पादरजःपूता भवन्ति ते ।  
धन्याः पिपीलिकाद्याश्च भवत्प्रसादभागिनः ॥८९॥
धन्या जनपदास्त्वेते यत्र नारायणागमः ।  
प्राकट्यं मोक्षदं त्वद्य प्रावर्तत हरेस्तव ॥2.201.९० ॥
धनं धान्यं राज्यमृद्धिः पुत्राः पुरो गजादयः ।  
यानवाहनसमृद्धिः सर्वं सफलमेव यत् ॥९ १ ॥
तवागमेन भगवन् किं किं न्यूनं भवेन्ननु ।  
सर्वं नः पूर्णमेवाऽस्ति हरेर्लाभो हि दुर्लभः ॥९२॥
यज्ञं कृत्वा पावयाऽस्मान् कल्याणं कुरु शाश्वतम् ।  
सदा देशेऽत्र वसतिं तवेच्छामोऽनुगास्तव ॥९३ ॥
इत्युक्त्वा तु नमस्कारं चक्रे राजा तु किन्नटः ।  
अन्ये नृपाः प्रणेमुश्च ततो वै भगवान् स्वयम् ॥९४॥
समुत्थाय क्षितिं योग्यां द्रष्टुं चचार चाभितः ।  
शेषकाष्ठवनानद्याः सङ्गमाद् दक्षिणे स्थले ॥९५॥
बहुयोजनविस्तारे मण्डपार्हां क्षितिं शुभाम् ।  
वीक्ष्य चाज्ञापयामास राजानं मण्डपाय वै ॥९६॥
राजदूता विष्णुदूताः शिवदूतास्तथाऽपरे ।  
स्मृतास्तत्राऽऽययुः शीघ्रं विश्वकर्मा समाययौ ॥९७॥
तानाज्ञाप्य नवकुण्डान् कर्तुं श्रेष्ठं च मण्डपम् ।  
आप्रातः सर्वमेवैतद् यथा स्यात् समुपस्थितम् ॥९८॥
हरिर्निवाससौधं च ययौ मध्याह्नके ततः ।  
भोजनादि चकाराऽथ विशश्राम ससार्थकः ॥९९॥
सर्वे ते मण्डपं चक्रुः रात्रावेव सुशोभनम् ।  
कुण्डवेदीमहावेदीशोभितं कलशगृहैः ॥2.201.१०० ॥
वस्तुगृहैर्वह्निशालाभिश्च युक्तं मनोहरम् ।  
मणिसेवानगर्यन्तं मण्डपं संविधाय च ॥१० १॥
पार्षदा यज्ञसमिधश्चाहर्तुं परितो गताः ।  
ऋषयः सर्वगाङ्गेयास्तथा लोमशशिष्यकाः ॥१०२॥
यज्ञसम्भारकान् चक्रुर्देवा देव्यश्च तन्मयाः ।  
षष्ठ्यां कृताह्निकः कृष्णो महीमानपुरीं नवाम् ॥१० ३॥
वीक्षितुं प्रययौ हस्तिपृष्ठासनो नृपैर्युतः ।  
पाकशाला रसशालाः स्नानशाला महायताः ॥१ ०४॥
स्वापशालाः शान्तिशाला हव्यशाला व्यलोकयत् ।  
राजभिः पूरिताः पात्रशाला महानसानि च १०५॥
व्यलोकयत्सुसामग्रीसम्भृताः सर्वसंविधाः ।  
हरिः सस्मार वै प्रातर्देवेन्द्रं चाऽमृतान्वितम् ॥१ ०६॥
शीघ्रं समाययौ तत्र महेन्द्रोऽमृतसंयुतः ।  
अमृतस्य ह्रदस्तत्र परितोऽक्षयतृप्तिकृत् ॥१ ०७॥
स्मृताः कल्पलतास्तत्र त्वाययुः फलसंयुताः ।  
फलानां पर्वतास्ताभिः कृता यज्ञार्थमेव ह ॥१ ०८॥
स्मृताः पुष्पकणदाश्च वृक्षसस्यद्रुमादयः ।  
कल्पवृक्षाः कणपुष्पादीनां वै पर्वतान् व्यधुः ॥१० ९॥
आगताः कामदुग्धध्राः स्मृता वै निजधामतः ।  
घृतकुल्या दधिकुल्याः पयःकुल्याश्च धेनुभिः ॥2.201.११ ०॥
सम्भृता हव्यशालासु त्वक्षया द्रव्यपूरिताः ।  
अन्नपूर्णा सती देवी शिवा लक्ष्मीस्तदा स्मृता ॥१११ ॥
आगतास्ताः पर्वताँश्च चक्रुः पक्वान्नकल्पितान् ।  
पृथ्वी मूर्ता समागत्य मिष्टं शर्करपर्वतम् ॥११ २॥
व्यधाद्धरेर्वचनात् सा जलदेवो रसान् व्यधात् ।  
ओषधयः समस्ताश्च वेषवारादिकान् व्यूधुः ॥११ ३॥
ब्रह्मा स्वयं स्मृतस्तत्र समायातश्चतुर्मुखः ।  
निर्ममे योग्यसंवासाँस्तथोपकरणानि च ॥१ १४॥
कुबेरो दक्षिणार्थं च स्वर्णरूप्यादिकं न्यधात् ।  
एवमन्ये राष्ट्रपाला लोकपालाः प्रजेश्वराः ॥१ १५॥
संस्मृतास्त्वाययुः शीघ्रं पूर्तये हव्यकव्ययोः ।  
षष्ठ्यां मध्याह्नके जाते सर्वं सम्पूर्णमूर्जितम् ॥१ १६॥
सुसम्पन्नं समभूच्च न्यूनं किञ्चिन्न विद्यते ।  
कोटिशो मानवान् राजा किन्नरो मिष्टभोजनैः ॥१ १७॥
तर्पयामास बहुधा समस्ताँस्तान्प्रजाजनान् ।  
हरिः कुटुम्बसहितो महर्षिमण्डलान्वितः ॥१ १८॥
निजसार्थयुतस्तत्र जग्राह भोजनानि वै ।  
ततो राजाऽऽर्थयत् कृष्णं रायकिन्नरभूपतिः ॥१ १९॥
राधिके स्वालये कृष्णं त्वागन्तुं सैन्यसत्कृतम् ।  
नगरे भ्रमितुं चापि कृष्ण ओमाह तत्क्षणम् ॥2.201.१२० ॥
इति श्रीलक्ष्मीनारायणीयसंहितायां द्वितीये त्रेतासन्ताने केनाटकेषु क्रतोर्मङ्गलपत्रिकाप्रेषणम् । समागतहरेर्दशभूपादिकृतं स्वागतम्, कुशलप्रश्नादिकम्, मण्डपादिनिर्माणाज्ञा, भोजनादिकं क्रतुपकरण-  
सञ्चयादीत्यादिनिरूपणनामैकाधिकद्विशततमोऽध्यायः ॥२०१ ॥
    
