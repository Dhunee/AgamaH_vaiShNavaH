+++
title = "००५"

+++
श्रीकृष्ण उवाच-  
शृणु राधे परेशस्य सेवां देवी तु मानसा ।  
षष्ठीनाम्ना प्रसिद्धा या बालरक्षाकरी मता ॥१ ॥
सा तु सन्निहिता नित्यं करोति दिव्यरूपिणी ।  
राधिकासदृशी रूपे लक्ष्मीसदृशी पोषणे ॥२ ॥
पार्वतीसदृशी प्रेम्णि रमासदृशी रामणे ।  
कमलासदृशी स्पर्शे स्नेहे वै मातृसदृशी ॥३ ॥
चिकित्सायां धन्वन्तरिसमा सा सेवते हरिम् ।  
बालभावेन च वर्तमानस्याऽशक्तकस्य च ॥४ ॥
असमर्थस्येव तस्याऽवनं भूतादितत्त्वतः ।  
मूर्ताऽमूर्तात्मकाद् विघ्नाद् रक्षां करोति षष्ठिका ॥५ ॥
अविघ्नस्य कुतो विघ्नं तथाऽप्यनुकरोति सा ।  
लोकरीतिं भगवत इच्छया मानसा सती ॥६ ॥
षष्ठ्यां षष्ठीपूजनं च कारयामास वाडवैः ।  
रक्षां च कारयामास पिता वै लोमशर्षिणा ॥७ ॥
दानानि भोजनानां च स्वर्णानामपि दक्षिणाः ।  
ददौ गोपालकृष्णश्च परकृष्णनिमित्तजाः ॥८ ॥
ग्रहाणां पूजनं देवपूजनं विप्रपूजनम् ।  
मातृकापूजनं चापि कारयामास वाडवः ॥९ ॥
सौराष्ट्रीया वाडवाश्च भुक्त्वा चानन्ततृप्तिदम् ।  
आशीर्भिर्याजयामासुर्बालं प्राप्य धनानि च ॥2.5.१ ०॥
उत्सवं चक्रिरे षठ्यास्त्रयोदश्या दिने शुभे ।  
रात्रौ देव्यो नर्तनं च चक्रुः श्रीकृष्णसन्निधौ ॥१ १॥
भगवान् दिव्यरूपश्च कैशोरं भावमास्थितः ।  
नृत्यं सेवां गीतिकाद्या लोकयामास वै हसन् ॥१२॥
अथ रात्र्यां व्यतीतायां प्रातर्बालो बभूव सः ।  
शयने मातुरेवाऽयं स्वपिति नित्यजागरः ॥१३ ॥
षष्ठी रक्षति कान्तं श्रीकृष्णनारायणं प्रभुम् ।  
दिवसे दुग्धपानेनाऽतर्पयज्जननी सुतम् ॥१४॥
कृष्णचतुर्दशीरात्रौ स्वापयामास पार्श्वके ।  
स्वर्णपर्यङ्कके चन्द्रोज्ज्वले दिव्यमनोहरे ॥१५॥
षष्ठी जागर्ति रक्षार्थं माता स्वपिति निद्रया ।  
अथ रात्रौ समायाता दैत्याः पातालवासिनः ॥१६॥
कामरूपधरा नारीस्वरूपैः कन्यका यथा ।  
देव्यो दिव्याश्च ता भूत्वा बालं रमयितुं ययुः ॥१७॥
जन्मोत्सवे समायातैः प्रतिगतैश्च दैत्यकैः ।  
बोधिता भगवद्रूपं प्रति पातालगाश्च ये ॥१८॥
मन्त्रिता भययुक्तैस्ते निवेदिताश्च वै तदा ।  
भो भो दैत्येश्वराः सर्वे वित्त पृथ्व्यां महाप्रभुः ॥१ ९॥
सर्वावतारहेतुश्च धाम्नां परे स्थितस्तु यः ।  
जग्राह स च जन्मैव निवासार्थं सदा भुवि ॥2.5.२०॥
अस्मद्बलविनाशार्थं काले काले स वै हरिः ।  
यतिष्यते धरिष्यति चावतारान् पुनः पुनः ॥२१ ॥
अस्मत्कुटुम्बनाशश्च तद्वेशेन भविष्यति ।  
देवरक्षां दैत्यनाशं भूतलादौ करिष्यति ॥२२॥
स एव मूलहेतुश्च सर्वाऽऽविर्भावकारणम् ।  
तद्विनाशे भवेन्नाशः सदा दैत्यविरोधिनाम् ॥२३॥
मूलनाशे कुतः शाखास्तस्मान्मूलं निकर्तयेत् ।  
विद्यते बाल एवाऽयं तावन्निकृन्तनं भवेत्॥२४॥
रोगः शत्रुरनलश्च हन्तव्या बालतः खलु ।  
कृतमूला दुराधर्षास्त्रयो विनाशकारकाः ॥२५॥
अनादिश्रीकृष्णनारायणोऽस्मच्छत्रुकारणम् ।  
शत्रवो नस्त्ववतारास्तस्य पुंसः परात्मनः ॥२६॥
सर्वेषामवताराणां मूलं चायं परेश्वरः ।  
प्रतिकल्पं भवत्येव रामकृष्णादिकारणम् ॥२७॥
अस्य नाशे रामकृष्णनृसिंहपर्शुरामकाः ।  
हयग्रीवो वामनश्च वासुदेवादयस्तथा ॥२८॥
कदापि न भविष्यन्ति तस्माद्धन्तव्य एव सः ।  
यद्यप्यमोघसामर्थ्यो हन्तव्योऽपि न हन्यते ॥२९॥
तथापि कृतयत्नानां फलं किञ्चिद् भवेच्छुभम् ।  
मत्वैवं तं मारयितुं कर्तव्यो यत्नकस्तथा ॥2.5.३ ०॥
यथा शाखा न जायेत न नश्येद् दैत्यमण्डलम् ।  
इत्येवं कृतसङ्कल्पाः कल्मषः कज्जलस्तथा ॥३ १ ॥
कच्चरश्च मलश्चापि कर्दमः क्लेदनस्तथा ।  
मेहनश्छिक्कनश्चापि क्षुवनः पर्दनस्तथा ॥३२॥
लालनो हङ्गनश्चापि ष्ठीवनो मेषनस्तथा ।  
मर्दनो नोदनश्चैव कम्पनः स्फुर्जथुस्तथा ॥३३॥
खञ्जनः शोणघोणश्च कुदर्शश्च कुचेलकः ।  
खातनासो दुर्गजङ्घोऽरण्यरोमा दरीश्रवाः ॥३४॥
गिर्यङ्गुष्ठौऽयुतहस्तो रसातलोदरस्तथा ।  
एते चान्ये महादैत्या मन्त्रयित्वा परस्परम् ॥३५॥
यत्र पश्चात् स्थितोऽद्रिः रैवतस्तद्विवरेण ते ।  
आययुः करशस्त्राश्च सोत्साहा युद्धदुर्मदाः ॥३६॥
कुङ्कुमवापिकाक्षेत्रे सभया निर्भया इव ।  
पातालयानयुक्ताश्च शस्त्रशरेन्द्रजालिनः ॥३७॥
मायामन्त्रदैत्यविद्याकृतसैन्यातिसङ्कुलाः ।  
अश्वपट्टसरसस्ते पश्चिमेऽरण्यकेऽवसन् ॥३८॥
प्रच्छन्नाश्च समागत्य बालं घातयितुं मुहुः ।  
पश्यन्ति स्म च छिद्राणि चतुर्दश्या निशाऽऽन्तरे ॥३९॥
कोकिलारूपमागृह्य केचिद् घूकस्वरूपिणः ।  
गोमायूरूपमापन्नाश्चान्ये सारसरूपिणः ॥2.5.४० ॥
कुररीरूपकाश्चान्ये परे मार्जाररूपिणः ।  
सर्परूपास्तथाऽन्ये च घोरखननरूपिणः ॥४१ ॥
चित्रपर्णस्वरूपाश्च चिबरीरूपधारिणः ।  
नकुलादिस्वरूपाश्च सरमारूपिणस्तथा ॥४२॥
कंसारिकागृहगोधादंशमशकरूपिणः ।  
आययुस्तत्र भगवाननादिश्रीपुमुत्तमः ॥४३॥
सूतिकाया भवनाभ्यन्तरे प्रच्छन्नवर्तनाः ।  
अनादिश्रीकृष्णनारायणो जानाति तानपि ॥४४॥
करोति बालवन्निद्रां षष्ठी जानाति तानपि ।  
दंशमशकगोधाद्या मार्जारनागकुक्कुराः ॥४५॥
षठ्या तत्रैव च हता रात्रौ नारायणेच्छया ।  
मृतास्ते तु मृता एव मनसायाः पराक्रमात् ॥४६॥
घूककोकिलगोमायूसारसाद्यास्तु चाम्बरे ।  
आगता ये हरिं हन्तुं तेऽपि षष्ठ्या प्रभारिताः ॥४७॥
अन्ये विलोक्य तान्नष्टान् रात्रावेव तु तच्छवान् ।  
नीत्वा ययुस्तदारण्यं यत्र तेषां निवासनम् ॥४८॥
प्रातर्वै सूतिकागारे चिह्नानि रक्तजानि च ।  
दृष्टानि तानि संशुद्ध्य दिने दीपोत्सवे प्रगे ॥४९॥
गोपालकृष्णकाद्याश्च शान्तिपाठानकारयत् ।  
अथ ते दुःखमापन्ना मृतमित्रकुटुम्बिनः ॥2.5.५० ॥
दीपोत्सवतिथेः रात्रौ समाजग्मुश्च शस्त्रिणः ।  
प्रच्छन्नाः श्रीप्रभुं हन्तुमसमर्थास्तु वै रुषा ॥५१॥
निन्युर्देवीं मनसां तां षष्ठिकां निजघातिनीम् ।  
सापि कान्तं महाकान्तं स्वामिनं श्रीपुमुत्तमम् ॥५२॥
जजाप हृदये तत्र नीयमाना महासुरैः ।  
अथाऽस्या विदधे रक्षां तदात्मनि स्थितः प्रभुः ॥५३ ॥
महाकालाऽनलैश्वर्यं दाहकं भस्मकारकम् ।  
षष्ठ्यां मुमोच भगवान् तेन दग्धाश्च तेऽभवन् ॥५४॥
तां देवीं ते समुत्सृज्य दूरं सर्वे पलायिताः ।  
तदा देव्या स्वदेहाद्वै देवीसैन्यं प्रकाशितम् ॥५५॥
कन्यकानां तु लक्षाणां सैन्यं विमानगं तथा ।  
हंसस्थानां लक्षसैन्यं व्याघ्रस्थानां तु कोटिकम् ॥५६॥
सिंहस्थानां चार्बुदं च शरभस्थं दशाऽयुतम् ।  
शक्तितोमरपाशादिशस्त्रयन्त्रादिशोभितम् ॥५७॥
असुरान् हन्तुमेवैताः कुमार्यश्चण्डविक्रमाः ।  
अक्षताऽङ्गास्तदा शस्त्रैर्दिव्याश्चक्रुः प्रयोधनम् ॥५८॥
ताभिस्तत्र महारण्ये दैत्येशा बहवो हताः ।  
विवरे ते मृताः क्षिप्ता अथाऽन्ये दैत्यपुङ्गवाः ॥५९॥
मुखे तृणानि सङ्गृह्य नेमुः षष्ठीं महासतीम् ।  
शरणं ते प्रपन्ना वै ते तदा नैव घातिताः ॥2.5.६ ०॥
ते तु तत्र वने जग्मुर्नतकन्धरमानसाः ।  
अथ देव्यः कोटिशस्ता मुहुस्तत्र प्रशंसिताः ॥६१ ॥
षष्ठ्या विजयकारिण्यो वरयोग्या हरिं प्रति ।  
आनीता दर्शिताः सर्वा बालकृष्णाय वै तया ॥६२॥
स्वामिना श्रीकृष्णनारायणेन वरदानकम् ।  
वृणुतेत्यभिसम्प्रोक्ता वक्रस्ताः सरसस्तटे ॥६३॥
वासं सेवां तथा मुक्तिं नाम तीर्थं तथा पतिम् ।  
तथाऽस्त्विति हरिः प्राह ततस्ताश्च कुमारिकाः ॥६४॥
कुङ्कुमवापिकाक्षेत्रे चक्रुर्निवासमन्वहम् ।  
तासां श्रीभगवान्नाम दीपावलीतिशोभनम् ॥६५॥
दिव्यतेजोमयरूपं चकार निजयोग्यकम् ।  
कृत्वा तासां च रूपाणि द्वेधा दिव्यानि धामनि ॥६६॥
प्रेषयामास चान्यानि ररक्ष लोमशाऽऽश्रमे ।  
लोमशर्षिर्हरिं प्राह नत्वाऽतिदयया मुनिः ॥६७॥
एता देव्यस्तव पत्न्यो भविष्यन्ति तवेच्छया ।  
कुङ्कुमवापिकाक्षेत्रे तिष्ठन्तु ता मदाश्रमे ॥६८॥
लोमशस्याऽऽश्रमे तास्तु चक्रुर्वासं प्रहर्षिताः ।  
दीपोत्सवं स्वर्गतुल्यं चक्रुस्तास्तत्र चाश्रमे ॥६९॥
अथोर्जशुक्लप्रथमे दिवसे प्रातरेव ह ।  
चक्रुर्महोत्सवं तत्र नवान्नानां गृहे गृहे ॥2.5.७०॥
पक्वान्नानि विचित्राणि कृत्वा दिव्यस्वरूपिणे ।  
अर्पयामासुरीशान्यो वाद्यं चक्रुश्च नर्तनम् ॥७१ ॥
प्रसादं भक्षयामासुश्चक्रुः रात्रौ महोत्सवम् ।  
अनादिश्रीकृष्णनारायणमानर्चुरेव ताः ॥७२॥
रात्रौ सुप्तास्तदा सर्वे षष्ठी रक्षति बालकम् ।  
अथ दैत्याः समायाताः पुनर्हन्तुं हरिं तदा ॥७३॥
षष्ठ्या विद्राविताः सर्वे पुनस्तत्र हरेर्बलात् ।  
अथ ते सूतकं दैत्यं ययुर्नीत्वा निजाश्रयम् ॥७४॥
श्रीराधिकोवाच-  
कोऽयं वै सूतको दैत्यो यश्चाऽवर्तत कुत्र च ।  
किं जातं च ततः कृष्ण! वद कौतुहलं हि मे ॥७५॥
श्रीकृष्ण उवाच-  
सूतकोऽयं महादैत्यो राधिकेऽसुरवंशभूः ।  
यथोत्पन्नः शृणु यत्र वसत्येषो वरात्तथा ॥७६॥
पुरा हिरण्यकूर्चस्य युद्धं सङ्कर्षणेन तु ।  
समं ह्यभूत् यदा तत्र कमलं ब्रह्मणो मुहुः ॥७७॥
अकम्पत धृतं तेनाऽसुरेण च तदा ह्यजः ।  
कम्पमानोऽभवद् भीतो ब्रह्मणो हृदयात्तदा ॥७८॥
कम्पाख्यश्चाऽभवत् पुत्रो भयनामा द्वितीयकः ।  
स्वेदनाम तृतीयश्च शोकनामा चतुर्थकः ॥७९॥
विह्वलाख्यः पञ्चमश्च हाहाकारस्तु षष्ठकः ।  
निराश्रयः सप्तमश्च परायत्तस्तथाऽष्टमः ॥2.5.८०॥
त एते सम्परिवृत्य ब्रह्माणं प्राहुरीश्वराः ।  
कथं वयं समुत्पन्नाः पितस्त्वत्तोऽत्र वारिधौ ॥८१ ॥
वद नोऽत्र तु कर्तव्यं शीघ्रं कुर्मोऽत्र तत्तथा ।  
ब्रह्मा प्राह तदा पुत्रान् ब्रह्मकूर्चं महासुरम् ॥८२॥
वल्गतैतद्विनाशार्थं धैर्यहीनो यतो भवेत् ।  
इत्याज्ञप्तास्तदा पुत्रा द्रुतं गत्वा महासुरम् ॥८३॥
ववल्गुर्ब्रह्मकूर्चं तं तदा सङ्कर्षणाद्धि सः ।  
गदया मृत्युमापन्नस्तस्य देहमलानि तु ॥८४॥
निःसृतानीन्द्रियेभ्यश्च मारविह्वलतावशात् ।  
वीर्यमेहनजस्तस्य जन्माख्यः समभून्नरः ॥८५॥
मूत्रमेहनजस्तस्य सूतकाख्योऽभवन्नरः ।  
मलापसरणात्तस्य निधनाख्योऽभवन्नरः ॥८६॥
करुणाऽऽक्रन्दनात्तस्य गर्जनाख्यो जलेऽभवत् ।  
पर्दनाच्च तदा तस्य दुर्गन्धाख्योऽभवन्नरः ॥८७॥
कुक्षेस्तस्याऽभवद्रक्तनामा पुत्रस्तदाऽशुभः ।  
शवाख्यस्तु च मलिनः पूयाख्यश्च ततोऽभवत् ॥८८॥
अनिष्टा धातवश्चैतेऽसुरा बभूवुरुद्धताः ।  
शुभास्तु धातवस्तस्य कनकान्यभवंस्तदा ॥८९॥
त एतेऽसुरतो जाताः कुमारा वै भयान्विताः ।  
शरण्यं श्रीमहासङ्कर्षणं नेमुश्च तुष्टुवुः ॥2.5.९०॥
रक्ष रक्ष महावीर सर्वसंहारकृद्बलिन् ।  
वयं स्मस्ते गदापुत्रा जीवदानं प्रदेहि नः ॥९१॥
तदा सङ्कर्षणस्ताँश्चाऽभयदानं समाददात् ।  
वासस्थानं भोजनं चाऽर्थयद्भ्यस्तेभ्य उत्तमम् ॥९२॥
सङ्कर्षणो ददौ जन्मनराय दिवसान् दश ।  
या नारी सूयते तस्या गृहे तिष्ठतु सूतकः ॥९३॥
रक्तदुर्गन्धपूयेभ्यो ददौ वासाय सूतिकाम् ।  
जन्मा च सूतको रक्तो दुर्गन्धो पूय एव ते ॥९४॥
सहवासा निवसन्ति सूतिकायां ततः सदा ।  
दशाहोत्तरमेवैते यान्ति जालेन सागरम् ॥९५॥
एवं जन्मसूतकाद्या आसुराः सन्ति दुःखदाः ।  
अयं सूतकनामाऽसौ कम्भराया गृहे तदा ॥९६॥
लोकरीत्या निवासं चाकरोद् दशदिनानि वै ।  
अथाऽन्ये निधनाख्यश्च शवो मलिनकस्तथा ॥९७॥
आसैंस्तदाऽर्थयामासुर्निवासं भोजनादिकम् ।  
सङ्कर्षणश्च तान् सर्वान् ददौ वै मृत्यवे तदा ॥९८॥
तदा च कालपुत्राय मृत्युर्यत्र च तत्र ते ।  
निधनश्च शवो मृत्युर्मलिनः सूतकस्तथा ॥९९॥
एते तिष्ठन्ति तत्रैव यत्र कालनिदेशनम् ।  
तदेते त्वासुराः सर्वे भयदा दुःखदास्तथा ॥2.5.१० ०॥
अथाऽन्ये ब्रह्मणः पुत्राः कम्पाद्यास्तेऽपि वै तदा ।  
यत्र मृत्युः समायाति तत्र गत्वा पुरा हि ते ॥१०१ ॥
निवसन्ति शवे जाते निःसरन्ति ततः स्थलात् ।  
एवमेते कथितास्ते सुता पञ्चत्वदायिनः ॥१ ०२॥
अथ श्राद्धाख्यपुरुषस्तत्राऽपि ब्रह्मणा कृतः ।  
यत्र वै निधनं तस्य कुटुम्बे वासमाचरत् ॥१ ०३॥
निमिना स्वस्य पुत्रस्य आत्रेयस्य विनाशने ।  
श्राद्धं पूर्वं कृतं श्राद्धस्ततो लोके स्थिरोऽभवत् ॥१ ०४॥
एवं राधे कथितस्ते सूतकाख्योऽसुरो ह्ययम् ।  
वर्तते सूतिकासौधे भ्रातृभिश्च समन्वितः ॥१ ०५॥
तमेनं सूतकं कृष्णगृहे स्थितं तु दैत्यकाः ।  
निन्युः शिबिरं नैजं च दशमे दिवसे बलात् ॥१ ०६॥
श्रीहरेस्ते विनाशार्थं मन्त्रयामासुरुग्रजाः ।  
आज्ञां चक्रुः सूतके ते शीघ्रमानय बालकम् ॥१ ०७॥
पातालं सम्प्रवेक्ष्यामो नीत्वा तं श्रीहरिं प्रभुम् ।  
तत्रैव मारयिष्यामो घातयिष्याम आत्मतः ॥१ ०८॥
अन्यथा घातयिष्यामस्त्वामेव सूतकोत्तम ।  
याहि शीघ्रं कुरु कार्यं रात्रौ बालं समानय ॥१ ०९॥
दैत्यानां तु च साहाय्यं त्वया कार्यं वृषस्तव ।  
इत्युक्तः स सूतकश्च सूतिकागृहमागतः ॥2.5.११ ०॥
अर्धरात्रे व्यतीते च निद्रां यातः सखीजनः ।  
षष्ठी चापि क्षणं तत्र योगनिद्रामवाप ह ॥१११ ॥
अनादिश्रीकृष्णनारायणस्वामीच्छया तु सः ।  
सूतकः श्रीहरिं शय्यास्थानाज्जहार तामसे ॥११२॥
अन्धकारे निनायैनं शिविरं दैत्यवासितम् ।  
दैत्या जहृषुर्बहुधा चक्रुः किलकिलायितम् ॥१ १३॥
उत्थाप्य शिबिरं सर्वं ययुः पातालमाक्षणात् ।  
मारयितुं च ते कृष्णनारायणं परेश्वरम् ॥१ १४॥
निन्युर्घातकशालां च तावद् यमाधिपस्य यः ।  
श्रावणाख्यो महादूतः सर्वज्ञः सर्वगोऽतिदृक् ॥१ १५॥
शेषनारायणायैतद् विज्ञापयितुमागतः ।  
नाथनाथ जगन्नाथ जगदाधार केशव ॥१ १६॥
अनादिश्रीकृष्णनारायणो दैत्यैर्विहन्यते ।  
पाताले बालको नीतो घातकीकुटिकां प्रतिं ॥१ १७॥
रक्ष रक्ष महाराज सर्वकारणकारणम् ।  
एवं विज्ञापितो देवो क्षीरोदे शेषशायनः ॥१ १८॥
तूर्णं क्षणाच्च पाताले स चक्रबलवाहनः ।  
समायातस्तदा दध्मौ शङ्खं तीव्रं प्रतापवान् ॥१ १९॥
ध्मायमानेन शङ्खेन कृतशब्दैस्तदा स्त्रियः ।  
गर्भानमुञ्चन् दैत्यानां कर्णस्फोटास्तथाऽभवन् ॥2.5.१२०॥
नागाः सर्वे च शेषेण मिलिता रणगामिनः ।  
दैत्यैर्युद्धं तदा कर्तुं निर्ययुर्धृतसाधनाः ॥१२१ ॥
दैत्या अपि तदा बालं त्यक्त्वा योद्धंु समागताः ।  
सूतको रक्षति बालं बालभक्तो दयावशः ॥१ २२॥
कृष्णनारायणस्याऽग्रे लक्ष्मीः सुदर्शनं तथा ।  
गरुडो नन्दसुनन्दौ पार्षदा पार्वती प्रभा ॥१२३ ॥
राधा रमा च माणिक्या मञ्जू हंसा तथाऽपराः ।  
सगुणा ललिता मुक्ता जया हैमी च देविका ॥१२४॥
दया चम्पा मौक्तिका च शान्तिः शान्ता मनुस्तथा ।  
अन्याः सख्यस्तथा मुक्ताः श्रुत्वा शङ्खनिनादनम् ॥१२५॥
आययुस्तत्र पाताले यत्र कृष्णनरायणः ।  
सूतको दीनवज्जातस्त्वपराधकरो यतः ॥१ २६॥
किन्तु रक्षति सञ्छन्नो यतो भक्तो हरेर्हि सः ।  
प्रसह्य दैत्यभीतेस्तु नीतवान्न निजेच्छया ॥१ २७॥
तेनाऽयं रक्षितस्तत्र पुमुत्तमेन लीलया ।  
इच्छाऽप्येवं हरेरासीत् कस्तां वारयितुं क्षमाः ॥१ २८॥
सूतकेन च पृष्ठेन कथितं हरणं यथा ।  
कृतं सुरक्षणं सर्वं लक्ष्म्याद्यास्तेन तोषिताः ॥१२९॥
धन्यवाद्ं ददुस्तस्य कान्तं चांऽके दधुस्तदा ।  
सेवयामासुरेवैनं रात्रौ क्षणान्तरे तदा ॥2.5.१३ ०॥
दैत्यानां शेषनाथेन युद्धं चाऽभूद्भयानकम् ।  
चक्रेण भेदिता दैत्या अनुत्थानपुनर्भवाः ॥१३१ ॥
मृता ये ते गताः सर्वे त्वैन्द्रजालिकया सह ।  
यमराजपुरं प्राप्ताः शेषाः सर्वे पलायिताः ॥१३२॥
सूतकश्च हरिं नीत्वा सहलक्ष्म्यादिभिर्ययौ ।  
यत्र शेषप्रियो नाथो विष्णुर्नारायणः प्रभुः ॥१३ २॥
ददौ नारायणाय श्रीविष्णवे बालकं प्रभुम् ।  
शेषनाथो ययौ नत्वा क्षीरोदं च रमादिकाः ॥१ ३४॥
सूतकेन सह जग्मुः सूतिकाभूतलगृहम् ।  
तावत्प्रातः प्रसञ्जातं जगुश्च कृकवाकवः ॥१ ३५॥
निद्रां त्यक्त्वा च बुबुधुर्बालं हरिं तु निद्रितम् ।  
बोधयामासुरेवैते मात्राद्याः परमेश्वरम् ॥१ ३६॥
नैव जानन्ति ते कृष्णचरित्रं रात्रिजं यतः ।  
लक्ष्म्या निवेदितं सर्वं सूतकस्य च वर्तनम् ॥१३७॥
तदा शान्तिप्रपाठाँश्च कारयामास वै पिता ।  
पुत्रं पुनर्नवं जातममन्यन्त कुटुम्बिनः ॥१ ३८॥
सूतकाय च भक्ताय दिने त्वेकादशे प्रगे ।  
वरं ददौ हि भगवान् दिव्यां पूजां सुलप्स्यसे ॥१३९॥
एकादशे दिने त्वां वै लोका दिव्यविशेषकैः ।  
स्नानपानसुभोज्याद्यैस्तोषयिष्यन्ति भावतः ॥2.5.१४०॥
दिव्यो मम कथाकारः सूतरूपो भविष्यसि ।  
यत्राऽहं तत्र ते वासोऽन्यरूपेण भविष्यति ॥१४१॥
सर्वप्रजासु ते वासो भविष्यति न संशयः ।  
विलयं यास्यति तेऽद्यदिनादासुरभावनम् ॥१४२॥
इत्युक्तः सोऽभवद् भक्तः सूतकोऽपि हरेर्वशः ।  
सूततां च गतो गाथाः श्रावयन् मोक्षदोऽपि च ॥१४३॥
इत्येवं कथितो राधे चमत्कारो हरेर्यथा ।  
दशमे दिवसे जातो नामकर्म वदामि ते ॥१४४॥
इति श्रीलक्ष्मीनारायणीयसंहितायां द्वितीये त्रेतासन्ताने बालरूपप्रभोः षष्ठीकृतरक्षणं, दैत्यैः कृतं पाताले सूतकपूरुषद्वाराऽपहरणं, सूतकाद्युत्पत्तिः, शेषनारायणकृतरक्षणं, सूतकस्य भक्तत्वं, सूतत्वं चेति निरूपणनामा पञ्चमोऽध्यायः ॥५ ॥
    
    
