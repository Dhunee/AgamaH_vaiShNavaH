+++
title = "१११"

+++
श्रीकृष्ण उवाच-  
शृणु त्वं राधिके! दिव्यकिशोरं दर्शनं परम् ।  
परधामगतं रूपं दर्शयामास माधवः ॥१ ॥
रूपानुरूपावयवं कोटिकामाश्रयं शुभम् ।  
सर्वतेजोमयं सर्वानन्दशान्तिदयाभृतम् ॥२॥
अपारकरुणायुक्तं तथा वात्सल्यशेवधिम् ।  
अनन्तानन्त सौहार्दस्नेहप्रेमप्रपूरितम् ॥३ ॥
सर्वगन्धरसाद्युक्तं सर्वपुष्टिबलान्वितम् ।  
सर्वाभृतप्रसवं च सर्वस्पर्शसुखप्रदम् ॥४ ॥
मुकुटादिविभूषाभिः शोभितं च मनोहरम् ।  
दिव्याम्बरसुशोभं च सर्वचिह्नविराजितम् ॥५ ॥
राधालक्ष्मीयुतं पार्श्वे प्रभापारवतीयुतम् ।  
माणिकीसहितं दिव्यं ब्रह्मप्रियाभिवन्दितम् ॥६ ॥
असङ्ख्यमुक्तधामादिप्रस्तुतं चावतारकैः ।  
पार्षदैरीश्वरैः सर्वैरीश्वरीभिर्नतं तथा ॥७ ॥
सगुणैर्निर्गुणैस्तत्त्वैः सृष्टिपालैः प्रवन्दितम् ।  
ऋषिभिः पितृभिर्देवैर्मानवैर्जडचेतनैः ॥८ ॥
पातालवासिभिश्चापि शक्तिभिश्च स्तुतं प्रभुम् ।  
सर्वं यत्र ममौ सूक्ष्मं यस्माच्च निर्ययाविदम् ॥९ ॥
सर्वात्मकं ततः सूक्ष्मं चमत्कारप्रपूरितम् ।  
सर्वाश्चर्याश्रितं बालकृष्णं श्रीकम्भरासुतम् ॥2.111.१० ॥
कुङ्कुमवापिकाक्षेत्रं चाश्वपट्टसरोवरम् ।  
दिव्याक्षरं परं क्षेत्रं दर्शयामास वै प्रभुः ॥११ ॥
पितृकन्या विंशतिश्च दशसाहस्रसेविकाः ।  
सर्वास्ताः पितृपुत्र्यो वै मुमुहुः श्रीहरौ तदा ॥१ २॥
वव्रिरे कान्तमात्मानं सर्वात्मवल्लभं प्रभुम् ।  
प्रजाकन्याः कोटिसङ्ख्या वव्रिरे कान्तमेव तम् ॥१ ३॥
अर्यम्णा च प्रजाभिश्च बालकृष्णाय चार्पिताः ।  
अनादिश्रीकृष्णनारायणेन स्वीकृताश्च ताः ॥१४॥
कृतकृत्या अभवँश्च प्राप्तव्यः प्राप्त एव यत् ।  
भगवान् स्वविमानेषु ताभ्यो वासं तदा ददौ ॥१५॥
अथाऽर्यमाण भगवानाह कारुकपर्वते ।  
सिन्धुमूले सदा मूत्या स्थेयं त्वयाऽत्र भूतये ॥१६॥
त्रीतराज्ये चारुणानां रक्षार्थं पश्चिमे स्थले ।  
अर्यमँस्तव राज्यं तद् भविष्यति सुखावहम् ॥१७॥
इत्येवं भगवान् कृष्णनारायणस्तु भास्वते ।  
अर्यम्णे प्रददौ कारुकराद्रिं सिन्धुपार्श्वगम् ॥१८॥
आरुणा दिव्यवसना दिव्यरूपाश्च तत्स्त्रियः ।  
प्राप्य तत् सुन्दरं स्थानं मुमुदुर्देवता इव ॥१९॥
कं सुखं तत्प्रदा या अश्मनाम् इरा क्षितिः शुभा ।  
कश्मेरा पर्वतभूमिः कारुपर्वतशोभना ॥2.111.२०॥
तत्राऽर्यमा स्वयं वासं चक्रे श्रीसहितः सदा ।  
श्रीभूमिः पावनी सा चाऽभवच्छ्रीनगरी सदा ॥२१ ॥
एवं सर्वं व्यवस्थाप्य हरिस्तीर्थविधित्सया ।  
विधापयितुं तीर्थानि नदीर्नदान् सरांसि च ॥२२॥
प्रजाः स्वस्वप्रदेशाँश्च गन्तुमाज्ञाप्य वै ततः ।  
विमानैर्निर्ययौ कृष्णो यातुमादिश्य वै नृपान् ॥२३॥
ब्रह्मप्रियाकुमारीभिर्देवपित्रर्षिभिः सह ।  
सस्नौ स ब्रह्मपुत्र्यां वै लाशहाख्यसरोजले ॥२४॥
ततः सस्नौ सिन्धुमूले ततश्च तेरिमाजले ।  
आमूराया जले सस्नौ होमाङ्गाया जले ततः ॥२५॥
महत्याश्च जले अङ्गशिक्षाङ्गाया जले ततः ।  
शिक्षाङ्गाया जले सस्नौ मनिकङ्ग्वा जले ततः ॥२६॥
पन्नाम्न्याश्च जले चापि शालावत्या जलेऽपि च ।  
इरावत्या जले स्नात्वा सुन्दरारण्यमाययौ ॥२७॥
पितृकन्या हरिः प्राह भवत्योऽत्र मम प्रियाः ।  
द्विरूपिण्यो भवन्त्वेव मूलच्छायात्मिकाः शुभाः ॥२८॥
मूलात्मिका मम क्षेत्रे वसन्तु तु मया सह ।  
छायात्मिका नदीरूपा वसन्तु तीर्थभूमिगाः ॥२९॥
ब्रह्मपुत्री लवहीता चन्द्रावती इरावती ।  
शालावती मीनकङ्गू लाटिशा कानिशा तथा ॥2.111.३ ०॥
मापीङ्गा चापि सीक्याङ्गा अङ्गस्वाङ्गा हराङ्गिका ।  
मौक्तिका तारिमा चापि पन्नामा त्वाङ्गहा तथा ॥३ १ ॥
मन्नाम्नी मणिवर्णा च रङ्गवर्णा च सुन्दरी ।  
एताः सर्वाः स्वनाम्नैव ख्यातिं यास्यथ मे प्रियाः ॥३२॥
भवतिभ्यो मया दत्तं सामर्थ्यं पापनाशकम् ।  
मोक्षदं पुण्यदं स्मृद्धिप्रदं पुत्रादिसम्प्रदम् ॥३ ३॥
भवतीनां महिमानं कथयामि मम प्रियाः! ।  
यासां साक्षाद्धरेर्योगो दिव्यतापादकः शुभः ॥३४॥
मुक्ततादायको योगो यासां नारायणेन वै ।  
तासां वै दिव्यता नित्यमुक्तता कमलासमा ॥३५॥
राधिकया समा लक्ष्म्या समाः श्रिया समास्तथा ।  
यूयं प्रभासमा दिव्या यूयं पारवतीसमाः ॥३६॥
यूयं वै माणिकीतुल्या मम प्राणसमाः प्रियाः ।  
युष्मत्संसर्गमाप्तानां मम धाम्नि निवासनम् ॥३७॥
भवतीनां जले स्नाता ये पक्षिपशवो जनाः ।  
कीटाः पतङ्गजन्त्वाद्यास्ते यास्यन्ति परं पदम् ॥३८॥
यथा गङ्गा च यमुना यथा सरस्वती सती ।  
तथा यूयं सर्वमोक्षप्रदा दिव्याः स्थ तारिकाः ॥३९॥
यथा च गण्डकी श्रेष्ठा गोमती स्वर्णलेखिका ।  
तथा यूयं सदा मे वै निवासार्हाः स्थ योषितः ॥2.111.४०॥
मम मूर्तेर्जलं यद्वत् तत्तथैव च वो जलम् ।  
ब्रह्मकमण्डलुवारिसदृशं वो जलं शुभम् ॥४१॥
विराजाया यथा वारि ब्रह्मह्रदजलं यथा ।  
पावनं वो जलं यद्वदामूल वार्धिसङ्गमात् ॥४२॥
महापापातिपापानां घातहत्यादिभाविनाम् ।  
अकृत्यजायमानानां क्षालनं वो जले सदा ॥४३॥
पीतं स्पृष्टं तथा दृष्टं घ्रातं चाचमनीकृतम् ।  
कणमात्रजलं वोऽस्तु पावकं मम योगतः ॥४४॥
आसुरा राक्षसा दैत्या म्लेच्छाः पापाश्च दानवाः ।  
शुद्धिमेष्यन्ति सलिलाद्भवतीनां युगे युगे ॥४५॥
प्रेता भूता राक्षसाद्या असद्गतिगतास्तथा ।  
यदाकदाचित् स्नानेन मुक्तिमेष्यन्ति वै क्षणात् ॥४६॥
शालावत्या चाङ्गशिक्षाया मध्ये तु मया क्रतुः ।  
मेनकाङ्गातटे यत्र प्रथमस्तु कृतः शुभः ॥४७॥
तथात्र लाशहानाम्नस्तडागस्य समीपतः ।  
द्वितीयोऽयं महायज्ञः कृतो वै वैष्णवः शुभः ॥४८॥
आद्या वैकुण्ठसदृशी गोलोकेन समा परा ।  
भूमिर्दिव्या भवतीनां योगाच्च मोक्षसदृशी ॥४९॥
तत्रत्याश्च प्रजाः सर्वा मम पार्षदरूपिणी ।  
मम ब्रह्मप्रियातुल्याः सत्यः साध्व्यः स्त्रियोऽपि च ॥2.111.५०॥
बाला मद्बालतुल्याश्च वृद्धा मे वृद्धसदृशाः ।  
समाना मे समभावाः पावना मम योगतः ॥५ १ ॥
भवतीनां तटे वासं कुर्वाणा देहिनः खलु ।  
जराऽण्डस्वेदभेदोत्थाश्चत्वारोऽपि प्रजीविनः ॥५२॥
पावना मे भक्तियुक्ता विष्णुतुल्या मता मम ।  
भवतीनां जले वासं कुर्वाणा जन्तवस्तु ये ॥५३॥
सदा वैकुण्ठवासास्ते भविष्यन्ति न संशयः ।  
भवतीनां कणव्याप्ताः पवना यान्ति यद्दिशम् ॥५४॥
ते देशाः पावना विष्णुलोकतुल्या हि देहिनाम् ।  
भवतीनां जले येषामस्थिखण्डः पतेदपि ॥५ ५ ॥
यद्वा भस्म शवस्यापि पतेत्स्वल्पं यदा तदा ।  
ते जीवाः पावना भूत्वा यास्यन्ति मम धाम वै ॥५६॥
भवतीनां स्मरणेन प्रातर्नाम्ना तु याः प्रजाः ।  
यत्र क्वापि करिष्यन्ति स्नानं वापीजलादिषु ॥५७॥
गृहे वा पर्वतेऽरण्ये समुद्रे यानवाहने ।  
ब्रह्मपुत्र्यादिनाम्नेव ते प्राप्स्यन्ति क्रतोः फलम् ॥५८॥
अथ गङ्गा चाजनाभे अब्रिक्ते च नरायणी ।  
इरावती ब्रह्मदेशे त्रिवित्ते ब्रह्मपुत्रिका ॥५९॥
श्यामदेशे मेनकाङ्गा प्राचीनेंऽगशिवाङ्गिका ।  
सर्वास्ता गोमतीतुल्या गोलोकाऽऽवासदायिकाः ॥2.111.६ ०॥
सर्वतीर्थफलं यायात् स्नात्वा स्मृत्वाऽपि मानवः ।  
भवतीनां तटे कश्चिद् दास्यत्यपि च ढब्बुकम् ॥६ १ ॥
कोटिमुद्राप्रदानस्य फलमाप्स्यति मानवः ।  
रूप्यकं वा स्वर्णमुद्रां रत्नं च हीरकं च वा ॥६२॥
मौक्तिकं चापि माणिक्यं मणिं ताम्रं वराटिकाम् ।  
दाने दास्यन्ति ये तीरे तेषां कोटिगुणं फलम् ॥६३ ॥
वस्त्रं भूषाः कज्जलादि शृङ्गारं चन्दनादिकम् ।  
पादुके वाहनं वापि तथोपकरणादिकम् ॥६४॥
गृहं गृहस्य सामग्रीश्चान्नं रसं च भोजनम् ।  
यो वा दास्यति भावेन तस्य पुण्यमनन्तकम् ॥६५ ॥
गजं चाश्वमजां धेनुं दोग्ध्रीं कन्यां च वाटिकाम् ।  
दाने दास्यति तीरे वस्तस्य पुण्यमनन्तकम् ॥६ ६ ॥
विद्यां विद्यार्थिनां चापि साहाय्यं पाठशालिकाम् ।  
दास्यति वस्तटे तेषां स्वर्गं स्यात् समनन्तकम् ॥६७॥
अहं नारायणः स्वामी जलाद्धस्तचतुष्टये ।  
तीरे दानप्रदातारो यास्यन्ति मम धाम ते ॥६८॥
नारीणां चापि बालानामनाथानां च योगिनाम् ।  
साध्वीनां च सतां सेवां कर्तव्याऽनन्तपुण्यदा ॥६९॥
अनङ्गानामधनानामगृहाणामनायुषाम् ।  
सेवनं वस्तटे कार्यं तस्य पुण्यमनन्तकम् ॥2.111.७० ॥
माघे पूर्वदले यज्ञः प्रथमः पञ्चमीतिथौ ।  
समारब्धो मेनकाङ्गातटे तत्र दिने तु यः ॥७१ ॥
करिष्यति क्रतुं तत्र वैष्णवं रौद्रमेव वा ।  
स्वर्गराज्यं ब्रह्मराज्यं प्राप्स्यन्ति मोक्षणं तथा ॥७२॥
एकादश्यां समाप्तिश्च कृता तस्येति तद्दिने ।  
भोजनादीनि दास्यन्ति प्राप्स्यन्ति परमां गतिम् ॥७३॥
लक्ष्मीनारायणसंहितायाः पारायणं ततः ।  
आरभ्य कारयिष्यन्ति प्राप्स्यन्ति मम धाम ते ॥७४॥
मन्दिरे मम तत्रैवोत्सवं च मम सन्निधौ ।  
कारयिष्यन्ति ये भक्तास्तेषां मोक्षस्तु शाश्वतः ॥७५॥
दृढं च मन्दिरं नूनं कारयित्वा तु तत्तटे ।  
लक्ष्मीराधाप्रभापारवतीश्रीमाणिकीयुतम् ॥७६ ॥
सप्तमूर्तिस्वरूपं मा स्थापयिष्यन्ति ये जनाः ।  
तेभ्यो धाम परं स्थानं दास्यामि मम शोभनम् ॥७७॥
पूजाप्रवाहं वृत्तिं च जीवनं दानभोजनम् ।  
दास्यन्ति ये भवतीनां तटे मन्मन्दिरे जनाः ॥७८॥
तेभ्यः स्वर्गाणि रम्याणि धामानि द्युतिमन्ति च ।  
दास्याम्यजस्रं दिव्यानि शाश्वतानि न संशयः ॥७९॥
मन्दिरे दीपदानं च भवतीनां जले तथा ।  
दीपदानं करिष्यन्ति तेषां चक्षुर्हि शाश्वतम् ॥2.111.८०॥
सर्वं ज्ञानमयं दिव्यं विधास्ये मुक्तिदं शुभम् ।  
तुलसीं चम्पकं पद्मं तदुद्यानं फलान्वितम् ॥८ १ ॥
कारयिष्यन्ति ये भक्तास्तान्नयिष्येक्षरालयम् ।  
मम वैष्णवभक्तानां पूजां भोजनदक्षिणाम् ॥८२॥
सेवां पादस्य दास्यं वा करिष्यन्ति तु ये जनाः ।  
साध्वीनां वा पार्षदानां करिष्यन्ति प्रसेवनम् ॥८३ ॥
अन्नधनाऽम्बरेष्टाद्यैस्तान्नयिष्येऽक्षरं पदम् ।  
भवतीनां तटे रम्ये ग्रामे चावसथादिषु ॥८४॥
साधुरूपेण सततं विचरिष्यामि वल्लभः ।  
साध्वीरूपेण मे पत्न्यो विचरिष्यन्ति सर्वदा ॥८५॥
तासां पूजाऽन्नदानाद्यैः कार्या स्वश्रेयसे जनैः ।  
भवतीनां जले ताश्च स्नास्यन्ति तीर्थहेतवे ॥८६॥
मम भक्तावताराश्च मेऽवतारा युगे युगे ।  
स्नास्यन्ति भवतीनां वै सलिलेषु पुनः पुनः ॥८७॥
माघे सरित्सु चैतासु ये तु स्नास्यन्ति देहिनः ।  
तेषां पापानि विलयं यास्यन्ति कोटिजन्मनाम् ॥८८॥
नदीनां सङ्गमादौ च कुम्भलग्ने तु ये जनाः ।  
स्नास्यन्ति दूरतो गत्वा यास्यन्ति परमं पदम् ॥८९॥
मया कृपया पितृकन्यास्तीर्थीकृताः सदा ।  
मत्प्रिया भवथाऽतो वै मत्तुल्या नाऽत्र संशयः ॥2.111.९०॥
माघमासे भवतीनां जलेषु स्वर्गवासिनः ।  
देवाश्च पितरश्चापि समायास्यन्ति नित्यश ॥९ १ ॥
सर्वतीर्थानि लोकेभ्यश्चागमिष्यन्ति सर्वतः ।  
कोटितीर्थात्मकं वारि भवतीनां भविष्यति ॥९२॥
सत्यं स्वर्गादिकं सर्वं भवतीनां जले तदा ।  
भविष्यति न सन्देहो यूयं श्रेष्ठतमास्ततः ॥९३ ॥
तत्तद्देशोद्भवाः सन्तो निवत्स्यन्ति हि वस्तटे ।  
भवतीनां सुपावित्र्यं वर्धयिष्यन्ति साधवः ॥९४॥
पुत्रपौत्रकलत्रादिधनधान्याऽम्बरादिकम् ।  
भूषाक्षेत्रोद्यानराज्यसम्पत्स्मृद्धिप्रदं तथा ॥९५॥
सर्वेष्टसुखदं स्वर्गमोक्षदं वंशदं शुभम् ।  
भवतीनां जले स्नानं कृतं सर्वं विधास्यति ॥९६ ॥
भवतीनां तटे वासकृतां मोक्षो भविष्यति ।  
मुण्डनं कारयिष्यन्ति ये तत्पापानि सर्वथा ॥९७॥
नाशमेष्यन्ति च शुद्धिं यास्यन्ति चात्मनां ततः ।  
भवतीनां तटे दीक्षां ग्रहीष्यन्ति नराः स्त्रियः ॥९८॥
ते मुक्ता मम धामस्थतुल्या देहयुता अपि ।  
स्नानं दानं तपो होमं स्वाध्यायं पितृतर्पणम् ॥९९॥
अनाथपालनं गोपालनं दीनसहायनम् ।  
करिष्यन्ति जना येऽत्र तटे ते मोक्षभागिनः ॥2.111.१ ००॥
कुमारदानकर्तारः कन्यादानविधायिनः ।  
ब्रह्मधामगतिं चान्ते यास्यन्ति शाश्वतं पदम् ॥१०१ ॥
भवतीनां जले त्वेकवारं स्नास्यन्ति ये जनाः ।  
स्मृत्वा शतकुलान्येव तानि यास्यन्ति मोक्षणम् ॥१ ०२॥
भवतीनां तटे श्राद्धं मृतानां पुण्यसत्क्रियाः ।  
देवानां स्थापनं वृक्षे जलपानं तथाऽऽलयम् ॥१०३ ॥
आश्रयं धर्मशालां च साहाय्यं विपदात्मनाम् ।  
करिष्यन्ति जना येऽत्र ते प्राप्स्यन्ति परां गतिम् ॥१ ०४॥
भवतीनां मन्दिराणि कारिष्यन्ति ये जनाः ।  
कुलदेवीं कूलवासा मानयिष्यन्ति वश्च ये ॥१०५ ॥
पूजयिष्यन्ति विविधैर्नूतनैर्मिष्टभोजनैः ।  
जलपुष्पफलार्घ्यैश्च तेषां स्वर्गं हि शाश्वतम् ॥१ ०६॥
अवग्रहाऽतिवृष्ट्यादिपीडा तेषां न वै भवेत् ।  
ऋषीणां मम शिष्याणां मन्दिरे प्रतिमार्चनम् ॥१ ०७॥
करिष्यन्ति जनास्तेषां दारिद्र्यं नैव दृश्यते ।  
इत्येवं राधिके! ताभ्यो ददावाशीर्वचांसि सः ॥१ ०८॥
इतिश्रीलक्ष्मीनारायणीयसहितायां द्वितीये त्रेतासन्ताने ब्रह्मपुत्र्यादिभ्यो हरिणा दत्तदिव्यदर्शनम्, दशसहस्राणि विंशतिश्चेति कन्यकाऽर्पणम्, अर्यम्णे कश्मेराप्रदेशराज्य-  
दानम्, ब्रह्मपुत्र्यादीनां नदीरूपेणापि भवनम्, तासु हरिकृतस्नानम्, वरदानानि, तीर्थफलानि, दानफलानि चेतिनिरूपणनामैकादशाधिकशततमोऽध्यायः ॥१११ ॥
    
