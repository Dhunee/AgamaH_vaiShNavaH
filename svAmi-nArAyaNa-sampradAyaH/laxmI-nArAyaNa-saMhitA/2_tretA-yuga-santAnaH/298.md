+++
title = "२९८"

+++
श्रीकृष्ण उवाच-  
राधिके युगपद् रात्रौ स्वाङ्गनानां सुखप्रदः ।  
जजागार हरिर्वाद्यैर्मङ्गलैः स्तवनैः प्रगे ॥ऽ १ ॥
जजागरुर्विधेयार्था ब्राह्मे मुहूर्तके तदा ।  
हरिः प्राह च सर्वाभ्यो ध्याने तिष्ठत मे क्षणम् ॥२ ॥
मम योगेन दिव्याः स्थो भवत्यश्चाऽद्य योषितः ।  
मुक्ता मायाविहीनाश्चाऽऽवरणादिविवर्जिताः ॥३ ॥
इत्युक्ता राधिके! सर्वाः कृष्णमाधवयोषितः ।  
पतिव्रताः स्वकान्ताज्ञां लब्ध्वा ध्याने स्थिताः क्षणम् ॥४ ॥
तावद्भगवति सर्वा नाडीप्राणवशास्तदा ।  
संहृत्य नाडिकाप्राणान् समाधौ हृदये ययुः ॥५ ॥
विस्मृता देहभानं ता हृदये कान्तसन्निधौ ।  
ददृशुः कान्तमूर्तिस्थं ब्रह्मतेजोतिभासुरम् ॥६ ॥
तेजसां राशयस्तत्र महार्णवा इवाऽभवन् ।  
तत्र व्यलोकयन् स्वर्गं सर्वदेवालयाँस्ततः ॥७ ॥
ततोऽग्रे स्वविमानेन स्वामिना सह तत्परम् ।  
ययुः पितृप्रदेशाँश्चाऽऽलोकयन् पुण्यभासुरान् ॥८ ॥
ययुस्ततोऽपि चाग्रे वै कृष्णकान्तेन संयुताः ।  
सत्यलोकं ययुः सर्वास्तन्निवासैश्च सत्कृताः ॥९ ॥
दिव्यभावं समापन्नाः पृथिव्यावरणं दृढम् ।  
विभिद्य प्रययुः सर्वाः सलिलावरणं ततः ॥2.298.१० ॥
अग्रे ता दृष्टवत्यश्च वैकुण्ठं तेजसोऽन्तिकम् ।  
आवरणस्य सन्धौ वै तत्र श्रीरामसेविकाः ॥११ ॥
सीतारमाद्यास्तासां वै स्वागतं संव्यधुर्मुदा ।  
रामादित्यश्चकाराऽपि स्वागतं परमात्मनः ॥१२॥
ततश्चाऽग्रे ययुस्तत्र मरुत्पटं विहाय च ।  
व्योमपटं तथाऽहम्भित्तिकां विहाय चोर्ध्वके ॥१३ ॥
महत्तत्त्वात्मकं चावरणं विहाय चोपरि ।  
ययुः कान्तेन सहिताः शुभं वैराजमन्दिरम् ॥१४॥
तत्र तेनाऽर्चितः कृष्णनारायणः परेश्वरः ।  
पूजिताश्च हरेः सर्वा वैराज्या राजयोषिता ॥१५॥
ततश्चाग्रे ययुः सर्वा हिरण्यगर्भमण्डलम् ।  
महाविष्णोर्महाराज्यं यत्र गोपालकृष्णकः ॥१ ६॥
निजेश्वरः श्रीदेव्या च महालक्ष्म्याख्ययोषिता ।  
तथा श्रीकम्भरादेव्या सह तत्र विराजते ॥१ ७॥
ताभिश्च पूजितो देवः कान्तपिता ततश्च वै ।  
कान्तमाता पूजिता च ताभ्यां श्रियश्च सत्कृताः ॥१८॥
भोजिता आश्लिष्य चाशीर्वादैः सम्यक् प्रयोजिताः ।  
पतिश्च पूजितश्चाज्ञामादाय चोर्ध्वके स्तरे ॥१ ९॥
पतियुक्ता विमानस्था ययुर्भूम्नो महास्थलम् ।  
भूम्न्या देव्या सत्कृतास्ता भूम्ना च सत्कृतो हरिः ॥2.298.२०॥
तद्विभूतीर्विलोक्याऽग्रे वासुदेवाऽऽलयं ययुः ।  
वासुदेवी चकाराऽऽसां सत्कारं बहुभाविता ॥२१ ॥
सुसत्कारं हरेश्चक्रे वासुदेवनरायणः ।  
अमृतानां प्रपानं च पीयूषभोजनादिकम् ॥२२॥
वासुदेव्यः कारयामासुः प्रपूजां व्यधुस्तथा ।  
अथाऽवतारधामानि प्रदर्श्य भगवाँस्ततः ॥२३॥
अक्षरं धाम परमं निजं जगाम वै हरिः ।  
ब्रह्मह्रदे स्नपयित्वा निष्कास्याऽक्षरतेजसि ॥२४॥
निजमूर्तौ ततो लीनीकृत्य सर्वाश्च वै तदा ।  
मुक्ता दिव्याश्च सारूप्यान्विता विधाय वै तदा ॥२५॥
स्वेन रूपेण निष्पन्नाः सर्वावरणवर्जिताः ।  
पुरुषोत्तमभावाश्च परब्रह्मात्मिकाश्च ताः ॥२६॥
रूपधर्मस्वभावैश्च गुणैः सर्वात्मना हरिः ।  
स्ववद् व्यधात् तदा चात्र राधे किं वै वदामि ते ॥२७॥
कुङ्कुमवापिकाक्षेत्रे शरीराणि स्वयोषिताम् ।  
धामयोग्यानि जातानि मायिकत्वं लयं गतम् ॥२८॥
चैतन्यैकरसानन्दात्मकानि सन्ति सर्वदा ।  
सार्वज्ञ्यात्मज्ञानपिण्डविकासाढ्यानि तानि हि ॥२९॥
सम्पन्नान्यभिनिष्पन्नान्येव धामगतानि वत् ।  
प्रजातानि ततो ब्रह्मह्रदे स्नानात्ततोऽपि च ॥2.298.३ ०॥
ब्राह्मीतनुस्वरूपाणि मुक्तात्मकानि सन्ति च ।  
अक्षरब्रह्मरूपाणि तेजोमयानि तानि वै ॥३ १ ॥
प्रजातान्यथ मूर्तिस्थितिलाभतोऽधिकानि वै ।  
भगवद्रूपं प्राप्तानि भागवतानि सन्ति वै ॥३२॥
प्रजातानीति चैतन्यब्राह्मभागवतानि हि ।  
ज्ञानतेजःसुसारूप्याभिधानानि भवन्ति हि ॥३३॥
तत्राऽसङ्ख्याभिरेताभिर्मुक्तानीभिः प्रसेवितः ।  
मुक्तैश्च सेवितः श्रीमान् कृष्णनारायणः प्रभुः ॥३४॥
दर्शयामास ताभ्यो वै साम्राज्यं त्वक्षरात्मकम् ।  
सार्वभौमं महाराज्यं सृष्टित्रयोर्ध्वसंस्थितम् ॥३५॥
निजैश्वर्याणि सर्वाणि विभूतीः सकला अपि ।  
नित्यानन्दानि भोग्यानि दर्शयामास माधवः ॥३६॥
स्मृद्धीदिव्यां मण्डलानि मुक्तानीनां समन्ततः ।  
मुक्तानां मण्डलकोटीर्दर्शयामास कान्तकः ॥३७॥
उद्यानानि विचित्राणि मन्दिराणि शुभानि च ।  
सर्वासां निजवासाँश्च दर्शयामास कृष्णकः ॥३८॥
सम्पदः सर्वदिव्याश्च सर्वसौभाग्यकानि च ।  
सर्वेष्टकल्पमणिकान् दर्शयामास कौस्तुभान् ॥३९॥
निजमूर्तेः किरणानि पुष्टिदानि समन्ततः ।  
तृप्तिदानि सुखावाप्तिप्रदान्यानन्ददानि च ॥2.298.४०॥
रतिप्रीतिहर्षदानि कामकल्पप्रदानि च ।  
नित्यानन्दभृतान्येव दर्शयामास वै पतिः ॥४१॥
सर्वविधास्तथा शालाः सेवायोग्या नवा नवाः ।  
यथेष्टाऽव्याहताश्चापि विहाराणां स्थलीः शुभाः ॥४२॥
अनादिश्रीकृष्णनारायणव्याप्ता ह्यदर्शयत् ।  
वेषभूषाम्बरशृङ्गारादीन् दिव्यानदर्शयत् ॥४३॥
रहस्यभाववासाँश्च शय्या रम्या अदर्शयत् ।  
तत्रत्यं सर्वमेवाऽऽभ्यो दर्शयित्वा ततःपरम् ॥४४॥
परब्रह्मानन्दमयं भोजनं पानमुत्तमम् ।  
ताम्बूलकं ददौ ताभ्यो विहारं प्रददौ सुखम् ॥४५॥
ऐकान्तिकं सुखं चापि रहस्यजं ददौ प्रभुः ।  
ततो धाम्नो महामुक्तकृतां पूजां शुभोचिताम् ॥४६॥
जग्राह भगवाँस्तासां सन्निधौ मुक्तयोषिताम् ।  
मुक्तानीभिश्च मुक्तैश्च कृतां पूजां च ता अपि ॥४७॥
जगृहुर्दिव्यरूपाश्च स्वागतं माननं बहु ।  
एवं निजं गृहं सर्वं प्रदर्श्य भगवान् हरिः ॥४८॥
अक्षरात् प्रययौ श्रीमद्गोलोकं धाम वै ततः ।  
श्रीकृष्णेन कृतं तत्र स्वागतं परमात्मनः ॥४९॥
राधादिभिः कृतं तत्र सम्मानं हरियोषिताम् ।  
कामधेनुपयःपानं ददू राधादयस्तदा ॥2.298.५०॥
पायसान्नानि भोज्यानि शृङ्गाराणि ददुस्तथा ।  
ततः शीघ्रं च वैकुण्ठं ययौ ताभिः सह प्रभुः ॥५१ ॥
तत्र कृतं स्वागतं च लक्ष्म्या कमलया तथा ।  
भार्गव्या च श्रिया विकुण्ठया चान्याभिरित्यपि ॥५२॥
नारायणेन च कृतं सन्मानं श्रीहरेस्तदा ।  
पूजनं स्तवनं चापि प्राप्य प्रदर्श्य भूतिकाः ॥५३॥
सादाशैवं ह्रि कैलासं दिव्यं ययौ स्वयं प्रभुः ।  
तत्रत्याश्च समग्राश्च विभूतीर्भगवान् प्रियाः ॥५४॥
दर्शयामास शैवीश्च दुर्गाद्याश्चाप्यपूजयन् ।  
गणाः सर्वेऽपि वै तत्र चक्रुर्हरेः प्रपूजनम् ॥५५॥
ततो ययौ स ताभिर्वै सहितः श्रीहरिः खलु ।  
कौतुकार्थं महामायाधाम मायामयं शुभम् ॥५६॥
व्यलोकयन् हरेः कान्तातुल्याः कान्ताश्च कोटिशः ।  
सर्वा ब्रह्मप्रियास्तत्र सम्मानं बहु लेभिरे ॥५७॥
मायाभिश्च विचित्राभिः कन्याभिश्चाभिपूजिताः ।  
सेविता बहुधा तत्र मायिकैर्वस्तुसत्तमैः ॥५८॥
भोज्यपानसुभोगैश्चाम्बरभूषाप्रसाधनैः ।  
सर्वोत्तेजकचूर्णैश्च शृङ्गाररसवर्धकैः ॥९९ ॥
सर्ववेषोपकरणैः सर्वसौभाग्यवस्तुभिः ।  
सर्वानन्दप्रदैर्भावैः सेविताः पूजिताः स्त्रियः ॥2.298.६० ॥
महामाया स्वयं तत्र पादसंवाहनं हरेः ।  
चकारेति महाश्चर्यं प्रापुः सर्वा हरिस्त्रियः ॥६१ ॥
राजराजेश्वरी सर्वेश्वरी राज्ञीश्वरी हि सा ।  
स्वपतिं सेवमाना वै सर्वाभिरवलोकिता ॥६२ ॥
प्रदर्श्य च हरिर्मायाधाम पश्चाद् द्रुतं ततः ।  
विष्णोर्धाम ययौ तत्र वैष्णव्यो माननं व्यधुः ॥६३ ॥
सर्वासां स्वागतं नीराजनं प्रपूजनं तथा ।  
भोजनं पानमिष्टं च ददुर्वस्त्राम्बराणि च ॥६४॥
ततः श्रीबालकृष्णोऽसौ ययौ प्रियाभिरञ्जनः ।  
शतमस्तकविष्णोश्च सहस्राननशार्ङ्गिणः ॥६५ ॥
लक्षाननस्य विष्णोश्च कोट्याननस्य शार्ङ्गिणः ।  
अब्जनेत्रस्य शम्भोश्च पद्माननस्य वेधसः ॥६६॥
परार्धाननसंशोभद्वेधसोऽण्डानि वै हरिः ।  
दर्शयामास सर्वाणि सृष्ट्यानन्त्यमयानि हि ॥६७ ॥
तैस्तैः सम्पूजितः कृष्णनारायणः प्रियोनिजः ।  
दर्शयामास तेषां च विभूतीः स्वसमर्पिताः ॥६८ ॥
अनादिश्रीकृष्णनारायणार्पिता विभूतिकाः ।  
भुञ्जते सर्व एवैते ब्रह्मप्रियाभिरेव तत् ॥६९ ॥
विलोकितं हि साक्षाद्वै समाधौ राधिके तदा ।  
ततस्ता वै समादाय सूर्यचन्द्रादिकान् ग्रहान् ॥2.298.७ ० ॥
दर्शयामास लोकस्थान् निरयात्मकसंस्थितान् ।  
तान् विलोक्य तदा तासां मनो लग्नं न तत्र वै ॥७ १ ॥
शीघ्रं ता आनयामास क्षेत्रं कुङ्कुमवापिकाम् ।  
नैजे दिव्याक्षराख्ये वै मण्डपे भवने शुभे ॥७ २ ॥
आक्षरेण समे तत्र मनः स्थैर्यमवाप ह ।  
समाधितश्च ताः सर्वा जजागरुस्तदा निजान् ॥७ ३ ॥
देहान् धामगतान् दिव्यान् प्राप्तानमानवान् परान् ।  
ददृशुश्चावरणभाववर्जितानप्यभौतिकान् ॥७४॥
अमायिकान् सदा त्वेकरूपान् क्षुत्तृड्विवर्जितान् ।  
मायागुणैर्विहीनाँश्च धामैश्वर्यसमन्वितान् ॥७५॥
सर्वधामस्वभावाँश्चाऽक्षरतुल्यसुखात्मकान् ।  
ब्रह्मानन्दभराँश्चापि दिव्यवेषाभिशोभितान् ॥७६ ॥
पत्यन्यूनसमैश्वर्यान् दिव्यताशेवधिस्थितीन् ।  
महानन्दभरा जाताः समर्था बालकृष्णवत् ॥७७ ॥
एवमासाद्य दिव्यत्वं पतिं प्राप्य च तास्तदा ।  
सार्वज्ञ्यं लेभिरे पत्न्यो वधूटयोऽप्यवधूटिकाः ॥७८ ॥
एवं ददौ हरिस्ताभ्यो निजसाम्यं हि शाश्वतम् ।  
राधिके त्वं मया यद्वत् कृता स्वसाम्यशोभिता ॥७९॥
कृष्णनारायणेनैवं कृता वै निजयोषितः ।  
पृथिव्यावरणं भित्त्यावरणं च गृहावृतिम् ॥2.298.८ ० ॥
यासां न विद्यते व्याघातश्च द्वारपिधानके ।  
जलमध्ये समुद्रादौ नदीप्रवाहणे हिमे ॥८ १ ॥
वृष्ट्याद्याभिः पराभूतिर्यासां देहे न विद्यते ।  
वह्निदाहो न चासां वै दाहः सूर्यातपैर्न च ॥८२॥
वाडवानल एवैता विद्युद्वा न दहत्यपि ।  
सूर्ये चन्द्रे ग्रहान्ये च स्वतन्त्रा गन्तुमेव ताः ॥८ २ ॥
श्वासाधीना न चैताश्च न वायुः शोषयत्यपि ।  
प्राणायामोर्ध्वभावास्ता विद्यन्ते ब्रह्मयोषितः ॥८४॥
तन्द्रालस्यगुरुत्वानि विद्यन्ते नैव सर्वथा ।  
विषेण वा नैव चासां पराभवो भवत्यपि ॥८५॥
शस्त्रघातो नापि देहे भेदको जायते क्वचित् ।  
रोगाः स्थातुं न च शक्नुवन्ति तासु च मायिकाः ॥८६ ॥
दूरश्रवणसिद्धिश्च दूरप्रत्यक्षसिद्धिका ।  
दूरग्रहणसिद्धिश्च दूरालापादिसिद्धयः ॥८७॥
मनोजवित्वमेवाऽऽसां सूक्ष्मभावित्वमित्यपि ।  
महद्भावित्वमेवाऽपि सर्वकामावसायिता ॥८८ ॥
सर्वस्य वशता चापि कोटिरूपादिधारिता ।  
ब्रह्माण्डान्तरगमनं शीतोष्णानभिभूतता ॥८ ९ ॥
सङ्कल्पसृष्टिकर्तृत्वं सिद्ध्यैश्वर्याणि यानि च ।  
तान्यासां सम्प्रवर्तन्ते बालकृष्णकृपावशात् ॥2.298.९० ॥
कल्पलताः कल्पगावः कल्पपात्राणि यानि च ।  
कल्पमणयश्चाप्यासां वर्तन्ते कल्पनावशाः ॥९१ ॥
इत्येवंविधमैश्वर्यं चातुलं च क्षणे क्षणे ।  
तासामवर्तत राधे! ददृशुर्व्युत्थितास्तदा ॥९२॥
शरीराणि धाममुक्तमयानीत्यवलोकयन् ।  
प्रसन्नाश्चाभवन् सर्वा मायागर्वविवर्जिताः ॥९३ ॥
ततः सर्वाः समुत्थाय बालकृष्णं निजेश्वरम् ।  
दिव्यरीत्याऽप्यसेवन्त स्नानपूजनभोजनैः ॥९४॥
श्रीमद्गोपालकृष्णश्च बालकृष्णादयस्तथा ।  
कृतस्नानाह्निकेभ्यश्च महीमानेभ्य आर्पयन् ॥९५ ॥
पूजनानि भोजनानि सत्काराणि धनानि च ।  
तृप्तास्ताम्बूलकान्याप्य सर्वे गन्तुं निजान् निजान् ॥९६ ॥
देशान् लोकान् महीमाना अर्थयामासुरच्युतम् ।  
श्रीमद्गोपालकृष्णं च तथा श्रीकम्भरासतीम् ॥९७॥
हरेः पिता क्षमां तेभ्यो ययाचे न्यूनसेवने ।  
भवतामागमेनाऽयं प्रोत्सवः शोभनोऽभवत् ॥९८॥
पुनर्भगवतां योगो दर्शनं वा कदा भवेत् ।  
अवश्यमत्राऽऽगन्तव्यं ज्ञात्वा नैजं वशानुगम् ॥९९॥
इत्युक्त्वा प्रणनामाऽपि विदायं प्रददौ बहु ।  
पूजां चकार बहुधा द्रव्याणि प्रददौ तथा ॥2.298.१० ०॥
स्वर्णरूप्यकहीरकान् पूजायां प्रददौ पिता ।  
कर्मचारिभ्य एवाऽसौ पारितोषिककान् ददौ ॥१०१ ॥
दीनाऽनाथाऽतिथिवर्गेभ्यश्च ददौ यथेष्टकम् ।  
दासभृत्यकलाविद्भ्यः प्रददौ तुष्टिकृद्धनम् ॥१ ०२॥
राजभ्यश्चापि सर्वेभ्यो ददौ सुमुकटानि वै ।ऽ  
देवेभ्यश्चेश्वरेभ्यश्च किरीटान् प्रददौ प्रभुः ॥१०३ ॥
देवीभ्यश्चापि नारीभ्यो वेषाभूषादि सन्ददौ ।  
सर्वेभ्यः प्रददौ स्वेष्टं सर्वेष्टं पारितोषिकम् ॥१ ०४॥
अवतारास्तथा व्यूहा भूमाद्याश्च विराजकाः ।  
विष्णवोऽजाः पितरश्च सुराः सिद्धा महर्षयः ॥१ ०५॥
मानवास्तलवासाश्च तीर्थाद्रिसरितादिकाः ।  
सर्वे तुष्टा अवदँश्च सन्तुष्टाः स्म सदा तव ॥१ ०६॥
गोपालकृष्ण! यास्यामः स्वस्त्यस्तु ते सुतस्य वै ।  
कन्यकानां तथा स्वस्ति कुशलं वोऽस्तु सर्वदा ॥१ ०७॥
इत्युक्त्वा सज्जभावास्ते सज्जोपकरणादिकाः ।  
विमानानि सज्जयित्वाऽभवन् प्रस्थानतत्क्षणाः ॥१ ०८॥
परस्परं महीमानाः सम्बन्धिनः सुहृज्जनाः ।  
मिमिलुर्वक्षसा वक्षो दत्वा नार्योऽपि तत्तथा ॥१ ०९॥
इति श्रीलक्ष्मीनारायणीयसंहितायां द्वितीये त्रेतासन्ताने सप्तम्यां प्रातः सर्वासां समाधौ सृष्टित्रयाऽक्षरधामादिप्रदर्शनं, तासां शाश्वतदिव्यमुक्तस्वभावीकरणम्,  
महीमानभोजनपूजनदानक्षमाविदायादि, क्षेत्रदेवपारितोषिकादि चेतिनिरूपणनामाऽष्टनवत्यधिकद्विशततमोऽध्यायः ॥२९८ ॥
    
