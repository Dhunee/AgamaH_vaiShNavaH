+++
title = "२५०"

+++
श्रीकृष्ण उवाच-  
राधिकेऽश्वपाटलस्तु श्रुत्वा श्रीलोमशं पुनः ।  
पप्रच्छ त्यागमार्गं च प्रत्यक्षं फलदं तथा ॥१ ॥
अश्वपाटल उवाच-  
त्यागमार्गेण प्रत्यक्षं यत्फलं समजायते ।  
तद्वदाऽत्र महर्षे मे किं प्रत्यक्षं च किं फलम् ॥२ ॥
किमत्र प्रत्यक्षतमं यदुपास्ते भवानिह ।  
प्रत्यक्षे खलु सर्वेषां समानताऽवलोक्यते ॥३ ॥
भवानपीह शोकं च यथा हर्षं च विन्दति ।  
इन्द्रियार्थाश्च भवतः समानाः सर्वदेहिनाम् ॥४ ॥
समानानां हि सर्वेषां किं प्रत्यक्षं निरामयम् ।  
भवतो हि किमाधिक्यं गृहमेधित एव यत् ॥५ ॥
श्रीलोमश उवाच-  
हरौ त्यागस्त्यागमार्गः किमन्यत् त्यजनेन वै ।  
सर्वस्वार्पणरूपोऽयं त्यागः सर्वोत्तमो हरौ ॥६ ।  
तेनाऽऽत्मनो हि साक्षात्त्वं तत्प्रदत्तदृशा खलु ।  
फलं चात्मसुखं चापि परमेशप्रसादतः ॥७ ॥
अहमुपास्से प्रत्यक्षं बालकृष्णनरायणम् ।  
अनादिश्रीकृष्णनारायणं श्रीकम्भरासुतम् ॥८ ॥
चक्षुषोर्मनसश्चापि यः प्रत्यक्षतमोऽत्र वै ।  
आत्मन्येव परब्रह्म स एवाऽऽस्ते श्रियाः पतिः ॥९ ॥
लक्ष्मीपतिः सतां स्वामीमुक्तपतिः परेश्वरः ।  
कुङ्कुमवापिकाक्षेत्रलालः श्रीकृष्णवल्लभः ॥2.250.१० ॥
ब्रह्मप्रियापतिश्चात्मपतिर्विद्यापतिः प्रभुः ।  
मुक्तिपतिश्चाऽक्षरेशो धामेशाधिपतिर्हरिः ॥११ ॥
स प्रत्यक्षतमो मेऽत्र राजँस्तं त्वं विलोकय ।  
हर्षं शोकं प्रविन्दामि राजन् नाट्यस्य वेषवत् ॥१ २॥
समानानीन्द्रियाण्येव देहे समानताऽपि च ।  
ग्रहणादिव्यवहारः समानोऽपि तथापि तु ॥१ ३॥
भूतावेशितवन्नित्यं चरामि परमात्मना ।  
स भोक्ता स नियन्ता च स एवाऽऽलोचनादिमान् ॥१४॥
सर्वभूताधिभूतेनाऽऽवेशितोऽहं चरामि यत् ।  
हर्षं शोकं स एवाऽत्र देहे वेत्ति न देह्ययम् ॥१५॥
तथापि नाट्यवत्सर्वं दर्शयामि यथा मयि ।  
अहं वेद्मि तथा वेत्ति मार्कण्डेयो महामुनिः ॥१६॥
वेत्ति सनत्कुमारश्च नारदो वा नरायणः ।  
स्वयम्प्रकाशः शम्भुर्वा वेत्ति नान्यो भुवङ्गतः ॥१७॥
कपिलाद्याश्च वर्तन्ते जले कमलवद्धि ते ।  
निर्लेपास्ते वयं कृष्णलिप्ता अपि विलेपिनः ॥१८॥
राजाद्याः स्वार्थलिप्ताश्च प्रत्यक्षं सुखिदुःखिनः ।  
वयं सन्तः कृष्णनारायणाऽजस्रपरायणाः ॥१ ९॥
तदर्थकृतसर्वस्वास्तन्मयास्तद्विशेषिताः ।  
चिन्तारोगो न चास्माकं साधूनां विद्यते यतः ॥2.250.२० ॥
यो रोगो जीवतां देहेन्द्रियात्मवादिनां त्विह ।  
स रोगो विगतो नश्च तस्मान्निरामया वयम् ॥२ १ ॥
वासना रोगमूलं च सा च नारायणेऽर्पिता ।  
धन्वन्तरिमहावैद्ये नाडिका सर्वतोऽर्पिता ॥२२॥
तस्यान्निरामयाः स्मोऽत्र राजँस्त्वं तादृशो भव ।  
हरिप्रदत्तज्ञानेन विहरामोऽत्र वर्ष्मसु ॥२३॥
तत्प्रेरितं प्रकुर्मश्च सर्वमर्थ्यं निरामयम् ।  
तत्कृतं समनुष्ठानं सर्वं चास्ते निरामयम् ॥२४॥
तत्प्रदत्तं च विज्ञानं शोकं जहाति मूलतः ।  
तं विना स्वार्थवृत्त्युत्थं ज्ञानं नाशयति प्रजाः ॥२५।  
अतो वयं ज्ञानवन्तो निरामया हि भूपते ।  
ऐकात्म्यं ब्रह्मणा नारायणेनाप्तं निरामयम् ॥२६॥
तत्त्वमबुद्ध्वा बहवश्चाहङ्कारवशङ्गताः ।  
वादबला न जानन्ति निरामयत्वमीदृशम् ॥२७॥
ततो भवन्ति ते ब्रह्मस्तेना मोहवशङ्गताः ।  
तमोभावनिमग्नानामेषां तमः परायणम् ॥२८॥
प्रकृतिं स्वां दोषरूपां दम्भाऽनृतमदात्मिकाम् ।  
प्राकृताः सम्प्रयान्त्येव ब्राह्मास्तदूर्ध्ववर्तनाः ॥२९॥
एवमान्तरबोधास्ते सन्त्यजन्ति शुभाशुभम् ।  
परां गतिं प्रपश्यन्तः सन्तो नारायणे रताः ॥2.250.३ ०॥
दानमध्ययनं यज्ञः प्रजा सन्तानमार्जवम् ।  
हरिं विना साऽऽमयं तन्मोक्षः कृत्वाऽपि नास्ति चेत् ॥३ १ ॥
धिक्कारपदमेतद् वै श्रमः सर्वो निरर्थकः ।  
राज्येषु स्त्रीषु लोकेषु देहेन्द्रियाऽर्थभुक्तिषु ॥३२॥
वर्तमानोऽपि चेत् कृष्णार्पणः सोऽयं निरामयः ।  
निर्वस्त्रो निर्जनश्चापि निष्पात्रो निष्परिग्रहः ॥३३॥
सर्वसहोऽपि वै कृष्णार्पणं विना क्षयाऽऽमयः ।  
तस्माद् राजन् भव काण्डैस्त्रीभिश्चापि निरामयः ॥३४॥
शुष्कज्ञप्त्या कर्मणा वा का निरामयता भवेत्? ।  
कृष्णभक्त्याऽर्पणभक्त्या ध्रुवं निरामयो भवेत्॥३५ ॥
नामसङ्कीर्तनं शब्दब्रह्म बोध्यं निरामयम् ।  
तत्र निष्णाततां प्राप्य परब्रह्माऽऽगमं व्रजेत्॥३६ ॥
एवं शुद्धसमाचारश्चात्मा भवति ब्राह्मणः ।  
कृष्णे त्यागक्रियावांश्च परिग्रहविवर्जितः ॥३७॥
मनःसङ्कल्पसंसिद्धो विशुद्धबोधनिश्चयः ।  
जन्म कर्म च विद्या च शुक्ला यस्य हरौ मताः ॥३८॥
प्रत्यक्षब्रह्मपरमः श्रद्दधानः परावरे ।  
सत्सङ्गतो भावितात्मा शीलसन्तोषसद्व्रतः ॥३९॥
धर्म भागवतं कृच्छ्रे सत्यप्याचरतीह यः ।  
तस्य ब्रह्मसुतस्यैव ब्रह्माङ्कशयनस्य वै ॥2.250.४०॥
निरामयत्वं चास्त्येव शाश्वतं निरुपद्रवम् ।  
नास्य वै वर्तते किञ्चिद् विधातव्यं दिवं प्रति ॥४१ ॥
प्रायश्चित्तं न चैवास्य कर्मणां चार्पणाद्धरौ ।  
एवं बहुविधा विप्रा यज्ञकर्मपरायणाः ॥४२॥
शुचयो व्रतवन्तश्च त्र्यवदाना हरिस्थिताः ।  
यजन्तोऽहरहर्यज्ञैराशाबन्धनवर्जिताः ॥४३॥
ऋजवः शमजित्याश्च ब्रह्मकर्मपरायणाः ।  
ब्रह्म येषां परो धर्मः परार्थो ब्रह्म नित्यदा ॥४४॥
कामोऽपि ब्रह्म चैतेषां मोक्षो ब्रह्म सनातनम् ।  
न्यूनं वाऽऽधिक्यमेवापि वर्तनं ब्रह्म शाश्वतम् ॥४५॥
व्युत्क्रमश्च क्रमश्चापि येषां ब्रह्म परात्परम् ।  
तेषां कृष्णात्मनां ब्रह्मसत्तमानां तु शाश्वतम् ॥४६ ॥
स्वर्गं स्वर्गोत्तमं नित्यं निरामयं महासुखम् ।  
शाश्वतानन्दपूर्णं ते यन्ति तत्परमं पदम् ॥४७॥
गृहे यद्वा वने यद्वा न्यासे वा ब्रह्मणि स्थिताः ।  
यन्ति ते सात्वता राजन् परब्रह्म परेश्वरम् ॥४८॥
सकामास्ते तु दृश्यन्ते दिवि ज्योतिर्मयाः सुराः ।  
धिष्ण्येषु बहुभोगाश्च नक्षत्रतारकागणाः ॥४९॥
अकामा नैव दृश्यन्ते दूरं पारं परं गताः ।  
सकामाश्च पुनः सन्तो भूत्वा यास्यन्ति तत्पदम् ॥2.250.५० ॥
ब्रह्मात्मनामतृष्णानां तेषामनामयं ध्रुवम् ।  
धामाऽक्षरं परब्रह्मस्थानं परं निरामयम् ॥५१ ॥
सामयस्य कृते धर्मः परोपकारसञ्ज्ञकः ।  
पुण्यदः पुण्यशीलस्य गृहे जन्मप्रदस्तथा ॥५२॥
पुण्यजन्मतया चार्थः पुण्यलाभोऽस्य जायते ।  
कामना रागहीना च कृतात्मनः प्रजायते ॥५३ ॥
त्यागसन्तोषसिद्धिश्च प्रज्ञा विशारदी भवेत् ।  
अपवर्गमतिश्चापि ब्रह्मधर्मपरो भवेत् ॥५४॥
ब्रह्मणः पदमन्विच्छन् ब्रह्मलोकं प्रयाति च ।  
गच्छन् क्षेमं समन्विच्छन् दुर्बलोऽत्राऽवसीदति ॥५५॥
भुङ्क्ते दत्ते च यजते प्राप्ताभिर्वस्तुभिर्यदि ।  
परिग्रहः शुभोऽप्यस्य न त्यागसुखसदृशः ॥५६॥
कर्मपाकः शरीरं वै ज्ञानपाको निरीहता ।  
भक्तिपाको ब्रह्मता च ब्रह्मपाकः परं पदम् ॥५७॥
दया क्षमा च सन्तोषः सत्यं शान्तिरहिंसनम् ।  
आर्जवं ह्रीस्तितिक्षा च मानगर्वविवर्जनम् ॥५८॥
सत्सङ्गो भक्तिभावश्च सेवा सतां सुरार्चनम् ।  
पन्थानो ब्रह्मणस्त्वेते प्राप्नोत्येतैः परं पदम् ॥५९॥
गतिं गच्छन्ति सन्तो यां तामाहुः परमां गतिम् ।  
संसारो वासनावर्गः सन्तोषस्त्वपवर्गकः ॥2.250.६ ० ॥
साम्येऽपीन्द्रियवर्गेऽपि सामयाऽमयते नृप ।  
एते निदेशिते तेऽत्र निरामयत्वमावह ॥६ १ ॥
अश्वपाटल उवाच-  
धर्मार्थकामान् सततं चामनन्तीह देहिनः ।  
मोक्षं केचित् समिच्छन्ति तस्माद्वै बलिनस्त्रयः ॥६२॥
तत्र लाभो विशिष्टो वै कस्याश्रयेण देहिनः ।  
किं फलं कीदृशं चेति तन्मे लोमश दर्शय ॥६३ ॥
लोमश उवाच-  
राजन्पुरा ह्यहं कल्पे गतोऽभवं वनान्तरे ।  
पुष्करारण्यसञ्ज्ञे च तत्र विप्रो विशालिकः ॥६४॥
आसीत्तेन कृता मे च पूजा फलजलादिभिः ।  
तपस्विना दुर्बलेन निर्धनेन च रागिणा ॥६५॥
ततोऽहं पृष्टवाँस्तस्य कुशलं स जगाद माम् ।  
दारिद्र्यं दुःखदं लोके तन्निराकुरु लोमश ॥६६॥
ततस्तं च समादाय गतोऽहं चोत्तरां दिशम् ।  
कुबेरनगरं दिव्यं व्योम्ना द्रव्यप्रलिप्सया ॥६७॥
कुबेरः स्वागतं चक्रे ददौ धनं यथेष्टकम् ।  
विशालिकः प्रसन्नोऽभूद् द्रव्यं जग्राह शेवधिम् ॥६८॥
अथापि धनराजेन निशि निजपुरे शुभे ।  
रक्षितौ मन्दिरे रम्ये त्वावामास्व च निद्रितौ ॥६९॥
अहं जानामि तत्सर्वं निद्रायां ब्राह्मणेन यत् ।  
विलोकितं महाश्चर्यं कल्मषाढ्यं हि तच्छृणु ॥2.250.७० ॥
अपश्यत जनान् काँश्चिद्धर्माढ्यान् शुद्धमानसान् ।  
काँश्चित्कामाभिभूताश्च नृत्यगीतपरायणान् ॥७१ ॥
काँश्चित्स्वर्णमणिरत्नद्रव्याभूषणसम्भृतान् ।  
कुबेराद् द्रव्यमादाय गच्छतः स्वपुरीं प्रति ॥७२॥
तावद् भूकम्पनं जातं भूतनाशकरं मुहुः ।  
पृथ्वीगर्तगतास्ते वै मृता निष्पेषिता मृदा ॥७३ ॥
तत्रायाता यमदूता नेतुं मृताननेकशः ।  
कामिनो नीतवन्तस्ते दृढबन्धनबन्धितान् ॥७४॥
धनिनोऽपि नीतवन्तो विना बन्धनमेव तान् ।  
ततो ददर्श कामं च क्रोधं लोभं भयं मदम् ॥७५॥
निद्रां तन्द्रां महालस्यं पापं चावृत्य तान स्थितान् ।  
निरोधयितॄन् स्वर्गाणि भयदान् याम्यदुःखदान् ॥७६॥
विविधान् निरयाख्याँश्च पुरुषान् परितः स्थितान् ।  
तानेव विप्रः स्वद्रव्ये ददर्श लीनतां गतान् ॥७७॥
भयं चावाप वै स्वप्ने विप्रो दोषान् विलोक्य च ।  
तावद् देवाः समायाता धार्मिकान् नेतुमेव ह ॥७८॥
विमानैः शुभशोभैश्च स्मृद्धैः सम्मानितान् मृतान् ।  
धार्मिकान् देवतुल्याँश्च कृत्वा निन्युर्हि तापसान् ॥७९॥
हर्षितान् धार्मिकान् प्राप्तदिव्यलोकान् विलोक्य सः ।  
विप्रो विचारयामास तपोद्रव्यं परं सुखम् ॥2.250.८०॥
धनं दोषभृत चास्ते कामः कल्मषसम्भृतः ।  
निरयाणां कारणे तौ धनकामौ न शान्तिदौ ॥८ १ ॥
अथोऽनर्थस्वरूपोऽस्ति कामो दुःखस्वरूपवान् ।  
तपोधर्मः स्वर्ग एव धर्मं चरामि वै ततः ॥८२॥
चरिष्येऽपि ततो धर्मं लोमशस्य कृपावशात् ।  
अस्याऽनुग्रहमाप्यैव सुखं प्राप्स्ये वृषोद्भवम् ॥८३॥
पृथिवीं रत्नपूर्णां वा महान्तं रत्नसञ्चयम् ।  
अवाप्य याम्यलोकानां द्वारं नैष्ये कदाचन ॥८४॥
इत्युक्त्वा तु धनं प्रातस्त्यक्त्वा तत्रैव मन्दिरे ।  
तं कुबेरं नमस्कृत्य ययौ वै तपसे द्विजः ॥८५ ॥
लोमशेन समं श्रेष्ठं तपो दिव्यं चकार ह ।  
देवार्चनपरो नित्यं नित्यं चातिथिपूजनः ॥८६ ॥
लोमशाश्रयमासाद्य पर्णाहारो बभूव ह ।  
जलाहारस्ततश्चासीद् वायुभक्षो बभूव च ॥८७॥
दिव्यदृष्ट्या द्विजश्चापि यमपुर्यां नृपान् गतान् ।  
कुण्डे राजसहस्राणि मग्नानि निरये तदा ॥८८ ॥
ददर्श तपसा चापि नारकान् काममोहितान् ।  
ततः स्वप्नं क्षणात्तस्य तत्रैवान्तरधीयत ॥८९ ॥
विशालिको द्रुतं शय्यां त्यक्त्वा श्रीलोमशं मुनिम् ।  
प्रणनाम जगादापि दृष्टं सर्वमनिष्टकम् ॥2.250.९० ॥
कामोऽर्थश्च सदा याम्यलोकदौ दुःखदौ गुरो! ।  
मया दृष्टौ यमपुर्यां धर्मः स्वर्गप्रदो मतः ॥९ १ ॥
धर्माद् दृष्टा गतिः श्रेष्ठा तपसा स्वर्गसम्भृता ।  
देवताः सविमानाश्च पूजयन्तीह धार्मिकान् ॥९२ ॥
न धनाढ्यान्नापि चात्र कामिनः पूजयन्ति ते ।  
धर्मे सुखकला चास्ते चरिष्यामि वृषं हितम् ॥९३ ॥
नेदं धनं मया ग्राह्यं दुःखदोषानुसेवितम् ।  
सर्वे दोषा निवसन्ति धने दृष्टा मया गुरो ॥९४॥
अद्य स्वप्ने मया दृष्टं कम्पनं वै भुवः खलु ।  
धनारम्भे महद्दुःखभरं यद्दर्शनं त्विह ॥९५॥
तदेवाऽमङ्गलं मेऽद्य तद्धनं न प्ररोचये ।  
इत्युक्त्वा धनदायैव धनं दत्वा तु भूसुरः ॥९६ ॥
लोमशेन मया सार्धं चायात् कुङ्कुमवापिकाम् ।  
भेजे कृष्णं परब्रह्म तपसा धर्मसम्भृता ॥९७॥
भक्तिं जगाम परमां भक्त्या नारायणस्य च ।  
वैशालिकं हि तत्तीर्थं जातं चात्र पुरा नृप ॥९८ ॥
तस्माद्धर्मो महास्वर्गमोक्षदः सुखशान्तिदः ।  
निर्दोषः श्रीहरो न्यस्तो धर्मो निष्कामसात्त्वतः ॥९९ ॥
सात्त्वतानां समाचारस्तपो ध्यानं क्रतुक्रिया ।  
भजनं सेवनं देवदेवस्याश्रयणं सदा ॥2.250.१०० ॥
तन्मयत्वं तत्परत्वं तदर्थत्वं तदात्मता ।  
तस्य सम्बन्धवत् सर्वं दिव्याचरणमेव यत् ॥१०१ ॥
स्नानसन्ध्यादिकं दैह्यं स्मृत्याराधनमान्तरम् ।  
पूजार्चाद्यं सामयिकं सत्सङ्गाद्यं तु सार्थजम् ॥१०२ ॥
सर्वं वै पावनं पुण्यं धर्माख्यं चात्मनो हितम् ।  
पापनाशकरं चापि याम्यदूतनिरोधकम् ॥१०३ ॥
विष्णुधामप्रदं स्वर्ग्यं शाश्वतानन्ददायकम् ।  
इत्युक्त्वा राधिके श्रीमान् लोमशो विरराम ह ॥१ ०४॥
राजा धर्मे मनः कृत्वा पुनः पप्रच्छ वै गुरुम् ।  
लोमशं ज्ञानदं दिव्यात्मानं ब्रह्मपरायणम् ॥१ ०५॥
इति श्रीलक्ष्मीनारायणीयसंहितायां द्वितीये त्रेतासन्ताने  
लोमशगीतायामश्वपाटलकृतस्त्यागमार्गप्रत्यक्षफलप्रश्रः, निरामयप्रश्रः, त्रिवर्गेषु किंश्रेष्ठप्रश्नः, लोमशकृतोत्तरं चेत्यादिनिरूपणनामा पञ्चाशदधिकद्विशत-  
तमोऽध्यायः ॥२५० ॥
    
