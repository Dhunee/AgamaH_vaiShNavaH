+++
title = "१३९"

+++
श्रीकृष्ण उवाच-  
श्रूयतां च त्वया राधे! हरिणा दैवताय तु ।  
कथितं शिखराद्यं तत् कथयामि समासतः ॥१ ॥
अथ प्रासादशिखरां सभेदं चित्रबन्धनम् ।  
कथयामि समासेन बहुजातीयकं शुभम् ॥२ ॥
बहुशृङ्गं बहुघूम्मटकं बहुप्रफालणम् ।  
बहुभद्रगवाक्षं च बहुरूपं हि नैष्ठिकम् ॥३ ॥
बहुवेदीबहुपीठं बहुवल्लीप्रपत्रकम् ।  
बहुरेखं बहुचित्रं बह्वगं गृहधर्मि तत् ॥४ ॥
साप्तभौमं शतभौमं शिखरं बहुपुत्रलम् ।  
चन्द्रशालान्तकं बहुकलशं वानप्रस्थकम् ॥५ ॥
एकशृङ्गं तु सन्न्यस्तमशृङ्गं साधुजातिकम् ।  
लम्बगोलं तथा गोलं अङ्गं यथेष्टकं भवेत् ॥६ ॥
आयतत्वे चतुर्भागं दैर्घ्ये तु पञ्चभागकम् ।  
ऊर्ध्वे त्रिकलशं सिंहयुक्तं तु लम्बगोलकम् ॥७ ॥
लम्बगोले दक्षवामभागौ सार्धैकविस्तरौ ।  
फालनानिर्गमश्चाष्टभद्रकं लम्बगोलकम् ॥८ \[।  
एकाण्डं गोलशिखरं कर्णे श्रेण्यण्डकानि च ।  
चतुर्भागं समारभ्य द्वादशोत्तरकं शतम् ॥९ ॥
तलानां दर्शनं कृत्वा भवन्ति शिखराणि वै ।  
एकस्यापि तलस्योर्ध्वे बहूनि शिखराणि हि ॥2.139.१० ॥
छाद्यस्योर्ध्वे प्रहारः स्याच्छृङ्गे शृङ्गं तदुत्तरम् ।  
एकद्वित्रिशिखराणि रेखयैव भवन्ति वै ॥११ ॥
गर्भान्तरे शृङ्गभित्तिरेखा नैव तु शस्यते ।  
विपुला विस्तृता बाह्ये सर्वसौख्यप्रदा तु सा ॥१ २॥
शृङ्गरेखोर्ध्वता रेखाऽऽयततापेक्षया किल ।  
सपादा सार्धका वा च ग्राह्या न न्यूनिका क्वचित् ॥१ ३॥
शृङ्गस्कन्धोर्ध्वके घण्टा कर्तव्या फलदा शुभा ।  
पहारांशं पुनर्दद्यात् पुनः शृङ्गाणि तत्र च ॥१४॥
शृङ्गाऽधो वाद्ययुक्ता वै प्रतिमाः शोभना मताः ।  
शृङ्गपार्श्वे च शृङ्गोर्ध्वे शृङ्गिकाः शोभनास्तथा ॥१५॥
उरुशृङ्गाणि कार्याणि नव वा समरेखया ।  
आद्योरुशृङ्गतलतः परोरुस्कन्धकावधिम् ॥१६ ॥
भागास्त्रयोदश कार्याः सप्तभागाद्यशृङ्गकम् ।  
कृत्वा द्वितीयकमुरुशृङ्गं प्रमर्दयेत् ततः ॥१७॥
एवं वै नव कार्याणि मृद्यमूलानि चोर्ध्वतः ।  
रेखामूले दशभागान् कृत्वोर्ध्वे तु षडंशकः ॥१८॥
स्कन्धो रम्यः प्रकर्तव्यो नाऽधिकांशः सदोषकः ।  
पञ्चभागान्न वा न्यूनः सुदृश्यो यो न जायते ॥१ ९॥
मूलस्कन्धे ध्वजदण्डश्चाविशेत् स्वामिनाशकृत् ।  
प्रतिगजं चाङ्गुलेन ध्वजदण्डासनं बहिः ॥2.139.२०॥
आद्यशृङ्गे गवाक्षं च द्वितीये माढमेव च।  
तृतीयमस्तकं यावत् सिंहस्थानं मतं शुभम् ॥२१ ॥
चतुर्थमस्तकं यावत् शुकसिंहः समुच्यते ।  
यद्वा वै नवपर्यन्तं तथाऽन्यादिव्यमूर्तयः ॥२२॥
गवाक्षेषु देवताश्च ह्यग्रे शुको हरिस्त्रये ।  
भद्रे स्थाप्यस्तेन सर्वं सौख्यं स्यात् शिखरोद्भवम् ॥२३॥
छाद्याद्वै स्कन्धपर्यन्तं भागा वै चैकविंशितः ।  
नवत्रयोदशमध्ये सिंहा वै शुकनासकाः ॥२४॥
पञ्चधा तत्र कर्तव्याः शुकनासा शुभा मताः ।  
कोल्यामेकान्नव यावत् सिंहा दैर्घ्यस्य सूत्रतः ॥२५॥
मण्डपे स्तम्भकान् कुर्यान्मध्यगर्भानुसारतः ।  
शुकनाससमा घण्टा कर्तव्या निम्निकाऽथवा ॥२६॥
शृङ्गोरुशृङ्गप्रत्यङ्गैरण्डान् दद्याद्धि तावतः ।  
कर्णेषु नवकोणेषु तिलकं सौधभूषणम् ॥२७॥
अङ्गानां सङ्ख्यया वार्यन्तराः कार्याः शुभावहाः ।  
यद्वा मूलशिलाऽऽरम्भात् कलशान्तं समुच्छ्रये ॥२८॥
भागास्तु विंशतिः कार्या अष्टभागे हि चोत्तमम् ।  
मण्डोवरं द्विसार्धाऽष्टे मध्यं नवे कनिष्ठकम् ॥२९॥
मण्डोवरादुपर्येव शिखरोदय उच्यते ।  
प्रासादे दशभागेषु द्वित्रचतुर्थके तथा ॥2.139.३० ॥
पादे चार्धे त्रिभागे वा शृङ्गोदयो मतः सदा ।  
दशांशान् शिखरे मूले कृत्वा दशाशकाँस्ततः ॥३ १ ॥
द्वौ द्वौ भागौ द्विकर्णौ च सार्धौ सार्धौ पढारकौ ।  
त्रिभागं भद्रकं कार्यं बन्धनामस्तके त्वपि ॥३ २॥
नवांशाश्च प्रकर्तव्या द्वौ द्वौ भागौ द्विकर्णकौ ।  
सार्धौ सार्धौ तु पढरौ द्विभागं भद्रकं ततः ॥३३॥
कर्णात् सपादं शिखरं सार्धैकं शिखरं च वा ।  
सपादकर्णयोर्मध्ये रेखाः स्युः पञ्चविंशतिः ॥३४॥
उदये कर्णयोर्मध्ये रेखाश्च पञ्चविंशतिः ।  
अष्टादितोऽष्टषष्ट्यन्तं रेखा भवन्ति षोडश ॥३५॥
ऊर्ध्वे पञ्चाऽऽयतत्वे च पञ्चेति पञ्चविंशतिः ।  
अंशवृद्धिः कला कार्या तेन भेदास्तथाविधाः ॥३६॥
अष्टादितोऽष्टषष्ठ्यन्तं चतुर्वृद्ध्या तु षोडश ।  
अष्टद्वादशषोडशविंशा ऊर्ध्वे तथाऽऽयते ॥३७॥
यद्वाऽष्टादश चोर्ध्वे चायते षोडश एव च ।  
एवं रेखाः षट्पञ्चाशद् द्वे शते च भवन्ति वै ॥३८॥
त्रिखण्डेभ्यः खण्डवृद्धिर्यावदष्टादशैव तु ।  
एकैकस्य कला अष्टौ समार्चास्तेन षोडश ॥३९॥
चतुर्विंशतिः प्रथमा द्वितीया सप्तविंशतिः ।  
त्रिंशद्भागा तृतीया च तत्र तत्रापि षोडश ॥2.139.४०॥
सूत्रं चतुर्गुणं धृत्वा रेखातः पद्मकोशवत् ।  
शिखराऽऽयतता गोला कार्योच्छ्रयः सपादकः ॥४१ ॥
पञ्च भागाश्च षट् सप्ताष्टौ द्वादशाऽथ षोडश ।  
अथ ध्वजपुरुषं वै कथयामि तु राधिके! ॥४२॥
शृङ्गरेखा समारभ्य यावद्बन्धनिकोच्छ्रये ।  
षड्भागान् संविधायैव षष्ठे भागचतुष्टयम् ॥४३॥
ऊर्ध्वभागं विहायैव शेषभागत्रयांशकः ।  
ध्वजाधारः प्रकर्तव्यः प्रतिरथे तु दक्षिणे ॥४४॥
यद्वा रेखां समारभ्य शृङ्गस्कन्धान्तकेंऽशकौ ।  
द्वौ कृत्वोर्ध्वेंऽशके भागत्रयं कृत्वा तदर्धकः ॥४५॥
वंशाधारः प्रकर्तव्यस्तद्वामे तु करे ध्वजः ।  
प्रदातव्यो ध्वजस्तम्भः प्रदातव्यस्तु दक्षिणे ॥४६ ॥
प्रासादपृष्ठदेशे तु दक्षिणे वै पढारके ।  
ध्वजाधारः प्रकर्तव्यः पूर्वाननस्य नैर्ऋते ॥४७॥
ईशानै पश्चिममुखप्रासादस्य ध्वजाधरः ।  
प्रासादस्य स्कन्धदेशे मध्ये पढरयोर्द्वयोः ॥४८॥
पढरावत् प्रकार्यो वर्तुलश्चामलसारकः ।  
उत्सेधो विस्तराऽर्धेन कर्तव्यस्तस्य शोभनः ॥४९॥
तदुच्छ्रयस्य वै भागाश्चत्वारस्तत्र चोपरि ।  
ग्रीवा पादोनिका तस्याऽमलसारः सपादकः ॥2.139.५०॥
एकभागा चन्द्रिका च झाञ्झरी चैकभागिका ।  
कलशस्य ततो मानं कथयामि समासतः ॥५१ ॥
पद्मकोशे सप्तभागाः ग्रीवास्तस्यैकभागिका ।  
सार्धैकोच्छ्रायवान् आमलसारः सम्प्रकीर्तितः ॥५२॥
पादोनं पञ्चपत्रं च पादोना झाञ्झरी ततः ।  
त्रिभागोच्छ्रयकलशो द्विभागायतवान् शुभः ॥५३॥
प्रासादकर्णाऽऽयत्यायाः कलशश्चाऽष्टमांशकः ।  
षोडशांऽशो वर्धितः स श्रेष्ठो व्यासे घटो मतः ॥५४॥
द्वात्रिंशद्भागतो वर्धितः स वै मध्यमो मतः ।  
यद्वा मूलस्य रेखाया व्यासस्य पञ्चमांशिका ॥५५॥
आयतता कलशस्य कर्तव्या शोभना मता ।  
यद्वा चाऽमलसारस्याऽऽयततायाश्चतुर्थके ॥५६ ॥
अंशे चायतता या सा कलशस्य प्रकीर्तिता ।  
चतुर्थांशो वर्धनीयः सार्धश्चोच्छ्रयवाँस्ततः ॥५७॥
उच्छ्रयो नवभागश्च स्थौल्ये षडंशकस्तथा ।  
प्रमाणसूत्रमानेन कलशः सर्वकामदः ॥५८॥
ग्रीवापीठौ त्वेकभागे त्रिभागे त्वण्डकं तथा ।  
कर्णिके चैकैकभागे डोडलश्च त्रिभागकः ॥५९॥
डोडलाग्रं चैकभागं मूलस्थौल्यं द्विभागकम् ।  
कर्णिका च त्रिभागाऽथ छज्जी भागचतुष्टयम् ॥2.139.६ ० ॥
ग्रीवा द्विभागिकाऽर्धपीठकं द्विभागकं तथा ।  
पूर्णं पीठं चतुर्भागं चाण्डं षड्भागकायतम् ॥६ १ ॥
श्रेष्ठस्तु सर्वश्रेष्ठानां सौवर्णकलशो ध्वजः ।  
प्रासादस्याऽमलसारो जीवस्थानं प्रकीर्तितम् ॥६२॥
प्रासादपुरुषस्तत्र देवायतनको मतः ।  
स्थापनीयः स पुरुषश्चाध्यात्मा चेतनान्वितः ॥६३॥
प्रासादे चैकहस्ते तु पुरुषोऽर्धाङ्गुलात्मकः ।  
पञ्चाशद्गजपर्यन्ते प्रत्येकमर्धं वर्धयेत्॥६४॥
तस्य वै शयनं रौप्यं कमलं दक्षिणे करे ।  
वामे ध्वजस्त्रिपताको वक्षसि धारितो यथा ॥६५॥
ध्वजापताकाभागस्तु यथा स्कन्धोपरि स्थितः ।  
आमलसारके ताम्रं स्वर्णं वा घृतपात्रकम् ॥६६॥
स्थापनीयं तथा स्वर्णप्रासादपुरुषोऽपि च ।  
रौप्यपर्यङ्कशायी च स्थापनीयः शुभो मतः ॥६७॥
पर्यङ्कस्य चतुष्पादे कुम्भाश्चत्वार एव तु ।  
सहेमरत्नसंयुक्तास्तन्निधिचिह्नशोभिताः ॥६८॥
शङ्खः पद्मो महापद्मो मकरश्चेति नामिनः ।  
ध्वजदण्डप्रमाणं च कथयामि निशामय ॥६ ९ ॥
प्रासादः कर्णके यावदायतस्तावदेव सः ।  
लम्ब एव ध्वजादण्डः कर्तव्यो ज्येष्ठमानतः ॥2.139.७०॥
मध्यो दशांशहीनश्च पञ्चमांशः कनिष्ठकः ।  
यद्वा जगतीशिरसो घटोर्ध्वं यावदेव च ॥७१॥
उच्छ्रयस्य त्रयो भागास्तत्रैकदीर्घदण्डकः ।  
ज्येष्ठो भवेन्मध्यमस्तु चाष्टांशहीनको मतः ॥७२॥
षष्ठांशहीनकः प्रोक्तः कनिष्ठ एव सर्वथा ।  
यद्वा रेखाप्रमाणस्तु कनिष्ठकः स उच्यते ॥७३॥
द्वादशभागवृद्ध्या च मध्यमः स भवेदथ ।  
षष्ठांशवृद्धितः श्रेष्ठो भवत्येव स दण्डकः ॥७४॥
प्रासादकोणमर्यादा सप्तहस्तान्तिका मता ।  
गर्भमानस्य मर्यादा हस्ताः स्युः पञ्चविंशतिः ॥७५॥
रेखामानस्य मर्यादा पञ्चाशद्धस्तिका मता ।  
तत्तन्मर्यादया ध्वजादण्डस्य दैर्घ्यमित्यपि ॥७६॥
प्रासादे चैकहस्ते तु दण्डः पादोकाङ्गुलः ।  
पृथुस्ततः प्रतिगजं चार्धाङ्गुलं पृथुं धरेत् ॥७७॥
पञ्चाशद्गजपर्यन्तं मानं स्थौल्ये मतं शुभम् ।  
वंशमयश्चाञ्जनो वा माधुकः शैंशपेयकः ॥७८॥
खादिरो वा प्रकर्तव्यो वृत्तः सोपानपङ्क्तियुक् ।  
एकीपर्वयुतो द्वित्वग्रन्थिसङ्ख्यासमन्वितः ॥७९॥
दण्डदैर्घ्यषडंशेन लम्बा मर्कटी पाटली ।  
दैर्घ्याऽर्धांशैश्चायता च स्थूला चाऽऽयत्यत्र्यंशकैः ॥2.139.८० ॥
किङ्किणीघण्टिकायुक्ता काङ्गरीभिः सुशोभिता ।  
मर्कट्यायततायाश्च पञ्चांशैः कलशोच्छ्रयः ॥८ १ ॥
मर्कट्यधोऽर्धचन्द्राभः पक्षयोः सगगारकः ।  
दण्डोपर्येव कलशः स्थापनीयः कुशाग्रकः ॥८२॥
पताका दण्डवल्लम्बा तदष्टांशैस्तथाऽऽयता ।  
त्रिभिर्वा पञ्चकैः पट्टैर्भिन्नरूपैः सुशोभिता ॥८३॥
दक्षस्कन्धे पण्ढरायां ध्वजदण्डः स्थितो भवेत् ।  
प्रासादस्य पृष्ठभागे दक्षे तु पण्ढरे शुभः ॥८४॥
ध्वजदण्डाधाररूपः कलाबः शोभनो मतः ।  
कलाबाऽऽयतता कार्या मित्तिषष्ठांशमानतः ॥८५॥
घण्टोदयसमोच्छ्रायः कलाबो मन्यते शुभः ।  
प्रासादस्य पृथुत्वे च यावद्धस्ता भवन्ति च ॥८६॥
तावदङ्गुलमानेन दण्डगर्तविशालता ।  
चतुर्मुखे तु प्रासादे ईशान्यां दण्डरोपणम् ॥८७॥
ईशान्यां तु मनाक् पाटलिका दण्डे परक्षयेत् ।  
राज्यवृद्धिः स्थानवृद्धिः प्रजासौख्यं ततो भवेत् ॥८८॥
ध्वजहीने महासौधे वासमिच्छन्ति राक्षसाः ।  
ध्वजदानेन तुष्यन्ति देवताः पितरस्तथा ॥८९॥
दशाश्वमेधिकं पुण्यं शतैकं तारयेत् कुलम् ।  
जीर्णोद्धारे पूर्वसूत्रं प्रासादे न समुत्सृजेत् ॥2.139.९० ॥
पूर्वद्रव्यापेक्षया चोत्तमद्रव्येण वास्तुकम् ।  
सुमुहूर्तादिसद्योगे शुभं जीर्णप्रपातनम् ॥९ १ ॥
स्वर्णरूप्यमयहस्तिवृषदन्तैः प्रपातनम् ।  
अन्यदेवस्य जीर्णादिर्नान्यदेवगृहेऽर्पयेत् ॥९९२॥
प्रतिष्ठितस्य देवस्य चालनं पुण्यनाशकम् ।  
गृहस्थानां न तु सतां यतीनां ब्रह्मचारिणाम् ॥९३॥
प्रतिमोत्थापनं लग्ने चरे लञ्चेन वै मतम् ।  
लञ्चनं च गजाश्वस्य रूप्यकं वाऽथ वज्रकम् ॥९४॥
कपाटाः समसूत्रे च श्रेणीभङ्गं न कारयेत ।  
पाषाणादिथराः सर्वे समसूत्रेण सम्मताः ॥९५॥
प्रतोलिकाः शुभाः कार्याः गोपुराणि महान्ति च ।  
कीर्तिस्तम्भस्तथा कार्यो वेधयन्त्रादिकं तथा ॥९६॥
इत्येवं राधिके नारायणः प्राह निजाश्रितम् ।  
देवायतनभक्तायलक्ष्म्यै प्राह च तत् तथा ॥९७॥
इति श्रीलक्ष्मीनारायणीयसंहितायां द्वितीये त्रेतासन्ताने प्रासादरूपे शिखरपद्मकोशकलशध्वजादिविशेषनिरूपणनामा नवत्रिंशाऽधिकशततमोऽध्यायः ॥१३९ ॥
    
