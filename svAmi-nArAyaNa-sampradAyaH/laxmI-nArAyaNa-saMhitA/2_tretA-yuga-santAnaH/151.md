+++
title = "१५१"

+++
श्रीकृष्ण उवाच  
शृणु त्वं राधिके देवायताय प्राह यद्धरिः ।  
प्रत्यधिदेवताद्यावाहनाद्यं कथयामि ते ॥१ ॥
मध्ये सूर्यस्य वै वामे रक्तपुष्पाक्षतादिभिः ।  
ओं भूर्भुवः स्वश्च अग्निमावाहयाम्येतिष्ठ च ॥२ ॥
ओं अग्निं दूतं पुरोदधे हव्यवाहमुपब्रुवे ।  
देवानासादययादिह अग्नेऽर्चयामि ते नमः ॥३ ॥
आग्नेय्यां चन्द्रवामे च श्वेतपुष्पाक्षतैर्जलम् ।  
ओं भूर्भुवः स्वश्च जलमाह्वयाम्येहि तिष्ठ च ॥४ ॥
ओं अप्स्वग्नेऽसधिष्टव सौषधीरनुरुद्ध्यसे ।  
गर्भे सञ्जायसे पुनः जलाऽर्चयामि ते नमः ॥५ ॥
दक्षिणे भौमपार्श्वे तु भूमिं रक्तसुमाऽक्षतैः ।  
ओं भूर्भुवः स्वः क्षिते चाह्वयाम्येहि तिष्ठ च ॥६ ॥
ओं स्योना पृथिवी नो भवानृक्षरा निवेशिनी ।  
यच्छा नः शर्म सप्रथाः भूमेऽर्चयामि ते नमः ॥७ ॥
ईशान्यां बुधवामे च विष्णुं पीतसुमाऽक्षतैः ।  
ओं भूर्भुवः स्वः विष्णो आह्वयाम्येहि तिष्ठ च ॥८ ॥
ओं इदं विष्णुर्विचक्रमे त्रेधा वै निदधे पदम् ।  
समूढमस्य पांसुरे विष्णोऽर्चयामि ते नमः ॥९ ॥
उत्तरे गुरुवामे च इन्द्रं पीतसुमाक्षतैः ।  
ओं भूर्भुवः स्वः इन्द्र आह्वयाम्येहि तिष्ठ च ॥2.151.१ ०॥
ओं सजोषा इन्द्र सगणो मरुद्भिः  
सोमं पिब वृत्रहा शूर विद्वान् ।  
जहि शत्रूँरप मृधो नुदस्वाथाभयं  
कृणुहि विश्वतो नः ॥११ ॥
पूर्वे शुक्रस्य च वामे पीतसुमाक्षतैः शचीम् ।  
ओं भूर्भुवः स्वः इन्द्राण्याह्वयाम्येहि प्रतिष्ठ च ॥१२॥
ओं अदित्यै रास्नासीन्द्राण्या उष्णीषः ।  
पूषासि घर्म्माय दीष्वेन्द्राण्यर्चयामि ते नमः ॥१३॥
पश्चे वामे शनेः श्वेतपुष्पाक्षतैः प्रजापतिम् ।  
ओं भूर्भुवः स्वः प्रजापते ह्वयाम्ये हि तिष्ठ च ॥१४॥
ओं प्रजापते न त्त्वदेतान्न्यन्यो विश्वा रूपाणि परिता बभूव ।  
यत्कामास्ते जुहुमस्तन्नो अस्तु वयं स्याम पतयो रयीणाम् ॥१५॥
राहोर्वामे च नैर्ऋत्यां नागं कृष्णसुमाक्षतैः ।  
ओं भूर्भुवः स्वः नागाऽऽवाहयाम्येहि तिष्ठ च ॥१६॥
ओं नमोऽस्तु सर्पेभ्यो ये के च पृथिवीमनु ।  
येऽन्तरीक्षे ये दिवि तेभ्योऽर्चयामि वो नमः ॥१७॥
केतोर्वामे च वायव्यामजं श्वेतसुमाक्षतैः ।  
ओं भूर्भुवः स्वः ब्रह्मन्नाह्वयाम्येहि तिष्ठ च ॥१८॥
ओं व्रह्मयज्ञानं प्रथमं पुरस्ताद् विसीमतः सुरुचो वेन आवः ।  
सबुध्न्या उपमा अस्य विष्ठाः सतश्च योनिमसतश्च व्विवः ॥१ ९॥
अथ चावाहयेत् पञ्चलोकपालान् सुरक्षकान् ।  
नैर्ऋत्यामुत्तरे राहोः पीतपुष्पाक्षतादिभिः ॥2.151.२०॥
ओं भूर्भुवः स्वः गणेशं ह्वयाम्येहि च तिष्ठ च ।  
गन्धपुष्पाक्षतैर्नैवेद्यैरभ्यर्च्य नमामि ते ॥२१ ॥
ओं गणानां त्वा गणपतिं हवामहे  
प्रियाणां त्वा प्रियपतिं हवामहे ।  
निधीनां त्वा निधिपतिं हवामहे  
वसो मम गणेशं प्रणमामि च ॥२२॥
आहमजानि गर्भधमात्त्वमजासि गर्भधम् ।  
शन्युत्तरे पश्चिमे च दुर्गां रक्तसुमाऽक्षतैः ॥२३॥
ओं भूर्भुवः स्वः दुर्गे ह्रयाम्येहि च तिष्ठ च ।  
पूजयामि प्रणमामि सुखं कुरु जने नमः ॥२४॥
ओं जातवेदसे सुनवाम  
सोममरातीयतो निजहाति वेदः ।  
स नः पर्षदति दुर्गाणि विश्वा  
नावेव सिन्धुं दुरितात्यग्निः ॥२५॥
मध्ये सूर्योत्तरे वायुं पीतपुष्पाक्षतादिभिः ।  
ओं भूर्भुवः स्वः वायो इहागच्छ च तिष्ठ च ॥२६॥
ओं आ नो नियुद्भिः शतिनी-  
भिरुद्धरं सहस्रिणीभिरुपयाहि यज्ञम् ।  
वायो अस्मिन् सवने मादयस्व  
यूयं पात स्वस्तिभिः सदा नः ॥२७॥
पूर्वे शुक्रपूर्वभागे ह्याकाशं नीमपुष्पकैः ।  
ओं भूर्भुवः स्वः आकाश आगच्छात्र च तिष्ठ च ॥२८॥
ओं घृतं घृतपावानः पिबत वसां वस  
पावानः पिबतान्तरिक्षस्य हविरसि स्वाहा ।  
दिशः प्रदिशः आदिशो विदिश उद्दिशो  
दिग्भ्यः स्वाहा पूजयामि नमामि च ॥२९॥
राहोर्दक्षे च नैर्ऋत्यां श्वेतपुष्पाक्षतादिभिः ।  
ओं भूर्भुवः स्वोऽश्विनाविहागच्छत तिष्ठतम् ॥2.151.३०॥
ओं या वां कशा मधुमत्यश्विना सूनृतावती ।  
तया यज्ञं मिमिक्षतामश्विनौ पूजयामि च ॥३१॥
धूपं दीपं च नैवेद्यं देवान् प्रार्प्य नमामि च ।  
अथ पूर्वादिकाष्ठासु चेन्द्रादीनाह्वयेन्मखी ॥३२॥
पूर्वे ओं भूर्भुवः स्वश्चेन्द्र इहागच्छ च तिष्ठ च ।  
पूजयामि च गन्धाद्यैः संस्मरामि नमामि च ॥३३॥
आग्नेय्यां ओं भूर्भुवः स्वरग्ने आगच्छ तिष्ठ च ।  
पूजयामि च गन्धाद्यैः संस्मरामि नमामि च ॥३४॥
दक्षिणे ओं भूर्भुवः स्वः यम चागच्छ तिष्ठ च ।  
पूजयामि च गन्धाद्यैः संस्मरामि नमामि च ॥३५॥
नैर्ऋत्यामों भूर्भुवः स्वः निर्ऋते चैहि तिष्ठा च ।  
पूजयामि च गन्धाद्यैः संस्मरामि नमामि च ॥३६॥
पश्चिमे ओं भूर्भुवः स्वः वरुणागच्छ तिष्ठ च ।  
पूजयामि च गन्धाद्यैः संस्मरामि नमामि च ॥३७॥
वायव्यामों भूर्भुवः स्वः वायो आगच्छ तिष्ठ च ।  
पूजयामि च गन्धाद्यैः संस्मरामि नमामि च ॥३८॥
उत्तरे ओं भूर्भुवः स्वः कुबेरागच्छ तिष्ठ च ।  
पूजयामि च गन्धाद्यैः संस्मरामि नमामि च ॥३९॥
ईशान्यामोम्भूर्भुवः स्वः ईशानागच्छ तिष्ठ च ।  
पूजयामि च गन्धाद्यैः संस्मरामि नमामि च ॥2.151.४० ॥
ईशानपूर्वयोर्मध्ये ब्रह्माणमाह्वयामि च ।  
ओं भूर्भुवः स्वः ब्रह्मन्नत्रागच्छ च तिष्ठ च ॥४१ ॥
पूजयामि च गन्धाद्यैः संस्मरामि नमामि च ।  
निर्ऋतिवारुणमध्येऽनन्तं ह्वयामि नौमि च ॥४२॥
ओं भूर्भुवः स्वश्चानन्त इहागच्छ च तिष्ठ च ।  
पूजयामि च गन्धाद्यैः संस्मरामि नमामि च ॥४३॥
अथ मण्डलमध्यस्थपितामहादि चाह्वयेत्॥
ओं भूर्भुवः स्वः ब्रह्मन्निहागच्छ च तिष्ठ च ॥४४॥
पूजयामि च गन्धाद्यैः संस्मरामि नमामि च ।  
ओं भूर्भुवः स्वः शिव इहागच्छ च तिष्ठ च ॥४५॥
पूजयामि च गन्धाद्यैः संस्मरामि नमामि च ।  
ओं भूर्भुवः स्वः विष्णो इहागच्छ च तिष्ठ च ॥४६॥
पूजयामि च गन्धाद्यैः संस्मरामि नमामि च ।  
ओं भूर्भुवः स्वः गणपते इहागच्छ च तिष्ठ च ॥४७॥
पूजयामि च गन्धाद्यैः संस्मरामि नमामि च ।  
ओं भूर्भुवः स्वः लक्ष्मि इहागच्छ च तिष्ठ च ॥४८॥
पूजयामि च गन्धाद्यैः संस्मरामि नमामि च ।  
ओं पञ्चनद्यः सरस्वतीमपियन्ति सस्रोतसः ॥४९॥
सरस्वती तु पञ्चधा सा वै देशेऽभवत् सरित् ।  
ओं भूर्भुवः स्वः सरस्वति इहागच्छ च तिष्ठ च ॥2.151.५०॥
पूजयामि च गन्धाद्यैः संस्मरामि नमामि च ।  
ओं अम्बेऽम्बिकेऽम्बालिके न मा नयति कश्चन ॥५१॥
ससस्त्यश्वकः शुभद्रिकां काम्पीलवासिनीम् ।  
ओं भूर्भुवः स्वः दुर्गे इहागच्छ च तिष्ठ च ॥५२॥
पूजयामि च गन्धाद्यैः संस्मरामि नमामि च ।  
ओं भूर्भुवः स्वः क्षेत्रपाल इहागच्छ च तिष्ठ च ॥५३॥
पूजयामि च गन्धाद्यैः संस्मरामि नमामि च ।  
ओं भूर्भुवः स्वः भूतानि इहागच्छत तिष्ठत ॥५४॥
पूजयामि च गन्धाद्यैः संस्मरामि नमामि च ।  
ओं भूर्भुवः स्वः विश्वकर्मन्निहागच्छ च तिष्ठ च ॥५५॥
पूजयामि च गन्धाद्यैः संस्मरामि नमामि च ।  
देशकालौ प्रसङ्कीर्त्य यज्ञसिद्ध्यर्थमुत्तमम् ॥५६॥
करोमि पूजनं सर्वदेवानां चन्दनादिभिः ।  
ओं सूर्यादिनवग्रहेभ्यो नमः शान्तिदा हि नः ॥५७॥
ओं रुद्रादिदेवताभ्यो नमः रक्षाप्रदा हि नः ।  
ओमग्न्यादिदेवताभ्यो नमस्तेजःप्रदा हि नः ॥५८॥
ओं गणेशादिलोकप्रपालेभ्यो नम इष्टदाः ।  
ओमिन्द्रादिदिक्प्रपालेभ्यो नमः पुष्टिदा हि नः ॥५९॥
ब्रह्मादिविश्वकर्मान्तेभ्यो नमः सम्पदाम्प्रदाः ।  
इति सम्पूज्य च मखी ग्रहवेदीसमीपतः ॥2.151.६० ॥
भूमौ तत्तन्नाममन्त्रैर्बलिं दद्याच्च तद्यथा ।  
गुडौदनं तु सूर्याय सोमाय घृतपायसम् ॥६ १ ॥
मसूरान्नं मङ्गलाय बुधाय क्षीरमोदनम् ।  
दध्योदनं तु गुरवे शुक्राय च घृतौदनम् ॥६२॥
शनये तिलपिष्टं च पायसं राहवे तथा ।  
चित्रौदनं केतवे च ह्यन्येभ्यः पायसं बलिम् ॥६३॥
दत्वा ततश्चैशकोणे कलशं स्थापयेन्मखी ।  
ओं भूरसीतिमन्त्रेण भूमिस्पर्शनमाचरेत् ॥६४॥
ओं धान्यमसीति मनुना भूमौ धान्यं क्षिन्पेमखी ।  
ओमाजिघ्रेतिमन्त्रेण धान्योपरि न्यसेद् घटम् ॥६५॥
ओं वरुणस्येत्युदकं च कलशे परिपूरयेत् ।  
ओं वसोः पवित्रेति मनुना वस्त्रं कण्ठे च वेष्टयेत् ॥६६॥
ओं याः फलिनीति मनुना पूगीफलं समर्पयेत् ।  
ओं परिवाजेतिमनुना पञ्चरत्नानि निक्षिपेत् ॥६७॥
ओं हिरण्यगर्भेति मनुना हिरण्यं च समर्पयेत् ।  
ओं गन्धद्वारेतिमनुना गन्धादिकं समर्पयेत् ॥६८॥
ओं या ओषधीरिति च सवौषधीः समक्षिपेत् ।  
अश्वस्थानाद् गजस्थानाद् वल्मीकात् सङ्गमाद् हृदात् ॥६९॥
राजद्वाराद् गोकुलाच्च मृदमानीय निक्षिपेत् ।  
ओं काण्डात्काण्डमिति दुर्वां कलशे तु समक्षिपेत् ॥2.151.७०॥
ओमश्वत्थेतिमन्त्रेण पञ्चपल्लवकान् क्षिपेत् ।  
ओं पवित्रेणस्थमन्त्रेण पवित्राणि विनिक्षिपेत् ॥७१॥
ओं पूर्णा दर्वीति तन्दुलपात्रं च कलशे क्षिपेत् ।  
ओं श्रीश्च त इतिमन्त्रेण श्रीफलं कलशे क्षिपेत् ॥७२॥
एवं घटं प्रतिष्ठाप्य वरुणं सलिले ह्वयेत् ।  
ओं तत्त्वायामीति मन्त्रेण वरुणं प्रसमाह्वयेत् ॥७३॥
ओं भूर्भुवः स्वः वरुण इहागच्छ च तिष्ठ च ।  
पूजयामि नमस्ते च षोडशोपसुवस्तुभिः ॥७४॥
सर्वे समुद्राः सरितस्तीर्थान्यपि सरांसि च ।  
जलदाश्च समायान्तु सर्वदुरीतनाशकाः ॥७५॥
सर्वे देवाः कलशे तु प्रतितिष्ठन्ति पावकाः ।  
कलशस्य मुखे चेति कलशं चाभिमन्त्रयेत् ॥७६॥
देवदानवमन्त्रेण कलशं प्रार्थयेत् ततः ।  
अथ वै सर्वतोभद्रमण्डलस्य च पूजनम् ॥७७॥
प्रागुदीच्यां गता रेखाः कुर्यादेकोनविंशतिम् ।  
खण्डेन्दुस्त्रिपदः कोणे, शृङ्खला पञ्चभिः पदैः ॥७८॥
एकादशपदा वल्ली भद्रं तु नवभिः पदैः ।  
चतुर्विंशत्पदा वापी विंशत्या परिधिः पदैः ॥७९॥
मध्ये षोडशभिः कोष्ठैः पद्मष्टदलं स्मृतम् ।  
श्वेतेन्दुः शृङ्खला कृष्णा वल्लीर्नीलेन पूरयेत् ॥2.151.८० ॥
भद्राऽरुणा सिता वापी परिधिः पीतवर्णकः ।  
बाह्यान्तरदलश्वेता कर्णिका पीतवर्णका ॥८ १ ॥
परिध्यावेष्टितं पद्मं बाह्ये सत्त्वं रजस्तमः ।  
तन्मध्ये स्थापयेद्देवान् ब्रह्माद्यांश्च सुरेश्वरान् ॥८२॥
देशकालौ च सङ्कीर्त्य देवस्थापनकर्मसु ।  
सर्वतोभद्रके षटपञ्चाशद्देवान् समाह्वयेत् ॥८३ ॥
गृहीत्वा चाक्षतान्मध्ये ब्रह्माणं तु समाह्वयेत् ।  
ओं भूर्भुवः स्वः ब्रह्मन्निहागच्छ च तिष्ठ च ॥८४॥
पूजयामि संस्मरामि नमामि गृह्ण पूजनम् ।  
उत्तरे ओं भूर्भुवः स्वः सोममावाहयामि च॥८५॥
पूजयामि संस्मरामि नमाम्यागच्छ तिष्ठ च ।  
ईशान्याम् ओं भूर्भुवः स्वः ईशानमाह्वयामि च ॥८६॥
पूजयामि संस्मरामि नमाम्यागच्छ तिष्ठ च ।  
पूर्वस्यां ओं भूर्भुवः .स्वः इन्द्रमावाहयामि च ॥८७॥
पूजयामि संस्मरामि नमाम्यागच्छ तिष्ठ च ।  
आग्नेय्यां ओं भूर्भुवः स्वः अग्निमावाहयामि च ॥८८॥
पूजयामि संस्मरामि नमाम्यागच्छ तिष्ठ च ।  
दक्षिणे ओं भूर्भुवः स्वः यममावाहयामि च ॥८९॥
पूजयामि संस्मरामि नमाम्यागच्छ तिष्ठ च ।  
नैर्ऋत्याम् ओं भूर्भुवः स्वः निर्ऋतिमाह्वयामि च ॥2.151.९०॥
पूजयामि संस्मरामि नमाम्यागच्छ तिष्ठ च ।  
पश्चिमे ओं भूर्भुवः स्वः वरुणमाह्वयामि च ॥९ १ ॥
पूजयामि संस्मरामि नमाम्यागच्छ तिष्ठ च ।  
वायव्याम् ओं भूर्भुवः स्वः वायुमावाहयामि च ॥९२॥
पूजयामि संस्मरामि नमाम्यागच्छ तिष्ठ च ।  
उत्तरे ओं भूर्भुवः स्वः कुबेरमाह्वयामि च ॥९३॥
पूजयामि संस्मरामि नमाम्यागच्छ तिष्ठ च ।  
ईशाने ओं भूर्भुवः स्वः ईशानमाह्वयामि च ॥९४॥
पूजयामि संस्मरामि नमाम्यागच्छ तिष्ठ च ।  
ईशानपूर्वयोर्मध्ये ब्रह्माणमाह्वयामि च ॥९५॥
ओं भूर्भुवः स्वः ब्रह्मन्निहागच्छ च तिष्ठ च ।  
पूजयामि संस्मरामि नमामि सुखदो भव ॥९६॥
वायुसोमान्तरालेऽष्टवसूनावाहयामि च ।.  
ओं भूर्भुवः स्वः वसव इहागच्छत तिष्ठत ॥९७॥
पूजयामि संस्मरामि नमामि सुखदा हि नः ।  
सोमेशानान्तराले च रुद्रानावाहयामि च ॥९८॥
ओं भूर्भुवः स्वः रुद्रा इहागच्छत तिष्ठत ।  
पूजयामि संस्मरामि नमामि सुखदा हि नः ॥९९॥
ईशानपूर्वयोर्मध्ये आदित्यानाह्वयामि च ।  
ओं भूर्भुवः स्व आदित्या इहागच्छत तिष्ठत ॥2.151.१० ०॥
इन्द्राग्न्यान्तरभागेऽश्विकुमारावाह्वयामि च ।  
ओं भूर्भुवः स्वः अश्विनाविहागच्छतं तिष्ठतम् ॥१० १॥
पूजयामि संस्मरामि नमामि सुखदौ हि नः ।  
ओमग्नियमयोर्मध्ये विश्वेदेवान् सपितृकान् ॥१ ०२॥
आह्वयामि भूर्भुवः स्वः पितरस्तिष्ठताऽत्र च ।  
पूजयामि संस्मरामि नमामि सुखदा हि नः ॥१ ०३॥
यमनैर्ऋतयोर्मध्ये यक्षानावाहयामि च ।  
ओं भूर्भुवः स्वः यक्षाः समागच्छत तिष्ठत ॥१ ०४॥
पूजयामि संस्मरामि नमामि सुखदा हि नः ।  
नैर्ऋतिवरुणान्तर्भ्वां भूतनागान् ह्वयामि च ॥१ ०५॥
ओं भूर्भुवः स्वः भूता इहागच्छत तिष्ठत ।  
पूजयामि संस्मरामि नमामि सुखदा हि नः ॥१०६ ॥
तत्रैव भूर्भुवः स्वः सर्पानाह्वयामि तिष्ठत ।  
पूजयामि संस्मरामि नमामि सुखदा हि नः ॥१ ०७॥
वरुणवाय्वन्तरे च गन्धर्वाप्सरसस्तथा ।  
भूर्भुवः स्वश्चार्चयामि स्मरामि च नमामि च ॥१ ०८॥
तत्रैव भूर्भुवः स्वश्चाप्सरसश्चापि तिष्ठत ।  
पूजयामि संस्मरामि नमामि सुखदा हि नः ॥१ ०९॥
ओं पुञ्जिकस्थली क्रतुस्थली चाप्सरसौ दङ्क्ष्णवः ।  
पशवो हेतिः पौरुषेयो वधः प्रहेतिस्तेभ्यो नमो अस्तु ॥2.151.११ ०॥
ब्रह्मसोमयोर्मध्ये स्कन्दं शूलं च नन्दिनम् ।  
भूर्भुवः स्व आह्वयामि स्मरामि च नमामि च ॥१११ ॥
पूजयामि इह स्थाने समागच्छत तिष्ठत ।  
नन्दीश्वराय श्क्राय महाकालाय वो नमः ॥१ १२॥
ब्रह्मेशानान्तराले च सप्तप्रजापतीन् शुभान् ।  
भूर्भुवः स्वः प्रजेशाना इहागच्छत तिष्ठत ॥११ ३॥
पूजयामि संस्मरामि नमामि सुखदा हि नः ।  
ब्रह्मेन्द्रयोर्मध्यभागे दुर्गे चागच्छ तिष्ठ च ॥१ १४॥
भूर्भुवः स्वः दुर्गामाह्वयामि नौम्यर्चयामि च ।  
दुर्गापूर्वे भूर्भुवः स्वः विष्णुमावाहयामि च ॥१ १५॥
पूजयामि संस्मरामि नौम्यागच्छ च तिष्ठ च ।  
ब्रह्माग्न्योर्मध्यके पितॄनाह्वयामि च तिष्ठत ॥१ १६॥
भूर्भुवः स्वः पितरश्चागच्छतार्चयामि च ।  
ब्रह्मयमयोर्मध्ये च मृत्युरोगान् ह्वयामि च ॥१ १७॥
ओं परं मृत्यो अनुपरे हि पन्था यस्ते  
अन्य इतरो देवयानात् ।  
चक्षुष्मते शृण्वते ब्रवीमि मानः  
प्रजां रीरिषो मोत वीरान्॥१ १८॥
पूजयामि संस्मरामि नौम्यागच्छत तिष्ठत ।  
ब्रह्मनिर्ऋत्यन्तराले गणेशं चाह्वयामि च ॥१ १९॥
भूर्भुवः स्वः गणेश इहागच्छ च तिष्ठ च ।  
पूजयामि संस्मरामि नमामि सुखदो भव ॥2.151.१२०॥
ब्रह्मवरुणयोर्मध्ये अपश्चाह्वयामि च ।  
भूर्भुवः स्वः आप इहागच्छत तिष्ठत ॥१२१ ॥
पूजयामि संस्मरामि नमामि सुखदा हि नः ।  
ब्रह्मवायव्यन्तराले च मरुत आह्वयामि च ॥१ २२॥
ब्रह्मपादे पृथिवीमावाहयामि नमामि च ।  
भूर्भुवः स्वः पृथिवी इहागच्छ च तिष्ठ च ॥१२३॥
पूजयामि संस्मरामि नमामि सुखदा भव ।  
तत्रैव सप्तनद्यश्च इहागच्छत तिष्ठत ॥१ २४॥
भूर्भुवः स्वश्च गङ्गाद्याः पूजयामि नमामि च ।  
गङ्गे च यमुने सरस्वति शतद्रुतापिके ॥१ २५।  
उष्णाऽसिक्नी सप्तनदीः स्मरामि च नमो नमः ।  
तत्रैव सप्तवार्धींश्च आह्वयामि नमामि च ॥१२६॥
भूर्भुवः स्वः सागराश्च समागच्छत तिष्ठत ।  
पूजयामि संस्मरामि तृप्तिदाः सुखदा हि नः ॥१२७॥
तदूर्ध्वे मेरुमाह्वयाम्यागच्छ चात्र तिष्ठ च ।  
भूर्भुवः स्वश्च मेरो त्वां नौमि मे सुखदो भव ॥१२८॥
अथ वै मण्डलाद् बाह्ये सोमादिसन्निधौ क्रमात् ।  
उत्तरे तु गदामावाहयामि स्थापयामि च ॥१२९॥
भूर्भुवः स्वश्च गदे इहागच्छ च तिष्ठ च ।  
ईशान्यां तु शूलमावाहयामि स्थापयामि च ॥2.151.१३ ०॥
भूर्भुवः स्वश्च शूलक इहागच्छ च तिष्ठ च ।  
पूर्वे वज्रमाह्वयामि स्थापयामि नमामि च ॥१३१ ॥
भूर्भुवः स्वश्च वज्र त्वमिहागच्छ च तिष्ठ च ।  
आग्नेय्यां शक्तिमावाहयामि संस्थापयामि च ॥१ ३२॥
भूर्भुवः स्वश्चैहि चात्रागच्छ तिष्ठ नमामि ते ।  
दक्षिणस्यां दण्डमावाहयामि स्थापयामि च ॥१३३॥
नैर्ऋत्यां खण्डहेतिं चावाहयामि नमामि च ।  
पश्चिमे पाशमावाहयामि संस्थापयामि च ॥१३४॥
वायव्यामङ्कुशमावाहयामि स्थापयामि च ।  
भूर्भुवः स्वश्च दण्डाद्या इहागच्छत तिष्ठत ॥१ ३५॥
पूजयामि संस्मरामि नमामि सुखदा हि नः ।  
तद्बाह्ये चोत्तरे गौतममाह्वयामि नौमि च ॥१ ३६॥
ईशान्यां भारद्वाजं चाह्वयामि प्रणमामि च ।  
विश्वामित्रं च पूर्वस्यामाह्वयामि नमामि च ॥१३७॥
आग्नेय्यां कश्यपमावाहयामि प्रणमामि च ।  
दक्षिणे जमदग्निं चावाहयामि नमामि च ॥१३८॥
नैर्ऋत्यां च वशिष्ठं चावाहयामि नमामि च ।  
पश्चिमेऽत्रिमाह्वयामि पूजयामि नमामि च ॥१३९॥
वायव्यां चारुन्धतीमाह्वयामि प्रणमामि च ।  
पूर्वे चैन्द्र्यै नमश्चाग्नौ कुमार्यै तु नमो नमः ॥2.151.१४०॥
दक्षे ब्राह्म्यै नमो वाराह्यै नैर्ऋत्यां नमो नमः ।  
पश्चिमायां चामुण्डायै वैष्णव्यै वायुके नमः ॥१४१॥
माहेश्वर्यै चोत्तरे चेशाने वैनायकीश्रियै ।  
नमः प्रपूजयामि संस्मरामि सुखदा हि नः ॥१४२॥
षड्पञ्चाशद्देवगणानावाह्य परिपूजयेत् ।  
इत्याह श्रीहरिर्भक्तदेवायतनकाय तत् ॥१४३॥
मया तेऽभिहितं राधे ऊह्या मन्त्रास्तदर्थगाः ।  
धूपदीपसुनैवेद्यैस्तर्पयेद् देवतागणान् ॥१४४॥
इति श्रीलक्ष्मीनारायणीयसंहितायां द्वितीये त्रेतासन्ताने प्रत्यधिदेवतावाहनलोकपालत्रिदेवदेवीग्रहावाहनादिघटस्थापनसर्वतोभद्रपूजनषट्पञ्चाशद्देवपूजनादिप्रदर्शननामैक  
पञ्चाशदधिकशततमोऽध्यायः ॥१५१ ॥
    
