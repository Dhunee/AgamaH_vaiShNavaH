+++
title = "१३७"

+++
श्रीकृष्ण उवाच-  
ततो नारायणः प्राह देवायतनकं मुनिम् ।  
शृणु त्वं राधिके! मण्डोवरादिकं यथायथम् ॥१ ॥
प्रासादस्य कर्णरेखोपरि मण्डोवरः स्मृतः ।  
मण्डोवर उदयिनी उभिणीति समार्थकाः ॥२ ॥
हस्तादिपञ्चहस्तस्य प्रासादस्योदयः खलु ।  
प्रासादाऽऽयतता साम्या कर्तव्या शुभदा हि सा ॥३ ॥
दशहस्तप्रपर्यन्तं चतुर्दशांऽगुलोच्छ्रयः ।  
प्रतिहस्तं प्रकर्तव्यस्ततस्त्रिंशद्गजावधिम् ॥४ ॥
द्वादशाङ्गुलको मण्डोवरः कार्यस्ततः परम् ।  
पञ्चाशद्गजपर्यन्तं नवाङ्गुलोभिणीं मता ॥५ ॥
मण्डोवरस्य भागास्तु कर्तव्याः शिल्पिना यथा ।  
चतुश्चत्वारिंशदधिकशतं मण्डवारकः ॥६ ॥
पीठस्य मस्तकाच्छज्जामस्तकान्तं च ते मताः ।  
खुरकः पञ्चभागेषु विंशतिः कुम्भकस्तथा ॥७ ॥
अष्टभागेषु कलशोऽन्तरालं सार्धकद्वयम्।  
कपोतिकाऽष्टभागेषु मञ्चिका नवभागिका ॥८ ॥
पञ्चत्रिंशद्भागजङ्घा पञ्चदशसु तूद्गमः ।  
अष्टभागा च भरणी शिरावट्टी दशांशिका ॥९ ॥
कपोतालिश्चाष्टभागा सार्धद्वयाऽन्तरालकम् ।  
छाद्यं त्रयोदशभागं दशभागश्च निर्गमः ॥2.137.१० ॥
खुरकः पञ्चभागोर्ध्वो द्विभागस्तस्य निर्गमः ।  
भागार्धं चान्तरपत्रं कर्णकस्तु द्विभागकः ॥११ ॥
वापीस्कन्धः सार्धभागो भागैकः कणकोत्तमः ।  
कणकाग्रं पट्टिकाभ्यां शोभनीयं सुदर्शनम् ॥१ २॥
पट्टिके निर्गमे भागैके च बोध्ये नचाऽधिके ।  
कणको निर्गमे सपादैकभागो भवेदिति ॥१३ ॥
कुम्भकस्य महापङ्क्तावपस्कन्धस्य निर्गमः ।  
कर्णकावधि कर्तव्यस्त्वथ वै कुम्भकं शृणु ॥१४॥
विंशतिभागकोत्सेधः कुम्भकस्तत्र खण्डशः ।  
भागार्धः स्कन्धपट्टो वै चिप्पिका त्वेकभागतः ॥१५॥
स्कन्धपट्टः सुललितो वर्तुलश्चित्रपल्लवः ।  
कर्तव्यः शोभनो यत्र दृश्यं वै सुन्दरं भवेत् ॥१६॥
चिप्पिकां कमलैः पत्रैः शोभनीयां विधापयेत् ।  
प्राच्यमध्यावसानेषु कुम्भे ब्रह्मा हरिर्हरः ॥१७॥
प्रतिमाः रूपतः स्थाप्या दर्शनार्हाः सहेतयः ।  
त्रिसन्ध्याभद्रशोभां च चित्राणि विविधानि च ॥१८॥
स्कन्धपट्टे प्रकुर्याद्वै यथादृश्यं मनोहरम् ।  
नासिकाः कर्णनाम्न्यस्तु प्रतिरथिकाया दले ॥१ ९॥
कोणेष्वेव मध्यगर्भे कार्याः सप्रतिमाः शुभाः ।  
स्तम्भिकासु प्रकर्तव्यं तोरणं पद्मपत्रवत् ॥2.137.२०॥
तथा कमलदण्डाद्यैः शोभितं सुस्वरूपवत् ।  
विचित्राकाररूपोऽयं कुम्भकः श्रेष्ठको मतः ॥२ १ ॥
कुम्भोर्ध्वे कलशः कार्यश्चाष्टभागः सुशोभनः ।  
षड्भागो मध्यभागोऽस्य कर्तव्यो वै सुशोभितः ॥२२॥
वृत्तरूपः प्रकर्तव्यस्तस्योर्ध्वे चिप्पिका शुभा ।  
एकभागे प्रकर्तव्या पट्टबन्धऽपि शोभनः ॥२३ ॥
रत्नयुक्तः प्रकर्तव्यस्तथा सार्धद्वयांऽशके ।  
अन्तरालं प्रकर्तव्यं दिव्यपुष्पादिशोभितम् ॥२४॥
अथाऽष्टभागिका कार्या कपोताली शुभावहा ।  
भागार्धा स्कन्धपट्टी च स्कन्धः सपादकद्वयः ॥२५ ॥
मुखपट्टी पादभागे द्विभागे कर्णपट्टिका ।  
स्कन्धस्यनिर्गमः सार्धभागद्वयात्मकः शुभः ॥२६ ॥
भागार्धः स्कन्धपट्टश्च कर्तव्यो गलतायुतः ।  
मुखपट्टी च कर्तव्या तदधोऽग्रे गगारकाः ॥२७॥
सन्मुखौ चतुरङ्गुलाः सदृशाः शोभना मताः ।  
ऊर्ध्वस्कन्धस्तु कर्तव्यो दलगर्भनिकासवान् ॥२८॥
कपोताल्यङ्गगर्भोर्ध्वे कर्तव्या तु ठगारिका ।  
कपोताल्युपरि कार्या मञ्चिका नवभागिका ॥२९॥
सपादभागं चान्तरपत्रकं च ततः परम् ।  
कामरूपं च पादोनं पट्टिका पादभागिका ॥2.137.३ ०॥
स्कन्धो द्विभागः पादे च मुखपट्टी ततः परम् ।  
सपादाः कर्णकस्तद्वत् स्कन्धोऽपि च सपादकः ॥३ १ ॥
सपादान्तरपत्री च सार्धभागः कणस्तथा ।  
निर्वाणट्टिका पादे कर्तव्या शोभना शुभा ॥३२॥
कपोताल्याः सूत्रदारै कर्तव्याश्च गगारकाः ।  
जङ्घास्तम्भा निर्गमाढ्यास्तदधोवृत्तलुम्बिकाः ॥३३ ॥
तदूर्ध्वे जङ्घिकाः कार्याः पञ्चत्रिंशत्सुभागगाः ।  
गोलस्तम्भीयुता नासाफलनासहिताः शुभाः ॥३४॥
सर्वासु मूलनासासु कार्याः स्तम्भीचतुष्किकाः ।  
गजैः सिंहैर्गरुडैश्च मकरैर्हेसकैर्युताः ॥३५६॥
कर्णेषु त्वष्टदिक्पालाः पूर्वाक्रमात् प्रदक्षिणे ।  
नृत्यन् रुद्रः पश्चभागेऽन्धकहन्ता स दक्षिणे ॥३६ ॥
चण्डनाशकरी दंष्ट्रानना देवी तथोत्तरे ।  
प्रतिरथे सूत्रदेवास्तथा दिशाधिपा अपि ॥३७॥
मुनीन्द्रा वारिमार्गेषु कर्तव्यास्तपसि स्थिताः ।  
गवाक्षकाश्च भद्रेषु कर्तव्या निर्गमान्विताः ॥३८॥
पञ्चारभणकैः स्तम्भैश्छाद्यैश्च तिलकैर्युताः ।  
ब्रह्मविष्णुमहादेवैः सुशोभिताः सुदर्शनाः ॥३९॥
गवाक्षस्तम्भिकोर्ध्वेऽर्धगोलतोरणशोभिताः ।  
जङ्घासु दम्पती वापि पत्रयूथानि वा तथा ॥2.137.४०॥
मञ्जर्यो वा तथा पर्य्यः कर्तव्याः शोभना यथा ।  
भरणी चाष्टभागोच्छ्राऽधश्छन्दो गोलरूपवान् ॥४१ ॥
निर्गमा ग्रासपट्टी च भरणिस्कन्धिकावटी ।  
वर्तुला सा न कर्तव्या निर्गमे समसद्दला॥४२॥
पादोनं कामरूपं च पादा स्यात् स्कन्धपट्टिका ।  
चिप्पिका चार्धभागा च सपादं कणकं तथा ॥४३॥
पट्टिका चान्तरालं च पादं पादं स्मृतं सदा ।  
द्विभागः स्कन्ध आकार्यो भागार्धं कर्णकोत्पलम् ॥४४॥
पट्टिका चान्तरालं च पादं पादं तथा मतम् ।  
भागार्धश्च तथा स्कन्धो बर्त्नं पादोनभागकम् ॥४५॥
अन्तःपत्रं चार्धभागं कर्तव्यं कामनाप्रदम् ।  
नासोपाङ्गेषु सर्वेषु कर्तव्याः पल्लवाः शुभाः ॥४६॥
अशोकपल्लवाश्चापि सर्वकामप्रदा हि ते ।  
कणकेषु स्कन्धबन्धास्तमालपत्ररूपिणः ॥४७॥
कर्तव्याश्च भरण्यूर्ध्वे गोलभागे प्रलीनिनः ।  
शिरावट्टिर्दशभागे कर्तव्या चोच्छ्रया शुभा ॥४८॥
तत्र त्रिभागे कर्तव्या भारपुत्तलिकाः शुभाः ।  
पादोनस्तु भवेत् स्कन्धः पादोनः कर्णकस्तथा ॥४९॥
अन्तरा चार्धभागं तदन्तरे पट्टकस्तथा ।  
वृत्ता शिरावटी पञ्चभागे कार्या सतन्त्रका ॥2.137.५०॥
मौक्तिकाऽलङ्कृतियुक्ता कर्तव्या हीरकान्विता ।  
तदूर्ध्वे च कपोताली पादभागसुकल्पिता ॥५ १ ॥
सार्धद्विभागकं चान्तरालं कर्तव्यमेव तु ।  
छाद्यं त्रयोदशभागे कर्तव्यं तत्र वै यथा ॥५२॥
अर्धभागा स्कन्धपट्टी त्रिभागः स्कन्ध एव च ।  
अर्धभागा मुखपट्टी चतुर्भागः छजोदयः ॥५३॥
एकभागा दण्डिका चान्तरालं चतुरंशकम् ।  
सपादभागः कणको द्विभागः स्कन्ध इत्यपि ॥५४॥
पादभागा स्कन्धपट्टी सर्वकामप्रपूरिका ।  
कपोताल्पाश्छाद्यनिर्गमस्तु दशांशको मतः ॥५५॥
चतुर्भागो ह्यधः स्कन्धः सार्धैको मणिबन्धकः ।  
अग्रेचिप्पी त्वर्धभागा सर्वकामप्रदा भवेत्॥५६ ॥
कामरूपं त्वेकभागं पादैकास्कन्धपट्टिका ।  
चिप्पिका चापि भागार्धा पादैका मुखपट्टिका ॥५७॥
द्विभागः कणकश्चापि भागार्धो दण्डकस्तथा ।  
मणिबन्धस्य वै स्थाने त्रिभागे सारिलम्बनम् ॥५८॥
निकारो दशभागश्च प्रवेशस्तु षडंशकः ।  
वारिमार्ग३तु षड्भागः प्रवेशोऽपि षडंशकः ॥५९॥
भागस्य षोडशोंऽशस्तु पाणितारायतात्मकः ।  
एवं स्थिते दृढः स्याद्वै प्रासादो दीर्घजीवनः ॥2.137.६ ०॥
कुम्भादयः स्थराः सर्वे निर्गमे समसूत्रिणः ।  
पीठस्य निर्गमो बाह्ये तथैवाच्छादकस्य च ॥६१॥
कुम्भस्तरप्रमाणं च प्रासादाऽऽयतता तथा ।  
बोद्धव्या मूलनासाभिर्यथायोग्या तु शिल्पिना ॥६२॥
त्रिपञ्चसप्तनवक उपाङ्गफालनोद्गमः ।  
बहिरेव हि बोद्धव्यः शिल्पिना चारुकर्मणा ॥६३॥
कर्णं प्रतिरथं चैव कर्णिका चैव नन्दिका ।  
उपरथं च भद्रं च सुभद्रं चेति निर्गमे ॥६४॥
यथा बहिर्मूलसीम्नो भवेत्तथा भवेदिति ।  
सप्तनासाः प्रकर्तव्या भद्रार्धे वै षडंशके ॥६५॥
प्रथमा त्वष्टभागैश्च द्वितीयैका दशांशिका ।  
तृतीयाऽप्यष्टभागा च प्रान्ते सार्धचतुष्टया ॥६६ ॥
भद्रार्धं स्याद्धि षड्भागं पूर्णं तु द्वादशांशकम् ।  
वास्तुक्षेत्रं चाष्टकोणं कर्तव्यं देवतालये ॥६७॥
दृष्टिकानां स्तरे भित्तिः पादस्थूला मता सदा ।  
पाषाणभित्तिका बोध्या षडंशाऽवधिकेति च ॥६८॥
काष्ठप्रासादभित्तिश्च सप्तमांऽशात्मिका मता ।  
स्वर्णरूप्यादिभित्तिश्च माणिक्याद्या दशांशिका ॥६९॥
भ्रमणी चापि कर्तव्या प्रासादस्य दशांशतः ।  
भ्रमणीमध्यकोणाद्या नेयाश्चोपरि तत्क्रमात् ॥2.137.७० ॥
पञ्चाशद्गजसौधे च भद्रवद् भ्रमणोर्ध्वना ।  
मण्डपोऽपि भ्रमयुक्तः कर्तव्यः स्तम्भसन्धृतः ॥७१ ॥
दीपालयं प्रकर्तव्यं प्रासादे दक्षिणेंऽशके ।  
प्रासादव्यासभागार्धा कर्तव्या कोलिका तथा ॥७२॥
तदूर्ध्वं शुकनासश्च कर्तव्यो वै सुशोभनः ।  
द्वारं पूर्वे पश्चिमे चोत्तरे कार्यं न दक्षिणे ॥७३ ॥
गजप्रासादके द्वारं षोडशाङ्गुलमुच्छ्रितम् ।  
चतुर्गजप्रपर्यन्तं प्रतिहस्तं तु षोडशम् ॥७४॥
अङ्गुलानां वर्धनीयं त्र्यङ्गुलं चाष्टहस्तके ।  
पञ्चाशद्गजपर्यन्ते द्व्यङ्गुलं प्रतिहस्तकम् ॥७५॥
दैर्घ्याऽर्धेन पृथुत्वं च द्वारस्य शोभनं सदा ।  
ऊर्ध्वतायाः षोडशांऽशोऽधिकोऽर्धे निहितो यदि ॥७६ ॥
श्रेष्ठं द्वारं भवेत् तद्धि सर्वसम्पत्सुखप्रदम् ।  
विमानपुष्पजातीनां प्रासादे नागरं शुभम् ॥७७॥
नवशाखं प्रकर्तव्यं द्वारं वै वैष्णवं हि तत् ।  
ध्वजायस्तु प्रदातव्यो द्वारं प्रासादसूत्रतः ॥७८॥
तलच्छन्दानुसारेण द्वारशाखा विभाजयेत् ।  
नवाङ्गे नवशाखा वै कर्तव्यास्त्र्यंशके शुभाः ॥७९॥
आयदोषविशुद्ध्यर्थं ह्रस्ववृद्ध्यावपि मते ।  
मध्यपेटे द्वारपालाः कर्तव्याः सुमनोहराः ॥2.137.८०॥
पार्श्वशाखास्वपि सूक्ष्मा वल्लयः शोभिता मताः ।  
शाखोच्छ्रयचतुर्थांऽशे द्वारपालौ मतौ शुभौ ॥८१ ॥
वामे च यमुना दक्षे गङ्गा तथैव चोभये ।  
गान्धर्व्यश्चाथ गन्धर्वाः कर्तव्या वाद्यसंयुताः ॥८२॥
गजाश्च गरुडाश्चापि हंसा अश्वाश्च पार्षदाः ।  
देवा वा यत्र योग्याः स्युः कर्तव्या नवशाखके ॥८३॥
शाखायास्तत्र कर्तव्या भागा एकादशाऽऽयताः ।  
रूपस्तम्भौ च द्वौ कार्यौ द्विभागौ कोणिकायुतौ ॥८४॥
पादोनद्वयभागेन निर्गमस्तत्र शोभनः ।  
प्रथमा पत्रशाखा च गन्धर्वा च द्वितीयका ॥८५॥
रूपस्तम्भा तृतीया च खल्वशाखा चतुर्थिका ।  
गन्धर्वा पञ्चमी चापि रूपस्तम्भश्च षष्ठकः ॥८६ ॥
सप्तमी रूपशाखा च खल्वशाखा तथाऽष्टमौ ।  
नवमी सिंहशाखा च यथेष्टशोभनाऽथवा ॥८७॥
शाखापेटकविस्तारः प्रवेशायतपञ्चमः ।  
स्थाप्यदेवस्य मूर्तिश्चोत्तरङ्गे शाखिदेवयुक् ॥८८॥
यद्वा गणेशको देवो देवाः सपरिवारकाः ।  
देव्यो ब्रह्मप्रियाश्चापि कर्तव्या उत्तरङ्गके ॥८९॥
मूलकर्णस्य सूत्रेण कुम्भेनोदुम्बरं समम् ।  
कर्तव्यं पञ्चरत्नानि निहितव्यान्यधस्स्तरे ॥2.137.९०॥
द्वाराऽऽयत्यतृतीयांऽशे मध्ये मन्दारिको मतः ।  
अर्धचन्द्रसमाकारो मृणालपत्रसंयुतः ॥९१ ॥
मृणालाऽधो जाड्यकुम्भः कणाली कणपीठकः ।  
मृणालस्य द्वयपार्श्वे कोणिका ग्रासयोर्मुखे ॥९२॥
उदुम्बरस्य पार्श्वे च शाखारूपतिलानि च ।  
उदुम्बरोच्छ्रयः कार्यः कुम्भात् पादोनकः शुभः ॥९३॥
खुरकेण समो बोध्योऽर्धचन्द्रस्योच्छ्रयः सदा ।  
यथा द्वाराऽऽयतलम्बो निर्गमे तु तदर्धकः ॥९४॥
भागद्वयाऽर्धचन्द्रे चाऽर्धार्धभागे गगारकौ ।  
पार्श्वद्वये प्रकर्तव्यौ शोभनौ च सुरूपिणौ ॥९५॥
चन्द्रगगारयोर्मध्ये शङ्खः चम्पकवल्लियुक् ।  
चन्द्रेऽपि कमलं कार्यं .शोभितं स्मृद्धिदं हि तत् ॥९६॥
इत्येवं राधिके! सर्वमान्तरागं तवोदितम् ।  
देवायतनकं प्राह यच्छ्रीकृष्णनरायणः ॥९७॥
इति श्रीलक्ष्मीनारायणीयसंहितायां द्वितीये त्रेतासन्ताने प्रासादरूपे मण्डोवरकुम्भीछज्जुनासामण्डपद्वारोदुम्बरादिनिरूपणनामा सप्तत्रिंशदधिकशततमोऽध्यायः ॥१३७ ॥
    
