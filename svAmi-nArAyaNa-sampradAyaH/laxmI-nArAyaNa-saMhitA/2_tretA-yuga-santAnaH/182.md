+++
title = "१८२"

+++
श्रीकृष्ण उवाच-  
शृणु त्वं राधिकेऽनादिकृष्णनारायणो हरिः ।  
इष्टलवर्ष्युपादिष्टस्थले निजविमानकम् ॥१ ॥
अवातारयदुद्याने विशाले भूतले शुभे ।  
त्रिवरायाश्चापगायास्तटस्थे सुद्रुमाकुले ॥१ ॥
रामपुर्या नगर्यास्तु निकटे वाद्यनादिते ।  
जिनवर्द्धिनृपोऽमात्यैः कुमारैर्बान्धवैः सह ॥३ ॥
प्रजाभिश्च हरेस्तत्र सुस्वागतं चकार ह ।  
पुष्पहारान् हीरकाढ्यस्वर्णहारान् गले ददौ ॥४ ॥
बहिश्चावतरन्तं श्रीहरिं विमानकात् प्रजाः ।  
सर्वाश्चन्दनलाजाभिश्चाक्षतैः कुसुमादिभिः ॥५ ॥
जयशब्दैर्हर्षनादैर्नमनैरर्हृणां व्यधुः ।  
पितरौ बान्धवान् सर्वान् भगिनीं च गुरूनृषीन् ॥६ ॥
ब्रह्मप्रियाश्च सर्वे ते पुपूजुर्हारचन्दनैः ।  
अथ सैन्यसहाये च गजयाने सुवर्णजे ॥७ ॥
हरिमारोहयामास राजा तु जिनवर्धकः ।  
महीमानान् समस्ताँश्चारोहयामास भूरिषु ॥८ ॥
वाहनेषु विमानेषु गन्त्रीषु शकटीष्वपि ।  
वाद्यकीर्तनसंह्रादोत्सवैः कृष्णनरायणम् ॥९ ॥
रामपुर्यां नगर्यां सम्भ्रामयामास सर्वशः ।  
राजमार्गेषु सर्वत्र प्रजाभिः पूजितो हरिः ॥2.182.१ ०॥
फलपुष्पाक्षतरौप्यस्वर्णमुद्राम्बरादिभिः ।  
एवं वै दर्शनं दत्वा राजसौधं समाययौ ॥११ ॥
वर्धितो जनताभिश्च शुशुभे परमेश्वरः ।  
आनन्दपूर्णहृदयः सायं सभामकारयत् ॥१२॥
लक्षावधिमनुष्याणां प्रियकार्यार्थहेतवे ।  
जलपानं हरिः कृत्वोपादिदेश प्रजास्तदा ॥१३ ॥
दिव्ये सिंहासने तत्रासीनः प्रसन्नभावनः ।  
भगवत्कार्यकर्तारो भगवच्चरणाश्रयाः ॥१४॥
भगवद्ध्यानसम्पन्नाः प्रयान्ति परमां गतिम् ।  
सतां सेवाप्रकर्तारः सतां वा चरणाश्रयाः ॥१५॥
सतां मार्गे प्रगन्तारः प्रयान्ति परमां गतिम् ।  
स्मृद्धयो भूमिकाजन्याश्चान्ते भूमौ विशन्ति हि ॥१६ ॥
ता यदि स्युः सतामर्थे हर्यर्थे मोक्षदाश्च ताः ।  
पृथ्वी ददाति चान्नानि मेघा अपो ददत्यपि ॥१७॥
वह्निः पाकं करोत्येव वायुः करोति रूक्षताम् ।  
संविधायैव ते सर्वे शय्याभोग्यधनानि च ॥१८॥
मानवार्थे ददत्येव मानवैरर्प्यमीश्वरे ।  
विनाऽर्पणं परेशे तु सम्पदो विपदो ननु ॥१९॥
नारकिण्यो भवन्त्येवान्तेऽपि निरयसम्प्रदाः ।  
तस्माद् भूतैस्तु या दत्ता विभूतयोऽतिगौरवात् ॥2.182.२०॥
अर्पणीया हरौ सर्वास्तास्तदा मोक्षदाः खलु ।  
समुद्रोऽपि कृतस्तेन पृथिवी तेन निर्मिता ॥२१ ॥
सस्यानि तेन देवेन कृतानि कणदानि तु ।  
देहस्तेन कृतश्चापि बीजं तेन विनिर्मितम् ॥२२॥
सजातीयं कृतं तेन भोग्यं दत्तं समानकम् ।  
येन दत्तमिदं सर्वं तस्मै देयं परात्मने ॥२३॥
स एव भगवानत्र भूतले लोकहेतवे ।  
देहिनां श्रेयसे चास्ते दृग्गोचरः सुखप्रदः ॥२४॥
सेवनीयस्तोषणीयः प्रयत्नेनाऽवगत्य च ।  
एवं ज्ञात्वा मम सेवां करिष्यन्ति तु ये जनाः ॥२५ ॥
तानहं तूद्धरिष्ये वै जन्मसंसारवारिधेः ।  
अहं दण्डप्रदाताऽस्मि दण्डो मया विनिर्मितः ॥२६॥
यदाश्रयं विना दण्डपात्राणि देहिनः खलु ।  
दण्डदातारमेवात्र मामाश्रयन्तु सर्वथा ॥२७॥
राजसु यो मया क्षिप्तो दण्डो वश्यः स मे सदा ।  
यमे चापि मया न्यस्तो दण्डो विकर्मिशासकः ॥२८॥
दण्डः शास्ति प्रजाः सर्वा धर्मदण्डः प्ररक्षति ।  
दण्डो जागर्ति सुप्तेषु धर्मार्थकाममोक्षकृत् ॥२९॥
धान्यं धनं स्त्रियः पुत्रा भृत्याः पुत्र्यश्च वाटिकाः ।  
धर्मो न्यायश्च मर्यादा रक्ष्यन्ते दण्डभीतितः ॥2.182.३ ०॥
मातृदण्डभयाद्बाला कलहं न प्रकुर्वते ।  
राजदण्डभयादेके पापाः पापं न कुर्वते ॥३ १ ॥
देवदण्डभयाद् दुष्टा अन्यायं नाश्रयन्ति हि ।  
यमदण्डभयाश्चापि परलोकभयादपि ॥३२॥
परस्परभयाश्चापि नियम्यन्ते प्रजा इह ।  
एवं सांसिद्धिको लोको भयाद्धर्मे व्यवस्थितः ॥३ ३॥
दण्डस्यैव भयात्सर्वे न खादन्ति परस्परम् ।  
राजदण्डो धर्मदण्डो यमदण्डस्तथाऽपरः ॥३४॥
देवदण्डः प्रधानास्ते रक्षन्ति विविधाः प्रजाः ।  
अदण्डिकाः प्रजाश्चेत्स्युर्निमज्जेयुर्महान्धसि ॥३५॥
अदान्तानप्यशिष्टाँश्च दमयत्येव दण्डकः ।  
आज्ञादण्डो ममाऽस्त्येव ममाज्ञा वैदिकी हि सा ॥३६ ॥
तामनुत्सृज्य गन्तारो यान्ति दण्डस्य पारताम् ।  
नेताऽहं सर्वसृष्टीनां शासको रक्षकस्तथा ॥३७॥
राजस्वाविश्य तिष्ठामि वर्तयामि च शासने ।  
प्रजाः सर्वास्तथा सर्वान् नृपान् नियमरूपवान् ॥३८॥
यत्र दण्डो मम याति चरते सूद्यतः सदा ।  
प्रजास्तत्र न मुह्यन्ति नेयुः सन्मार्गभ्रंशताम् ॥३ ९॥
मनुष्याः पशवः पक्षवन्तोऽपि कीटमक्षिकाः ।  
दण्डस्यैव भयादेते यथार्थे वर्त्मनि स्थिताः ॥2.182.४०॥
नाऽभीतो यजते कश्चिन्नाऽभीतो दातुमिच्छति ।  
नाऽभीतश्च जनः कश्चित् समये स्थातुमिच्छति ॥४१ ॥
रुद्रः स्कन्दो महेन्द्रश्च वह्निश्च वरुणो यमः ।  
कालो वायुः कुबेरश्च रविर्मृत्युः शनिस्तथा ॥४२॥
वसवो मरुतः साध्या विश्वेदेवाश्च राक्षसाः ।  
एतेऽपि भयमापन्ना दण्डस्य नियमे स्थिताः ॥४३ ॥
एतान् प्रजास्तथा भीताः प्रणमन्ति मुहुर्मुहुः ।  
भयं न चेद् भवेल्लोके विनश्येयुः परस्परम् ॥४४॥
दण्डस्यैव भयाद्भीतो धर्मे सर्वः प्रवर्तते ।  
चातुर्वर्ण्यप्रमोदाय सुनीतिरक्षणाय च ॥४५॥
दण्डभीतिस्तु विहिता धर्मार्थौ रक्षितुं सदा ।  
ताभ्यां मोक्षो भवेत् पश्चाद् योऽस्ति मन्मूर्तिमाश्रितः ॥४६॥
यदि धर्मान्न बिभियुः श्वापदाद्या विजातयः ।  
अद्युर्ज्ञातिं निजां सिंहादयः क्रूरा वनश्रिताः ॥४७॥
मनुष्याश्चापि सम्भूय चाद्युः प्रसह्य वै मिथः ।  
विश्वक् लोपः प्रवर्तेत भिद्येरन्नीतिसेतवः ॥४८॥
चरेयुर्नाश्रमं कर्म कन्या नोद्वहनं लषेत् ।  
युवती नाश्रयेत् कान्तं प्रेष्या त्वाज्ञां न चोद्वहेत् ॥४९॥
नरस्तिष्ठेन्न नियमे शीले धर्मभयं विना ।  
धर्मे स्वर्गो मनुष्याणां लोकश्चायं प्रतिष्ठितः ॥2.182.५०॥
धर्मो भक्त्याश्च सहितो निर्गुणत्वाय कल्पते ।  
नात्यन्तं गुणवत् किञ्चिन्न चाऽप्यत्यन्तनिर्गुणम् ॥५१ ॥
उभयं सर्वलोकेषु दृश्यते साध्वसाधु वा ।  
साधु विचार्य कर्तव्यं त्यक्तव्यं यन्न साधु तत् ॥५२॥
सतां समागमः साधुः श्रीहरेर्मे सदाश्रयः ।  
सर्वार्पणविधानेन कर्तव्यो मे समागमः ॥५३ ॥
अवध्ये शासके कृष्णे मयि न्यस्ता हि ये जनाः ।  
न ते वै कालमायादेर्भयेन स्युः प्रपीडिताः ॥५४॥
तस्माद् भागवतं धर्मं पालयन्तु प्रजाजनाः ।  
ममाऽऽज्ञा दण्डरूपाऽस्ति सुखदा भयवर्जिता ॥५५॥
निर्भयाः सन्तु सर्वेऽत्र मानवा इष्टलीस्थिताः ।  
स्वस्ति वोऽस्तु जिनवर्द्धे इष्टलवाश्रयस्थिते ॥५६ ॥
इत्युक्त्वा विररामाऽसौ भगवान् पुरुषोत्तमः ।  
ततो नीराजनं चक्रुः पूजनं श्रीहरेस्तदा ॥५७॥
पित्रोश्च बान्धवानां च राजाद्याः सुसमुत्सुकाः ।  
राज्ञ्याद्याः पूजनं चक्रुर्ब्रह्मप्रियादियोषिताम् ॥५८॥
उपदाश्च न्यधुः सर्वाः स्वर्णरूप्यकहीरकान् ।  
आभूषणानि वस्त्राणि मणीन् पात्राणि मौक्तिकान् ॥५९॥
रत्नानि चोपकरणान्यधुर्विविधकानि च ।  
मन्त्राँश्च जगृहुः सर्वे नरा नार्योऽवशेषिताः ॥2.182.६०॥
ततश्चक्रुः परिहारं सभायाः श्रीहरिस्ततः ।  
बुभुजे दुग्धपुरिकादिकं चान्येपि सर्वशः ॥६ १॥
महीमाना बुभुजुश्च प्रसादं जगृहुः प्रजाः ।  
राजाद्याश्च ततो नैजं स्थानं ययुस्ततो हरिः ॥६२॥
निद्रां जग्राह रात्रौ च प्रातरुत्थाय वै हृदि ।  
ध्यात्वा रूपं परं नैजं शुश्राव मङ्गलस्वनान् ॥६३॥
नित्यविधिं विधायैव यावत्स्वस्थोऽभवत्तदा ।  
राजा पक्वान्नपात्राणि दुग्धादीन्यानिनाय ह ॥६४॥
आर्पयद्धरये प्रघूणिकेभ्यस्तेऽदनं व्यधुः ।  
अथ मध्याह्नकाले च भुक्त्वा विश्रान्तिमाययुः ॥६५॥
हरिं तु भुक्तवन्तं वै राज्ञी कन्याश्च सप्त वै ।  
सेवितुं त्वागताः पुष्पहाराद्यर्पणमाचरन् ॥६६ ॥
भूषणानि विचित्राणि धारयामासुरीश्वरम् ।  
आभूषयित्वा श्रीकृष्णं नारायणं सुरूपिणम् ॥६७॥
करे च जगृहुः कन्याः सप्त विवाहकर्मणा ।  
कृतकृत्या बभूवुश्च प्राप्य श्रीकृष्णवल्लभम् ॥६८॥
ब्रह्मप्रियासु मिलिता वैष्णव्यः सुखपूरिताः ।  
अथ राधे तदा सर्वे पुपूजुर्युगलानि वै ॥६९॥
ततश्चैकं महाश्चर्यमभूच्छृणु वदामि ते ।  
कश्चिद् दीनजनोऽनाथ इवाऽऽयातो हरेः पुरः ॥2.182.७०॥
आक्रोशन्नाह भगवन् मम बालं कुमारकम् ।  
पुत्रीं चैकां जहारात्र राक्षसः कश्चिदेव ह ॥७ १ ॥
प्रजापुत्रान् प्रजापुत्रीर्हरन्ति राक्षसाः परे ।  
मारयन्ति जनाँश्चापि पृष्ठे गच्छन्ति तानपि ॥७२॥
धृत्वा हरन्ति चाद्रौ तान् वृद्धान् यूनोऽपि राक्षसाः ।  
तस्माद् रक्ष महाराज नारायण परेश्वर ॥७३ ॥
पर्वतीयप्रजाः सर्वाः कृपानाथ कृपां कुरु ।  
इत्युक्तः श्रीहरिस्तूर्णं राधे सज्जो बभूव ह ॥७४॥
धृत्वा सुदर्शनं सूक्ष्मं चाङ्गुल्यां चोर्मिकासमम् ।  
गूढतेजोऽन्वित शीघ्रं गन्तुं चेयेष तत्स्थलम् ॥७५॥
तावद् राजा जिनवर्द्धिश्चापि शस्त्रसमन्वितः ।  
सज्जोऽभवच्च हरिणा सार्धं दीनाऽवनोद्यतः ॥७६ ॥
तावत्तत्र समायातो राजा नाम्नाऽल्पकेतुकः ।  
आल्पपर्वतराज्येशः प्राह नत्वा हरिं तदा ॥७७॥
मम राज्यं पावनं त्वं कुरु श्रीपरमेश्वर ।  
आप्यायनो महर्षिश्च तथैवाऽऽर्थयदीश्वरम् ॥७८॥
तथाऽस्त्विति हरिः प्राह जगादोदन्तकं तथा ।  
राक्षसस्य क्रूरकर्माऽनाथस्य परिरक्षणम् ॥७९॥
अल्पकेतुश्च तच्छ्रुत्वा शस्त्रसज्जो विमानके ।  
निषसाद विमानेऽपि हन्तुं राक्षसपुङ्गवम् ॥2.182.८ ०॥
विमानैश्च तदा सर्वसैन्यान्यपि च सत्वरम् ।  
शस्त्रास्त्रयन्त्रयुक्तानि युद्धार्थं चाम्बरेऽभवन् ॥८ १ ॥
राज्ञा राज्ञ्यादिभिश्चापि प्रजाभिः पूजितः प्रभुः ।  
अल्पकेतोर्गृहं यास्यन् हनिष्यतीति राक्षसम् ॥८२॥
विज्ञाय च श्रीहरये दत्तान्युपायनान्यपि ।  
गृहीत्वा सुविदायं सर्वेभ्यो दत्वा शुभाशिषः ॥८३॥
विदायतूर्यनिनदान् युद्धभेरीप्रगर्जनाः ।  
श्रुत्वा धृत्वा पुष्पहारान् यानमध्यारुरोह च ॥८४॥
अन्ये प्राघूणिकवर्गाः सार्थाः सर्वे हरेस्तदा ।  
विमानानि समारुह्य जयशब्दान् प्रचक्रिरे ॥८५॥
अनाथोऽपि जनः कृष्णविमाने दर्शकोऽभवत् ।  
तन्निदर्शितमार्गेण यानानि गतिमाचरन् ॥८६॥
क्षणमात्रेण शैलं तम् अपिनायं प्रपेदिरे ।  
पूर्ववार्धिखाडिकायाः पश्चिमे चायताद्रिकम् ॥८७॥
दुर्गमं कण्टकारण्यैः पाषाणैर्गण्डशैलकैः ।  
हिंस्रप्राणिनिवासैश्च राक्षसैश्च विशेषतः ॥८८॥
ज्वालमालावृतशैलरसविघ्नैर्विशेषतः ।  
आकाशात्पर्वतेऽधित्यकायां तु गह्वरं महत् ॥८९॥
यन्मुखे राक्षसा आसन् वृक्षोऽधःकृतकेतनाः ।  
भयङ्करा विवस्त्राश्च पशुमांसाशना अपि ॥2.182.९०॥
नरमांसादनाश्चापि दिगम्बरा भयङ्कराः ।  
अस्थिशस्त्रान्विता मन्त्रजालशस्त्रविदस्तथा ॥९१ ॥
विमानस्थोऽनाथभक्तो दर्शयामास तां दिशाम् ।  
हरिर्विलोक्य बुबुधे राक्षसानां तदालयम् ॥९२॥
नरनाट्यधरः कृष्णो वेत्ति सर्वं तथापि वै ।  
तदा प्राह महायुद्धं दारुणं सम्भविष्यति ॥९३ ॥
इमे तु राक्षसा घोरा विना रुद्रं तु शङ्करम् ।  
अशक्या हन्तुमेवात्रेत्युक्त्वेशानमुवाच ह ॥९४॥
रुद्र रुद्र महाबाहो मम बाहो सुरेश्वर ।  
योधनार्थं प्ररक्षार्थं मया त्वमत्र वै सदा ॥९५॥
मम पार्श्वे रक्षितोऽसि कार्यं ते समुपस्थितम् ।  
धारयोग्रं महद्रूपं संहरैतान् महासुरान् ॥९६॥
मारयैतानीशसञ्ज्ञेशानदेवोऽर्थवान् भव ।  
इत्येवं स्वविमानस्थं क्षेत्रपालेश्वरं हरम् ॥९७॥
महारुद्रं महाराजः प्रोक्त्वा युद्धार्थमैरयत् ।  
तावद् रुद्रो महेशानस्त्यक्त्वा शान्तं तु भावनम् ॥९८॥
विकरालं स्वरूपं सन्दधार शैलसदृशम् ।  
आकाशे तु विमानानि हरिणा चक्रसदृशम् ॥९९॥
व्यूहं प्रकारयित्वैव स्थिरीकृतानि सर्वथा ।  
जिनवर्द्धिमहाराजस्तथाऽल्पकेतुभूपतिः ॥2.182.१ ००॥
आज्ञां चक्रतुर्वाद्यानां युद्धावेदननर्दने ।  
युद्धवाद्यान्यवाद्यन्त शूरा रक्तदृशोऽभवन ॥१०१ ॥
शङ्खा भेर्यो बिगुलानि तदाऽवाद्यन्त सर्वशः ।  
जयशब्दाश्च वीराणां युद्धार्थमभवँस्तदा ॥१ ०२॥
राक्षसा दशसाहस्रा मारीशायां तदाऽभवन् ।  
ते च शर्वे विदित्वैवाकस्माद् युद्धनिनादकान् ॥१०३ ॥
सज्जा भूत्वा निर्ययुश्च मारीशानगरीमुखात् ।  
आकाशमार्गगा सर्वे गह्वरं प्राप्य विस्मिताः ॥१ ०४॥
नष्टभाना इव चासन् महायुद्धजयार्थिनः ।  
राधिके तु तदा रुद्रगोमुखं व्यनदद् बहु ॥१०५ ॥
इति श्रीलक्ष्मीनारायणीयसंहितायां द्वितीये त्रेतासन्ताने जिनवर्धिनृपराज्ये रामपुरीं पावनीकृत्योपदिश्य भुक्त्वा विश्रम्य पूजां प्राप्य जनहारिराक्षसविनाशार्थं सविदायम्  
अपिनायाऽद्रिं हरिर्जगामेत्यादिनिरूपणनामा द्व्यशीत्यधिकशततमोऽध्यायः ॥१८२ ॥
    
