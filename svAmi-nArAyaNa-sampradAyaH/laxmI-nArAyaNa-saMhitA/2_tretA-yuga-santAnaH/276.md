+++
title = "२७६"

+++
श्रीकृष्ण उवाच-  
राधिके नारदश्चैवं प्राह श्रीपतये तदा ।  
बालकृष्णाय वै सर्वं वृत्तं शिवगृहे तु यत् ॥१ ॥
नारद उवाच-  
हरे मया विश्रमितं तावच्छ्रीशिवसर्जकः ।  
विश्वशूरो दिव्यदेहस्त्र्यक्षो गृहं समागतः ॥२ ॥
धन्योऽहं कृतकृत्योऽहं वैष्णवो मद्गृहेऽद्य वै ।  
तत्रापि भ्रातृजो मेऽद्य वत्सलः समुपागतः ॥३ ॥
अहो नारद पुत्र त्वं कुतः खलु समागतः ।  
शुभं च कुशलं चास्ते तव भ्रातुश्च मे तथा ॥४ ॥
विष्णोश्च कुशलं चास्ते कच्चित् कुटुम्बिनः सुखाः ।  
इत्युक्त्वा सहसा मां स शिवो वै वक्षसाऽमिलत् ॥५ ॥
मया वै सत्यलोकस्य पितुर्मे ब्रह्मणस्तथा ।  
मातुश्चापि च सावित्र्याः कुशलं परिकीर्तितम् ॥६ ॥
ततो वै सनकादीनां रुद्रस्यापि प्रकीर्तितम् ।  
दक्षादीनां ततश्चापि कुशलं परिकीर्तितम् ॥७ ।  
ततो विष्णोर्महालक्ष्म्या उदन्तं सर्वमेव तु ।  
सुखं च कुशलं चापि वैकुण्ठस्थं प्रकीर्तितम् ॥८ ।७  
ततो त्रैकुण्ठके जातं प्राग्वृत्तं स्मारितं पुनः ।  
शिवताण्डवकाले वै लक्ष्म्याः शापादिकं तु यत् ॥९ ॥
शिवस्य भूतले जन्म शिवेश्वरो भवानिति ।  
लक्ष्म्याश्च त्यजनं चापि नारायणेन यत् कृतम् ॥2.276.१०॥
भक्तार्थं त्वाययौ नारायणो वै भूतले ह्यनु ।  
अनादिश्रीबालकृष्णस्तन्मिषेण परेश्वरः ॥१ १॥
परब्रह्म समायातश्चाश्वपट्टसरोवरे ।  
श्रावितं वै मया तत्तु लक्ष्मीश्चापि समागता ॥१२॥
शिवस्वामिगृहे पुत्री जातेयं श्राविताऽपि सा ।  
शिवेयं पार्वती देवी तत्सर्वं श्रावितं मया ॥१३॥
स्मारं स्मारं शिवेशश्चाऽश्रूण्यपि ह्यवासृजत् ।  
परिष्वज्य सः मां गाढं पुत्र पुत्रेत्यवाऽमिलत् ॥१४॥
अहं वै शङ्करं नत्वाऽऽश्रावयं मम हृद्गतम् ।  
कन्यामेतां भगवाँश्च स्मस्त्येवाऽगदं च तम् ॥१५॥
प्रदानकालस्त्वस्या वै समुपस्थित एव ह ।  
योग्यं यथार्थं कर्तव्यं तेन सम्पत्स्यते सुखम् ॥१६ ॥
कृष्णस्य तु भवान् शम्भो पूजां करोति नित्यदा ।  
दृष्ट एव मुहुर्दिव्यः स एव सुन्दरो वरः ॥१७॥
परब्रह्म स्वयं ते तु निश्चितोऽस्ति जनार्दनः ।  
मया दृष्टो भवताऽपि दृष्टो मानवरूपवान् ॥१८॥
क्षेत्रपालस्वरूपेण द्रष्टव्यो नावशिष्यते ।  
तथापि चेत् समायाहि यदि वाञ्च्छा प्रविद्यते ॥१९॥
इत्युक्तश्च मया शम्भुः सस्मारैव बृहस्पतिम् ।  
स च तूर्णं समायातो मधुपर्कादिकं हरः ॥2.276.२०॥
प्रददौ गुरवे सर्वं न्यवेदयन्मयोदितम् ।  
बृहस्पतिः शुभं प्राह सर्वं यथोत्तमं तथा ॥२१॥
ततो निश्चित्य वै शम्भुः कन्यादानं तु मौखिकम् ।  
ममाऽग्रे त्ववदच्चापि गुरोरग्रे पुनः पुनः ॥२२॥
मया शुभं मुहूर्तं च दृष्ट्वा भूषाम्बराणि च ।  
श्रीफलं तिलकं चापि कन्यायै त्वर्पितानि वै ॥२३॥
त्वत्तो जाता प्रसन्ना सा परिधायाऽम्बराणि च ।  
सद्भूषा विविधाश्चापि तदा साऽपि गुरूदिता ॥२४॥
हर्षं गता वरार्थां स्वां मत्वा सखीषु शोभना ।  
हरो बृहस्पतिं प्राह कदा महोत्सवो भवेत् ॥२५॥
बृहस्पतिश्चतुर्थ्यां वै मार्गे शुक्लेऽवदत्तु तम् ।  
श्रुत्वा मोदं गताः सर्वे बृहस्पतिवचःस्थिताः ॥२६॥
निर्णीय च मया साकं ततो वाचस्पतिर्द्रुतम् ।  
योगपत्रं समादाय कन्यामनो विलोक्य च ॥२७॥
पार्वत्याश्च मनो वीक्ष्य पूजयित्वा गणाधिपम् ।  
कुङ्कुमार्द्रं द्रवं कृत्वा दृष्ट्वा मुहूर्तकं शुभम् ॥२८॥
अलिखत्पत्रमेवाऽपि नारदस्यैव साक्षिकम् ।  
वादित्राणि जनास्तत्राऽवादयन् वै हराज्ञया ॥२९॥
मङ्गलानि तथा नार्यश्चागायन् देवतास्त्रियः ।  
गूडधानादिकं श्रीमान् नारदश्च बृहस्पतिः ॥2.276.३ ०॥
शङ्कराद्यास्तथा सर्वे समाश्नन् मङ्गलावहम् ।  
ततोऽयं सुरगुरुराट् शिवेन योगपत्रयुक् ॥३ १ ॥
सम्प्रेषितो मया सार्धं कुङ्कुमवापिकाऽऽलयम् ।  
सोऽयं सुरगुरुर्देवः समायातोऽस्ति निश्चितः ॥३२॥
वाग्दत्तां तां निजीकृत्वा कृष्णाऽऽनय प्रियामिह ।  
प्रतीक्षमाणा ते मार्गं वर्तते विह्वलेव सा ॥३३ ॥
कदा कृष्णः समागच्छेत् कदा मां च निजां क्रियात् ।  
त्यक्ता पूर्वं कदा त्वेनं प्राप्नुयां प्राणजीवनम् ॥३४॥
कदा सा कम्भरालक्ष्मीः प्रेम्णा मां समलोकयेत् ।  
द्विवारं या समागत्य मां विलोक्य गता गता ॥३५॥
विमानेनाऽध्वरेभ्यश्च यदाऽऽयातो हरिस्तदा ।  
पुनः पूज्या न साऽऽयाति कथं मां न स्मरत्यपि ॥३६ ॥
पूर्वं दृष्टा तया चाऽहं बालिका तु तदाऽभवम् ।  
मम पुत्रस्य योग्येयं कृत्वाऽङ्के मां न्यषादयत् ॥३७॥
मन्ये सा वर्तते देवी सदा निश्चितनिर्णया ।  
तृप्ता प्रसन्ना सन्तुष्टा या मां नैव निषेधति ॥३८॥
नारद त्वं समायातस्तदा सा कम्भरा रमा ।  
किं मां मन्मातरं वा चाऽकथयद् वद तत्त्वतः ।३९॥
इत्येवं सा मुहुर्मां सम्पृष्टवती रहस्यकम् ।  
वक्तव्यं तन्मया सर्वं कम्भरायै समाह्वय ॥2.276.४०॥
शीघ्रं कुरु कृपासिन्धो सर्वं हृद्यं फलिष्यति ।  
इत्युक्तो राधिके तत्र बालकृष्णः सुरर्षिणा ॥४१ ॥
समुत्थाय गतः शीघ्रं मातरं कम्भरां प्रति ।  
प्रणम्य मातरं प्राह नारदो मम मन्दिरम् ॥४२॥
ज्ञापयितुं रहस्यं तु समाह्वयति सोत्सुकः ।  
सन्तुष्टां मत्स्वसारं च तथा भ्रातृवधूं सतीम् ॥४३॥
अमृतां श्रीं सह नीत्वा समायाहि ममालयम् ।  
इत्युक्ता बालकृष्णेन माता स्वसृसमायुता ॥४४॥
भ्रातृपत्नीसुयुक्ता च बालकृष्णेन संयुता ।  
आयात् समुत्सुका राधे! बालकृष्णालयं सती ॥४५॥
नारदस्तां विलोक्यैव मन्दहासोऽनमत् सतीम् ।  
उत्थाय स्वागतं चक्रे वाण्या वै नम्रकन्धरः ॥४६॥
कृतहस्ताञ्जलिश्चापि तदा स प्रोत्थितोऽभवत् ।  
यावन्माता स्वर्णसिंहासने तूपाविशत् ततः ॥४७॥
स्वसा भ्रातृगृहिणी च यावच्चोपाविशत्ततः ।  
सम्मानितः पूजितश्च वन्दितो नारदो मुनिः ॥४८॥
नमस्कृत्य यथातथ्यमगदत् कृष्णसन्निधौ ।  
मातर्नमामि चरणौ रहस्यं प्रवदामि च ।  
यन्मामुक्तवती शैवी रहोऽर्थं वै पुनः पुनः ॥४९॥
श्रीकम्भरालक्ष्मीरुवाच-  
किं महर्षे बालिका सा नारायणी परेश्वरी ।  
उक्तवती मदर्थं यत् सर्वं त्वत्र निवेदय ॥2.276.५०॥
किं सा रूपवती बाला ह्यव्यङ्गा पूर्णलक्षणा ।  
किंस्विदारोग्यमस्या वै किं स्वित् तन्निर्मलं मनः ॥५१॥
किंस्विदिच्छति मत्पुत्रं किं स्विदास्तेऽत्र हृन्मयी ।  
कच्चित् सा स्नेहभावा मां किंस्विन्मत्पुत्रमानसा ॥५२॥
प्रसन्नहृदया किंस्विदास्ते मां स्मृतवत्यपि ।  
यदा यज्ञोऽभवच्चापि पिङ्गाऽरण्ये तदा सतीम् ॥५३॥
समागतां तु तां वीक्ष्य प्रसन्ना त्वभवं ह्यति ।  
स्नुषाभावं प्रदर्श्यैव स्वांऽके नीतवती च माम् ॥५४॥
पुनः साऽहं निजं देशं गत्वा ततोऽध्वरान्तरे ।  
राशियानप्रदेशेषु गत्वा पुनश्च तां गता ॥५५॥
निजपुत्रेण साकं वै तां दृष्ट्वा हर्षिताभवम् ।  
तां निजस्य सुतस्याऽर्थे विज्ञाप्य रहसि स्थिताम् ॥५६॥
तन्मात्रेऽपि तदा सर्वं तत्सम्बद्धं प्रभाष्य च ।  
निर्णीतमिव निश्चित्याऽऽगता गता न तां पुनः ॥५७॥
सा कन्या मत्पुत्रयोग्या किं निवेदितवत्यपि ।  
वद मे सर्वमेवाऽत्र किङ्गुणा किम्प्रशिक्षणा ॥५८॥
कीदृशी सा बुद्धियुक्ता कलायुक्ता ततोऽस्ति सा ।  
वद मे सर्वमेवाऽत्र यद्बोध्यं वै स्नुषाकृते ॥५९॥
नारद उवाच-  
मातः सा कम्भरालक्ष्मीर्नाम श्रुत्वाऽतिगौरवात् ।  
प्रेमभावाद्धर्षिता साऽभवत्तथाऽश्रुसंयुता ॥2.276.६०॥
क्षणं भूत्वा धैर्ययुक्ता मां विहस्य समब्रवीत् ।  
कच्चित् सुखं ममाऽर्हायाः कच्चिन्मां सा स्मरत्यपि ॥६ १ ॥
किंवृत्तान्ता मम पूज्या कियद्भावा च मां प्रति ।  
सा किं मह्यं यत्नवती प्रसन्ना किं च मां प्रति ॥६२॥
वद मह्यं महर्षे त्वं गुणस्थानां यथास्थिताम् ।  
यद्वा ज्ञातव्यमेवाऽन्यत् कथितं मां निवेदय ॥६३॥
ततोऽहं चाऽवद् कन्यां श्रवणे दत्तमानसाम् ।  
लक्ष्मि! त्वां कम्भरादेवी न वै विस्मरति क्वचित् ॥६४॥
भोजने त्वां सदा स्मृत्वा कृष्णं त्वां स्मारयत्यपि ।  
क्वचित् क्वचिच्च ते वार्तामग्ना त्वद्गुणवर्णना ॥६५॥
स्नेहाश्रुभृतनेत्रा वै जायते किं वदामि ते ।  
सुखं श्वश्र्वाः सदा चास्ते सुखिनीं त्वां प्रतीक्षते ॥६६॥
सर्वशोभनवृत्तान्ता देहगेहसुतान्विता ।  
सर्वसम्पत्समृद्धा सा लक्ष्मि! त्वां सम्प्रतीक्षते ॥६७॥
यथा पुत्रीं च सन्तुष्टां प्रति सा कम्भरा सदा ।  
तथा त्वां प्रति चाधिक्यभावाऽऽस्ते कम्भरा सती ॥६८॥
त्वदर्थं सा यत्नवती कदाऽऽयान्मे सुतप्रिया ।  
सदा प्रसन्ना चास्ते त्वां प्रतीश्वरी हि कम्भरा ॥६ ९॥
क्वचिद् वदति कल्याणी स्नुषा मे किंव्रता भवेत् ।  
कृष्णो मे तां विना नैव शोभते सदृशीं प्रियाम् ॥2.276.७०॥
इत्येवं वै मया मातः सर्वं तस्यै निवेदितम् ।  
आशीर्वादाः प्रदत्ताश्च त्वदुक्ताश्च तदाऽवदम् ॥७१ ॥
प्रसन्ना सा स्नेहवती चास्ते सद्गुणशालिनी ।  
इत्येवं चाऽवदं तस्यै सा पुनः प्राह मां नमः ॥७२॥
नमस्काराश्च मे तस्याः पादयोः सन्निवेदय ।  
प्राणास्त्वास्ते तव पुत्रे तथाऽऽर्यायै निवेदय ॥७३॥
आत्मा तत्राऽऽगतोऽस्त्येव पूज्यायै सन्निवेदय ।  
क्षन्तव्या बाल्यभावा मेऽनार्यायाश्चेति वेदय ॥७४॥
यादृशी तादृशी चास्मि पर्वतारण्यवासिनोः ।  
पुत्री जाड्यमयी चाऽहं क्षन्तव्या चेति वेदय ॥७५॥
नाऽहं विद्यावती चार्ये नाऽहं कलानिधानिका ।  
नाऽहं विज्ञानसम्पन्ना नाऽहं चातुर्यशोभना ॥७६॥
नाऽहं मायाकरी चापि नाऽहं तीक्ष्णप्रयोगिणी।  
नाऽहं कृष्णा कृष्णयोग्या तथापि मां न विस्मरेः ॥७७॥
पूज्यायाः पुत्रिका चाऽहं पूज्यापुत्रस्य पत्निका ।  
कन्यकाऽस्मि द्रुतं स्नुषां विधेहि चाऽलमीदृशम् ॥७८॥
वचनं कन्यकाप्रोक्तं दानकालो हि विद्यते ।  
इत्युक्त्वा प्रददौ मह्यं मिष्टाऽमृतफलानि हि ॥७९॥
देयानि कम्भरालक्ष्म्यै तत्पुत्राय च विष्णवे ।  
इत्युक्त्वा प्राणमन् मह्यं रहस्यं कथितं तव ॥2.276.८०॥
कृष्णं विना क्षणं नैव यापयत्येव सा सती ।  
लक्ष्मीतुल्या तु सा लक्ष्मीर्नान्यतुल्या कदाचन ॥८१॥
सर्वतेजांसि पिण्डानि तत्स्वरूपे वसन्ति हि ।  
उज्ज्वला तादृशी चास्ते यौवनोद्भेदनाङ्कुरा ॥८२॥
साध्व्यवस्था सदा चास्ते चिदम्बराऽम्बरोत्तमा ।  
शाश्वतिकनिसर्गा च सच्चिदानन्दपिण्डिका ॥८३॥-  
ब्रह्मसंस्थानिका चास्ते मुक्ताकृतिर्हरिप्रभा ।  
द्वादशोत्तमवर्षा च पुरुषोत्तममानिनी ॥८४॥
स्नेहवेगा हरौ पातिव्रत्यभावा विराजते ।  
हृदो मध्ये हरिश्चास्ते कृष्णलक्षणलक्षिता ॥८५ ॥
सर्वकलाऽभिसम्पन्ना किमु मातः प्रवर्णये ।  
जानाति पाकशास्त्रं सा जानाति ग्रथनक्रियाः ॥८६॥
जानाति गृहकार्याणि गणकार्याणि यानि च ।  
बालशास्त्रं प्रजानाति कलाः शृङ्गारजा अपि ॥८७॥
नेपथ्यरचनां सर्वां जानाति सुन्दरीक्रियाः ।  
भृत्यकार्याणि सर्वाणि दास्यकार्याणि यान्यपि ॥८८॥
सेवाकार्याणि सर्वाणि मनोरञ्जनकानि च ।  
नाट्यकार्याणि सर्वाणि नृत्यकार्याणि यानि च ॥८९॥
वाद्यकार्याणि सर्वाणि गीतिकार्याणि सर्वशः ।  
उत्सवादीनि यावन्ति सभाकार्याणि सर्वथा ॥2.276.९०॥
व्याख्यानानि समस्तानि न्यायवाक्यानि वै तथा ।  
आत्मबोधान् समग्राँश्च कला योगोद्भवांस्तथा ॥९१ ॥
जानाति सर्वसिद्धीश्च तत्त्वज्ञानं च वैद्यकम् ।  
आयुर्वेदं विजानाति यज्ञकर्माणि सर्वशः ॥९२॥
सर्वान् वेदान् विजानाति सर्वान् विनिमयाँस्तथा ।  
सर्वान् हेतूनृतून् सर्वान् विवृत्तिं परिणामकान् ॥९३ ॥
सर्वं शैल्प्यं विजानाति वक्ति सर्वाश्च नीतिकाः ।  
सर्वच्छन्दांसि जानाति वंशोद्भवं गृहिक्रियाः ॥९४॥
आतिथेयं विजानाति पैत्र्यं दैवं समर्हणम् ।  
सत्कारं स्वागतं चापि विजानाति च माननाम् ॥९५॥
परोपकारं दानं च विजानाति समुद्भवम् ।  
स्नेहं प्रीतिं स्वामिभक्तिं पातिव्रत्यं वृषं निजम् ॥९६॥
प्रजानाति रसान् मिश्रान् मिष्टान्नानि समस्ततः ।  
तक्रसंस्कारकरणं पयःपाकादिकं तथा ॥९७॥
विजानाति च वयनं शुद्धिं व्रतानि चाञ्जसा ।  
पण्डावती समास्ते सा दृश्यते च बहुश्रुता ॥९८॥
शारदा वा किमास्ते सा किं वा राधा हि रञ्जनी ।  
रङ्गकलां विजानाति धेनुसेवादि वेत्ति च ॥९९ ॥
कृषिकार्यं सस्यपुष्टिं जानात्यपि वनानि च ।  
सर्वौषधानि समिधो जानात्यारोग्यमित्यपि ॥2.276.१० ०॥
जलकलां विजानाति वह्निकलां प्रवेत्ति च ।  
मन्त्रकलाः समग्राश्च प्रवासान् सम्प्रवेत्ति च ॥१०१ ॥
लाभाऽलाभौ सुजानाति पुरुषार्थचतुष्टयम् ।  
सामदानादिकं चापि विजानाति विवेचनाम् ॥१ ०२॥
कथाः सर्वा विजानाति महोद्यानकलास्तथा ।  
मिष्टमाधुर्यकण्ठी सा मिष्टस्वराऽतिविद्यते ॥१०३ ॥
स्वर्णवर्णा ब्रह्मवर्णा रक्तपत्करपल्लवा ।  
उज्ज्वला शारदी ज्योत्स्ना यद्देहे वसति ध्रुवा ॥१ ०४॥
विशालोन्नतचन्द्राभभाला चन्द्रादिशोभना ।  
कृष्णकेशी च कृष्णात्मा कृष्णैश्वर्यादिसिद्धिका ॥१ ०५॥
सर्वसम्पत्प्रभावा च ब्रह्मसौख्यसमन्विता ।  
परब्रह्मप्रभाना च परब्रह्मप्रबोधिनी ॥१०६ ॥
स्मृद्धिकार्या हरौ भक्तिमती मुक्तानिका सदा ।  
बालकृष्णोऽन्तरे त्वस्या राजते मोक्षकृत्प्रभुः ॥१ ०७॥
सा चास्ते कम्भरे! चतुर्दशविद्यासमाश्रिता ।  
शङ्खचक्रगदापद्मधनुःशूलसमन्विता ॥१ ०८॥
पूर्वोक्तचिह्नयुक्ता च कमलाचिह्नशोभिता ।  
लक्ष्मीचिह्नसहस्रैः शोभिता वर्ष्मणि सर्वतः ॥१ ०९॥
द्वासप्ततिप्रमुख्यानि मुख्यानि सन्ति तत्र ह ।  
बालकृष्णस्य चाऽऽकण्ठं समुच्छ्रया विराजते ॥2.276.११ ०॥
गजहंसगतिश्चास्ते परहंसगतिः सदा ।  
स्वर्णवासा सुगन्धा च कोट्यब्जसखिका तथा ॥१११ ॥
राधारमासतीपद्मामाणिकीपद्मजाश्रियः ।  
शारदाद्याश्च सख्योऽस्या वर्तन्ते कृष्णपत्निकाः ॥१ १२॥
सर्वाभरणसंयुक्ता सर्वसङ्घटनाश्रिता ।  
चमत्कारछटायुक्ता शीलकृष्णबलाऽस्ति च ॥११३ ॥
शुद्धसत्त्वमयी ब्राह्मी ब्रह्मानन्दाऽदना सदा ।  
पायसाद्यदना साध्वी सती कृष्णार्थनिग्रहा ॥१ १४॥
कृष्णध्यानतपोयुक्ता बालकृष्णार्थतोषिणी ।  
सर्वतृष्णाक्षयतोषा अमाया शुद्धिशोभना ॥११५ ॥
वेदविद्यासमध्याया महासात्त्वतसद्वृषा ।  
मोक्षहार्ढा चात्मनिवेद्नहार्दा समर्पणे ॥१ १६॥
निर्वाणप्रेमपात्रा श्रीकृष्णप्रेमपरायणा ।  
कृषासाधनकुशला चागामिबोधसन्मतिः ॥१ १७॥
कृष्णाङ्गा चाच्युतधना ह्यभक्ते चञ्चला सदा ।  
कृष्णचाञ्चल्ययुक्ता च तथा कृष्णार्थखेलना ॥१ १८॥
मुक्तिरुचिः कृष्णकथाप्रवादा स्थिरवृत्तिका ।  
परब्रह्मप्रवृत्तिश्च पुरुषार्थत्रयान्विता ॥११ ९॥
सृष्टित्रयविधात्री च यत्नभोगप्रहाफला ।  
यज्ञस्वर्गमोक्षफला चाऽऽपूरकक्रियावती ॥2.276.१२० ॥
ब्रह्मलाभविशेषा च सृष्टिसौख्यसमानिका ।  
सूक्ष्माऽऽत्मानन्दमध्या च माधवश्वासयोगिनी ॥१२१ ॥
कृष्णयोगा सर्वबोधा सर्वज्ञोपासनावती ।  
वृद्धाराधनिका नित्यं कृष्णशृङ्गारशोभना ॥१ २२॥
कृष्णेतरे विरक्ता च नारायणे सुतोषिणी ।  
मुक्ता सत्सङ्गगृध्ना च कृष्णाऽऽशा कम्भरेच्छुकी ॥१२३ ॥
कदा वै कम्भरालक्ष्म्या गृहं पश्यामि चेच्छति ।  
यदि नाऽहं च कृष्णार्थां तदा मे जीवनं कुतः ॥१ २४॥
यतो मे जीवनं चास्ते कृष्णाऽर्थाऽस्मीति तर्कगा ।  
परब्रह्मोरुयुगलं गृहं मे चेतिनिश्चया ॥१ २५॥
अनादिश्रीकृष्णनारायणवादा पदे पदे ।  
प्रत्यक्षः श्रीबालकृष्णः प्रमाणं दिव्यशाश्वतम् ॥१ २६॥
तस्या वै वर्तते मातस्तन्मूलान्यपराण्यपि ।  
विशिष्टं सर्वमेवास्ते प्रमेयं तत्कृते सदा ॥१ २७॥
परब्रह्म महातत्त्वॆ यत्समं नाधिकं परम् ।  
तद्योगः सुप्रयोगोऽस्या कृष्णसिद्धान्तसिद्धिका ॥१ २८॥
कृष्णतन्त्रसुसिद्धान्ता सर्वस्वप्रतिवर्जिता ।  
बालकृष्णग्रहबन्धा कृषयाज्ञावेदसम्भृता ॥१ २९॥
साध्यो नारायणश्चाऽस्याः साधनं न शमादिकम् ।  
बालकृष्णप्रिया कान्ता कान्तेतरवितर्जिनी ॥2.276.१३० ॥
महाभागवतधर्मयमा कृष्णयमान्विता ।  
कृष्णार्थं नियता कृष्णनियमा नाऽपराऽऽश्रिता ॥१३१ ॥
बालकृष्णाननध्याना कुङ्कुमवापिकासना ।  
तव पुत्रे प्राणवती कृष्णे रतिक्रियावती ॥१३२॥
अनादिश्रीकृष्णनारायणकामावसायिनी ।  
श्रीकृष्णस्यवल्लभातिप्रिया सा कृष्णवत्प्रिया ॥१ ३३॥
वर्तते सा महालक्ष्मि! कम्भरे गुणसम्भृता ।  
कृष्णवियोगो रोगोऽस्या मानसं तेन कल्मषम् ॥१३४॥
त्वत्पुत्रेच्छाऽर्बुदयुक्ता हृदयेनाऽत्र राजते ।  
सर्वस्नेहा कम्भरायां प्रेमस्नेहा सुते तव ।  
विवाहमानसा नित्यं प्रसन्नहृदयाऽपि च ॥१ ३५॥
सदा स्मरति त्वां मातः पुत्रं नित्यं पुनः पुनः ।  
मां जगाद सा सद्वेगा शृणु त्वं कम्भरे पुनः ॥१३६॥
यदा यज्ञोऽभवत् पिङ्गाऽरण्ये श्वश्रूस्तदाऽऽगता ।  
स्नुषाभावं प्रदर्श्यैव स्वाङ्के नीतवती च माम् ॥१ ३७॥
राशियानप्रदेशेषु गत्वा पुनः समागता ।  
मां निजस्य सुतस्याऽर्थे विज्ञाप्य रहसि स्थिताम् ॥१ ३८॥
साऽक्षतं चन्द्रकं गुप्तं कृत्वा गता गतैव सा ।  
नाद्याऽपि त्वागता माता पूज्याऽऽर्या पारमेश्वरी ॥१३९॥
कदा चायास्यति श्रीशा वद मे नारद द्रुतम् ।  
कथनीयाः प्रणामा मे चेत्यवदत् पुनः पुनः ॥2.276.१४०॥
मातः सर्वगुणोपेता सर्वकार्येषु शिक्षिता ।  
गृहकार्यनिपूणा सा दानयोग्या प्रकाशते ॥१४१॥
तस्माच्छीघ्रं प्रगत्वैवोत्सवपत्रानुबोधितम् ।  
चतुर्थीदिवसं मत्वा कुरु तयोर्हि मङ्गलम् ॥१४२॥
इत्युक्त्वा राधिके विप्रो नारदस्तां प्रणम्य च ।  
स्वासने सम्प्रयातश्च विश्रान्तिं चाप्तवान् पुनः ॥१४३॥
कम्भरा शान्तिमापन्ना सन्तुष्टा मुमुदे तदा ।  
अमृताऽपि प्रमोदं चानुमोदं प्रददौ तदा ॥१४४॥
बालकृष्णः प्रसन्नश्चाऽभवत् श्रुत्वा ह्युदन्तकम् ।  
सुष्वुपुश्च ततः सर्वे सुखं चतुर्दशीनिशि ॥१४५॥
इति श्रीलक्ष्मीनारायणीयसंहितायां द्वितीये त्रेतासन्ताने सरहस्यलक्ष्म्युक्तोदन्तं नारदो बालकृष्णाय प्राह, ततः कम्भरादेव्यै प्राहेत्यादिनिरूपणनामा षट्सप्तत्यधिकद्विशत-  
तमोऽध्यायः ॥२७६ ॥
    
