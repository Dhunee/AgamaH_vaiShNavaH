+++
title = "१९०"

+++
श्रीकृष्ण उवाच-  
शृणु त्वं राधिके राजा मुद्राण्डो माधवे तदा ।  
पुष्पहारान् स्वर्णहारान् आर्पयत् समपूजयत् ॥१ ॥
राजवेषं बहुशोभमधारयत्तदा हरिम् ।  
मद्रिटानगरीं सायं भ्रामयितुं समार्थयत् ॥२ ॥
सर्वांस्तत्र महीमानान् पुपूज राजकेशरी ।  
सुपानर्षिश्च तिलकं चन्द्रकं हरयेऽकरोत् ॥३ ॥
जलपानं ददौ पश्चाद् वाहनेषु नृपोऽखिलान् ।  
न्यषादयद् सतूर्याणि व्यनादयच्छुभानि वै ॥४ ॥
हरिर्नवं रथं शुभ्रं कम्बलाजिनसंवृतम् ।  
युक्तं षोडशभिर्गोभिः पाण्डुरैर्देवलक्षणैः ॥५ ॥
तथाऽग्र्यैकेन महता पाण्डुरेण वृषेण च ।  
बन्दिभिः स्तूयमानश्चाऽभ्यर्च्यमानो महर्षिभिः ॥६ ॥
आरुरोह रथं स्वर्णमणिमौक्तिकराजितम् ।  
जग्राह रश्मीन् मौद्राण्डः कुमारस्त्रिग्रसाण्डकः ॥७ ॥
गवादकवितर्षिश्च धारयामास छत्रकम् ।  
ध्रियमाणं महच्छत्रं पाण्डुरं रथमध्यगम् ॥८ ॥
शुशुभे तारकायुक्तचन्द्रमिव सुहीरकैः ।  
चामरव्यजने त्वस्य मुनी जगृहतुर्मुदा ॥९ ॥
सुपानर्षिस्तथा मित्रमहर्षिश्च महाव्रतौ ।  
चन्द्ररश्मिसमकान्तियुते दीर्घातिमञ्जुले ॥2.190.१० ॥
कृष्णस्य पितरौ राधे भ्रातरश्च स्वसा तथा ।  
रथे स्थिता अदृश्यन्त सर्वेदेवसमास्तदा ॥११ ॥
रथं शुभ्रं समास्थाय युक्तं तुरगसतमैः ।  
अन्वयात् पृष्ठतो रुद्रश्चेशानो गणसेवितः ॥१ २॥
रथं हेममयं श्रेष्ठं महादीर्घाश्वयोजितम् ।  
लोमशश्च समास्थायाऽन्वयाद् रुद्रं गुरुः स्वयम् ॥१ ३॥
वृकायनो नीलकर्णश्चोभौ पीतरथेन च ।  
ययतुस्तु ततो नीलवर्णाश्वयोजितेन वै ॥१४॥
ब्रह्मप्रियास्ततः सर्वाः स्वलङ्कृताः सहस्रशः ।  
नरयानैस्तथा यानैरुच्चावचैर्ययुस्ततः ॥१५॥
गाङ्गेयाः ऋषयः सर्वे कन्यकाश्च तथाऽपरे ।  
राजकन्याश्च राज्ञ्यश्चान्वयुर्भव्यैः रथादिभिः ॥१६॥
ततो रथाश्च बहुला नागाश्चोष्ट्रवृषान्विताः ।  
पदातयो हयरूढाः पृष्ठतः समनुव्रजन् ॥१७॥
ततो वैतालिकाः सूता मागधाश्चारणास्तथा ।  
सुभाषितानि गायन्तो ययुः प्रजाजनान्विताः ॥१८॥
तदा तु दर्शनं विष्णोर्बभूवाऽप्रतिमं सुखम् ।  
अनादिश्रीकृष्णनारायणस्याऽनुपमं भुवि ॥१९॥
मद्रिटायां हरेः प्रवेशने नगरवासिभिः ।  
नगरी राजमार्गाद्या बहुधा समलङ्कृताः ॥2.190.२० ॥
पाण्डुरैर्माल्यवर्गैश्च पताकाभिश्च मेदिनी ।  
संस्कृता राजमार्गाऽभूद् धूपनैश्च प्रधूपिता ॥२ १ ॥
तथा चूर्णैः सुगन्धानां नानापुष्पप्रियङ्गुभिः ।  
माल्यदामभिः संसक्तैर्नगरी शोभिता कृता ॥२२॥
कुम्भा द्वारि कृताश्चासन् जलपूर्णा नवाः शुभाः ।  
सिताः सुमनसो गौरा निक्षिप्तास्तत्र तत्र च ॥२३॥
यथास्वलङ्कृतान्येव द्वाराणि रङ्गवल्लिभिः ।  
एवं शृङ्गारितायां च नगर्यां स विवेश ह ॥२४॥
प्रवेशने हरेस्तत्र जनानां पुरवासिनाम् ।  
दिदृक्षूणां सहस्राणि समाजग्मुः सहस्रशः ॥२५॥
राजमार्गोऽतिशुशुभे समलङ्कृतचत्वरः ।  
चन्द्रोदयेऽब्धिवृद्धिश्च पूरागतागतैर्यथा ॥२६॥
प्रजानां राजमार्गेषु वृद्धिश्चाऽचिन्तिताऽभवत् ।  
गृहाणि राजमार्गेषु रत्ननद्धानि सर्वथा ॥२७॥
प्राकम्पन्तीव भारेण गौरीणां पूर्णितानि वै ।  
ताः स्त्रियश्च प्रशशंसुः काम्भरेयं श्रियः पतिम् ॥२८॥
ब्रह्मप्रिया इमा धन्या याः प्राप्ताः पुरुषोत्तमम् ।  
गौरीणां व्रतचर्याणि प्रशशंसुस्तथा स्त्रियः ॥२९॥
प्रशंसावचनैस्तासां प्रीतिशब्दैश्च राधिके ।  
जयशब्दैः कीर्तनैश्च पुरमासीन्निनादितम् ॥2.190.३० ॥
प्रतिरथ्यं प्रतिमार्गसङ्गमं प्रतिचत्वरम् ।  
प्रतिहट्टं प्रतिहर्म्यं प्रजा आनर्चुरीश्वरम् ॥३ १ ॥
भ्रमित्वा नगरीं राजमार्गेण च ततो हरिः ।  
अलङ्कृतं शोभमानमुपायाद् राजवेश्म ह ॥३२॥
तत्र प्रकृतयः सर्वाः पौरा जानपदा अपि ।  
ऊचुः कर्णसुखा वाचो दिष्ट्या प्राप्तोऽसि माधव ॥३३ ॥
भवत्कृपा भवतश्च दर्शनेऽत्र मता शुभा ।  
अन्यथा दर्शनं कृष्ण कथं ते भाग्यमन्तरा ॥३४॥
एवं राजकुलद्वारि मङ्गलैरभितोषितः ।  
प्रविवेश हरिर्यानादुत्तीर्य राजमन्दिरम् ॥३५॥
राजा महर्षयश्चापि राजपत्नी कुमारिकाः ।  
गन्धमाल्यै रत्नहारैरार्चयन् कृष्णवल्लभम् ॥३६॥
सुमनोमोदकै रत्नैर्हिरण्येन च भूरिणा ।  
उपदाभिर्विविधाभिर्विविधैश्च किमिच्छकैः ॥३७॥
तत्रैवाऽवसरं ज्ञात्वा मोहपाशवशङ्गताः ।  
राजकन्या हरेर्हस्तं जगृहुर्दश पञ्च च ॥३८॥
ततः पुण्याहघोषोऽभून्नामसङ्कीर्तनं तथा ।  
सुहृदां प्रीतिजनकं पुण्यं श्रुतिसुखावहम् ॥३९॥
तथा दुन्दुभिनिर्घोषः शङ्खानां च मनोरमः ।  
जयं प्रवदतां चापि प्रादुरभूत्स्वनः शुभः ॥2.190.४०॥
श्रुत्वा श्रीबालकृष्णश्च प्रसन्नहृदयस्तदा ।  
काञ्चने राजसौधस्थे न्यषीदत् परमासने ॥४१॥
उपादिदेश बहुधा सभायां भूपतेर्वृषान् ।  
व्यसनी चेद् भवेद् राजा लोकैः सपरिभूयते ॥४२॥
उद्वेजयति लोकं यो द्वेष्टि सुखं न विन्दति ।  
स्वप्रियं तु परित्यज्य लोकहितं समाचरेत् ॥४३ ॥
धीरतां न त्यजेत् क्वापि राजा लोकहितावहः ।  
नात्यर्थः परिहासश्च भृत्यैः कार्यो नृपेण वै ॥४४॥
अवमन्यन्ति राजानं सङ्घर्षादुपजीविनः ।  
स्वे स्थाने न तु तिष्ठन्ति लङ्घयन्ति तु तद्वचः ॥४५॥
प्रेष्यमाणा न गच्छन्ति गुह्यं प्रकाशयन्ति च ।  
अयाच्यमपि याचन्ते भोज्यानि भक्षयन्ति च ॥४६॥
क्रुश्यन्ति परिदीप्यन्ति कार्याणि घातयन्ति च ।  
वञ्चनां चापि कुर्वन्ति लुञ्चां गृह्णन्ति वै क्वचित् ॥४७॥
हस्ताक्षरैः कृत्रिमैश्च साधयन्ति निजां कृतिम् ।  
स्त्रीरक्षिभिश्च सज्जन्ते तुल्यवेषा भवन्ति च ॥४८॥
वान्तं निष्ठीवनं चापि कुर्वते राजसन्निधौ ।  
निर्लज्जा नृपनिकटे भूत्वा घ्नन्ति यशोऽप्यनु ॥४९॥
राजवाहं हयं हस्तिरथाद्यारोहयन्ति च ।  
सभायामपि राजानं चाऽज्ञानिनं वदन्ति च ॥2.190.५० ॥
क्रुद्धे नृपे हसन्त्येव मन्त्रं विस्रंसयन्ति च ।  
गुप्तं प्रकाशं कुर्वन्ति शासनं लङ्घयन्ति च ॥५ १॥
हेलनं चापि कुर्वन्ति निन्दन्ति सन्निधावपि ।  
अस्मन्मुष्ट्यां नृपोऽस्त्येव लोकाँश्चैवं वदन्त्यपि ॥५२॥
तस्माद् भृत्यादिभिः सार्धं हर्षुलो न मृदुर्भवेत् ।  
उद्यमं सम्प्रकुर्याच्च भुक्तिमुक्तिप्रदं सदा ॥५३॥
लोकानां रञ्जनाद् राजा नृपधर्मो हि रञ्जनम् ।  
सत्यस्य रक्षणं चापि व्यवहारस्य रक्षणम् ॥५४॥
क्षान्तेश्च रक्षणं कार्यं राजमार्गाच्चलेन्न च ।  
आत्मवान् पुरुषार्थषु जाग्रन् राजत्वमर्हति ॥५५॥
मानवाः सर्वधर्माश्च रक्षितव्या नृपेण वै ।  
वृद्धाः प्रसेवनीयाश्च सेवनीयाश्च साधवः ॥५६॥
सद्भ्यो दद्यादसद्भ्यस्तु समादद्यान्नृपो वृषात् ।  
शिष्टान् शिष्टक्रियाश्चापि मानयेत् सर्वथा नृपः ॥५७॥
विदुषो रक्षयेद् राजा नीतिज्ञान् शास्त्रकोविदान् ।  
कथाकारान् धर्मधर्तॄन् परमेशोपदेशकान् ॥५८॥
गुरूँश्च मानयेद् राजा पूजयेद् बहुदानकैः ।  
साधून् सम्पूजयेन्नित्यं भोजयेद् शृणुयात् कथाः ॥५९॥
देवालयान् कारयेच्च पूजाप्रबन्धमाचरेत् ।  
नित्यं भक्त्या स्वयं राजा यजेत देवताः प्रियान् ॥2.190.६०॥
दशांशं वा च विंशांशं शतांशं पञ्चमांशकम् ।  
राज्यर्द्धिद्रव्यधान्येभ्योऽर्पयेद्धर्मार्थमेव सः ॥६ १ ॥
तीर्थानि रक्षयेद् राजा क्रतूँश्च कारयेत्तथा ।  
गोविप्रस्त्रीदीनबालान् यतीन् संरक्षयेच्छ्रितान् ॥६२॥
नित्यं दद्यात्तु दानानि पूजयित्वा गुरून् जनान् ।  
वृद्धान् वन्देत सततं गृह्णीयादाशिषस्ततः ॥६३॥
भगवन्तं स्मरेन्नित्यं प्रातः सायं च कर्मसु ।  
न त्रासं जनयेत् किञ्चिदायुर्नाशकरं न च ॥६४॥
पुण्यनाशकरं चापि नैव कुर्यात् कदाचन ।  
विघसाशी भवेन्नित्यं ब्रह्मयज्ञपरो भवेत् ॥६५॥
प्रजायां सम्प्रपश्येत्तु पुत्रवात्सल्यमुत्तमम् ।  
मां हरिं संस्थितं सर्वास्वपि मत्वाऽर्चयेद् यथा ॥६६॥
हिंसनं न वृथा राजा कुर्यात् स्वार्थार्थमित्यपि ।  
सत्कार्याणि सदा लोके समारभेत भावतः ॥६७॥
पुण्यकार्येषु साहाय्यं दद्यात् कुर्यात् स्वयं ह्यपि ।  
साधून् संवासयेद् राज्ये सेवेत परमादरात् ॥६८॥
भगवन्तं च भक्ताँश्च भ्रामयेन्नगरादिषु ।  
मालावर्तनमादध्याद् राजा नित्यासनस्थितः ॥६९॥
वर्तयेत् स्वकुटुम्बादि धर्मे कर्मणि भक्तिषु ।  
स्नानं ध्यानं जपं होमं तर्पणं च निवेदनम् ॥2.190.७०॥
दानं धर्मं भजनं च सेवां कुर्वन्नृपः स्वयम् ।  
एवं वर्तेत चेद् राजा मुच्यते न तु बध्यते ॥७१ ॥
यस्य कूटं न कपटं न माया सत्सु वै क्वचित् ।  
यस्य गेहे कथा ज्ञानं भजनं देवपूजनम् ॥७२॥
सतां वर्त्मानुगश्चापि त्यागीव वर्तते च यः ।  
स भवेद्वै क्वचिन्मोक्षभागीश्वरेशसेवया ॥७३॥
यथा राजा तथा धर्मो यथा धर्मस्तथा प्रजाः ।  
कृष्णधर्मोऽतियत्नेन राज्ञा रक्ष्यो मुमुक्षुणा ॥७४॥
स्वस्मिन् भागवते धर्मे तिष्ठत्येव कुटुम्बकम् ।  
बान्धवाः सुहृदश्चान्ये प्रजाद्या अपि सर्वथा ॥७५॥
वर्तेरन् सात्वते धर्मे यथा राजा तथा प्रजाः ।  
तस्माद् राजन् प्रजाश्चापि सर्वे कुर्वन्तु सात्त्वतीम् ॥७६॥
भक्तिं मे मोक्षदां श्रेष्ठामुद्धरिष्ये मदाश्रितान् ।  
इत्युक्त्वा विररामाऽसौ बालकृष्णो हि राधिके ॥७७॥
राजा प्रजादयः सर्वे जगृहुस्तद्वचांसि वै ।  
मन्त्रं मन्त्रविहीना ये ते सञ्जगृहुरैश्वरम् ॥७८॥
कण्ठीं च भजनं नामरटणं जगृहुश्च ते ।  
ततः सभां विसर्जयामास मुद्राण्डको नृपः ॥७९॥
भोजनानि हरिश्चापि कुटुम्बं च महर्षयः ।  
ईशानाद्या महीमानाश्चक्रुर्ब्रह्मप्रियादिकाः ॥2.190.८०॥
रात्रौ विश्रान्तिमासाद्य कृत्वोत्थायाऽऽप्लवादिकम् ।  
नित्यपूजां विधायाथ दुग्धपानादिकं तथा ॥८१॥
हरिः सज्जोऽभवद् गन्तुं पूर्तगण्डप्रदेशकान् ।  
तदा राजा प्रार्थयच्छ्रीहरिं शैवालपत्तनम् ॥८२॥
गन्तुं गवादकवितानदीतटस्थमुत्तमम् ।  
हरिस्तथाऽस्त्विति प्राह जयशब्दैश्च कीर्तनैः ॥८३॥
सह पूजां समागृह्य स्वं विमानमरूरुहत् ।  
अन्ये निषेदुः शीघ्रं च मुद्राण्डकोऽपि तत्क्षणम् ॥८४॥
विमानमधिरुह्याग्रे ययौ स्वागतसिद्धये ।  
विमानानि विचेरुश्च शैवालपत्तनं प्रति ॥८५॥
क्षणात् प्रापुश्च तं देशं गवादकवितान्तिकम् ।  
अवतेरुर्विमानानि गवादकवितातटे ॥८६॥
राजा निजालये कृष्णं सर्वानानर्च भावतः ।  
उद्यानफलपुष्पाद्यैरपूजयद्धरिं नृपः ॥८७॥
आरार्त्रिकं चकाराऽथ नगरेऽभ्रामयत्प्रभुम् ।  
कृत्वैवं पावनं कृष्णनारायणो हि पत्तनम् ॥८८॥
दुग्ध फलादिकं जग्ध्वा प्राप्य पूजां नृपादिभिः ।  
प्रजाभिश्च कृतां सर्वामाशिषः सम्प्रदाय च ॥८९॥
तन्मानेन समं शीघ्रमियेष गन्तुमच्युतः ।  
गण्डो नाम नृपस्तत्र नेतुं कृष्णं समागतः ॥2.190.९०॥
पूर्तगण्डर्षिणा साकं हरिः सज्जोऽभवत्ततः ।  
शीघ्रं विमानमारुह्य दत्वाऽऽशीर्वचनानि च ॥९१ ॥
ययौ शृण्वन् जयनादान् नदीं गवादयानिकाम् ।  
समुल्लङ्घ्य नदीदेशानाकाशे व्यचरद्धरिः ॥९२॥
त्रिगिरां च नदीं प्राप्य राजा वै गण्डकः पुरः ।  
पूर्तगण्डर्षिणा साकं स्वागतार्थमवातरत् ॥९३॥
लीशवनं पत्तनं च शृङ्गारितं हि राधिके ।  
सैन्ययुक्तं शुभं गत्वोद्याने स्वागतमाचरत् ॥९४॥
इति श्रीलक्ष्मीनारायणीयसंहितायां द्वितीये त्रेतासन्ताने मद्रिटानगर्यां भ्रमणं राजवेश्मागमनं पूजनम् उपदेशो भोजनं निशोत्तरम् अष्टम्यां प्रातःकृत्योत्तरं प्रयाणं शैवालनगरीं भ्रमित्वा पूर्तगण्डर्षिप्रदेशेषु गण्डकनृपस्य लीशवनपत्तनं प्रति गमनमित्यादिनिरूपणनामा नवत्यधिकशततमोऽध्यायः ॥१९० ॥
    
