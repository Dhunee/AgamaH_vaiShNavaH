+++
title = "१०९"

+++
    
श्रीकृष्ण उवाच-  
शृणु त्वं राधिके तेषामासुराणां तु गर्जनैः ।  
व्यनदँस्तु दिगन्ता चाऽम्बरं चुक्षोभ सग्रहम् ॥१ ॥
जलपानेयदेशानां राजा मकरकेतुमान् ।  
फिलीपानां नृपश्चापि फलजङ्गमनामकः ॥२ ॥
वारणीयद्वीपराजो नाम्ना वार्धूषकेतनः ।  
आर्द्रमानद्वीपराजो नाम्ना कल्माषकेसरिः ॥३ ॥
कालप्रालेयकानां च राजा रणमदाङ्कनः ।  
प्राचीनानां च देशानां नृपो बोधविहङ्गमः ॥४ ॥
चिपिङ्गानां च देशानां राज्ञा पिङ्गलकस्तथा ।  
मङ्गूजानां महाराजो नाम्ना समरमङ्गलः ॥५ ॥
मञ्चूराणां तथा राजा हारकिरिटनामकः ।  
लाशहानां महाराजः क्षणात्मवादनाभिधः ॥६ ॥
कर्वरीप्रान्तजो राजा कारुवर्माऽभिधस्तथा ।  
इलादेशनृपो नाम्ना माण्डलाक्षिर्महाबलः ॥७ ॥
पन्नामदेशराजश्च नाम्ना पादसहाऽभिधः ।  
प्राक्चयनप्रदेशानां राजा प्राचीनशायनः ॥८ ॥
अङ्गशिक्षाङ्गदेशानां शृङ्गशेकाभिधो नृपः ।  
एतै चान्ये च वै मुख्या राजानौ युद्धदुर्मदाः ॥९ ।  
लक्षायुतैर्निजैः सैन्यैर्व्योमप्रसारिभिः सह ।  
विद्युद्गोलैर्वह्नियन्त्रैस्तूर्णस्फोटैश्च पुत्तलैः ॥2.109.१० ।  
शस्त्रक्षेपैश्चाऽऽणुक्ष्वेडैः सुरङ्गशक्तिभिस्तथा ।  
व्योमजालैः शतघ्नीभिर्मायाजालैर्विषाश्रुभिः ॥११ ।  
विषानिलैः कृत्रिमार्यैर्युयुधुः सुरमानवैः ।  
युद्धं समभवञ्चेदं शतयोजनवर्तुले ॥१२॥
पितृकन्याविमानं च ब्रह्मप्रियाविमानकम् ।  
ररक्षशङ्करो देवो बालकृष्णस्तथा स्वयम् ॥१३ ॥
अन्ये च शाङ्करा ब्राह्माः सौर्याश्च वैष्णवा गणाः ।  
कोटिशो युयुधुस्तत्राऽऽज्ञयाऽऽसुरैः समं तदा ॥१४॥
राधिके! पर्वतप्राया योजनोर्ध्वेम्बरे तु ते ।  
उत्प्लुत्य ग्रहवत् सर्वे युद्ध्यन्ति स्म तदाऽम्बरे ॥१५॥
अन्ये पञ्चयोजनोर्ध्वे पञ्चाशद्योजनोर्ध्वगाः ।  
सूर्यवत् सहसा गत्वा पतन्ति सैन्यशक्तिषु ॥१६॥
नक्षत्रमण्डलानीव शोभन्ते योधिनोऽम्बरे ।  
मकरकेतुमान् राजा शतसाहस्रसङ्ख्यकैः ॥१७॥
योद्धृभिः सहितो व्योम्नि युयुधे चारुणैः सह ।  
अर्यमा तं तु राजानं ससैन्यं सागरोपरि ॥१८॥
विष्णुप्रदत्तचक्रेण तथा चक्रैः स्वकैर्द्रुतम् ।  
घातयित्वाऽम्बरे तानप्रेषयत् स यमालयम् ॥१ ९॥
सूर्यकेतुश्च तत्पुत्रो हरेः शरणमागतः ।  
रक्षितो हरिणा तत्र वैष्णवः स कृतस्ततः ॥2.109.२० ॥
फिलीपानां महाराजो युयुधे शाङ्करैर्गणैः ।  
अयुतयोद्धृसहितो वह्निगोलैश्च होतिभिः ॥२१ ॥
गणास्तु शतसाहस्रा निजघ्नुर्विद्युदस्त्रकैः ।  
फिलीपराजसहितान् योद्धॄनयुतसङ्ख्यकान् ॥२२॥
तत्सुतः शरणं प्राप्तः श्रीहरेर्बीजजङ्गमः ।  
अन्येऽपि शतशः पुत्राः श्रीहरेः शरणं गताः ॥२३॥
ते सर्वे बीजजङ्गाद्या वैष्णवा हरिणा कृताः ।  
वारणीयभुवो राजा द्वैपो वार्धूषकेतनः ॥२४॥
पञ्चलक्षभटोपेतो युयुधे विष्णुपार्षदैः ।  
वह्नियन्त्रैस्तूर्णशस्त्रैरम्बरे चक्रकैस्तथा ॥२५॥
पार्षदा निजचक्रैस्तान् निजघ्नुश्चाब्धिसङ्गमे ।  
चतुर्लक्षभटा नष्टा राजा -हतः सुदर्शनात् ॥२६॥
तत्पुत्रः सारकेतुश्च लक्षयोद्धृसमन्वितः ।  
श्रीहरेः शरणं प्राप्तो वैष्णवो हरिणा कृतः ॥२७॥
तद्भटा वैष्णवाः सर्वे जाताः प्राणरिरक्षवः ।  
आर्द्रमानद्वीपराजो दैत्य कल्माषकेसरी ॥२८॥
कृष्णक्रूरायुतसङ्ख्यभटैः सह विमानगः ।  
युयुधे व्योमजालाद्यैरस्त्रशस्त्रैर्विषाश्रुभिः ॥२९॥
कल्पवल्लीजन्यभटैर्लक्षसङ्ख्यकवैष्णवैः ।  
वैष्णवा व्योमजालानि चिच्छिदुः कर्तरीगणैः ॥2.109.३ ०॥
कल्पवल्ल्युत्थितैस्तूर्णं चाम्बरे बहुयत्नतः ।  
निजघ्नुः प्राणतः सर्वान् सुदर्शनैश्च तद्भटान् ॥३१ ॥
कल्माषकेशरं मूर्ध्नो द्वेधा चक्रं तदाऽकरोत् ।  
हते .कल्माषकेशे च तत्पुत्राः पञ्च कल्मषाः ॥३ २ ॥
रक्तकेशः कृशाकेशश्चित्रकेशोऽग्निकेशकः ।  
धूम्रकेशस्तथा चान्ये श्रीहरेः शरणं ययुः ॥३३ ॥
तेऽपि मन्त्रप्रदानेन वैष्णवा हरिणा कृताः।  
अथ काललयजन्या आसुरा ये भयङ्कराः ॥३४॥
त्रिंशल्लक्षाः सशस्त्रास्ते नैकरूपधराः खगाः ।  
युयुधुर्वैष्णवैः सार्धं पार्षदैर्दशलक्षकैः ॥३५॥
पुत्तलैः कृत्रिमैर्व्योम्नि तूर्णस्फोटैश्च गोलकैः ।  
शराणां वृष्टिभिर्विद्युत्पाशैः कासारवृष्टिभिः ॥३६॥
नागपाशैः शिलाभिश्च घनैर्लोहोद्भवैस्तथा ।  
निजघ्नुर्वैप्णवान् क्रूरा मृषामायामदोद्धताः ॥३७॥
पार्षदा भगवद्वर्म धारयित्वा तु तैः सह ।  
अन्तरीक्षे विमानस्थास्तदा युयुधिरेऽस्त्रकैः ॥३८॥
कालकालेयजो ज्येष्ठः पुत्रो रणमदाङ्कनः ।  
गदां धृत्वा मूढमारं ममार वैष्णवान् बहून् ॥३९॥
मूर्छितास्त्वापतन्नुर्व्यामन्ये भग्नाश्च दुद्रुवु: ।  
कृप्णनारायणवर्म रक्षार्थं जेपुरुद्विजः ॥2.109.४०॥
'अस्य श्रीकृष्णनारायणवर्मणः सती रमा ।  
छन्दोऽनुष्टुप् तथा कृष्णनारायणस्तदिष्टदः ॥४१॥
सर्वजिष्णुं परब्रह्म दैत्यदानवनाशनम् ।  
नमामि श्रीहरिं कृष्णं लक्ष्मीशं वल्लभं प्रभुम् । ४२॥
बीजं गोपालबालश्च भक्तपालो महाप्रभुः ।  
शक्तिश्च वैष्णवीदीक्षा महाभागवती शुभा ॥४३ ॥
कीलकः श्रीकम्भराश्रीनन्दनो भक्तिवर्धनः ।  
विनियुक्तो जपे स्मृत्वा राधापारवतीपतिः ॥४४॥
ध्यानं सर्वावताराणां सामर्थ्यानां प्रभावताम् ।  
प्रभवस्य सगुणस्य मञ्जुहंसहरेर्हृदि ॥४५॥
न्यासो मे मस्तके चास्तु मस्तकं श्रीहरेरिह ।  
नेत्रयोर्भगवन्नेत्रे हरेः कर्णौ च कर्णयोः ॥४६॥
नासायां कृष्णनासाऽस्तु मुखे नारायणाननम् ।  
कृष्णनारायणकण्ठो मे कण्ठेऽस्त्वसुरक्षकः ॥४७॥
हृदये मे चक्रधर्तुर्हृदयं चाऽस्तु शार्ङ्गिणः ।  
पृष्ठे कुङ्कुमवापीस्थहरेः पृष्ठं सदाऽस्तु मे ॥४८॥
अश्वपट्टसरःस्थस्योदरं ममोदरेऽस्तु च ।  
नाभ्यां मे बालकृष्णस्य नाभिरस्तु जगद्धरा ॥४९॥
जघने मे हरेश्चाऽस्तु जघनं बलसम्भृतम् ।  
गुप्ते कट्यां च मे स्तां च हरेर्धातुः कटीन्द्रिये ॥2.109.५०॥
सक्थ्नोर्मे सक्थिनी च स्तां दैत्यदानवनाशितुः ।  
जान्वोर्मे च हरेर्जानू स्तां शक्तिसेवितुः प्रभोः ॥५१॥
जङ्घयोः स्तां परनारायणजङ्घे जगच्छ्रये ।  
पादयोर्मे सर्वधातुः पादौ स्तां बलिरक्षकौ ॥५२।  
मय्यनादिकृष्णनारायणोऽस्तु मूर्तिमानिह ।  
ब्रह्मप्रियापतिश्चास्तु मच्छरीरेन्द्रियादिषु ॥५३॥
ऊर्ध्वे मां रक्षतु स्वामी परमाक्षरधामगः ।  
पुरो मां रक्षतु कृष्णनारायणः परेश्वरः ॥५४॥
पार्श्वयोः रक्षतां कृष्णो हरिर्भ्रातृवरावुभौ ।  
पृष्ठेऽधस्ताद् रक्षतां मे नरो नारायणस्तथा ॥५५॥
पृथ्व्यां माऽवतु लक्ष्मीशो जले रक्षतु सत्पतिः ।  
तेजस्यवतु श्रीकान्तोऽन्तरीक्षे तु प्रभापतिः ॥५६॥
ब्रह्मप्रियापतिर्व्योम्नि माणिकीशोऽनिलेऽवतु ।  
राधापतिररण्ये मे रक्षां करोतु चक्रधृक् ॥५७॥
गदाधरो हरिर्मां संरक्षत्वसुरकोटितः ।  
शक्तिधृग् बालकृष्णो मां दिक्षु विदिक्षु रक्षतात्॥५८॥
गोलोकाधिपतिः कृष्णोऽवतु वह्निगणाच्च माम् ।  
वैकुण्ठाधिपतिर्नारायणो रक्षतु चासुरात् ॥५ ९॥
अस्त्रशस्त्रविघातेभ्यो वीर्यवान् मां प्ररक्षतात् ।  
आकस्मिकभयान्मां थीहृदयस्थः प्ररक्षतात् ॥2.109.६० ॥
कालमायापापकर्मशत्रुयाम्यकुहृद्भयात् ।  
शूलमीनध्वजधनुःस्वस्तिकधृक् प्ररक्षतात् ॥६१ ॥
इत्येवं कवचं कृष्णनारायणस्य वैष्णवाः ।  
धृतवन्तोऽथ दिव्यास्ते मायापारशरीरिणः ॥६२ ॥
सर्वकृष्णबला जाताः सर्वशक्तिसमन्विताः ।  
अनादिश्रीकृष्णनारायणस्यैव हि मूर्तयः ॥६३ ॥
सुदर्शनैर्महाचक्रैः प्रयुक्तेः सर्वतोदिशि ।  
चिच्छिदुः काललयजान् त्रिंशल्लक्षाऽसुरान् द्रुतम् ॥६४॥
जीवतस्ते मृताः सर्वै रणे पेतुर्महाजले ।  
कालप्रालेयपुत्रोऽपि मृतो रणमदाङ्कनः ॥६५ ॥
तत्सुतानां शतं नष्टं विष्णुचक्रेण चाम्बरे ।  
प्राचीनानां नृपो बोधविहङ्गमोऽपि चाम्बरे ॥६६ ॥
कोटिपिशङ्गयोद्धृभृत् पृथ्व्यां युद्धं चकार ह ।  
आरुणैर्वैष्णवैः रौद्रैर्गणैः कल्पलतोद्भवैः ॥६७॥
कोटिसङ्ख्यैः रणे देशे शस्त्रास्त्रैरवितर्कितैः ।  
अम्बरे सलिले पृथ्व्यां पर्वतेऽरण्यभूमिषु ॥६८॥
सर्वतो युयुधुस्तस्य सैन्यान्यनलशस्त्रकैः ।  
विद्युद्गोलैर्वह्नियन्त्रैस्तूर्णस्फोटैश्च पुत्तलैः ॥६९॥
अणुक्ष्वेडैः क्षेपणैश्च शरैः सुरङ्गशक्तिभिः ।  
विद्युऽत्तारैर्वह्निपाशैर्व्योमजालैर्विषानलैः ॥2.109.७०॥
शतघ्नीभिः सैन्यहाभिः शकटीभिर्विमानकैः ।  
जलघातैः क्षितिघातैर्घातयामासुरुल्बणाः ॥७१॥
आरुणाद्या गणा वर्म धारयामासुरैश्वरम् ।  
निजघ्नुर्बोधसैन्यानि कोटिप्रस्फोटकानि वै ॥७२॥
कल्पवल्ल्युत्थरम्या वै पुत्तला देवसदृशाः ।  
वह्नियन्त्रप्रपूराश्चाऽम्बरे जघ्नुर्हि दानवान् ॥७३॥
अर्धं नष्टं महासैन्यं पुत्तलैः पुत्तलात्मकम् ।  
सचेतनं ततः सैन्यमशीतिलक्षसङ्ख्यकम् ॥७४॥
आसुराणां हि तन्नष्टं दशलक्षाणि दुद्रुवुः ।  
दशलक्षाणि शरणं श्रीहरेस्तत्र चाययुः ॥७५॥
नाशं प्राप्तस्तथा राजा पिङ्गो बोधविहङ्गमः ।  
तत्पुत्राः शतसङ्ख्याश्च विज्ञविहङ्गमादयः ॥७६ ॥
शरणं श्रीहरेः प्राप्ता रक्षिता वैष्णवाः कृताः ।  
दशलक्षभटाश्चापि वैष्णवा हरिणा कृताः ॥७७॥
चिपिङ्गास्त्रिलक्षसङ्ख्या योद्धारो व्योमयानगाः ।  
पिङ्गलकेन चाऽऽदिष्टा युयुधुस्ते विनायकैः ॥७८॥
कल्पवल्लीजनैः सर्वैः रौद्रैस्तदा वनेऽम्बरे ।  
कत्पलतोद्भवैर्विनाशकैस्ते लक्षशो भटाः ॥७९॥
हताः सर्वे परशुभिर्गोलकैः क्षेपणैर्नगैः ।  
सर्पैः पाशैर्वज्रदंशैस्त्रिशूलैस्ते जलेऽम्बरे ॥2.109.८० ॥
भूमौ चैव विमानेषु यत्र प्राप्ता हता हि ते ।  
पिङ्गलको हतश्चापि तत्पुत्रः पिङ्गशेककः ॥८ १ ॥
शरणं श्रीहरेः प्राप्तो हरिणा वैष्णवः कृतः ।  
मङ्गूजनप्रदेशानां राजा समरमङ्गलः ॥८२॥
मञ्चूरणप्रदेशानां हारकिरीटभूपतिः ।  
लाशहाना प्रदेशानां क्षणात्मवदनो नृपः ॥८३॥
कारुवर्मा तथा राजा कर्वरीदेशजोऽपि च ।  
त एते निजसैन्यैश्च पञ्चाशल्लक्षसङ्ख्यकैः ॥८४॥
सहिता युयुधुः सर्वे ब्रह्मणा परमेष्ठिना ।  
ब्रह्मात्वथर्वमन्त्रैश्च जनयामास जाटिकान् ॥८५॥
देवान् दैत्यपृतनासु प्रेरयामास सत्वरम् ।  
विद्युत्पाशैः समेतास्ते व्योममार्गेण वै क्षणात् ॥८६॥
उड्डयाञ्चक्रिरे तूर्णं पञ्चाशल्लक्षजाटिकाः ।  
विद्युच्छस्त्रैश्च तत्पाशैस्त्रिंशल्लक्षाँस्तु दानवान् ॥८७॥
नाशयाञ्चक्रिरे विद्युद्वज्रैः शेषाश्च दुद्रुवुः ।  
आथर्वणोत्थशलभैर्मेघवच्चामरद्रवैः ॥८८॥
विषाक्तैर्दंशिता दैत्याः शेषा ये दशलक्षकाः ।  
मृताः सर्वे ततः शेषा दशलक्षाणि तद्भटाः ॥८९॥
जीवनार्थं च शरणं श्रीहरेस्तत्र चागताः ।  
ते सर्वे वैष्णवास्तत्र बालकृष्णेन वै कृता ॥2.109.९०॥
मृतो हारकिरीटश्च तथा समरमङ्गलः ।  
हारकिरीटपुत्राश्च दश सर्वे महाबलाः ॥९ १ ॥
जीवनाशा ययुः सर्वे शरणं श्रीहरेस्तदा ।  
प्रभासकिरीटश्रेष्ठा हरिणा वैष्णवाः कृताः ॥९२॥
सहस्रपुत्राः समरमङ्गलस्यापि वै हरेः ।  
शरणं त्वागताः सर्वे हरिणा वैष्णवाः कृताः ॥९३॥
क्षणात्मवदनो राजा युयुधे शम्भुना पुनः ।  
लक्षसैन्यसमायुक्तो निहतः शङ्करेण सः ॥९४॥
कारुवर्मा लक्षसैन्ययुतः पुनश्च शार्ङ्गिणा ।  
युयुधे हरिणा सोऽपि सुदर्शनेन घातितः ॥९५॥
तयोः पुत्राः प्रपौत्राश्च तत्सहायप्रदास्तथा ।  
समरे निहताः सर्वे सुदर्शनैर्हि विष्णुना ॥९६॥
इलादेशस्य वै राजा मण्डलाक्षिर्महाबलः ।  
तथा पादसहो राजा पन्नामदेशरक्षकः ॥९७॥
प्राक्चयनभूपालो नाम्ना प्राचीनशायनः ।  
शतलक्षसैन्ययुता युयुधुः शम्भुना सह ॥९८॥
अङ्गशिक्षाङ्गदेशानां शृङ्गशेकाभिधो नृपः ।  
शतलक्षभटैः सार्धं युयुधे शम्भुना सह ॥९९॥
हतास्ते द्विशतलक्षैर्योद्धृभिः सहिता रणे ।  
हरेण स्वगणैः सर्वे नाशिता मारिता मृधे ॥2.109.१०० ॥
एकोऽपि नाऽवशिष्टोऽभूद्धरसङ्ग्रामयायिनाम् ।  
एवमेते विनष्टास्ते चतुष्कोटिरणङ्गमाः ॥१०१ ॥
शेषा प्रजास्तथा सैन्यभटास्तु वैष्णवाः कृताः ।  
अनादिश्रीकृष्णनारायणेन राधिके! तदा ॥१०२॥
'ओं नमः श्रीकृष्णनारायणाय स्वामिने स्वाहा' ।  
मन्त्रं ददौ हरिस्तेभ्यः ऋषयश्चाऽऽज्ञया हरेः ॥१०३ ॥
इतिश्रीलक्ष्मीनारायणीयसंहितायां द्वितीये त्रेतासन्ताने मकरकेतुमदादिपञ्चदशभूभतां सपादचतुष्कोटिसैन्यसहितानां शम्भ्वादिभिः सह युद्धे मरणाच्छिष्टानां पञ्चविंशतिलक्षाणां शरणागतिरित्यादिनिरूपणनामा नवाऽधिकशततमोऽध्यायः ॥१०९॥
    
