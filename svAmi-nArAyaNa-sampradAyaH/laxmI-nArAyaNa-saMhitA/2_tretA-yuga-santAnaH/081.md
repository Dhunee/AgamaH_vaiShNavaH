+++
title = "०८१"

+++
श्रीकृष्ण उवाच-  
शृणु त्वं राधिके राजा यथा तुष्टाव माधवम् ।  
बलेश्वरोऽतिभावेन श्रीपतिं परमेश्वरम् ॥१ ॥
त्वं देवदेवोऽसि सदा परात्मँ  
स्त्वं चाक्षरे धाम्नि परे स्थितोऽसि ।  
त्वं वै परब्रह्म परेश्वरोऽसि  
मुक्तैकवन्द्योऽक्षरवन्द्य एव ॥२ ॥
सर्वाऽवतारै इतिपूजनीयश्चाराधनीयोऽसि यतोऽवतारी ।  
सर्वैरपीशैरभिवन्दनीयो व्यूहैः समाराधनतत्परैश्च ॥३ ॥
विष्णुस्वरूपैरपि पूजनीयो महेशवेधःप्रभृतिप्रथैश्च ।  
सुरैस्तथा पितृभिरर्चनीयो दिशां प्रपालैर्मनुजैश्च सिद्धैः ॥४ ॥
दैत्यैस्तथा दानवपुङ्गवैश्चाऽसुरैश्च रक्षोभिरभिष्टुतश्च ।  
नागैश्चरैश्चाचरप्राणिभिश्च ध्येयोऽसिगुप्तोऽसिहृदिस्थितश्चा। ५ ॥
त्वं वामनोऽभूर्नरसिंहकोऽभूर्नारायणोऽभूर्वृषपुत्रकोऽभूः ।  
त्वं विष्णुरूपोऽपि च हंसरूपस्त्वं मत्स्यरूपः कमठस्तथाऽभूः॥६ ॥
त्वं क्रोडरूपः कपिलस्वरूपस्त्वं दत्तरूपः परशुध्रकोऽभूः ।  
त्वं यज्ञरूपो रमणस्वरूपः कुमाररूपोऽश्वमुखस्वरूपः ॥७ ॥
देवर्षिरूपोऽपिनृपस्वरूपो व्यासस्वरूपोऽपि च राधिकेशः ।  
ज्ञानस्वरूपश्च हरिस्वरूपः स्वामिस्वरूपोऽसि पतिस्वरूपः ॥८ ॥
प्रच्छन्नरूपोऽसि बटुस्वरूपो  
गार्हस्थ्यरूपोऽसि वनस्थरूपः ।  
साधुस्वरूपोऽसि सतीस्वरूपो  
विप्रस्वरूपोऽसि च बाहुजोऽसि ॥९ ॥
त्वं वैश्यरूपोऽसिचसेवकोऽसि पतिव्रताधर्मसुरूपकोऽसि ।  
त्वं भक्तरक्षाकरवत्सलोऽसि त्वं मोहिनीरूपधरोऽसि नाथ ॥2.81.१ ०॥
त्वं कोटिरूपोऽसि गुणाश्रयोऽसि  
दिव्याभिराशीर्भिरभिप्रतोऽसि ।  
त्वं दिव्यदेहोऽसि परीक्षकोऽसि  
ह्युद्धारकर्ताऽसि च नः प्रपाहि ॥१ १॥
त्वं याचकस्त्वं सुतभक्षकश्च  
त्वं रक्षको जीवद ईक्ष्यतेऽत्र ।  
त्वं भोग्यभोक्ता च विहारकर्ता  
त्व लेपशून्यो भगवानिहाऽसि ॥१ २॥
कथङ्कृतं किङ्कृतमत्र कृष्णनारायणेन द्युमता त्वया वै ।  
मयाऽर्पितं तत्सफलं त्वयीह मयि प्रसन्नो भव विश्वमूर्ते ॥१३॥
धन्या सती शीलवती प्रिया ते  
तिस्रोऽपि धन्याश्च कुमारिकास्ते ।  
धन्यः कुमारस्तव पौण्ड्रकश्च  
धन्यो बलेशस्तव किङ्करोऽहम् ॥१४॥
धन्यं स्वरूपं वनवासिनस्ते  
धन्या रतिर्व्योमगतस्य ते च ।  
धन्यं सुतोरौ तव भोजनं च  
धन्यः कुमारस्तव भोज्यरूपः ॥१५॥
धन्यो गुरुस्तारकयोगिवर्यो  
धन्या च भीमातटभूमिकेयम् ।  
धन्या क्रिया ३ दिव्यतमा त्वदीया  
धन्यं च धैर्ये तव सेवकानाम् ॥१६॥
समर्पणं धन्यतमं सुतस्य  
व्रतं च धन्यं कुमुदस्य मासः ।  
अनादिलक्ष्मीपतिकृष्णनारा-  
यणोऽसि धन्योऽत्र च कम्भराजः ॥१७॥
गोपालबालोऽसि च बालकृष्णः प्रभापतिः पारवतीपतिश्च ।  
राधापतिर्माणिकिकापतिश्च श्रियः पतिर्भूपतिरीश्वरेशः ॥१८॥
हंसापतिर्मञ्जुपतिः सुरेशो  
मायापतिर्वै सगुणापतिश्च ।  
रूपं तवेदं बहुकोटिसूर्यैः  
समं निरीक्ष्य सुखतो न यद्वै ॥१ ९॥
कोट्यर्कभास्वद्बहुमुक्तयुक्तं तथाऽवतारैर्बहुभिः समेतम् ।  
ईशेश्वरैः पितृसुरादिभिश्च दैत्यैश्च नागैः परिवारितं च ॥2.81.२०॥
लक्ष्म्या श्रिया राधिकया युतं च युतं तथा चक्रपविष्णुना च।  
तथा महालक्ष्मिकया युतं च तथा महाविष्णुसुपूजितं च ॥२१ ॥
नेत्रे न मे वीक्षितुमीश्वरेऽत्र ततोऽपतेजः कुरु दर्शनार्हम् ।  
प्रसीद जीवेश तव स्वरूपं बालस्वरूपं सुभगं विधेहि ॥२२॥
नमो नमस्ते भवतारणाय नमोऽस्तु ते ब्रह्मपरायणाय ।  
श्रीबालकृष्णाय नरायणाय भूयोऽपिभूयोऽपि नमो नमस्ते ॥२३॥
अनन्तरूपाय विसङ्ख्यवक्त्रे ह्यसङ्ख्यनेत्राय नमो नमस्ते ।  
असङ्ख्यनाम्ने परमेश्वराय कोट्यब्जकन्यापतये नमोऽस्तु ॥२४॥
सर्वं कृतं तेऽर्पितमेव कृष्ण यथाप्रसन्नोऽसि कुरु तथा त्वम् ।  
प्राप्तं मयाऽऽप्तव्यममुत्र चात्र वरार्थकं शिष्यत एवनाऽद्य ॥२५॥
इत्येवं राधिके स्तुत्वा विरराम नृपः क्षणम् ।  
अनादिश्रीकृष्णनारायणः प्राह भुवः पतिम् ॥२६ ॥
अयं यो दृश्यते राजन् महाविष्णुः स्वयं भवान् ।  
महालक्ष्मीश्च या त्वास्ते सेयं शीलवती तव ॥२७॥
श्रीरियं तव भीमाऽस्ति लक्ष्मीः कृष्णाऽस्ति ते सुता ।  
राधिका तुङ्गभद्रा ते पुत्रीत्रयं निबोध वै ॥२८॥
अयं विष्णुस्तव पुत्रः पौण्ड्रकः स्वयमेव ह ।  
तारकोऽयं गुरुस्तेऽस्मि राजन् मोक्षप्रदः प्रभुः ॥२९॥
दिव्यैर्नेत्रैः प्रदत्तैश्च यूयं पश्यत मामिह ।  
सर्वरूपैः समायुक्तं नैजरूपाणि यान्यपि ॥2.81.३ ०॥
ममावताररूपाणि प्रपश्यत ततो हृदि ।  
पुत्रोऽयं तव राजेन्द्र न मृतो मायया मम ॥३ १ ॥
दर्शितं च परीक्षार्थं सर्वार्पणविधौ तव ।  
व्रतेऽत्र कार्तिके नेति वक्तव्यं नाऽर्थिने क्वचित् ॥३२॥
गृहाण राजन् पुत्रं त्वं यथारूपं यथाऽसुकम् ।  
भार्या भुक्ता मया नैव परीक्षार्थं प्रदर्शितम् ॥३३ ॥
कन्या नग्नाः कृता नैव परीक्षार्थं तु तत्कृतम् ।  
प्रसन्नोऽस्मि च सञ्जातः प्रसन्नतम इत्यपि ॥३४॥
यूयं ममाऽवताराः स्थ ज्ञानं तद्वै भविष्यति ।  
सर्वदा चाद्यतः सर्वे भवताऽत्र सुदेवताः ॥३५॥
उद्धारार्थं मया लोके कलांशांशादिभिस्त्विह ।  
अवताराः सन्धृता वः कुटुम्बरूपिणो भुवि ॥३६॥
रूपद्वयं कुरुताऽत्र मत्प्रतापेन षट् प्रषट् ।  
षड्रूऽपाण्यत्र तिष्ठन्तु प्रषड्रूऽपाणि मत्समम् ॥३७॥
आयान्तु कुङ्कुमवापीक्षेत्रे तिष्ठन्तु तत्र च ।  
अश्वपट्टसरस्तीर्थे तिष्ठन्तु कन्यकाः शुभाः ॥३८॥
इत्युक्त्वा दिव्यरूपं स्वं तिरोऽभावयदीशपः ।  
बालकृष्णस्वरूपोऽभूद् दर्शनीयो विशेषतः ॥३९॥
लावण्यपरिपूर्णश्च सर्वसौन्दर्यभाजनः ।  
आकर्षकश्च नेत्राणां दृष्टेः स्थैर्यस्य भूमिका ॥2.81.४०॥
चम्पकाभः कानकाभो वह्निशुद्धांऽशुकाऽन्वितः ।  
सद्रत्नाऽञ्चितभूषश्च कोटिकन्दर्पसुन्दरः ॥४१ ॥
नवीनबलपूराढ्यो धातुपूर्णाऽङ्गसुदृढः ।  
सर्वाङ्गशोभनश्चित्ताकर्षकश्च मनोहरः ॥४२॥
सौम्यहास्यलसत्कान्तिः प्रेमधाराप्रदायकः ।  
स्नेहशेवधिसम्प्राप्यः करुणावरुणालयः ॥४३ ॥
एवं बालस्वरूपोऽभूत् पद्मकिञ्जल्ककोमलः ।  
पुण्डरीकायतनेत्रद्वयेनाऽऽकर्षयन् मुहुः ॥४४॥
जगाद वरदानार्थं सर्वं कुटुम्बमेव तत् ।  
राजाऽभूत् पूर्णकामश्च कुटुम्बं तुष्टमेव च ॥४५॥
साक्षात् प्राप्तिः प्रभोर्जाता कोऽन्यो वरोऽत्र शिष्यते ।  
विचार्येत्थं तु ते प्राहुर्यथेष्टं नो नियोजय ॥४६॥
हरिर्हसँस्तदा प्राह तिस्रः कन्या निजाश्रिताः ।  
श्रीश्च कन्या तु या भीमानाम्नी भीमाऽऽपगाऽस्तु सा ॥४७॥
मम तीर्थस्वरूपाऽत्र भीमायां वासमेत्विह ।  
लक्ष्मीर्या कन्यका कृष्णानाम्नी कृष्णाऽऽपगाऽस्तु सा ॥४८॥
मम तीर्थस्वरूपाऽत्र कृष्णायां वासमेत्विह ।  
राधा तु कन्यका तुङ्गभद्राख्या सरिदस्तु सा ॥४९॥
मम तीर्थस्वरूपाऽत्र तुङ्गभद्रास्वरूपिणी ।  
एवं कन्यात्रयं तत्र नदीष्वेवाऽभवत् स्थितम् ॥2.81.५०॥
लोकोद्धारविधानार्थं कृपया व्यदधत्तथा ।  
प्रभुः स्वयं तीर्थकर्ता स्वयं ताभिः सहाऽवसत् ॥५१ ॥
भीमातटे हरिस्तत्र भीमाकृष्णो विराजते ।  
कृष्णातटे हरिः कृष्णा निवासाख्यो विराजते ॥५२॥
तुङ्गभद्रातटे तुङ्गभद्रानाथो विराजते ।  
एवं तीर्थत्रयं रम्यं कृतवान् भगवान् स्वयम् ॥५३ ॥
ततः प्राह च राजानं त्वं तु महाबलेश्वरः ।  
महाविष्णुस्वरूपो वै शङ्करेण समं सदा ॥५४॥
वस राजन् तीर्थरूपो मम तीर्थफलप्रदः ।  
महालक्ष्म्या सहितस्त्वं शीलवत्या तु योषिता ॥५५॥
एवं तीर्थं महालक्ष्मीयुतं महाबलेश्वरम् ।  
कृतं कृष्णेन वासं वै दत्वा ताभ्यां तदा शुभम् ॥५६॥
राजा राज्ञीं स्थितवन्तौ महाबलेश्वरे सदा ।  
अथ विष्णुं पुण्डकं तु सुतं प्राह हरिः स्वयम् ॥५७॥
त्वं सदा दिव्यरूपेण पुण्ड्रके नगरं कुरु ।  
विश्वस्थलस्वरूपश्च सदा पुण्ड्रपुरे वस ॥५८॥
आश्रितानां जनानां च मुक्तिदो भव सर्वदा ।  
एवं विष्णुं पुण्ड्रपुरे स्थातुमाज्ञाप्य तत्परम् ॥५९॥
तत्तत्तीर्थानि संस्थाप्य तेषु तेषु प्रविश्य च ।  
विशेषतः स्वयं कृष्णनारायणोऽखिलेश्वरः ॥2.81.६०॥
प्रषड्रूपाणि दिव्यानि यानि धृतानि चाज्ञया ।  
नीत्वा दिव्ये विमाने स्वे ततस्तं तारकं गुरुम् ॥६१ ॥
आहूय तारकं पुण्यं दिव्याश्रमं समार्पयत्॥
त्वया सतारके पुण्ये स्थातव्यं तीर्थरूपिणि ॥६२॥
मम मन्त्रः प्रदातव्यः शरणागतदेहिने ।  
इत्युक्त्वा स्थापयामास तारके तारकायनम् ॥६३॥
द्वितीयं चापि तद्रूपं नीत्वा दिव्ये विमानके ।  
दत्वाऽऽशिषोऽपि सर्वेभ्यः प्रसन्नो भगवान् हरिः ॥६४॥
कृत्वा तीर्थानि सप्तैव मूर्धन्यानि भुवस्तले ।  
स्नात्वा तीर्थेषु तत्रापि तत्तत्स्थलेषु माधवः ॥६५॥
तीर्थोत्तमोत्तमान्येव व्यधात् त्रैलोक्यनायकः ।  
दिव्यानि तानि रूपाणि सप्तसङ्ख्यानि वै यदा ॥६६॥
विमाने श्रीहरिर्दिव्ये दधार च तदा सुराः ।  
ब्रह्मविष्णुमहेशाद्याः ऋषयः पितरस्तथा ॥६७॥
साध्याः सिद्धा वसवश्च ईश्वरा मानवोत्तमाः ।  
आययुस्तत्र सहसा जयशब्दान् व्यधुर्मुहुः ॥६८॥
हर्षनादान् प्रचक्रुश्च वर्धयामासुरक्षतैः ।  
पुष्पवृष्टिं प्रचक्रुश्च सिषिचुश्चान्दनं जलम् ॥६९॥
लाजाभिर्वर्धयामासुर्हर्षयामासुरीडनैः ।  
प्रणेमुर्मानयामासुः सत्कारं चक्रुरात्मभिः ॥2.81.७० ॥
अर्पितैर्विविधैर्द्रव्यैर्धन्यवादान् ददुस्तथा ।  
प्राहुः श्रीपरमात्मानं नाथ! भक्तस्य ते क्वचित् ॥७१॥
नाऽदेयं विद्यते तेऽत्र निदर्शनं बलेश्वरः ।  
नैतादृशी परीक्षा तु कर्तव्याऽन्यत्र कुत्रचित् ॥७२॥
अपक्वानां व्रतहन्त्री भवेत् क्वचिद्धि मायया ।  
अमायिकस्य ते कृष्ण! परीक्षणं ह्यमायिकम् ॥७३॥
मायालुब्धेन दुर्धर्षं मायाहीनेन पार्यते ।  
इत्युक्त्वा पुष्पहाराद्यैः पूजयित्वा परेश्वरम् ॥७४॥
सप्त ताँस्तु महामुक्तान् समभ्यर्च्य पुनस्ततः ।  
अदृश्यतां ययुर्देवाः सर्वेऽन्ये देवसार्थकाः ॥७५॥
अनादिश्रीकृष्णनारायणो विमानमम्बरे ।  
प्रेरयामास तच्छीघ्रं चाययावाश्वसारसम् ॥७६॥
कुङ्कुमवापिकाक्षेत्रे लोमशाश्रमसन्निधौ ।  
कोटिसूर्याभतेजोवत् मूर्त्यष्टकसमुज्ज्वलम् ॥७७॥
अवाततार च सायं भ्रमित्वा दशयोजनम् ।  
कदम्बानां वनमध्ये उद्याने सुमनोहरे ॥७८॥
अवतेरुश्च ते पृथ्व्यां नरा नार्यस्तदाऽभितः ।  
दर्शनार्थं दुद्रुवुश्च ददृशुः परमेश्वरम् ॥७९॥
सप्तदिव्यमहाभागवतभक्तसमन्वितम् ।  
विमानं चाऽदृश्यभावं प्राप्तं क्षणाज्जना अपि ॥2.81.८०॥
जयशब्दाँस्तदा चक्रुः प्रणेमुश्चाष्टकं शुभम् ।  
हरिर्निनाय चाऽऽवासे मातरं पितरं प्रति ॥८ १ ॥
दर्शयित्वा ततः श्रीमल्लोमशं प्रणिनाय च ।  
अश्वपट्टसरः पश्चात्तीर्थानि प्रणिनाय च ॥८२॥
कुदम्बाय ददौ सौधं सदावासाय चोत्तमम् ।  
कुङ्कुमवापिकाक्षेत्रे तारकायाऽऽश्रमं ददौ ॥८३ ॥
सत्कारं भोजनं पानमुपस्कारं च वस्तु च ।  
अपेक्षितं ददौ सर्वं दिव्यं श्रीपुरुषोत्तमः ॥८४॥
हरिः प्राह च राजानं व्रतं ते कार्तिकस्य वै ।  
सर्वं सम्पूर्णतां प्राप्तं मम योगेन सर्वथा ॥८५॥
यशो दानं चान्नसत्रं जलं वस्त्रं धनादिकम् ।  
जपो होमोऽतिथेः सेवा मासं फलाशनादिकम् ॥८६॥
सर्वं मम कृपालेशात् तव सम्पूर्णतां गतम् ।  
कर्तव्यं नास्ति ते राजन्नवशिष्टं तथेतरत् ॥८७॥
अत्र सेवापरो भूत्वा मय्यर्पणं समाचर ।  
कार्तिकानां च कोटीनां व्रतं ते पूर्णतां गतम् ॥८८॥
एवमुक्तवते तस्मै श्रीकृष्णाय परात्मने ।  
राज्ञा कन्यात्रयं तत्राऽर्पितं कान्ताय शार्ङ्गिणे ॥८९॥
आश्रमे लोमशमुनेः प्रेषयामास कन्यकाः ।  
श्रीहरिस्तारकं बलेश्वरं शीलवतीं सतीम् ॥2.81.९० ॥
पुण्ड्रकं च सुतं यत्र कारयामास चाप्लवम् ।  
अश्वपट्टसरस्येव तानि तीर्थानि चाऽभवन् ॥९ १ ॥
तत्तन्नाम्ना प्रसिद्धानि दिव्यानि तारकाणि वै ।  
ततः स्वयं विशश्राम निजालयेऽतिकोमले ॥९२॥
रात्रौ निद्रां चकाराऽथ प्रातश्चोर्जाष्टमीप्रगे ।  
श्रीहरेर्जन्मदिवसे पूजां चकार तारकः ॥९३॥
महाबलेश्वरश्चापि कन्यात्रयं च कन्यकाः ।  
ऋषयो मुनयः सिद्धा मानवा देवतादयः ॥९४॥
ईश्वरा देविका सर्वाः पुपूजुः परमेश्वरम् ।  
दशमे वत्सरारम्भदिवसे मण्डपे हरिः ॥९५॥
निषसाद महादिव्ये गजासने परः पुमान् ।  
ईशपाला लोकपाला राज्यपालाः समाययुः ॥९६॥
पुपूजुश्चातिप्रेम्णैव लोमशोऽर्चनमाचरत् ।  
आरार्त्रिकं चकाराथोपदा ददुः सुरादयः ॥९७॥
भोजयामास च पिता माता सत्कारमाचरत् ।  
देवदेवीकुटुम्बानां बहुमानधनादिभिः ॥९८॥
ततश्चक्रे परिहारं सायं चक्रे महोत्सवम् ।  
नर्तनं गायनं विद्याधर्योऽन्याः कुशलस्त्रियः ॥९९॥
ताभ्यो ददौ पारितोषिकादिकं च पिता स्वयम् ।  
हरिस्त्वाशीर्वादसौख्यं ददौ सुभोजनादिकम् ॥2.81.१०० ॥
एवमुत्सवमुत्कृष्टं निर्वर्त्य दशवार्षिकम् ।  
भोजयामास विप्राद्यान् कुङ्कुमवापिकास्थितान् ॥१०१ ॥
ददौ दानानि रत्नानां गवां चार्थिप्रतुष्टये ।  
एवं महोत्सवं कृत्वा ययुर्देवादयो दिवम् ॥१ ०२॥
अन्ये लोकान्निजान् सर्वे ययुर्गोपालकृष्णकः ।  
विशश्राम सुखं कृष्णनारायणोऽपि मन्दिरे ॥१ ०३॥
लोमशः कन्यकायुक्तः पूजां प्राप्याऽऽश्रमं ययौ ।  
महीमाना ययुर्नैजं देशं शंसन्त उत्सवम् ॥१ ०४॥
अथ स्वामिकृष्णनारायणसेवार्थमुत्सुको ।  
हेमन्तभगवन्तौ द्वौ दिव्यौ श्रीहरिपार्षदौ ॥१ ०५॥
सेवायां दासवन्नित्यं स्थितौ सर्वात्मना प्रभोः ।  
राजोपचारकैः सिषेवाते कृष्णनरायणम् ॥१ ०६॥
पठनाच्छ्रवणाद् राधेऽनादिकृष्णस्य चेष्टितम् ।  
भुक्तिर्मुक्तिर्भवेद् ध्रोव्या प्रभाकान्तप्रतापतः .॥१ ०७॥
इति श्रीलस्मीनारायणीयसंहितायां द्वितीये त्रेतासन्ताने बलेश्वरराज्ञः सकुटुम्बस्य श्रीहरिस्तुतिः, द्वेधा दिव्यदेहादिप्राप्तिश्चेत्यादिनिरूपणनामैकाशीतितमोऽध्यायः ॥८१ ॥
    
