+++
title = "०१६"

+++
श्रीकृष्ण उवाच-  
राधिके न त्वया पूर्वं श्रुतं दिव्यकथानकम् ।  
कथयामि चमत्कारं सावधाना निबोध मे ॥१ ॥
आषाढे कन्यकाः सर्वाश्चातुर्मास्यव्रतानि वै ।  
चक्रुर्लोमशदिष्टानि बालकृष्णस्य तुष्टये ॥२ ॥
आषाढशुक्लपक्षस्यैकादश्यां प्रातरेव ताः ।  
स्नात्वा ध्यात्वा कृपानाथं नत्वा समर्च्य लोमशम् ॥३ ॥
चन्दनाऽक्षतपुष्पाणि कुङ्कुमाऽम्बरमालिकाः ।  
गोक्षीरं शर्करैलाकेसराढ्यं क्वाथितं तथा ॥४ ॥
नीत्वा भूषाम्बरहारशृङ्गारशोभिताः प्रभुम् ।  
अनादिश्रीकृष्णनारायणं द्रष्टुमुपागताः ॥५ ॥
गायन्ति गीतिका मिष्टस्वरैः श्रीस्वामिमानसाः ।  
मौक्तिकनद्धहिन्धानीधृतकलशमस्तकाः ॥६ ॥
हस्तधृतफलपूजापात्रा नेत्राग्रमाधवाः ।  
हृदयेषु धृतकृष्णाः कृतकौतुकमङ्गलाः ॥७ ॥
स्मरन्ति श्रीपतिं चाहमहमिकया त्वग्रगाः ।  
चमत्कारस्तदा प्रातर्बालकृष्णेन दर्शितः ॥८ ॥
मम पूजाकृते कोटिकन्याश्चायान्ति मे गृहम् ।  
सम्मर्दोऽत्र महान् भावी मया गम्यं सरस्तटे ॥९ ॥
ग्राह्या पूजा च युगपत् सम्मर्दो न यथा भवेत् ।  
इति निर्णीय भगवान् कोटिरूपाणि तत्क्षणम् ॥2.16.१ ०॥
धृत्वा हसन् किशोरात्मा तासामभिययौ पथि ।  
एकया दृश्यते त्वेको नान्यया दृश्यतेऽपरः ॥११ ॥
एका जानाति मामेव हसन्नायाति मां प्रति ।  
नान्याः प्रति ययौ नाथो मम प्रेम्णाऽतिरेकिणा ॥१२ ॥
अन्या जानाति मामेवाभियाति नेतराः प्रति ।  
परा पश्यति चायान्तं स्वां प्रत्येव कृपाकरम् ॥१३ ॥
एवं सर्वा हि प्रत्येकं कान्तं पश्यन्ति वै निजम् ।  
मत्वा सौभाग्यमतुलं द्रुतं मिलन्ति वक्षसि ॥१४॥
लोमशं श्रीहरिर्नेमे लोमशोऽपि हरिं मुदा ।  
अथ तत्कोटियुगलैर्भूतलं द्यौरिवाऽभवत् ॥१५॥
कृष्णो वार्तां कुशलाढ्यां पृच्छन् प्रयाति चाग्रतः ।  
पार्श्वे पार्श्वे मनाक् पृष्ठे वामे प्रयाति कन्यका ॥१६॥
अश्वपट्टसरस्तीरे विशाले बहुयोजने ।  
मेघच्छत्रसमच्छाये पुष्पितद्रुमवल्लिके ॥१७॥
शुभकोमलसस्याऽऽसे शीतगन्ध्यनिलाऽन्विते ।  
पूजापात्राणि सन्न्यस्य कान्तं कृत्वाऽऽसने पुरः ॥१८॥
सर्वाः सम्पूजयामासुर्भावभृद्द्रव्यवस्तुभिः ।  
ललाटे पत्रिकाश्चक्रुश्चन्दनेन सुगन्धिना ॥१९ ॥
नेत्रयोः कज्जलं ददुस्तिलकं च ललाटके।  
दक्षगण्डे रक्तबिन्द्वीं दत्वा चुचुम्बुरुत्सुकाः ॥2.16.२०॥
मस्तके पुष्पमुकुटं मयूरपत्रकल्गिकम् ।  
कर्णयोः पुष्पगुच्छौ च शेखरान् विविधान् ददुः ॥११ ॥
पुष्पहारान् तौलसेयान् कटकान् रशनास्तथा ।  
पुष्पप्रच्छदवस्त्राणि धारयामासुरीश्वरम् ॥२२॥
अलक्तकुङ्कुमं तस्य पादयोः करयोर्ददुः ।  
सकिङ्किणीनुपूरौ च पादप्रकोष्ठयोर्ददुः ॥२३॥
पीताम्बराणि क्षौमाणि कौशेयकानि ता ददुः ।  
मुरलीं चाप्यङ्कुराणि कर्णयोर्गुच्छकौ ददुः ॥२४॥
पद्मपत्रं करे दक्षे सुगन्धिप्रोक्षणं ददुः ।  
शीतं मिष्टं जलं भोज्यं फलं रसान् पयो ददुः ॥२५॥
एलालवङ्गबीजानि मुखशुद्धिं दलं ददुः ।  
एवं सम्पूज्य तं कृष्णनारायणं पुनः पुनः ॥२६ ॥
आरार्त्रिकं कम्बुजलं वस्त्रमार्जनमादधुः ।  
नमः स्तुतिं दण्डवच्च प्रदक्षिणं च दक्षिणाम् ॥२७॥
आत्मनां चार्पणं पुष्पाञ्जलिं क्षमाऽर्थनं व्यधुः ।  
पादयोः क्षालनजलं पपुर्न्यधुश्च मस्तके ॥२८॥
वक्षःसु कृष्णचरणौ निधायाऽऽनन्दमागताः ।  
प्रसन्नाः प्रार्थयामासुर्व्रतानि निजनाथतः ॥२९॥
काचिच्चतुर्षु मासेषु ययाचे फलभोजनम् ।  
काचित्कन्दाऽदनं काचित्पत्रादनं पयोऽदनम् ॥2.16.३ ०॥
काचिदेकान्नभक्ष्यं च काचिन्मुन्यन्नभक्षणम् ।  
काचिद्यवादनं काचिद्गोधूमादनमात्रकम् ॥३ १ ॥
काचित् तण्डुलकवलान् काचिद्रसविवर्जितम् ।  
काचिदक्षारभोज्यं च काचिन्मिष्टविवर्जितम् ॥३२॥
काचित् तिक्तविहीनं च काचित् कटुविवर्जितम् ।  
काचिदनग्निपक्वं च काचिच्छुष्कं तु भर्जितम् ॥३३ ॥
काचिन्निरन्नमेवाऽपि काचिच्छाकविवर्जितम् ।  
काचित्तु द्विदलावर्ज्यं काचिदनारनालकम् ॥३४॥
काचित्तक्रविहीनं च काचिद्दुग्धविवर्जितम् ।  
काचिदधृतभोज्यं च काचिदतैलमित्यपि ॥३५॥
अन्या नक्तं चैकभुक्तं काचित्कालचतुर्थकम् ।  
षट्कालादनमित्यन्या सप्ताहादनमित्यपि ॥३६ ॥
पक्षादनं तथा मासादनं चान्द्रायणादिकम् ।  
कृच्छ्रं बहुविधं चापि एकद्वित्रिदिनादिजम् ॥३७॥
एवं व्रतानि जगृहुः कृष्णप्रसन्नतेच्छया ।  
श्रुत्वा श्रीलोमशः प्राह शृणुत कन्यका! हितम् ॥३८॥
येन कृष्णः प्रसन्नः स्यात् तद्व्रतं चोत्तमोत्तमम् ।  
व्रतेन तपसा वाप्याराधनेन यमादिभिः ॥३ ९॥
तोषणीयः कृष्णनारायणः साधनकोटिभिः ।  
अव्रतेऽपि प्रसन्नः स्यादव्रतं व्रतमेव तत् ॥2.16.४०।  
व्रते नास्ति प्रसन्नश्चेद् व्रतं चाऽव्रतमेव तत् ।  
तस्मात् पुत्र्यो! हरिर्येन तुष्येत् प्रष्टव्यमेव तत् ॥४१ ।  
ज्ञात्वा तोषप्रदं चातुर्मास्ये कुरुत तद्व्रतम् ।  
इत्युक्ताः सुकुमार्यस्ता हरिं कृष्णनरायणम् ॥४२॥
पप्रच्छुः सुखमासीना येन तुष्यसि तद् वद् ।  
श्रुत्वा हसन् हरिः प्राह भक्त्या तुष्यामि नान्यथा ॥४३।  
न व्रतैर्नैव दानैश्च न यमैर्नियमैस्तथा ।  
न यज्ञैर्दक्षिणाभिश्च न देहक्षपणैस्तथा ॥४४॥
न विचारैर्न च धनैर्न सौकुमार्यभावनैः ।  
किन्तु प्रेम्णा प्रसन्नः स्यां निर्व्याजेनाऽनिवर्तिना ॥४५॥
प्रेमवतं मदर्थं च कार्यं युष्माभिरेव यत् ।  
प्रेम्णा पूज्यो वन्दनीयः प्रेम्णा स्मर्तव्य एव च ॥४६ ॥
प्रेम्णा दास्यं प्रकर्तव्यं कैङ्कर्यलक्षणं मयि ।  
स्नाने ध्याने भोजनादौ देहकार्येऽपि सर्वथा ॥४७॥
अहं कृष्णः प्रयोक्तव्यस्तद्व्रतं मोक्षदं भवेत् ।  
अबलानां बलं चाहं बालानां बलभागहम् ॥४८॥
कन्यानां कं सुखं कुर्वे नारायणोऽस्मि मोक्षदः ।  
चातुर्मास्ये मदर्थं वै प्रदक्षिणं नमस्क्रिया ॥४९॥
मम मालाजपो ध्यानं मम नाम्नां सुकीर्तनम् ।  
मम गाथा मम कथा मदर्थं जीवनं प्रियाः ॥2.16.५०॥
सर्वं कृष्णार्पणं तद्वै व्रतं श्रेष्ठं मया कृतम् ।  
भवतीनां कृते दिव्यं साक्षान्मद्योगसम्भृतम् ॥५१ ॥
नैतत्तुल्यं व्रतं त्वन्यत्तेन मोक्षसुखं भवेत् ।  
व्रतेर्यः खलु चाप्तव्यः सोऽहं प्राप्तोऽस्मि सर्वथा ॥५२॥
तद्व्रतं किं व्रतं चान्यत् तिष्ठतैवं व्रते मयि ।  
इत्युक्त्वा भगवाँस्तासां जग्राहार्चनवस्तुकम् ॥५३॥
दर्शस्पर्शसुखं ताभ्यो ददौ कोटिस्वरूपभाक् ।  
ताः सर्वाश्च हरिं नत्वा तदोचुः परमेश्वरम् ॥५४॥
नाथ नित्यं तव पूजां करिष्यामोऽत्र सङ्गताः ।  
एवमेव सुखं देहि पूजाग्रहणानुग्रहात् ॥५५॥
तथाऽस्त्विति हरिः प्राह तावदाश्चर्यमत्र यत् ।  
जातं तद् राधिके तेऽत्र कथयामि शृणु प्रिये ॥५६॥
शत्रूञ्जयाख्यशैलो वै वर्तते त्वग्निदिग्भवः ।  
सौराष्ट्रे तत्र दैत्या वै समासन् कङ्कतालकाः ॥५७॥
सहस्रशः कङ्कताला मद्यमांसपरायणाः ।  
अद्रिशृङ्गसमाकारा हलवद्दन्तमूर्धजाः ॥५८॥
तप्ततालोच्छ्रया मेघमार्गमस्तकसंस्पृशाः ॥
सामुद्रमत्स्यभक्षाश्च नरमांसादनास्तथा ॥५९॥
वनारण्यपशुभक्षाः पक्षिप्राणिप्रभक्षिणः ।  
आययुस्ते तदा ज्ञात्वा कृष्णपूजनकोत्सवम् ॥2.16.६०॥
व्रतघ्नास्तेऽसुराः सर्वे खलाः शस्त्रास्त्रधारिणः ।  
निपेत्तुर्व्योममार्गात्ते हन्तुं बालनरायणम् ॥६१ ॥
मारयैनं घातयैनं बालकृष्णं विरोधिनम् ।  
असुराणां महाशत्रुं लक्षाणां घातकं परम् ॥६२॥
तत्पत्नीनां हारकं च मारयत द्रुतं प्रभुम् ।  
लोमशं नाशयत क्षिप्रं बध्वा रज्ज्वा गले पुनः ॥६३॥
विप्राणं त्वत्र कुरुत ध्वंसध्वं च तदा श्रयान् ।  
इत्युक्त्वा त्वम्बराद् यावन्निपेतुर्हननाशयाः ॥६४॥
लोमशः स्तम्भयामासाऽऽकाशे तान् वै तथाविधान् ।  
अनादिश्रीकृष्णनारायणः श्रीभगवान् स्वयम् ॥६५॥
नैजानि सर्वरूपाणि सङ्गृह्य क्षणमात्रतः ।  
वैराजरूपमास्थाय बभौ गिरिवरोपमः ॥६६॥
सस्मार गरुडं दिव्यं समाययौ क्षणाद्धि सः ।  
पक्षाभ्यां विवृताभ्यां च कन्यकाश्चाश्रमं तथा ॥६७॥
अश्वपट्टसरश्चापि स ररक्ष वितानवत् ।  
दशयोजनविस्तारं क्षेत्रं संरक्ष्य पक्षिराट् ॥६८॥
व्यात्तपक्षश्च तस्थौ स निर्भयश्चाच्युताज्ञया ।  
भगवान् द्राक् तस्य पृष्ठं समारुरोह हेतिमान् ॥६९॥
सुदर्शनं तथा चक्रं मुमोच लीलया वदन् ।  
शत्रूञ्जयाः कङ्कतालाः कथं तिष्ठथ निष्क्रियाः ॥2.16.७०॥
प्रयत्यन्तां प्राणग्लहैर्भवद्भिर्नष्टभालकैः ।  
एष चास्ते लोमशोऽत्र जडभावं विकर्षति ॥७ १ ॥
एवमुक्ते जडभावे संहृते तेऽसुरास्तदा ।  
श्रीकृष्णमायया दग्धा हतभाग्या पुनर्बलम् ॥७२॥
चक्रुः कृष्णविनाशार्थं दुद्रुवुर्वेगतो ह्यभि ।  
श्रीकृष्णे गरुडे यावत् शस्त्राणि प्रथमं तु ते ॥७३॥
योजयन्ति प्रहारार्थं तावच्चक्रं सुदर्शनम् ।  
प्रलयाग्निसमाकारं भ्रमत्तीक्ष्णारदुःसहम् ॥७४॥
कङ्कतालासुराणां तु मस्तकान्यभ्यकर्तयत् ।  
निपेतुश्चार्धभिन्नास्तद्देहा व्योम्नः समन्ततः ॥७५॥
शिरांसि चापि गलतश्छिन्नान्यपि तदाऽपतन् ।  
हस्तौ पादौ कटिभागा न्यपतन् भूतलेऽभितः ॥७६ ॥
हस्तशस्त्रा अपि चक्रकर्तिता निर्बला यथा ।  
हन्तुं कृष्णं गरुडं वा लोमशं नाऽशकंस्तदा ॥७७॥
सहस्रं तु तदा तेषां शस्त्रच्छिन्नं लयं गतम् ।  
शेषा विदुद्रुवुस्ताँश्च गदा कौमोदकी स्वयम् ॥७८॥
मूर्तिमती चाद्रितुल्या बहुशस्त्रकरान्विता ।  
मार्गमारुद्ध्य परितो धावमाना ह्युपस्थिता ॥७९॥
यत्र यत्र दिशि दैत्या दुद्रुवुस्तत्र तद्दिशि ।  
गदा नैकस्वरूपा सा भयङ्करी महासती ॥2.16.८०॥
समुत्प्लुत्य पुरस्तस्थौ ममाराऽति तु ताँस्तदा ।  
गदया ते हताश्चान्ये पञ्चषश्चावशेषिताः ॥८ १ ॥
कन्यारूपाणि धृत्वैव गरुडस्याश्रयं गताः ।  
कन्यकासु प्रविश्यैव रक्षणं चक्रुरीश्वरात् ॥८२॥
अथ नारायणश्चक्रं गदा च गरुडस्तथा ।  
दैत्यान् हत्वा च नैजं वै सूक्ष्मं रूपं दधुस्ततः ॥८३ ॥
गरुडः श्रीहरिं तत्र समर्च्य परमेश्वरम् ।  
वैकुण्ठं प्रययौ शीघ्रं सुदर्शनं करागतम् ॥८४॥
भगवानपि चैकैकः कन्याधैर्यप्रदस्तदा ।  
जहास लोमशं प्राह नूत्नाः कन्यास्तु पञ्चषः ॥८५ ॥
वर्तन्ते कन्यकास्त्वत्र पश्य गुरो! मृतेर्भयात् ।  
दैत्याः समभवन् प्राणहेतोः कपटयोषितः ॥८६ ॥
तासां प्राणपरित्राणं कार्यं मया दयालुना ।  
इत्युक्तास्ता रुरुदुश्च प्रणेमुश्च ययाचिरे ॥८७॥
रक्षणं पालनं चापि नित्यं दासीपदं तथा ।  
कृष्णः प्राह तथाऽस्त्वेतन्नारीरूपं सदा च वः ॥८८॥
शाश्वतं कन्यकारूपं भवत्वत्र ममाऽऽलये ।  
लोमशस्याश्रमे तासां वासं त्वकारयद्धरिः ॥८९ ॥
लोमशश्च ददौ मन्त्रं वैष्णवं गलमालिकाम् ।  
तौलसीं तिलकं नाममन्त्रं च दिव्यरूपताम् ॥2.16.९ ०॥
'ओं नमः श्रीकृष्णनारायणाय पतये स्वाहा' ।  
जगृहुर्मन्त्रमव्यग्राः साध्व्यः कन्यास्तु नूतनाः ॥९ १ ॥
वैष्णव्यस्ताश्च सञ्जाता भेजिरे श्रीहरिं ततः ।  
प्रार्थयामासुरीशेशं मोक्षार्थं मृतयोधिनाम् ॥९ २॥
दैत्या युद्धे मृता ये ते कृष्णनारायणेच्छया ।  
सहस्रशः समायाताः सूक्ष्मदेहा विकल्मषाः ॥९३ ॥
आसुरत्वं विनाश्यैव श्रीकृष्णेन परात्मना ।  
दिव्यत्वं तु तदा दत्वा विमानैर्दिव्यपार्षदैः ॥९४॥
वैकुण्ठं प्रापिताः सर्वे शत्रूञ्जयनिवासिनः ।  
एवं मुक्तिं प्रपन्नास्ते चैकादश्यां हरिश्रिताः ॥९५॥
अथ ताः सर्वकन्याश्च नीत्वा श्रीलोमशो मुनिः ।  
निजाश्रमं ययौ कृष्णो बालकृष्णो बभूव ह ॥९६ ॥
तत्तीर्थं कङ्कतालाख्यं चाऽश्वपट्टसरोवरे ।  
जातं ख्यातं दक्षपार्श्वे यत्र पूजा हरेः कृता ॥९७॥
बालकृष्णो विधायैवमानन्दं व्रतियोषिताम् ।  
तिरोऽभवत् क्षणान्ते वै गृहपर्यङ्किकां गतः ॥९८॥
एतच्चरित्रं सुभगं राधिके! देवदेविनः ।  
ज्ञात्वा श्रुत्वा पठित्वाऽपि स्मृत्वा मुक्तिं लभेद् ध्रुवम् ॥९९॥
धनवान् पुत्रवान् श्रीमाननन्तस्वर्गवान् भवेत् ।  
नारी सौभाग्यकीर्त्याढ्या वंशसन्तानदा भवेत् ॥2.16.१० ०॥
इति श्रीलक्ष्मीनारायणीयसंहितायां द्वितीये त्रेतासन्ताने आषाढशुक्लैकादश्यां बालकृष्णस्य प्रभोः कन्यकाकृतपूजनं बहुरूपधारणं व्रतानि, शत्रूञ्जयपर्वतस्थकङ्कतालानां दैत्यानां युद्धं मोक्षणं, शेषाणां कन्यारूपधारिणां लोमशाश्रमे वासश्चेत्यादिनिरूपणनामा षोडशोऽध्यायः ॥१६ ॥
    
