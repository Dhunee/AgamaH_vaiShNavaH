+++
title = "१४४"

+++
श्रीकृष्ण उवाच-  
शृणु त्वं राधिके चाऽग्रे प्रतिष्ठादिविधानकम् ।  
अनादिश्रीकृष्णनारायणो यदाह दैवतम् ॥१ ॥
यजमानः प्रगे स्नात्वाऽऽचार्यहस्ते प्रदाय च ।  
पूजासम्भारकान् स्त्रीभिः सुवासिनीभिरन्वितः ॥२ ॥
प्रासादोऽग्रे मण्डपस्य भूमिमागत्य प्राग्दिशि ।  
पादप्रक्षालनं कृत्वाऽऽसने समुपविश्य च ॥३ ॥
आचमनं तथा प्राणायामं कृत्वा ततः परम् ।  
बद्धशिखः सपत्नीको ध्यायन् गणपतिं ततः ॥४ ॥
प्राङ्मुखो वोदङ्मुखो वा सङ्कीर्त्य देशकालकौ ।  
परमेश्वरप्रीत्यर्थं प्रतिष्ठाकार्यसिद्धये ॥५ ॥
गणेशपूजनं कुर्यादाचार्यवरणादिकम् ।  
पादप्रक्षालनं पादपूजनं तस्य चाचरेत् ॥६ ॥
चन्द्रकाऽऽक्षतपुष्पाद्यैः समर्च्य प्रणमेद्धि तम् ।  
अस्य देवस्य वै रम्ये प्रासादे कर्मसिद्धये ॥७ ॥
प्रतिष्ठासिद्धये मण्डपादिकार्यादिसिद्धये ।  
भवन्तं श्रीहरेर्भक्तमाचार्यत्वेन संवृणे ॥८ ॥
औं वृतोऽस्मीत्यावदेच्चाचार्यः सर्वार्थपण्डितः ।  
यजमानश्च बध्नीयादाचार्यकरकङ्कणम् ॥९ ॥
आचार्यपूजनं कृत्वा भूमिमावाहयेत्ततः ।  
आगच्छ सर्वकल्याणि वसुधेऽत्र स्थिरा भव ॥2.144.१ ०॥
आयाहि वरदे धात्रि यज्ञेऽस्मिन् शुभदायिनि ।  
ओं महीर्द्योः पृथिवी नः इमं यज्ञं मिमिक्षताम् ॥११ ॥
पिपृतान्नो भरिमभिः सर्वरसाऽन्वितेक्षिते ।  
एवमावाह्य पृथिवीं स्मृत्वा च सर्वदेवताः ॥१ २॥
ओं विश्वे देवास इह मादयन्ताम् ओं प्रतिष्ठ ।  
इति क्षितिं प्रतिष्ठाप्य बद्ध्वाऽञ्जलिं च प्रार्थयेत् ॥१ ३॥
यज्ञभागं प्रतीच्छस्व प्रणमामि क्षमां कुरु ।  
तवोपरि मण्डपादि भविष्यति मखे हिता ॥१४॥
भवेति तां नमस्कृत्य प्रोक्षयेत् पञ्चगव्यकैः ।  
कुशैश्च हरितैः कृत्वा प्रोक्षयेच्च वदेत्तथा ॥१५॥
ओमिदं विष्णुर्विचक्रमे त्रेधा निदधे पदम् ।  
समूढमस्य पांसुरे स्वाहा त्वां च हवामहे ॥१६॥
ओं शन्नो मित्रः शं वरुणः शन्नो भवत्वर्यमा ।  
शं न इन्द्रो बृहस्पतिः शन्नो विष्णुरुरुक्रमः ॥१७॥
ओं देवस्य त्वां सवितुः प्रसवेन तथाऽश्विनोः ।  
बाहुभ्यां च कराभ्यां च पूष्णो वाचा सरोजुषः ॥१८॥
अग्नेः साम्राज्यकेनाऽभिषिञ्चामि प्रोक्षिताऽसि भूः ।  
इत्युक्त्वा च गृहीत्वा च श्वेतसर्षपकान् करे ॥१ ९॥
ईशानाभिमुखो विकिरेत् ततः सर्वतोमुखम् ।  
ओं भूतानि राक्षसा वा यत्र तिष्ठन्ति केचन ॥2.144.२०॥
ते सर्वेऽप्यपसर्पन्तु विष्णुयागस्य भूमितः ।  
भूतप्रेतपिशाचाद्याश्चापक्रामन्तु दूरतः ॥२१ ॥
अपसर्पन्तु ते भूता ये भूता भूमिसंस्थिताः ।  
ये भूता विघ्नकर्तारस्तेऽपयान्तु हराज्ञया ॥२२॥
इत्यभिधाय सर्वत्र विकीर्य श्वेतसर्षपान् ।  
सम्प्रोक्ष्य पञ्चगव्येन दद्यादर्घ्यं भुवे यथा ॥२३॥
गन्धदूर्वाफलपुष्पयवान्वितं जलं शुभम् ।  
ताम्रपात्रे गृहीत्वैव धृतशुक्लाम्बरद्वयः ॥२४॥
उदङ्मुखश्चार्घ्यहस्तोऽर्घ्यं दद्यात् सुकृताञ्जलिः ।  
गृहाणाऽर्घ्यं जगन्मातः प्रसन्ना भव सर्वदा ॥२५॥
एवं सम्पूज्य पृथिवीं भूतशुद्धिं विधाय च ।  
भद्रपीठे चाऽऽर्च्य वास्तुं प्राचीं संसाधयेद् दिशम् ॥२६॥
समानायां पृथिव्यां वै गणेशं श्रीगुरुं तथा ।  
यजन् मानसोपचारैर्ध्यायेच्च कुलदेवताम् ॥२७॥
विप्राय दक्षिणां दत्वा तोषयित्वा तु शिल्पिनम् ।  
कुर्याद्वै मण्डपं षोडशहस्तं द्वादशात्मकम् ॥२८॥
दशहस्तं चाऽष्टहस्तं यथावकाशकं च वा ।  
तत्र कुण्डं पूर्ववच्च यथोक्तं प्रविधाय च ॥२९॥
तत उत्तरवेद्याश्च चतुष्कोणेषु सर्वथा ।  
ईशकोणे ग्रहपीठं चतुस्त्रिंशाङ्गुलात्मकम् ॥2.144.३ ०॥
अग्नो हस्तं मातृपीठं द्वादशाङ्गुलकोच्छ्रयम् ।  
नैर्ऋते वास्तुपीठं च हस्तं द्वादशकोच्छ्रयम् ॥३ १॥
वायौ च योगिनीक्षेत्रपालपीठं तु हस्तकम् ।  
द्वादशाङ्गुलकोर्ध्वं च प्रकुर्याद्वा यथोचितम् ॥३२॥
अष्टहस्तमितायास्तु धाराया वै घृतस्य च ।  
कृते पूर्वस्थले रम्यशिलारोपणमित्यपि ॥३ ३॥
इष्टिकानां च वा भित्तिर्विधेया शोभना तदा ।  
तोरणैश्च पताकाभिश्चतुरस्रं तु मण्डपम् ॥३४॥
प्रागुक्तरूपं कृत्वैव तदुत्तरेऽपि मण्डपम् ।  
स्नपनार्थं च कृत्वैव कुर्याच्च वेदिकात्रयम् ॥३५॥
यथायोग्यान् मण्डपाँश्चाद्यदिने संविधाय च ।  
हविष्यभोजनः स्याद्वै यजमानः सुपुण्यवान् ॥३६॥
रात्रौ भूशयनो भूत्वा ब्रह्मचारी सुसात्त्विकः ।  
प्रातश्चाधिवासनेऽह्नि स्नात्वा तीर्थोदकैस्ततः ॥३७॥
प्रायश्चित्तस्य मुक्त्यर्थं पापधेनुं समर्पयेत् ।  
अद्यास्मिन् दिवसे देवप्रासादकर्मयोग्यता ॥३८॥
मयि स्यादिति लाभार्थं पापानां नुत्तये तथा ।  
पापधेनुं ब्राह्मणाय ददामीति समर्पयेत् ॥३९॥
स्नात्वा पुनस्तीर्थजलैः सर्वौषधिसमन्वितैः ।  
पञ्चगव्ययुतैश्चापि वारुणमन्त्रयोजितैः ॥2.144.४०॥
ओं त्वं वारुणी मूर्तिर्वरुणोत्था हि देवता ।  
वारुणं सदनं चाऽसि वहाऽऽयुर्मम शोभनम् ॥४१ ॥
तव पाशाः प्रयान्त्येव दूरं यज्ञे पतन्तु न ।  
अपाशोऽहं देवताभ्यो दास्ये हव्यं विधेहि तत् ॥४२॥
इति स्नात्वा शुक्लपटे धृत्वा गन्धानुलेपनः ।  
शुक्लमाल्याम्बरधरः पत्नीयुतोऽतिसात्त्विकः ॥४३॥
यजमानः सर्वसम्भारान् धृत्वा शिल्पिभूमितः ।  
प्रादक्षिण्येन दैवं वै समानीय सुगीतिभिः ॥४४॥
वादित्रनिनदैश्चापि स्त्रीणां मङ्गलगीतिभिः ।  
शान्तिपाठैः सह चैवागत्य मण्डपसन्निधौ ॥४५॥
प्रविश्य पश्चिमद्वारेणाऽऽसने सन्निधाय च ।  
देवं ततो यजमानो दक्षिणद्वारसन्निधौ ॥४६॥
पश्चिमे भद्रपीठे प्रागग्रदर्भेषु प्राङ्मुखः ।  
उदङ्मुखः सपत्नीकश्चोपाविशेत् ततः परम् ॥४७॥
सम्भारान् यज्ञीयकाँश्च दक्षपार्श्वे निधापयेत् ।  
कथयामि समासेन सम्भारान् विविधान् यथा ॥४८॥
प्रत्येकसमिधामष्टोत्तरशतं समर्जयेत् ।  
अर्कमुदुम्बरं पिप्पलकं वटं च तूलसीम् ॥४९॥
अपामार्गं पलाशं चामलकीं यज्ञभूरुहान् ।  
चन्दनं शिंशपां बिल्वं पिप्पलीं यज्ञभूरुहान् ॥2.144.५०॥
तिलानेवंविधान् यथाप्राप्यान् समर्जयेद् द्रुमान् ।  
भद्रपीठत्रयं रक्षेत् पुष्पमालाः फुलानि च ॥५१ ॥
कुङ्कुमं चन्दनद्रवं कस्तूरीं घनसारकम् ।  
अगुरुं गुग्गुलं धूपं धूपपात्रं च दर्पणम् ॥५२॥
घण्टां च पादुकामारार्त्रिकं बलिकणान् बलिम् ।  
पायसं भक्ष्यभोज्ये च नैवेद्यं च फलानि च ॥५३॥
पूगीफलानि ताम्बूलं चाज्यं तिला यवाऽक्षताः ।  
शर्करा च फलश्रेष्ठान्यपि श्रीफलकानि च ॥५४॥
द्राक्षाश्च कदलान्येव नवरङ्गादिकान्यपि ।  
चत्वारो विष्टराः प्रतिकुण्डं स्रुक्स्रुवकौ तथा ॥५५॥
आसनानि कुङ्कुमाक्तत्रिसूत्री शोभना तथा ।  
श्वेतोर्णासूत्रकं चाऽथ सर्वतोभद्रलब्धये ॥५६॥
श्वेतरक्तनीलपीतकृष्णरङ्गानि यानि च ।  
तथा स्नपनकलशाः पल्लवाः पञ्चजातिकाः ॥५७॥
कदलीस्तम्भवर्याश्च पताका दशसङ्ख्यकाः ।  
ध्वजास्तेषां वेणुदण्डा एको मध्यध्वजस्तथा ॥५८॥
वज्रमौक्तिकवैडूर्यशङ्खस्फटिकपुष्पकाः ।  
इन्द्रनीलमहानीलाश्चाष्टरत्नानि यानि च ॥५९॥
मनश्शिलाहरितालाभ्रककृष्णाञ्जनानि च ।  
माक्षिककासीसस्वर्णमाक्षिकगैरिकास्तथा ॥2.144.६ ०॥
धात्वष्टकं च तत् सर्वं रक्षयेद् यज्ञकर्मणे ।  
यवगोधूमनीवारमुद्गश्यामाकसर्षपाः ॥६१ ॥
तिलव्रीहय एवैततद् बीजाष्टकं च सन्न्यसेत् ।  
सुवर्णं रजतं ताम्रं सीसकं त्रपु चायसम् ॥६२॥
रङ्गं रीतिर्धात्वष्टकं रक्षयेद् यज्ञकर्मणे ।  
मधुपर्कस्य पात्रं च सौवर्णं ताम्रमेव वा ॥६३॥
अर्घपात्रं सुवर्णस्य शलाकां रक्षयेत् तथा ।  
कनकं कुलिशं नीलं पद्मरागं च मौक्तिकम् ॥६४॥
तानि कलशरत्नानि स्थापयेन्निजपार्श्वके ।  
षोडशद्वारकलशान् अष्टौ तु लोकपाघटान् ॥६५॥
चतुरो वेदिकलशान् वास्तुघटं प्ररक्षयेत् ।  
कुण्डसङ्ख्यककलशान् निद्रायाः कलशं तथा ॥६६ ॥
स्नपनैकाशीतिघटान् शरावाँश्चापि तावतः ।  
धारासहस्रकलशौ राजस्थानस्य मृत्तिकाम् ॥६७॥
अश्वस्थानमृदं चापि वल्मीकमृत्तिकां तथा ।  
सङ्गममृत्तिकां कूलद्वयमृदं वराहजाम् ॥६८॥
मृदं राजद्वारमृदं रक्षयेदष्टमृत्तिकाः ।  
मुरामांसीवचाकुष्ठशैलेयहरिद्रास्तथा ॥६९॥
दारुहरिद्राशुण्ठीचम्पकमुस्ताः सर्वौषधीः ।  
रक्षयेच्चापि पञ्चगव्यकं पृथक् पृथक् तथा ॥2.144.७०॥
व्रीहियवतिलगोधूमश्यामाकनिवारकान् ।  
मुद्गानिति च सप्तापि धान्यानि रक्षयेत्तथा ॥७१ ॥
शय्यां सोपस्करां श्वेतच्छत्रं च चामरद्वयम् ।  
विचित्रं तु वितानं च त्रीन् वै दुकूलपट्टकान् ॥७२॥
ऋत्विग्वरणसामग्रीरुद्वर्तनार्थद्रव्यकम् ।  
गोघृतं च गोशृङ्गोदकं तीर्थोदकं च कम्बुकम् ॥७३॥
शिल्पिदेयानि वस्त्राणि सुगन्धितैलमित्यपि ।  
नेत्राञ्जनार्थकं पात्रं सिन्दूरं रक्षयेत् तथा ॥७४॥
आम्रसत्पत्रमालाश्च देवमूर्तीश्च कानकीः ।  
नारिकेलफलादीनि रक्षयेद् यज्ञमण्डपे ॥७५॥
एतान् सर्वान् सुसम्भारान् निजे तु दक्षिणे स्थले ।  
स्थापयित्वाऽऽचमनं च प्राणायामं विधाय च ॥७६ ॥
गृहीत्वा दक्षिणे हस्ते जलं दर्भादिकं तथा ।  
ओम् प्रपुनातु पद्माक्षो नारायणो हरिः प्रभुः ॥७७॥
इत्युक्त्वा सर्वसम्भारान् प्रोक्ष्य चात्मानमित्यपि ।  
गणेशादीन् सुरान् स्मृत्वा कुर्यात् सङ्कल्पमित्यमुम् ॥७८॥
ब्रह्माण्डेऽत्र स्थले विप्रसन्निधौ वत्सरेऽमुके ।  
मासपक्षतिथौ वारे सर्वपापक्षयाय वै ॥७९॥
उद्धर्तुं पूर्वजाँश्चाऽहं सम्पदायुष्यलब्धये ।  
भुक्तिमुक्तिसुलाभार्थं मूर्तौ देवाऽऽगमाय च ॥2.144.८० ॥
यथाशक्ति प्रतिष्ठां श्रीहरेर्वाऽन्यसुरस्य च ।  
सङ्करिष्ये तदङ्गाख्यं श्रीगणेशादिपूजनम् ॥८ १ ॥
स्वस्तिपुण्याहवाचश्च मातृकापूजनं तथा ।  
नान्दीश्राद्धं तथाऽऽचार्यवरणं विप्रपूजनम् ॥८२॥
करिष्ये इति सङ्कल्प्य जलं भूमौ समुत्सृजेत् ।  
सुमुखश्चैकदन्तश्च कपिलो गजकर्णकः ॥८३ ॥
लम्बोदरश्च विकटो विघ्ननाशो विनायकः ।  
धूम्रकेतुर्गणाध्यक्षो भालचन्द्रो गजाननः ॥८४॥
द्वादशैतानि नामानि मम रूपस्य वै पठेत् ।  
सशुण्ढं च त्रिशूलाढ्यं पत्नीपुत्रयुतं गणम् ॥८५॥
प्रसन्नं सायुधं ध्यायेद् विघ्नानां वारणाय च ।  
एवं ध्यात्वा गणेशं च पूजयेद् बहुवस्तुभिः ॥८६॥
हे हेरम्ब त्वमेह्येहि लक्षलाभयुतस्त्विह ।  
सिद्धिबुद्धिपते त्वेहि सर्वायुधसमन्वितः ॥८७॥
आवाहयामि पूजार्थं रक्षार्थं च मखस्य मे ।  
आगच्छ च भव स्वार्णासने स्थिरः प्ररक्ष नः ॥८८॥
गणानां च पतिं प्रियपतिं निधिपतिं तथा ।  
हवामहे वसाऽत्रैव श्रीकृष्णः शाङ्करोऽसि च ॥८९॥
आहमजानि गर्भधमात्वमजासिगर्भधम् ।  
सिद्धिबुद्धियुतं चावाहयामि गणनायकम् ॥2.144.९०॥
सम्प्रतिष्ठापयाम्याऽऽस्ये सौवर्णे गृह्ण चासनम् ।  
पाद्यं जलं गृहाणाऽपि सुगन्धि निर्मलं शुभम् ॥९ १ ॥
ताम्रपात्रगतं तोयमर्घ्यं गृहाण सिद्धिकृत् ।  
आचमनं तीर्थजलं गृहाण गणनायक ॥९२॥
पयःस्नानं गृहाणैतद् दधिस्नानं गृहाण च ।  
घृतस्नानं गृहाणाऽपि मधुस्नानं गृहाण च ॥९३॥
गृहाण शर्करास्नानं गृहाणोद्वर्तनं तथा ।  
तीर्थजलैः शुद्धवारिस्नानं कुरु गणेश्वर ॥९४॥
वासांसि धारय यज्ञोपवीतं स्वीकुरु प्रभो ।  
चन्दनं चाक्षतान् रम्यपुष्पाणि प्रतिगृह्यताम् ॥९५॥
दुर्वाङ्कुराणि रम्याणि धूपं च प्रतिगृह्यताम् ।  
दीपं घृताक्तमेवाऽपि नैवेद्यं लड्डुकादिकम् ॥९६॥
फलान्याचमं चापि जलं ताम्बूलकं तथा ।  
दक्षिणा गृह्यतां देवाऽऽरार्त्रिकं प्रतिगृह्यताम् ॥९७॥
पुष्पाञ्जलिर्गृह्यतां च प्रदक्षिणां करोमि ते ।  
विशेषार्घ्यं फलयुक्तं प्राप्यात्र वरदो भव ॥९८॥
नमस्ते गजशुण्ढाय कृष्णरूपाय ते नमः ।  
निर्विघ्नं कुरु मे देव सर्वकार्यं मखादिकम् ॥९९॥
अनया पूजया साङ्गः प्रीयतां मे गणाधिपः ।  
इति सम्पूज्य च ततश्चरेत् पुण्याहवाचनम् ॥2.144.१०० ॥
इत्येवं राधिकेऽनादिकृष्णनारायणो हरिः ।  
देवायतनकं भक्तं चाह ते कथितं तु तत् ॥१०१ ॥
पठनाच्छ्रवणादस्य पूजनस्य फलं लभेत् ।  
निर्विघ्नं जायते श्रोतुर्वक्तुः कार्यं फलान्वितम् ॥१ ०२॥
इति श्रीलक्ष्मीनारायणीयसंहितायां द्वितीये त्रेतासन्ताने मूर्तिप्रतिष्ठोत्सवे आचार्यवरणयज्ञसामग्रीसमर्जनगणेशपूजनादिनिरूपणनामा चतुश्चत्वारिंशदधिकशततमोऽध्यायः ॥१४४ ॥
    
