+++
title = "०९९"

+++
श्रीकृष्ण उवाच-  
शृणु त्वं राधिके पश्चादनादिश्रीनरायणः ।  
यथोद्धारं कृतवान् श्रीहरिः प्रोवाच तां कथाम् ॥१ ॥
श्रीकृष्णनारायण उवाच-  
हेमशालायनर्षे त्वं कथा शृणु ततः पराम् ।  
याऽभून्मार्जारिका नारायणसरस्तटे तु सा ॥२ ॥
वृकादिभयमापन्ना ययौ खेटं समीपगम् ।  
यत्र वै श्रीहरेर्भक्ता वसन्ति पशुपालकाः ॥३ ॥
नरा नार्यो वैष्णवास्ते भजन्ते परमेश्वरम् ।  
तत्र सा ह्यटति नित्यं प्रतिग्रहं क्षुधान्विता ॥४ ॥
दुःखेनाऽऽसाद्य भोज्यं 'वै चौर्येण बहुयत्नतः ।  
वर्तते साऽथवा चौर्यं करोत्येव न च क्वचित् ॥५ ॥
शुनां भयात्तु सा रात्रौ शेते पुलकसञ्चये ।  
तृणानां सञ्चये चापि गृहपृष्ठस्थसञ्चये ॥६ ॥
यथाकथञ्चित्सम्प्राप्योच्छिष्टं वृत्तिं करोति सा ।  
यत्र नास्त्येव मार्जारजातिस्तत्रेयमेकला ॥७ ॥
विना नरं वसत्येव युवती ऋतुधर्मिणी ।  
कामदाहेन मार्जारी पीड्यतेऽहनिंशं तदा ॥८ ॥
शापस्य कारणेनैव मार्जारं लभते न सा ।  
खेटाद् दूरतरा ग्रामास्तत्र गन्तुं न शक्यते ॥९ ॥
मध्ये वन्यपशूनां सा भयात्तत्रैव तिष्ठति ।  
एवं सा पीडिता कामदाहेनाऽष्टसमावधिम् ॥2.99.१ ०॥
नवमे वत्सरे वृष्टिश्चातिवृष्टिरभूद्भुवि ।  
तत्प्रवाहेण वै कश्चिन्मार्जारो दूरभूमितः ॥१ १॥
तरङ्गैरुह्यमानः सः सरोवारिषु चाययौ ।  
वृक्षशाखां समालम्ब्य जीवन् सरोवरान्तिके ॥१२॥
जलेन वक्रवेगेन शाखया सहितस्तु सः ।  
मार्जारो वाहितस्तीरं शाखा तीरगताऽभवत् ॥१ ३॥
जले लीने बिडालः सः ययौ शनैः शनैस्तदा ।  
खेटं विलोक्य तत्रैव यत्र मार्जारिकाऽस्ति सा ॥१४॥
तेन योगं गता सा च सगर्भा सम्बभूव ह ।  
कुम्भकारगृहे सा तु घासकच्चरमध्यगा ॥१५॥
सगर्भा पूर्णकालेन प्रसूता पञ्चबालकान् ।  
निदधे तृणपुञ्जे तान् ततो वै चापरस्थले ॥१६॥
ततः स्थलान्तरे चापि ररक्ष निजबालकान् ।  
अथाऽपक्वस्थले चामपात्रपुञ्जे ररक्ष सा ॥१७॥
कुम्भकारेण सङ्क्लृप्ते पाकार्थं वह्निगर्तके ।  
आमपात्रेषु बालान् सा गोपयित्वा बहिर्ययौ ॥१८॥
निजभोज्यस्य लाभार्थं पश्चात् कुभकृताऽनलः ।  
दत्तः पात्रप्रपाकार्थं सा दृष्ट्वा धूम्रमेव तम् ॥१ ९॥
शीघ्रं तत्र समायाता ददर्शाऽग्रेऽनलं मुखे ।  
पृष्ठेऽपत्यानि तिष्ठन्ति मार्गो निर्गमनाय न ॥2.99.२०॥
वह्निर्वृद्धिं गतस्तत्र ज्वालामालासमुज्ज्वलः ।  
सापि श्वभयतस्तत्र पार्श्वे तृणेषु कच्चरे ॥२१ ॥
सुगुप्ता चाऽरुदच्चाति बाला रुदन्ति चानले ।  
बालानां प्राणरक्षार्थं ह्युपायो विद्यते न वै ॥२२॥
कुम्भकारो न तत्रास्ति रोदनं शृणुयात्तु कः ।  
अपत्यस्नेहसम्पन्नाऽपत्यरक्षणहेतवे ॥२३ ॥
अनादिश्रीकृष्णनारायणस्वामिनमस्मरत् ।  
तुष्टाव कल्पितैर्भावैर्नारायणं परेश्वरम् ॥२४॥
वह्निः पात्रप्रगर्ते तु परितश्चावृतोऽभवत् ।  
अपत्यानि तु पात्राणां मध्ये तिष्ठन्ति तत्तले ॥२५॥
ज्वलते चाऽनलश्चोर्ध्वं तले नैवाऽभियाति च ।  
मार्जारिकाऽतिभावेनाऽजपत् कृष्ण हरे प्रभो ॥२६॥
रक्ष मे बालकान् कृष्ण यत्नेन प्रापितान् शुभान् ।  
निर्दोषान् ज्ञानहीनाँश्च रक्ष स्वामिन्नरायण ॥२७॥
यद्यहं त्वयि भक्ताऽस्मि रक्ष मे बालकान् विभो ।  
गर्भे रक्षा कृता येन यत्पिता च जलान्तरे ॥२८॥
रक्षितो येन देवेन स मे बालान् प्ररक्षतु ।  
नारायण हरे कृष्ण स्वामिन् श्रीमन् पुमुत्तम् ॥२९॥
येनाऽहं जनिता पूर्वं स मे बालान् प्ररक्षतु ।  
अग्नौ जले पृथिव्यां चाम्बरे वायौ निवासकृत् ॥2.99.३०॥
हृदये चामपात्रे च गर्ते भ्राष्ट्रे च चुल्लके ।  
यः सदा व्यापको देवः स मे बालान् प्ररक्षतु ॥३ १॥
हरे कृष्ण हरे स्वामिन् कृष्ण रक्षय बालकान् ।  
प्रियान् मे प्राणतः स्वल्पाननाथान् सम्प्ररक्षय ॥३२॥
लक्षजपान् करिष्येऽहं तव तुष्ट्यर्थमेव यत्॥
रक्ष मे शावकान् कृष्णनारायण जगद्गुरो ॥३३॥
शरणागतरक्षाकृत् पोतकान्मे प्ररक्षय ।  
इत्येवं प्रार्थयित्री सा कुम्भकाराङ्गणे स्थिताम् ॥३४॥
तुलसीं प्रति गत्वैव नेमे च दश दण्डवत् ।  
प्रदक्षिणाश्च पञ्चाशच्चक्रे मत्वा द्रुमे हरिम् ॥३५॥
कृष्णनारायणस्वामिन् श्रीपते कमलापते ।  
रक्ष राधापते ब्रह्मपते मुक्तपते प्रभो ॥३६॥
पार्वतीश प्रभास्वामिन् हंसेश मञ्जुलायते ।  
सगुणेशाऽऽत्मसाक्षिँस्त्वं रक्ष बालान् हरे मम ॥३७॥
आत्मात्मन् करुणासिन्धो लक्ष्मीपते जयापते ।  
अमृतप्रद देवानां रक्ष शान्तापतेऽच्युत ॥३८॥
श्रीपते भूपते बद्रीपते लीलापतेऽनघ ।  
भूतिपतेऽक्षरपते शक्तिपतेऽव बालकान् ॥३९॥
गोलोकाधिपते हैमीपते च ललितापते ।  
गह्वरावास गर्भास्य रक्ष वह्निपते पते ॥2.99.४० ॥
हृषीकेश महेशेश ब्रह्मप्रियेश भीहर ।  
अक्षरक्षेत्रवासाऽस्मद्बालकान् रक्ष मेश्वर ॥४१॥
वह्निर्देवोऽवतु बालान् शान्तदाहोऽस्तु सर्वग ।  
बाला मे त्वमृतदेहा भवन्तु भवदाश्रये ॥४२॥
यत्राऽन्यस्त्वाश्रयो नास्ति तत्राश्रयो भवान् गुरुः ।  
तारकश्च शरण्यश्च नाथ रक्षय बालकान् ॥४३॥
इत्येवं चार्थयमाना बिडाली तुलसीं मुहुः ।  
नत्वा पत्राणि चादाय वह्निस्थान गताऽभवत् ॥४४॥
पत्राणि त्वर्पयामास वह्निदेहाय शार्ङ्गिणे ।  
रक्ष मे बालकान् अग्ने वार्धक्यफलरूपिणः ॥४५॥
इत्युक्त्वा च नमस्कृत्य प्रचकार प्रदक्षिणम् ।  
नाऽन्योपायोऽत्र च हरेः स्मृतिं विना तु रक्षणे ॥४६॥
इत्येवं मनसा वाचा कर्मणा परमेश्वरम् ।  
अपूजयद् बिडाली सा पत्रैः श्रीपुरुषोत्तमम् ॥४७॥
जेपे नाम च सततं तस्थौ भ्राष्ट्राग्निसन्निधौ ।  
जीविताशां समालम्ब्य भजमाना जगत्पतिम् ॥४८॥
अथैवं सा स्थिता पार्श्वे कश्चिन्नायाति मानवः ।  
दृश्यते नैव रक्षाकृत् निराशा भजते हरिम् ॥४९॥
तावच्छुश्राव बालानां वाक्यानि भ्राष्ट्रिकान्तरात् ।  
जीविताशावती सा च प्रसन्नमानसाऽभवत् ॥2.99.५०॥
वह्निश्चोपरिभागे चाऽम्बरीषोर्ध्वे प्रवर्धते ।  
नीलहरितपिङ्गाभिर्ज्वालाभिश्च समन्ततः ॥५ १॥
रक्तचित्राभिरुग्राभिः श्वेतमूलाभिरुल्बणः ।  
अग्निर्निम्भ्राष्ट्रके व्याप्तोऽभवद्वै परितोऽभितः ॥५२॥
अन्तर्बहिस्तथा पार्श्वे मध्ये तलेऽपि सर्वशः ।  
आमपात्राणि पक्वानि विगतं च दिवानिशम् ॥५३ ॥
क्षुधातृषायुता सापि मार्जारी बालकान्निजान् ।  
शृणोति वदमानाँश्च रमतः क्षुधिताँस्तथा ॥५४॥
एकः प्राह कदा माता प्रागमिष्यति चाग्रज ।  
क्षुधा मे बाधते चाति समाह्वय च मातरम् ॥५५॥
ज्येष्ठः प्राहाऽनलश्चास्ते मार्गान् रुद्ध्वा समन्ततः ।  
कथं माता समागच्छेत् स्मर श्रीपरमेश्वरम् ॥५६॥
येन गर्भे कृता रक्षा सोऽत्र रक्षां करिष्यति ।  
जीवयिष्यति भगवान् दत्वा भक्त्या हि भोजनम् ॥५७॥
अग्निं पश्योष्णमत्युग्रं ज्वालामालासमेधितम् ।  
कथं माताऽत्र चागच्छेत् स्मर कृष्णनरायणम् ॥५८॥
कृपा भगवतश्चैषा जीवामो यद्विभावसौ ।  
शीतले विवरे चात्र रक्षणं हरिणा कृतम् ॥५९॥
अग्निर्नात्र समायाति सत्यपीन्धनसञ्चये ।  
पश्य ज्वाला न दहति धूमो मूर्छां करोति न ॥2.99.६०॥
एह्यागच्छ बहिर्यामो निर्वह्निसुषिराद् द्रुतम् ।  
शीतो बह्निरयं भाति मे न दह्यति चानुज ॥६१॥
मातरं प्रति गच्छाम श्चेत्युक्त्वा निर्ययुर्द्रुतम् ।  
वह्निमध्याद् विनिर्गत्याऽदग्धरोमाण एव ताम् ॥६२॥
मातरं प्रययुः सर्वे बाला भ्राष्ट्राद् विनिर्गताः ।  
हर्षव्याप्ताः क्षुधाव्याप्ता अपिबन् मातृसत्पयः ॥६३॥
माता स्नेहं प्रचक्रे च लिलेहापि पुनः पुनः ।  
मात्रे प्राहुस्तु ते भ्राष्ट्रं शीतलं रक्षणालयम् ॥६४॥
पय आपीय चाऽऽपृच्छ्य भ्राष्ट्रे प्रविश्य ते पुनः ।  
भ्राष्ट्रिकायास्तले गत्वा विशश्रमुः सुखं मुदा ॥६५॥
योऽग्निश्चाऽऽमघटादीन्वै पक्वान् करोति दाहतः ।  
योऽग्निश्चेन्धनघासादीन् दग्धा भस्म करोत्यपि ॥६६ ॥
सोऽयमेव बिडाल्यास्तु बालकार्थे सुशीतलः ।  
तदानीं दाहहीनो वै जातः कृष्णकृपावशात् ॥६७॥
मार्जारी चावलोक्यैतत् स्वयं च निर्भया सती ।  
भ्राष्ट्रीतले समागन्तुं ययौ भ्राष्ट्रीमुखं प्रति ॥६८॥
तावद् वह्निस्तथा स्प्रष्टोऽत्युष्णश्चात्यन्तदाहकः ।  
आश्चर्यं परमं प्राप्ताऽस्मरत् कृष्णनरायणम् ॥६९॥
अहो देवस्य माहात्म्यं ह्येकमेव तु वस्तु यत् ।  
सुखायैकस्य भवति दुःखायाऽन्यस्य तत् खलु ॥2.99.७०॥
सर्वेषां दाहकर्ताऽयं पक्षे दाहकरोऽभवत् ।  
अवश्यं श्रीनरनारायणेन परमात्मना ॥७१ ॥
रक्षिता बालका मेऽत्र रक्ष्यन्ते च पुनः पुनः ।  
इदं मे भक्तिमाहात्म्यं बालानां शरणागतिः ॥७२॥
यद्वा तद्वा भवेत्पुण्यं प्राग्भवीयं महत्तरम् ।  
येन बाला रमन्ते मे वह्निमध्ये यथा गृहे ॥७३॥
मार्जारी कृष्णमाहात्म्यं ज्ञात्वा पूर्णतमं तदा ।  
भेजे चातीव भावेन श्रीहरिं परमेश्वरम् ।७४॥
क्षुधातृषाभिसन्तप्ता कृत्वा दृढं च निश्चयम् ।  
मया नाऽन्यत्र गन्तव्यं हरिर्दास्यति भोजनम् ॥७५॥
मह्यं मम च बालेभ्यो रक्षकः रक्षयिष्यति ।  
इत्येवं मन्यमाना सा जजाप औं हरेऽच्युत ॥७६॥
कृष्णगोविन्दगोपालनारायणनरायण ।  
श्वासोच्छ्वासं जजापैवं वाचा च मनसा हृदा ॥७७॥
निषसाद समीपे च भ्राष्ट्रिकाया हरिश्रिता ।  
दिनद्वयं गतं तावन्नोत्तिष्ठति न याति च ॥७८॥
कृष्णो नारायणो देवो नरोत्तमो नरायणः ।  
दृढं च निश्चयं ज्ञात्वा भक्तिं ज्ञात्वा परात्पराम् ॥७९॥
शरणागतरक्षाकृत् कुम्भकारस्वरूपधृक् ।  
भाद्रश्राद्धे कृतं क्षीरपाकं च पूरिकास्तथा ॥2.99.८० ॥
करे धृत्वा समायातो ददौ पितृभ्य एव सः ।  
अम्बरे च ददौ काकपक्षिभ्यो धेनवे ददौ ॥८१ ॥
ददौ भूतेभ्य एवाऽसौ मार्जार्यै चापि सन्ददौ ।  
तावत् तद्बालका वह्निभ्राष्ट्रतो बहिराययुः ॥८२॥
तेभ्यो दुग्धं श्राद्धपक्वमपाययत् सुखप्रदम् ।  
पीत्वा ते विविशुस्तत्र भ्राष्ट्रीतले सुखावहे ॥८३ ॥
एवं कुम्भकृता तेनाऽऽहुताः कुम्भकृतोऽपरे ।  
पश्यन्तु वह्निमध्ये वै जीवन्ति हि बिडालकाः ॥८४॥
इत्युक्त्वा दर्शयामास कुम्भकृद्भ्यो हि बालकान् ।  
भ्राष्ट्र्यधिपालकश्चापि ददर्शाश्चर्यमाप्तवान् ॥८५॥
आमपात्राणि पच्यन्ते नैव दह्यन्ति बालकाः ।  
आश्चर्यं परमं त्वेतत् तत्र प्रकाशतां गतम् ॥८६॥
आययुर्जनसङ्घास्तु वीक्षितुं भ्राष्ट्रिकाऽर्भकान् ।  
पुपूजुर्वह्निदेवं च बिडाल्यै भोजनं ददुः ॥८७॥
अर्भकेभ्यो ददुर्दुग्धं बालाश्चागत्य ते बहिः ।  
पीत्वा प्रयान्ति भ्राष्ट्र्यां ते सुषिरेण पुनः पुनः ॥८८॥
एवं विलोक्य लोकास्ते निश्चिक्युर्हरिरक्षिताः ।  
जीवन्त्येते न दुह्यन्ति दीनरक्षाकरो हि सः ॥८९॥
अथाऽधिपः कुम्भस्रष्टा वह्निशान्त्युत्तरं स्वयम् ।  
दूरीचकार भस्मादि कुम्भान् पात्राणि सर्वशः ॥2.99.९०॥
तलं रिक्तं चकाराऽपि यत्र बाला व्यवस्थिताः ।  
तत्र श्रीभगवत्पादचिह्ने सन्दृष्टवान् हि सः ॥९ १ ॥
कुम्भकारश्चकाराऽत्र भगवत्पादवेदिकाम् ।  
तीर्थं मार्जाररक्षाख्यं प्रसिद्धं त्वभवद्धि तत्॥९२॥
बालका रक्षिता येन नारायणेन योगिना ।  
सोऽपि तत्रैव सर्वेषु मध्ये तदा विराजते ॥९३॥
कुम्भकारस्वरूपेण नान्ये विदन्ति तं प्रभुम् ।  
अथाऽयं भगवान् बद्रीनारायणः स्वयं तदा ॥९४॥
कृपया दर्शयामास रूपं निजं चतुर्भुजम् ।  
कुम्भकारा हरिं दृष्ट्वा पुपूजुः श्रद्धयाऽन्विताः ॥९५॥
मार्जारिका ददर्शैनं श्रीमन्नारायणं हरिम् ।  
द्रागेव स्मरणं प्राप्ताः सनत्सुजातरूपिणः ॥९६॥
शोकं चकार विविधं बिडालीप्रसवादिजम् ।  
क्वाऽहं सनत्सुजातोऽस्मि क्वाऽहं बिडालतां गतः ॥९७॥
अद्य नारायणः साक्षाच्छापनाशार्थमागतः ।  
इत्येवं त्वाप्तवैराग्यो नेमे नारायणं हरिम् ॥९८॥
नारायणोऽपि तां तिर्यग्देहाद् विवृत्य सत्वरम् ।  
सनत्कुमाररूपं च ददौ ब्रह्मसुतात्मकम् ॥९९॥
अर्भकाः कुम्भकारैश्च रक्षिता वर्धितास्तथा ।  
तद्वशास्ते वनीया वै मार्जारा अभवँस्ततः ॥2.99.१ ००॥
अथ नारायणो देवस्तथा सनत्सुजातकः ।  
ययतुश्च सरः स्नातुं कुम्भकारा ययुस्ततः ॥१०१ ।  
तदा देवैः पुष्पवृष्टिर्मुक्ता व्योम्ना सरोवरे ।  
नारायणेन वै साक्षाद् यत्र स्नातं ततः सुरैः ॥१०२॥
नारायणसरश्चेति तीर्थं प्रख्यापितं शुभम् ।  
रक्षाकृन्मुक्तिकृच्चापि नारायणस्य दायकम् ॥१ ०३॥
सनत्सुजातसहितः स्नात्वा नारायणः प्रभुः ।  
ययौ श्रीबदरीं हैमशैले विशालिकां निजाम् ॥१ ०४॥
ऋषिः सनत्सुजातश्च स्नात्वा त्रिपथगाजले ।  
नत्वा नारायणं सत्यलोकं ययौ क्षणात्ततः ॥१ ०५॥
ग्रामो मार्जारपुरसञ्ज्ञकोऽभवत् प्रजाकृतः ।  
इत्येवं श्रीकृष्णनारायणो हेमायनर्षये ॥१ ०६॥
मार्जारपुत्ररक्षायाः कथामकथयत्तथा ।  
विरराम क्षणं राधे प्रापुर्हर्षं महत्तरम् ॥१ ०७॥
इति श्रीलक्ष्मीनारायणीयसंहितायां द्वितीये त्रेतासन्ताने मार्जारिकाऽपत्यानां कुम्भकारमहाभ्राष्ट्रीवह्नितो नारायणकृतरक्षणं मार्जारिकायाः शापमोक्षणं चेत्यादिनिरूपण-  
नामा नवनवतितमोऽध्यायः ॥९९ ॥
    
