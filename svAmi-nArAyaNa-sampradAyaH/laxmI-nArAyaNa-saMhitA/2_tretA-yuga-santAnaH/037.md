+++
title = "०३७"

+++
श्रीकृष्ण उवाच-  
अथ दैत्यस्ततो राधे! दैत्यानाह महत्तमान् ।  
पावदुर्गं मख्खनं च सैंहिकेयं च चोटिलम् ॥१ ॥
धारेयं च विश्वसनं योद्धृमुख्यान्महाबलान् ।  
ऐरकं थूरकं नीम्बं चैरकं बर्बुरं तथा ॥२ ॥
शाल्मलिं झिम्पटं कूर्चिं कर्कशं गृञ्जकं तथा ।  
तमलाकं च लशुनं पलाण्डुकं च भङ्गकीम् ॥३ ॥
अहिफेनं महाजिह्मं वत्सनागमफेनकम् ।  
हिरकं विषकन्दं च ह्येतान् दैत्यधुरन्धरान् ॥४ ॥
सौराष्ट्रराज्यलब्ध्यर्थं युद्धार्थं समुवाच सः ।  
कर्कं च कृकलासं च शिल्लकं गोधकं तथा ॥५ ॥
घोरखादं वृकं द्वीपं शीतधारं च नायकान् ।  
मन्त्राणार्थं च युद्धार्थं प्राह वराटको बली ।६ ॥
विप्रः कश्चित्तु मां प्राह तपः कष्टं महत्तरम् ।  
निष्किञ्चनानां धर्मः स निर्बलानां विशेषतः ॥७ ॥
सबलानां तु समरो धर्मो राज्यं यतो लभेत् ।  
तस्मात् सौराष्ट्रदेशानां स्वायत्तीकरणं यथा ॥८ ॥
अस्माकं दैत्यवर्याणां तथा स्यात् कुरुत द्रुतम् ।  
विना रणं न वै भूमिर्विना यूथं न वै जयः ॥९ ॥
विनोद्योगं न वै सम्पद् यूथोद्योगरणाः सुखाः ।  
अस्माभिश्च प्रकर्तव्यं हरणं सम्पदां बलात् ॥2.37.१ ०॥
सौराष्ट्रस्य तु देशस्य तथा राज्यमकण्टकम् ।  
सर्वे प्राहुस्तदा मग्ना ओं बाढं विजयोऽस्तु ते ॥११ ॥
अथ पश्चिमवार्धेस्तु समारभ्याऽसुरास्तु ते ।  
ग्रामस्थान् पीडयामासुर्जह्रुश्च गृहसम्पदः ॥१२॥
ग्रामाणां तु सहस्रं वै पश्चिमोदधिसन्निधौ ।  
प्रसह्य दैत्यैः स्वायत्तीकृतं भूश्च तथोत्तरा ॥१ ३॥
खाडिकासन्निधौ स्वायत्तीकृता प्रायशश्च तैः ।  
शुश्राव राजा खट्वाङ्गः सार्वभौमोऽसुरैः कृतम् ॥१४॥
प्रजानामर्दनं सम्पद्धरणं ब्राह्मणार्दनम् ।  
राज्यसंस्थापनं चेति विज्ञाय नृपतीश्वरः ॥१५॥
व्योममार्गेण तु सैन्यं प्रेषयामास भूरि सः ।  
परितो व्यूहमारच्य युयुधिरे च तद्भटाः ॥१६॥
दैत्या अपि तदा व्योम्नि युयुधिरे च तैः सह ।  
अस्त्रैः शस्त्रैः शरैः कुन्तैर्भल्लैस्तोमरशक्तिभिः ॥१७॥
प्रासैर्बाणैः खड्गवर्यैरसिभिर्मुद्गरादिभिः ।  
परिघैश्च गदाभिश्च वह्निगोलैः सुरङ्गकैः ॥१८॥
जलगोलैर्विषगोलैरश्रुबाष्पैर्विषाऽनिलैः ।  
क्ष्वेडाऽनलैः शीतवृष्ट्या विद्युद्वृष्ट्या विहायसि ॥१ ९॥
झञ्झावातैर्धूमवातैः शिलावृष्ट्या च पांसुभिः ।  
परस्परं सुबह्वीभिः कृतेन्द्रजालसृष्टिभिः ॥2.37.२ ०॥
मायाप्रयोगकैर्व्योमकृत्रिमपुत्तलैस्तथा ।  
कृत्रिमयानगभटैः सैन्यानि युयुधुस्तदा ॥२१ ॥
नष्टास्तत्राऽसुराश्चाऽन्ये मानवा बहुदेहिनः ।  
पराजिता असुरास्ते निराशा अभवन् यदा ॥२२॥
अब्धिं प्रविष्टुं चेच्छन्ति धावमाना इतस्ततः ।  
किन्तु खट्वाङ्गदसैन्यान्यभितः परितस्तथा ॥२३ ॥
भूमौ व्योम्नि जले कृत्वा प्राकाराणि समन्ततः ।  
विद्यन्तेऽतो न निर्गन्तुं शेकुर्देशाद् बहिर्हि ते ॥२४॥
अथ मुग्धा हि ते दैत्या जीवनेच्छापरास्तदा ।  
अश्वपट्टसरो दिव्यं विशालं चाप्यगाधकम् ॥२५॥
विचार्य सम्प्रधाव्यैव विविशुस्तज्जले तलम् ।  
मनसा ते तु रक्षार्थं तुष्टुवुः परमेश्वरम् ॥२६॥
अनादिश्रीकृष्णनारायणं श्रीपुरुषोत्तमम् ।  
कम्भरानन्दनं श्रीमद्गोपालकृष्णबालकम् ॥२७॥
करुणाशेवधिं देवं शरण्यं श्रीपतिं प्रभुम् ।  
उद्धारार्थं जगत्यस्मिन् प्रादुर्भावगतं हरिम् ॥२८॥
दिनाऽनाथ कृपासिन्धो दुःखोद्धारकर प्रभो ।  
शरणागतरक्षाकृज्जीवदानं प्रदेहि नः ॥२९॥
खट्वाङ्गदस्य सैन्यानि नाशयन्त्यभितो हि नः ।  
अपराधप्रकर्तॄंस्तन्नः प्रपन्नानव प्रभो ॥2.37.३ ०॥
युद्धधर्मं समाश्रित्य बलधर्मं तथाऽपराम् ।  
दैत्यदानवरीतिं च राज्यमाप्तुं कृतोद्यमाः ॥३ १ ॥
तत्रैव यद्यपराद्धं तव केशव रक्षय ।  
क्षमां कुरु कृपासिन्धो शाधि दण्डं विधेहि च ॥३ २॥
इत्येवं जलमध्यस्थाः स्तुतिं चक्रुर्यदाऽसुराः ।  
बालकृष्णस्तदा शङ्खं दध्मौ स्वस्य रणाऽङ्गणे ॥३ ३ ॥
कोटिरूपोऽभवत्तत्र व्योम्नि भूमौ जलेऽपि च ।  
वीक्ष्य सैन्यानि तत्रैव विगर्वा ह्यभवन् क्षणात् ॥३४॥
अथ सेनाधिपतयो व्योम्ना तं शरणं ययुः ।  
हरिश्चाऽऽज्ञापयत् ताँश्च, मा घात्याः शरणागताः ॥३५॥
जीवग्राहान् गृहीत्वैव दास्याम्येतानहं भटाः ।  
यथापराधदण्डं वै करिष्यामि प्रयान्तु शम् ॥३६ ॥
स्वागतं चापि सत्कारं भोजनं पानमित्यपि ।  
गृह्णन्तु लोमशात्त्वत्र गुरोर्योगिवराच्छुभाः ॥३७॥
इत्युक्तास्ते तु सैन्यानां परिहारं व्यधुर्द्रुतम् ।  
लोमशेन यथाज्ञं च सत्कृता भोजनादिभिः ॥३८॥
'ओं नमः श्रीकृष्णनारायणाय स्वामिने स्वाहा' ।  
इति मन्त्रप्रदानेन वैष्णवास्ते भटाः कृताः ॥३९ ॥
अथ तेषां सन्निधौ च लोमशस्याऽऽश्रमे शुभे ।  
निशि दैत्यान् समाहूय बालकृष्णः स्वयं प्रभुः ॥2.37.४०॥
चक्रेऽपराधवद्दण्डं तेषां वै राधिके यथा ।  
तत्र वराटकं दैत्यं दण्डं गिरिं व्यधाद्धरिः ॥४१ ॥
पश्चिमे त्वब्धितीरे स वराडो नाम पर्वतः ।  
समभूच्छ्रीहर्षदेवीसेवितश्च बृहस्पतेः ॥४२॥
वरदानाद् भूभृदयं पर्वतः समजायत ।  
पावदुर्गं हरिश्चापि पावादुर्गं तु पर्वतम् ॥४३ ॥
निर्ममे दण्डरूपं तत्सौराष्ट्रपूर्वतो दिशि ।  
मख्खनं पर्वतं चापि निर्ममे मख्खनाभिधम् ॥४४॥
सैंहेयकं च सिंहाद्रिं चोटिलं चापि पर्वतम् ।  
चोटीलकं निर्ममे च धारेयं धाररूपिणम् ॥४५॥
विश्वसनं च वै विश्वामित्रं नाम तु पर्वतम् ।  
चक्रे श्रीभगवाँस्तेषां तीर्थावासेन पुण्यता ॥४६॥
श्रीनारायशरणागतेः प्राप्तं शुभं फलम् ।  
यत्र वै मुनयः सन्तः सद्वा वसन्ति पावनाः ॥४७॥
अथ यास्यन्ति मुक्तिं ते कल्पान्ते ब्रह्मणा समम् ।  
अथ येऽन्येऽपि दैत्या वै योद्धारस्तेभ्य इत्यपि ॥४८ ॥
ददौ दण्डं वदाम्यत्र राधिके तूद्भिदुद्भवम् ।  
ऐरकं तु समुद्रे वै स्तम्बं पत्रान्वितं तदा ॥४९ ॥
कृत्वा ददौ वरं कुष्णप्राप्तिः क्वचिद्भविष्यति ।  
चैरकाचापि ३ वार्धौ वासं स्तम्बात्मकं ददौ ॥2.37.५० ॥
थूटकं कण्टकं हस्तान्वितं प्राकारवद् भुवि ।  
रक्षाकरं चकारापि चिरजीवित्वमिप्यपि ॥५१ ॥
निम्बं कटुं कृतं वृक्षं तं ररक्ष नृपाङ्गणे ।  
बर्बुरं कण्टकव्याप्तं दन्तधावनपादपम् ॥५२ ॥
नदीशैलादितीर्थेषु न्यवासयच्छुभाश्रयम् ।  
शाल्मलिं पर्वतेऽरण्ये मृदुरुफलभूषितम् ॥५३ ॥
वृक्षं कृत्वा ददावस्मै रुफलं चौपधानिकम् ।  
तूलैर्भवति सर्वत्र सुखदं श्रेष्ठिनां हि तत् ॥५४॥
अथ वै झिम्पटं स्तम्बं शलाकाढ्यं चकार सः ।  
दीर्घा मार्जनिका येषां भवन्ति ह्युपकारिकाः ॥५५॥
कूर्चिं खर्जनिकावल्लीं चकार भगवान् वने ।  
कर्कटं चातिकटुकं वल्लीरूपं व्यधात्प्रभुः ॥५६॥
गृञ्जकं च तमालं च धूम्रपानार्थकं व्यधात् ।  
लशुनं च पलाण्डुं च कन्दरूपे व्यधात्प्रभुः ॥५७ ॥
अहिफेनं महाजिह्मं भङ्गां च वत्सनागकम् ।  
विषरूपान् व्यधात् कृष्णोऽफेनकं क्षारकं व्यधात् ॥५८ ॥
हीरकं खनिजन्यं तु विषाक्तं कङ्करं व्यधात् ।  
विषकन्दं भूमिगर्भं व्यधात्कन्दं विनाशकम् ॥'९९॥
कृकलासं शिल्लकं गोधकं कर्कं सरीसृपान् ।  
घोरखादं वृकं द्वीपं शितधारं पशून् व्यधात् ॥2.37.६० ॥
तान्सर्वानसुरान् कृषानारायणः पृथक् पृथक् ।  
आवासयद् वने भूमौ जले वृक्षे च भित्तिषु ॥६ १ ॥
एते सर्वे ह्यसुराश्च वंशविस्तारवर्धिताः ।  
तीर्थयोगेन तु मुक्तियोग्याः कृता हि शार्ङ्गिणा ॥६२ ॥
ततः प्रजानां क्षेमं च कुशलं च व्यजायत ।  
बृहस्पतिर्महेन्द्रं च ययौ प्राह वराटकः ॥६ ३ ॥
तापसा च्यावितो युद्धबुद्धिमारोपितस्तदा ।  
युद्धं चकार राज्यार्थं प्रापितः शैलतां स हि ॥६४॥
अन्येऽपि च तथा दैत्या दण्डेन यमिता दृढम् ।  
श्रुत्वा शान्तिं जगामाऽथ सौराष्ट्रमभवत् सुखम् ॥६५॥
एवं प्रभोः शुभैश्वर्यं राधिके! कथितं तव ।  
सतां तीर्थप्रसङ्गेन ते वै यास्यन्ति मोक्षणम् ॥६६॥
अथाऽन्यत्ते कथयामि चरित्रं पापिशोधकम् ।  
अनादिश्रीकृष्णनारायणस्य राधिके शृणु ॥६७॥
म्लेच्छा डफ्फरजातीया अटवीमनुसृत्य च ।  
समुद्रयानमार्गैश्च न्यूषुर्गत्वा सुराष्ट्रके ॥६८॥
पापाः पापसमाचाराः पशुमांसादनास्तथा ।  
पक्षिमत्स्याशनाः पत्नीपतिधर्मविवर्जिताः ॥६९॥
पाशवीं वृत्तिमारूढाः परसम्पत्प्रजीवनाः ।  
चौर्यकर्मकराः शश्वत् दानधर्मादिवर्जिताः ॥2.37.७०॥
यत्र क्वापि निवासाश्च परक्षेत्रान्नहारकाः ।  
अस्त्रशस्त्रधराः श्वादिक्रूरप्राणिप्रपोषकाः ॥७१ ॥
व्याधधर्मपराः शश्वदटव्यां वासिनः खलाः ।  
लुण्टका मारकाः सर्वहारकाः क्रूरचारिणः ॥७२॥
शकटोष्ट्रखरवाहाः परभाग्योदरम्भराः ।  
सस्यविनाशकाः कृषिकर्मकारप्रपीडकाः ॥७३॥
सहस्रमानवाः साक्षाद् यमदूतभयङ्कराः ।  
मद्यपानकराः क्वापि मनुष्यज्ञातिनाशिकाः ॥७४॥
निर्दया धूर्ततायुक्ता देवधर्मादिनिन्दकाः ।  
सौराष्ट्रवासिनः सर्वान् पीडयन्ति स्म सर्वतः ॥७५॥
हाहाकारोऽभवद् देशे दिक्षु विदिक्षु तत्कृतः ।  
जनास्तु पीडितास्तैश्च स्वश्वपट्टसरोवरम् ॥७६ ॥
आययुर्निजरक्षायाः प्रार्थनार्थं हरिं प्रति ।  
अनादिश्रीकृष्णनारायणं श्रीपुरुषोत्तमम् ॥७७॥
न्यवेदयन् स्वकां पीडां तज्जातां सर्वघातिनीम् ।  
श्रुत्वा श्रीभगवानाह करोमि तस्य चौषधम् ॥७८॥
इत्युक्त्वा स प्रसस्मार चक्रं स्वस्य सुदर्शनम् ।  
तथा तत्क्षेत्रपालाँश्च कालीं म्लेच्छविनाशिनीम् ॥७९॥
अर्धनारीश्वरसैन्यं सर्वशस्त्रास्त्रमण्डितम् ।  
गरुडं च गजं दिव्यं प्रसस्मार हरिस्तदा ॥2.37.८०॥
आययुः शीघ्रमेवैते नेमुश्च पादयोर्हरेः ।  
ज्ञापयामासुराज्ञार्थं श्रीहरिस्तानुवाच ह ॥८ १ ॥
म्लेच्छा दफ्फरजातीयाः पीडयन्ति सुराष्ट्रकम् ।  
चोरयन्ति धनान्नानि कृषिवस्तूनि सर्वथा ॥८२॥
कृषेश्चाऽप्युपकरणान्यटवीस्थानि यानि तु ।  
छेदयन्ति सुवल्ल्यादि वृक्षान् स्तम्बान् लतादिकाः ॥८३ ॥
गुल्मान् पुष्पफलाढ्याँश्च शाककन्दान् हरन्ति च ।  
पत्रसस्यादिधान्यानि चारयन्ति पशून् निजान् ॥८४॥
पक्वकणिशशूकाँश्च हरन्ति क्षेत्रसस्यतः ।  
घ्नन्ति क्वचिन्मनुष्याँश्च हरन्ति वृषगोधनम् ॥८५॥
हरिणाँश्च शशादीँश्च मारयन्ति हि पापिनः ।  
प्रजाजनान् प्रसह्याऽपि बध्वा नयन्ति वै क्वचित् ॥८६॥
नरान् नारीर्बालकाँश्च पीडयन्ति प्रजाजनान् ।  
सहस्रशोऽत्र वर्तन्ते ह्यटव्यामित उत्तराम् ॥८७॥
दिशं यान्त्वपराधिभ्यो दण्डं ददतु तान् यथा ।  
यथा नैवं पुनः कुर्युर्यद्वा घ्नन्तु समन्ततः ॥८८॥
इत्युक्ता मूर्तिमत् चक्रं सुदर्शनं च कालिका ।  
अर्धनारीश्वरं सैन्यं गरुडश्चेति सेवकाः ॥८९॥
मिलित्वा प्रययुः शीघ्रं दिक्फरान् शासितुं तदा ।  
दिक्फरास्ते विलोक्यैतान् शिक्षकान् हन्तुमुद्यताः ॥2.37.९०॥
प्रासतोमरभल्लैश्च गदामुद्गरखड्गकैः ।  
बन्धूकीभिः शरैश्चापि चक्रादिभिर्व्यधुर्मृधम् ॥९१ ॥
तदा सैन्यं त्वर्धनारीश्वरस्यैतान् जघान ह ।  
प्रासैस्तोमरभल्लाद्यैर्गदादण्डाऽसिमुद्गरैः ॥९ २॥
शरैर्बाणैः क्षेपणैश्च प्रस्तरैर्गोलिकादिभिः ।  
शक्तिभिः पाशभेदैश्च युयुधे दफ्फरैः सह ॥९ ३ ॥
प्राणग्लहं समभवद् युद्धं परमदारुणम् ।  
उभयोः पक्षयोर्विरा निद्रां गच्छन्ति शाश्वतीम् ॥९४ ॥
विलोक्यैवं तदा चक्रं सुदर्शनं स्वयम्प्रभम् ।  
वह्निचक्रं स्वयं भूत्वा डफ्फराऽनीकमापतत् ॥९५॥
कबन्धेभ्यो मस्तकानि निकृन्तति स्म वेगतः ।  
यस्य यस्य गले लग्नं द्वेधा कृत्वा प्रगच्छति ॥९ ६ ॥
डफ्फरास्ते बहवो वै हतास्त्वन्ये विदुद्रुवुः ।  
अनादिश्रीकृष्णनारायणं ते शरणं ययुः ॥९ ७ ॥
शरणागतरक्षा सङ्कर्तव्या प्रभुणा यतः ।  
जीवतो न हताः शेषा देशपारं निवासिताः ॥९८॥
शतानि पञ्च जीवन्तो ययुर्नत्वाऽन्यतः स्थलम् ।  
किन्तु स्वकृतपापैस्ते समुद्रे नौप्रभञ्जनात् ॥९ ९ ॥
जले मग्ना ययुर्मृत्युं दपफना म्लेच्छजातयः ।  
सौराष्ट्रः सुखवानास्ते श्रीकृष्णस्य प्रतापतः ॥2.37.१०० ॥
पीडाः सर्वा गता लोपं प्रजाः सौख्यं समाश्रिताः ।  
सुदर्शनाद्यास्तत्कार्यं कृत्वा श्रीहरिसन्निधौ ॥१० १॥
सजीवनाः स्वयं भूत्वा दिव्या ये युद्धमर्दिताः ।  
तेऽप्यागत्य नमश्चक्रुस्ततो मूर्तौ लयं गताः ॥१०२।  
अर्धनारीश्वरसैन्यं सरस्तीरे तिरोऽभवत् ।  
जयकारोऽभवत् पृथ्व्यामायुधानां हरेरपि ॥१०३ ॥
इत्येतद् राधिके बालकृष्णस्य चरितं तव ।  
कथितं श्रावपाठाभ्यां स्वर्गमोक्षप्रदं शुभम् ॥१०४ ॥
इति श्रीलक्ष्मीनारायणीयसंहितायां द्वितीये त्रेतासन्ताने वराटकाख्याऽऽसुरसैन्यादिपराजयदण्डादिका डफ्फरजातीयम्लेच्छनाशनं चेत्यादिनिरूपणनामा  
सप्तत्रिंशोऽध्यायः ॥३७ ॥
    
