+++
title = "२८५"

+++
श्रीकृष्ण उवाच-  
राधिके! वाहिनीं वीक्ष्याऽम्बरे विमानरूपिणीम् ।  
शङ्करस्य महीमानाः शिवेश्वरस्तथा नृपः ॥१ ॥
कृष्णयानीं नमस्कृत्य स्वागतार्थं द्रुतं तदा ।  
वादित्रकुशलान् सर्वानाज्ञापयन् गवादिकान् ॥२ ॥
वादयितुं च वादित्रोत्तमानि तूर्यवेदिनः ।  
वाद्यघोषा अभवँश्च तदाऽम्बरान्तगाः सुखाः ॥३ ॥
माङ्गलिकास्तारजन्या भेरीजन्याश्च शोभनाः ।  
व्यङ्गुलादिकजन्याश्च शङ्खजन्याश्च दूरगाः ॥४ ॥
मयूरोत्थास्तथा शब्दा वंशीवीणानिनादनाः ।  
जलयन्त्रादिजन्याश्च गालजन्याः शुभावहाः ॥५ ॥
मृदङ्गकरतालादिजन्याश्चाऽनलयन्त्रजाः ।  
वायुस्तरकृताः शब्दा व्योमगीतानि चाऽभवम् ॥६ ॥
अप्सरसां कण्ठशब्दा योगिनीनां च गीतयः ।  
मिष्टा वेदादिनारीणां सरस्वतीनिनादनाः ॥७ ॥
दूरमिष्टस्वरास्तत्राऽभवन् व्योमान्तगामिनः ।  
अश्रूयन्त शुभास्ते च विमानेषु विहायसि ॥८ ॥
तान् शब्दान् वै समाकर्ण्याऽऽश्चर्यपरा विमानगाः ।  
ददृशुस्तां विशालां सुभूमिं वाराणसीमयीम् ॥९ ॥
सर्वे विमानगा गङ्गावरणामध्यगां पुरीम् ।  
दशयोजनविस्तीर्णां वैकुण्ठसदृशीं तदा ॥2.285.१ ०॥
पश्चोत्तरे ददृशुश्च विशालं नूतनं कृतम् ।  
वरणायास्तटे शिवपुरं विंशतियोजनम् ॥११ ॥
मयं च विश्वकर्माणं समाहूय विधापितम् ।  
कैलासमपरं किं वा गोलोकमपरं च वा ॥१२॥
स्थितं कोटिविधुक्लृप्तं तथा कोटिरविप्रभम् ।  
बहुभौमं चाम्बरे संस्थितं किं वा त्रिशूलगम् ।  
दिव्यं कैलासमेवैतन्मेनिरे तद्विमानगाः ॥१३ ॥
शिवेश्वरेण स्वपुत्र्याः माङ्गल्योत्सवसिद्धये ।  
निर्मापितं महीमाननिवासार्थं पुरं हि तत्॥
स्वर्णप्राकारसंशोभं कोटिप्रासादराजितम् ॥१४॥
स्वर्णमन्दिरसच्छालं सुवर्णकलशान्वितम् ।  
सुवर्णध्वजसम्बोध्यं शातभौमं समन्ततः ॥१५॥
कुबेरनगरी यत्र यत्रेशानपुरी तथा ।  
इन्द्रपुरी तथा कोणे वह्निपुरी प्रकोणके ॥१६॥
वारुणी नगरी यत्र धर्मपुरी प्रकोणके ।  
मरुतां नगरी कोणे ब्रह्मपुरी प्रकोणके ॥१७॥
सूर्यपुरी तथा विष्णुपुरी कोणे विराजते ।  
मध्ये देवनिवासाश्च प्रासादाः शतभूमयः ॥१८॥
उद्यानाऽऽवृतप्रपार्श्वाश्चातिसुगन्धिसम्भृताः ।  
धवला हिमशैलाश्च यद्वत् शशिनिभास्तथा ॥१९॥
सर्वस्मृद्धिश्रिताः सर्वे प्रासादा नूतनाः कृताः ।  
चन्द्रशालाः प्रशोभन्ते ग्रहमार्गगता इव ॥2.285.२० ॥
नैसर्गिकप्रभास्रावा मणयो यत्र भित्तिषु ।  
नैसर्गिकप्रकाशाश्च कम्मानिकासु सन्ति हि ॥२१ ॥
तोरणेषु सुधास्रावा विद्यन्ते कामवल्लिकाः ।  
स्तम्भेषूर्ध्वप्रदेशेषु विद्यन्ते कामपादपाः ॥२२॥
वलभीषु च विद्यन्ते पयोनद्यश्च कामजाः ।  
ऊष्मा यथापेक्षिता च कल्पतारोद्भवाऽस्ति च ॥२३ ॥
शिवपुर्यां च परितः प्रतिप्रासादके तथा ।  
प्रतिप्रासादभूमौ च विद्यन्ते कामधेनवः ॥२४॥
कामरूपधरा दिव्या व्योमचाराः सुखप्रदाः ।  
कल्पकन्याश्च विद्यन्ते प्रत्येकभूमिमास्थिताः ॥२५१॥
दासा दास्यो दिव्यवर्णा विद्यन्ते सेवकास्तथा ।  
सर्वे सङ्कल्पजा दिव्या सेवार्थं निहितास्तदा ॥२६ ॥
देहसंवाहिकाश्चापि गायिका नृत्ययोषितः ।  
सर्वाः सङ्कल्पजास्तत्र शङ्करेण निधापिताः ॥२७॥
सर्वरसाः सर्वगन्धा सर्वरूपाः सुशोभिनः ।  
प्रासादाः सर्वशब्दाश्च सर्वस्पर्शा भवन्ति च ॥२८॥
सौवर्णासनशोभाश्च सिंहासनगजासनः ।  
मृदुकोमलशय्याश्च विद्यन्ते यत्र वेदिकाः ॥२९॥
बृस्यो बहुविधाः सन्ति पर्यङ्काः सुखदायिनः ।  
आस्तरणानि दिव्यानि कौशेयानि समन्ततः ॥2.285.३०॥
और्णानि मृदुरम्याणि विचित्राणि शुभानि च ।  
रङ्गचित्राणि चञ्चद्भावन्ति प्रत्याश्रयाणि च ॥३ १ ॥
गेन्दुकानि पार्श्वकानि कशिपवश्च कोमलाः ।  
गुप्तदोराण्यमूल्यानि स्वर्णकटानि यानि च ॥३२॥
निहितानि च तेष्वेव प्रासादेषु हि शम्भुना ।  
प्रेङ्खा दोलाः सवल्ल्यश्च मृदुशय्यासमन्विताः ॥३३ ॥
लम्बन्ते यत्र वल्लीभिः शोभिताऽऽन्दोलनार्थिकाः ।  
विमानानि स्वल्पदेहान्यपि भूमिगमानि च ॥३४॥
वायुमार्गेण च गतिमन्ति सन्ति गृहे गृहे ।  
यद्द्वारा चोर्ध्वभूमौ च जनाः स्वस्वनिवासने ॥३५॥
व्योममार्गात्प्रविशन्ति निस्सरन्ति विमानकैः ।  
सोपानान्यपि निःश्रेणीबद्धानि मणिमन्ति च ॥३६ ॥
स्वर्णपात्राणि सर्वाणि कल्पपात्राणि सन्ति च ।  
अक्षय्यस्थालिकास्तत्र कल्पघटाः प्रसन्ति च ॥३७॥
मणिमन्ति समग्राणि तलानि च गृहे गृहे ।  
आदर्शाः स्वच्छभावन्तः प्रकाशन्ते गृहे गृहे ॥३८॥
कपाटानि च देवानां सृष्टिदृष्टिमयानि च ।  
पेटिका मञ्जुषाद्याश्चाऽक्षयार्थवत्य एव च ॥३ ९॥
वेषाः समस्ताः सुशोभा विद्यन्ते च गृहे गृहे ।  
सुगन्धद्रव्यपात्राणि तैलकेसरकाणि च ॥2.285.४०॥
कस्तूरीकर्पूरस्थाल्यो भवन्ति वै गृहे गृहे ।  
रसकुल्या दधिकुल्या मधुकुल्याश्च शर्कराः ॥४१ ॥
इक्षुदण्डा घृतकुल्याः सुधावाप्यो गृहे गृहे ।  
पीयूषकुण्डिकाः सन्ति चामृतानां ह्रदास्तथा ॥४२॥
फलानां चापि पुष्पाणां कमलानां ह्रदास्तथा ।  
कन्दानामार्द्रशुष्काणां बीजानां चापि सङ्ग्रहाः ॥४३॥
हेतीनां रम्यरङ्गाणां द्यूतानां साधनान्यपि ।  
श्रवाणां दर्शनानां च यन्त्राण्यपि गृहे गृहे ॥४४॥
चैत्यपुत्तलिकाः सन्ति कर्मचार्यो गृहे गृहे ।  
रसशालाः पाकशाला विद्याशालाश्च भूगृहाः ॥४५॥
गह्वराणि स्नानशालाश्चान्नशाला गृहे गृहे ।  
पेयशालाः शान्तिशाला रतिशाला गृहे गृहे ॥४६॥
प्रच्छन्ननिद्राशालाश्च वितर्दिका गृहे गृहे ।  
शृङ्गारशाला विविधा वधूशालाः पृथग्विधाः ॥४७॥
वृद्धशालाश्च सुगमाः कल्पवस्तुसमन्विताः ।  
शौचशालास्तथा शुद्धिशालाः सन्ति गृहे गृहे ॥४८॥
भोग्यशाला विचित्राश्च सर्वसाधनसम्भृताः ।  
सभाशालास्तथा विहारालयाश्च गृहे गृहे ॥४९॥
वाहनानि समस्तानि स्थलजाऽर्णवजानि च ।  
वायुजानि च तिर्यञ्चि द्वारि द्वारि कृतानि च ॥2.285.५०॥
गोपुरेषु महासिंहा गजाश्चत्वरवर्तिनः ।  
गरुडा मन्दिरोर्ध्वे च शार्दूला गोपुरोपरि ॥५१॥
पर्यश्चाप्सरसश्चापि गण्यश्च योगिनीगणाः ।  
चेतनास्तत्र तिष्ठन्ति महीमानप्रसेविनः ॥५२॥
विशेषो राधिके! तत्र शङ्करेण विधापितः ।  
यस्य वासार्थमेवाऽस्ति यद् गृहं तत्र तत्र तु ॥५३॥
स एव स्वकुटुम्बेन राजते प्रतिमाविधः ।  
सचेष्ट इव राजा वा देवो दैत्योऽसुरोऽपि वा ॥५४॥
प्रासादेषु तथा तत्त्वं निहितं गुप्तभित्तिषु ।  
यो यो वसति प्रासादे स द्विरूपः प्रजायते ॥५५॥
भ्रमो भवति सर्वेषां कोऽत्र सत्यः परश्च कः ।  
न विदन्ति च ये बिम्बं भ्रमन्ति प्रतिबिम्बके ॥५६॥
अफलाश्च परावृत्त्य बिम्बं ते मार्गयन्ति हि ।  
तत्तत्प्रमाविधुरास्ते भ्रमे प्रमां हि मन्वते ॥५७॥
जले स्थलं स्थले जलं जले तेजोभिलोकिता ।  
पृथ्व्यामाकाशभानं च भ्रमन्ति महीमानकाः ॥५८ ॥
सर्वत्रशङ्करश्चापि सूक्ष्मरूपः प्रदृश्यते ।  
मायैषा शाङ्करी तत्र प्रासादेषु विधापिता ॥५९॥
व्यजनैश्चाऽनिलदेवः सेवायां प्रतिमानवम् ।  
वर्तते च यथापेक्षं सर्वमानसरञ्जनः ॥2.285.६ ० ॥
अदितिश्चान्नदात्री च वर्तते कन्यकात्मिका ।  
सङ्कल्पोपस्थिता भूत्वा दत्वा याति तिरःस्थितिम् ॥६ १॥
ओषधयः शङ्करेण प्रासादेषु गृहे गृहे ।  
स्थापिताः कानका वृक्षा विजयास्तबका नवाः ॥६२॥
सिंहव्याघ्रादिचर्माणि चेतनानीव मध्यतः ।  
प्रासादेषु स्थापितानि सुन्दराणि गृहे गृहे ॥६३॥
आभूषणानि नारीणां वेषाश्च सुभगास्तथा ।  
शृङ्गारद्रवपात्राणि स्थापितानि गृहे गृहे ॥६४॥
भक्ष्यभोज्यानि सर्वाणि लेह्यचोश्यानि यानि च ।  
आस्वाद्यानि च पेयानि निहितानि गृहे गृहे ॥६५॥
एकैका चन्द्रमःस्थाली पयोदाऽमृतदायिनी ।  
सुखदा स्थापिता पूर्णा शङ्करेण गृहे गृहे ॥६६॥
वसन्तश्च समाहूतः स्थापितः शिवपत्तने ।  
एतादृशं शिवपुरं वरपक्षनिवासनम् ॥६७॥
ददृशुर्व्योमगाः सर्वे चाऽद्भुतं विश्वकर्मकृत् ।  
द्वितीयं ददृशू रम्यं पार्वतीपत्तनं वरम् ॥६८॥
कन्यापक्षमहीमानाऽऽवासार्थं कारितं तु यत् ।  
न न्यूनमस्मात् सर्वांशे वस्तुष्वपि मनागपि ॥६ ९॥
विंशतियोजनायामं वरणाप्राग्भुवस्तले ।  
द्वयोर्दिव्याऽभिनवयोः पुरयोर्मध्यवतीं च ॥2.285.७०॥
राजते पार्वतीशस्य प्रासादोऽयुतशृङ्गवान् ।  
विश्वकर्मकृतश्चायं मयेन च परिष्कृतः ॥७१॥
निशेशाऽऽदित्ययोर्मध्ये मेरोः शृङ्गमिवाऽऽबभौ ।  
पार्वतीपत्तने राधे! शिवसम्बन्धिनः खलु ॥७२॥
कन्यापक्षाश्च ये त्वासन् न्यूषुस्ते तत्र शोभने ।  
भूतनाथः कोटिगणसमन्वितो हि शङ्करः ॥७३॥
पिङ्गराजः शङ्करश्च ईशानः केतुमालगः ।  
कामरूपा सती कामाक्षिणी न्यूषुश्च तत्र ते ॥७४॥
नवजीवद्वीपराजः कामनायकनामवान् ।  
त एते शङ्कराः सर्वे न्यूषुः पार्वतीपत्तने ॥७५॥
श्रीकृष्णो भगवान् साक्षाच्छङ्करस्य पिता हि सः ।  
कोटिगोपाङ्गनागोपैः सहोवास च तत्र ह ॥७६॥
सङ्कर्षणो व्यूहरूपो भगवान् कोटिपार्षदः ।  
उवास पार्वतीपुर्यां कोटिकृष्णसमन्वितः ॥७७॥
महामाया कृष्णशक्तिः साऽप्युवास च तत्र ह ।  
महाकालो जगद्धर्ता जरामृत्युसमन्वितः ॥७८॥
कोटिशक्तिसमैश्वर्ययुतश्चोवास तत्र च ।  
सदाशिवो हि भगवान् वैराजस्य पिता हि सः ॥७९॥
सोऽपि शिवायुतस्तत्रोवासैव पार्वतीपुरे ।  
रुद्राः सर्वे तथा रुद्र्यः रुद्रसृष्टिगणादिकाः ॥2.285.८०॥
महीमाना पार्वतीपत्तने न्यूषुः सुखान्विताः ।  
शिवः कैलासवासश्च तथा कोटिगणान्वितः ॥८१ ॥
यमराजः कोटिदूतैर्युतश्चोवास तत्पुरे ।  
अग्निश्च देवताः सर्वविधा न्यूषुश्च तत्पुरे ॥८२॥
कुबेरश्च निर्ऋतश्च योगिनीचक्रमित्यपि ।  
यक्षाश्च राक्षसाश्चापि भूताः प्रेताः पिशाचकाः ॥८३॥
वैनायकाश्च कूष्माण्डा वेतालका गणास्तथा ।  
वेतालिन्यश्च शाकिन्यो डाकिन्यश्चण्डिकादिकाः ॥८४॥
ब्रह्मचर्यो मातरश्च दुर्गाश्च शक्तयश्च याः ।  
काल्यश्चापि महाकाल्यो भैरवा भद्रकास्तथा ॥८५॥
न्यूषुस्ते पार्वतीसौधनगरे सुखशायिनः ।  
ईश्वरा वैकुण्ठवासाश्चाव्याकृतपरास्तथा ॥८६॥
अमृतस्थास्तथा सौराश्चान्द्रा न्यूषुश्च तत्र ह ।  
मुनयः सिद्धयोगाश्चावधूता लिङ्गिनस्तथा ॥८७॥
योगिनश्चर्षयश्चापि पितरो न्यूषुरित्यपि ।  
ग्रहाश्च तारकाश्चापि नक्षत्राणि च केतवः ॥८८॥
दैत्याश्च दानवाश्चापि न्यूषुस्तत्र पुरे तदा ।  
स्वर्गीया लोकपालाश्च क्षेत्रपालादिकास्तथा ॥८९॥
भुवर्वासाः पावनाश्च कुलदेवो हनूयुतः ।  
मानवाश्चापि राजानः पातालस्थाः फणीश्वराः ॥2.285.९०॥
हाटकेशस्तथा ज्योतिःस्वरूपाश्च प्रशक्तयः ।  
गान्धर्वा गणिकाश्चापि सूताश्च मागधादयः ॥९ १ ॥
विद्याध्राः किन्नराश्चापि शैला हिमालयादयः ।  
ऋषयोऽपि ज्वराश्चापि विघ्नाश्च विषसाधकाः ॥९२॥
वृक्षा वल्ल्यश्च तत्त्वानि क्रूराः कालस्य मूर्तयः ।  
वृश्चिकाद्याः कामरूपा न्यूषुः पार्वतीपत्तने ॥९३॥
एते चान्ये महीमानाः शङ्करस्य गणादयः ।  
पार्वतीपत्तनवासाः सर्वेऽम्बरं विलोक्य च ॥९४॥
कृष्णस्य वाहिनी व्योम्ना त्वायातेत्यवगत्य च ।  
तूर्णं व्यङ्गुलनादैश्च भूत्वा सज्जाः शिवगृहम् ॥९५॥
कुटुम्बाद्यैश्च सहिताः सवाद्यमङ्गलश्रयाः ।  
सभूषावेषशोभाश्चाऽऽययुः स्वागतहेतवे ॥९६॥
प्रजाश्चापि तदा वाराणस्याः सर्वाः समाययुः ।  
धन्यं भाग्यं स्वं मन्वाना प्रोद्वाहः कृष्णयोरिति ॥९७॥
सोपदाः सफलाश्चापि सपुष्पहारमालिकाः ।  
अन्वीयुः पार्वतीशस्य मन्दिरं तूर्णमेव ताः ॥९८॥
शिवेश्वरो द्रुतं नैजं कैलासं दिव्यपूरुषम् ।  
हिमाद्रिं च तथा दिव्यं पूरुषं बहुविस्तृतम् ॥९९॥
जगादाऽम्बरदेशे च विमानाधारकं स्थलम् ।  
सुदिव्यं भवितुं तत्र क्षणं स्वागतहेतवे ॥2.285.१० ०॥
राधिके! द्रुतमेवाऽमू कैलासश्च हिमालयः ।  
अन्तरीक्षे स्तरं दिव्यं भूमिरूपं स्थिरास्पदम् ॥१०१ ॥
कैलासमपरं तत्र व्यधातां धामनूतनम् ।  
शिवाद्याः शिवपक्षाश्च तूर्णं ययुस्तदम्बरे ॥१ ०२॥
धाम्नि वै नूतने रम्ये वाहिनीस्वागताय ह ।  
आश्चर्यं चाम्बरे प्रापुर्विमानस्था जनाऽनुगाः ॥१०३ ॥
शिवेश्वरमहैश्वर्यं वीक्ष्य मुग्धास्तदाऽभवन् ।  
प्रशसंसुर्ब्रह्मरूपं ब्रह्मात्मानं हरं तदा ॥१ ०४॥
समृद्धं वै महालक्ष्मीपितरं पार्वतीपतिम् ।  
श्रीमद्गोपाकृष्णाद्याः प्रसेदुर्वीक्ष्य सम्पदः ॥१ ०५॥
शङ्कराद्याः कृष्णयानीं वीक्ष्य प्रसेदुरेव च ।  
घरस्परं महैश्वर्यं वीक्ष्याऽतिमुमुहुस्तदा ॥१ ०६॥
राधिके यद् द्वयोर्गर्वहरा लक्ष्मीः कुमारिका ।  
गर्वहरो बालकृष्णः स्वयं कुमारकोऽस्ति च ॥१ ०७॥
द्वयोर्भगवतोश्चात्रांऽशयोर्योग्यसमागमे ।  
विकसन्ति तदंशा वै प्रोद्वाहः कृष्णयोरिति ॥१ ०८॥
यत्राऽहं तव कान्तोऽस्मि कृष्णः सङ्कर्षणः शिवः ।  
यत्र विष्णुर्महाविष्णुर्बालकृष्णः परेश्वरः ॥१ ०९॥
सर्वे सृष्टिप्रणेतारस्तत्राऽऽश्चर्यं नु किं भवेत् ।  
सर्वं सङ्घटते राधे! प्रोद्वाहः कृष्णयोर्यतः ॥2.285.११ ०॥
इति श्रीलक्ष्मीनारायणीयसंहितायां द्वितीये त्रेतासन्ताने काशीवाहिनीसम्मानार्थं शिवेश्वरकारितवादित्रनिनादनानि, अम्बरात् काशिकायाः शिवपुरस्यपार्वतीपुरस्य वीक्षणम्, पुरवर्णनम्, पार्वतीपत्तनीयकन्यापक्षीयमहीमानसहितस्य शिवेश्वरस्य वाहिनीस्वागतार्थमम्बरे घटिकास्थायिकैलासरचनमित्यादिनिरूपणनामा पञ्चाशीत्य-  
धिकद्विशततमोऽध्यायः ॥२८५ ॥
    
