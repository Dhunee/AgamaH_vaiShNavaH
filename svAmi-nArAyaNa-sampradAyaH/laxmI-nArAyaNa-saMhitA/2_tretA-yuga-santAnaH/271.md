+++
title = "२७१"

+++
श्रीकृष्ण उवाच-  
शृणु त्वं राधिके पश्चात् नृपोऽश्वपाटलस्ततः ।  
तीर्थं प्रययौ कुङ्कुमेश्वरं सदाशिवाश्रयम् ॥१ ॥
अश्वपाटल उवाच-  
गुरो तीर्थमिदं कस्मात् कथं जातं वदस्व मे ।  
यथाविधि फलं तस्य नियमादि च सर्वन्था ॥२ ॥
श्रीलोमश उवाच-  
शृणु राजन्दूरदेशात् पुरा कश्चन घातकः ।  
स्वज्ञातिक्लेशदुःखश्च सौराष्ट्रे प्रसमाययौ ॥३ ॥
ज्ञात्वा तीर्थं त्वश्वपट्टसरस्तत्र न्युवास ह ।  
हिंसाकर्म परित्यज्य भिक्षाऽदनोऽभवत्ततः ॥४ ॥
साधूनां योगतो नाम हरेकृष्णनरायण ।  
बालकृष्ण परब्रह्म श्रीपते परमेश्वर ॥५ ॥
जजाप भजनं चक्रे तीर्थस्नानादिकं तथा ।  
एवं पुण्यं कृतवौंश्च सेवां सतामहर्निशम् ॥६ ॥
प्रारब्धान्ते मृतस्तत्र क्षेत्रे चाऽक्षरसञ्ज्ञके ।  
तीर्थयोगेन वै स्वर्गं ययौ देवत्वमाप ह ॥७ ॥
ततः पुनश्च मानुष्ये कुङ्कुमो ब्राह्मणोऽभवत् ।  
धर्मकर्मरतो दैवकार्ये च सावधानकः ॥८ ॥
जातिस्मरोऽभवच्चापि पुपूज शङ्करं तथा ।  
पार्थिवं शङ्करं कृत्वाऽतिष्ठिपच्चाऽत्र भूसुरः ॥९ ॥
वर्षान्ते पञ्चवर्षान्ते दशवर्षान्तके तथा ।  
महोत्सवं करोत्येव विप्राणां भोजनादिकम् ॥2.271.१ ०॥
शिवरात्र्यां शङ्करस्योत्सवं करोति वार्षिकम् ।  
एवं विंशतिवर्षान्ते साक्षाद् बभूव शङ्करः ॥११ ॥
प्रसन्नोऽस्मि च ते भक्त्या विप्र वृणु यथेप्सितम् ।  
विप्रः प्राह महामोक्षं देहि मे पार्वतीपते ॥१२॥
शम्भुः प्राह शृणु भक्त देवोऽहं पारमेश्वरः ।  
कैलासो मम धामाऽस्ति ततः परं गवायनम् ॥१३॥
गोलोकः श्रीकृष्णधाम तस्मात् परं तथाक्षरम् ।  
गोलोके यदि गन्तुं त्वं प्रेच्छसि भज गोपतिम् ॥१४॥
गोपालं श्रीराधिकेशं मुरलीहस्तकं प्रभुम् ।  
अक्षरे चेत् प्रगन्तुं त्वं समिच्छसि हरिं भज ॥१५॥
अनादिश्रीकृष्णनारायणं श्रीपुरुषोत्तमम् ।  
कैलासं मम धामाऽस्ति सदाशिवनिवासनम् ॥१६॥
वैकुण्ठतुल्यं यश्चास्ते तत्र चेद् गन्तुमिच्छसि ।  
नयामि गणमध्ये त्वां स्थापये वद चेप्सितम् ॥१७॥
कुङ्कुम उवाच-  
धामाऽक्षरं प्रयास्यामि मोक्षात्मकं परात्परम् ।  
नान्यधाम्नि तु मे वाञ्च्छा तत्साधनं वदाऽत्र मे ॥१८॥
शम्भुरुवाच-  
गृहाण मन्त्रं दिव्यं श्रीबालकृष्णस्य चाऽनघ ।  
भज तं श्रीकृष्णनारायणं यास्यसि चाऽक्षरम् ॥१९॥
'ओं नमः श्रीकृष्णनारायणाय स्वामिने स्वाहा' ।  
भजैनं च जपैनं च स्मरैनं च परेश्वरम् ॥2.271.२०॥
इत्युक्त्वा शङ्करस्तूर्णं तिरोऽभवच्च भूसुरः ।  
कुङ्कुमेश्वरनामानं महादेवं शिलामयम् ॥२१ ॥
स्थापयित्वा मन्दिरे चाऽभजत् कृष्णनरायणम् ।  
तदिदं पावनं तीर्थं सदाशिवनिवासनम् ॥२२॥
कुङ्कुमेश्वरतीर्थं च कृत्वा वै कुङ्कुमो द्विजः ।  
भजित्वा श्रीकृष्णनारायणं धामाऽक्षरं ययौ ॥२३॥
अत्र स्नानात्तथा दानान्महादेवः प्रसीदति ।  
वैष्णवं च मनुं दत्वा प्रापयत्यक्षरं पदम् ॥२४॥
तस्माद् राजन् स्नाहि शीघ्रं दानं देहि च कानकम् ।  
इत्युक्तश्चाश्वपटलो राधिके लोमशेन ह ॥२५॥
स्नानं दानं पूजनं च चक्रेऽग्रतीर्थकं ययौ ।  
सतीशातीर्थनाम्ना वै प्रसिद्धं पावनं परम् \]।२६॥
अश्वपाटल उवाच-  
गुरो कथं सतीशाख्यं तीर्थं जातं शुभं त्विदम् ।  
सङ्क्षेपाद् वद मे चाऽस्य विधिं च फलमित्यपि ॥२७॥
श्रीलोमश उवाच-  
शृणु राजन् वदाम्येतत् सतीशातीर्थसम्भवम् ।  
चारणानां कुलान्यत्र गोपालानां कुलान्यपि ॥२८॥
वसन्ति सन्निधौ राजन् देरिकाखेटसीम्न्यपि ।  
पालयन्ति शतशो गाः अजाः सहस्रशस्तथा ॥२९॥
वृषभान् वत्सतराँश्च पालयन्ति धनं यथा ।  
चारयन्ति सीमभागे पाययन्तीह वार्यपि ॥2.271.३ ०॥
अश्वपट्टसरस्तीरे रात्रौ विश्रामयन्ति च ।  
प्रातः पुनः प्रयान्त्येव पशुचारमरण्यकम् ॥३ १ ॥
इत्येवं पशुपालास्ते चारणाः कुङ्कुमेश्वरम् ।  
परितः सरसः सेतौ वृक्षाऽधो निवसन्ति वै ॥३२॥
पर्णपल्ल्यां त्वेकदा वै सुप्ताऽऽसीच्चारणी सती ।  
श्रीमहादेवभक्ता सा सतीशाख्या पतिव्रता ॥३३ ॥
महादेवस्य दुग्धेन प्रातःस्नानाऽभिषेचनम् ।  
कारयत्येव भावेन हार्देन पार्वतीपतेः ॥३४॥
तादृशीं भक्तियुक्तां तां चौराः प्रविश्य तद्गृहे ।  
पतिशून्ये प्रधर्षितवन्तस्त्वेकाकिनीं सतीम् ॥३५॥
पतिर्गतोऽभवद्ग्रामान्तरं सम्बन्धिनो गृहे ।  
एवं छिद्रं प्रलब्ध्वैव चौराः प्राधर्षयन् सतीम् ॥३६॥
सतीशा सा धर्मवती सस्मार पार्वतीं सतीम् ।  
दुष्टसंहारकर्त्रीं च चण्डीं शङ्करयोगिनीम् ॥३७॥
मातः शीघ्रं मम रक्षां कुरु चौरेभ्य एव ह ।  
प्रातः क्षीरं प्रपाच्यैव करिष्ये ते निवेदनम् ॥३८॥
एवं स्मृता सती दुर्गा तूर्णं खङ्गकरा तदा ।  
कुङ्कुमेश्वरपार्श्वाद् वै सतीशाऽङ्गनमाययौ ॥३९॥
सखड्गा सकृपाणा च मुशलाढ्या ससिंहिका ।  
अष्टहस्ता गर्जनां च कृत्वा जग्राह चौरकान् ॥2.271.४०॥
जघान चौरान् सहसा सतीशां सा ररक्ष ह ।  
चौरा हतास्तु खड्गेन मृताः पञ्च नरास्तदा ॥४१॥
सतीशा दुर्गया साकं सरोवारि समाययौ ।  
उभे पानीयकं पीत्वा ययतुः कुङ्कुमेश्वरम् ॥४२॥
तत्र लीनाऽभवद दुर्गा सतीशा मन्दिरेऽवसत् ।  
प्रातर्गता गृहं नैजं गणा निन्युर्हताञ्जनान् ॥४३॥
सतीशा सा सती यत्र दुर्गया सहिता पपौ ।  
जलं तत्र तटे देवीं दुर्गामस्थापयत् सतीम् ॥४४॥
दुर्गातीर्थं सतीतीर्थं सतीशातीर्थमित्यपि ।  
पार्वतीतीर्थमेवापि धर्मरक्षाकरं ह्यभूत् ॥४५॥
अत्र स्नानेन दानेन सतीशादर्शनेन च ।  
चौरादीनां भयनाशो धर्मरक्षा भवेद् ध्रुवम् ॥४६ ॥
राजन् स्नानं तथा दानं सतीशादर्शनं कुरु ।  
दुर्गापूजनमेवापि दुर्गातीर्थे समाचर ॥४७॥
इत्युक्तो राधिके राजा सस्नौ ददौ पुपूज च ।  
ततो ययावग्रभूमौ सेतौ तीर्थान्तरं नृपः ॥४८॥
अश्वपाटल उवाच-  
किमिदं तीर्थवर्यं मे समादिश गुरो प्रभो ।  
कथं कस्मात् कदा जातं किम्फलं पावनेऽत्र वै ॥४९॥
श्रीलोमश उवाच-  
धन्येश्वरी वणिक्पत्नी सेवाभक्तिपरायणा ।  
आसीत् कुङ्कुमवाप्यां स सुभक्ता वैष्णवी ह्यपि ॥2.271.५० ॥
लोभवशा क्वचित् क्वापि परस्वं त्वाददात्यपि ।  
एकदा सा कम्भराया महालक्ष्म्या गृहं ययौ ॥५१ ॥
बालकृष्णं रामयित्वा नत्वा श्रीकम्भरां सतीम् ।  
रत्नानां दशकं नीत्वा चौर्येण स्वगृहं गता ॥५२॥
गृहस्थे च घटे यत्र रत्नानि च धनानि च ।  
रक्षत्येव घटे तत्र न्यधाच्चौर्याऽऽहृतान्यपि ॥५३॥
ततः काले गते स्वल्पे सङ्क्रान्तौ शुभपर्वणि ।  
स्नातुं दानं प्रकर्तुं च घटमादाय वै तटे ॥५४॥
अएश्वपट्टसरसोऽत्र समायाता कुटुम्बिनी ।  
स्नात्वा दानानि दातुं च यावद्धटे करं निजम् ॥५५॥
प्रावेशयित्वा रत्नानि गृह्णाति तावदेव तु ।  
हस्तौ रत्नानि सर्वाणि घटे लग्नानि चाऽभवन् ॥५६॥
पिण्डवद् घटमध्ये तत्सर्वं तदा व्यजायत ।  
हस्तो लग्नः पिण्डमध्ये पिण्डश्च घटमध्यगः ॥५७॥
घटो लग्नः पृथिव्यां च सर्वं त्वेकीमयं ह्यभूत्॥
धन्येश्वरी भयं प्राप्ता किमिदं मे करेऽभवत् ॥५८॥
हस्तं वियोजयितुं सा यत्नं चकार सुन्दरी ।  
खिन्ना श्रमयुता जाता बहुलोकैर्विलोकिता ॥५९॥
तदा घटस्य गर्भाद्वै शब्दः समभवच्छुभः ।  
त्वया चौर्येण रत्नानि घटेऽत्र निहितानि वै ॥2.271.६० ॥
तत्फलं ते समुत्पन्नं पिण्डभावो न नश्यति ।  
यदि वियोजयितुं ते वाञ्च्छा चेद्वर्तते सखि ॥६१ ॥
अहं लक्ष्मीः स्वयं चाऽस्मि मन्मन्दिरं प्रकारय ।  
लोमशाय धनं सर्वं समाहूय प्रदेहि च ॥६२॥
तदा हस्तो मोक्ष्यते ते नान्यथा तु कदाचन ।  
इत्युक्ता सा लोमशं मामत्राऽऽहूतवती ततः ॥६३॥
चक्रे घटप्रदानस्य सङ्कल्पं मन्दिरार्थकम् ।  
एतत्स्थले ततस्तस्य हस्तोऽभवत् पृथग्घटात् ॥६४॥
तदा लक्ष्मीः स्वयं चतुर्भुजा घटात् प्रकाशिता ।  
क्षणं रूपं प्रदर्श्यैव स्थलेऽत्रैव तिरोगता ॥६५॥
मन्दिरं तु ततो लक्ष्म्या मया चाऽत्र प्रकारितम् ।  
लक्ष्मीश्चात्र वसत्येव धन्येश्वरी प्रपूजिता ॥६६॥
लक्ष्मीतीर्थं तथा धन्येश्वरीतीर्थं घटस्थली ।  
प्रसिद्धं समभूत्त्वेतच्चौर्यदोषनिवारकम् ॥६७॥
पापपिण्डादिहारं च भुक्तिमुक्तिप्रदं तथा ।  
स्नानदानादितश्चात्र कल्मषाणां विनाशनम् ॥६८॥
लक्ष्मीपूजनतश्चात्र लक्ष्मीवान् धनवान् भवेत् ।  
लक्ष्मीलोकं प्राप्नुयाच्च लक्ष्मीसेवापरो भवेत् ॥६९॥
स्नाहि देहि समर्हां च प्रकारय श्रिया नृप ।  
इत्युक्तस्त्वश्वपटलः सस्नौ ददौ पुपूज ताम् ॥2.271.७०॥
राधिके स ततो यातो लोमशेन समं पुरः ।  
शालग्राममहातीर्थं मन्दिरेण विराजितम् ॥७१॥
अश्वपाटल उवाच-  
गुरो तीर्थमिदं श्रेष्ठं शालग्रामकृतस्थितिम् ।  
कदा कथं प्रजातं तद्विधिं फलं च शाधि मे ॥७२॥
श्रीलोमश उवाच-  
चैत्यब्रह्माऽभवन्नाम्ना द्विजो निकृष्टवर्तनः ।  
निकृष्टेषु कृतावासो निकृष्टभोजनोऽभवत् ॥७३॥
पापिना सङ्गमासाद्य सदा पापपरोऽभवत् ।  
मदिरां स पपौ चौर्यं चक्रे प्रसङ्गतश्च सः ॥७४॥
पारदार्यं तथा चक्रे ह्येवं चाण्डालवर्तनः ।  
समजायत विप्रोऽपि भ्रष्टो जातिकुलादितः ॥७५॥
अथैकदा निशायां तद्गृहे साधुः समाययौ ।  
तं तिरस्कृतवान् विप्रोऽतिथिं क्षुद्रं जनं यथा ॥७६॥
साधुर्ज्ञात्वा दुराचारं सस्मार यमदूतकम् ।  
यमदूतस्तदा शीघ्रं चाययौ नृप तद्गृहे ॥७७॥
मारयामास बहुधा पशुमारं ततश्च सः ।  
क्षमामयाचत यदा तदा साधुर्दयापरः ॥७८॥
मोचयामास दुष्टं तं यमदूतभयात्ततः ।  
साधुर्ययौ यथामार्गं दुष्टविप्रस्तु लोमशम् ॥७९॥
उद्धारवाञ्च्छया तदाश्रमं ययौ गुरुं हि माम् ।  
प्रार्थयामास बहुधा स्वोद्धारं प्रतिमां तदा ॥2.271.८० ॥
लोमशोऽहं दत्तवाँश्च प्रायश्चित्तं हि वत्सरम् ।  
चान्द्रायणद्वादशकव्रतं सोऽपि तथाऽकरोत् ॥८ १ ॥
शुद्धाय तस्मै विप्राय शालग्रामं प्रदत्तवान् ।  
पूजनार्थं स च विप्रोऽपूजयत्तं यथोचितम् ॥८२॥
ततो मन्त्रो मया तस्मै दत्तो वैष्णवभावतः ।  
'ओं नमः श्रीकृष्णनारायणाय स्वामिने स्वाहा' ॥८३॥
करोति मन्त्रजापं स शालग्रामप्रपूजनम् ।  
करोत्यपि दिवारात्रौ ध्यानं च भजनं हरेः ॥८४॥
प्रातर्ब्राह्ममुहूर्ते स शालग्रामयुतोऽत्र वै ।  
तटे त्वागत्य च पूजामासूर्योदयमेव ह ॥८५॥
करोति स सदा सेतौ तुलसीद्रुमसन्निधौ ।  
एवं बहुतिथे काले याते भक्तिं विलोक्य च ॥८६ ॥
शालग्रामः प्रसन्नोऽभूद् दिव्यविष्णुर्बभूव ह ।  
शालग्रामशिला तत्र लयं प्राप्ता तदा द्विजः ॥८७॥
रक्ष रक्ष कृपासिन्धो समुद्धारं कुरु प्रभो ।  
इत्युक्त्वा पतितस्तस्य विष्णोश्चरणयोस्तदा॥८८॥
तावद्वै तुलसीवृक्षाल्लक्ष्मीर्देवी व्यजायत ।  
उवाच श्रीर्ब्राह्मणं वै तुलसीमन्दिरं त्विह ॥८९ ॥
शालग्रामालयं चापि प्रकारय सरस्तटे ।  
तेन भुक्तिं तथा मुक्तिं प्रयास्यसि न संशयः ॥2.271.९०॥
इत्युक्त्वा सा तिरोभूता वृक्षरूपा बभूव ह ।  
विष्णुश्चापि तिरोभूय शालग्रामशिलाऽभवत् ॥९ १॥
तदिदं मन्दिरं राजँस्तेन विप्रेण कारितम् ।  
तन्मध्ये तुलसी दिव्या द्रुमरूपा विराजते ॥९२॥
तन्मूले भगवान्नास्ते विष्णुः शालशिलात्मकः ।  
अत्र स्नानात्तथा दानात्पूजनात्तुलसीप्रभोः ॥९३॥
तुलसीलग्नकरणाद् भुक्तिर्मुक्तिर्भवेदपि ।  
सर्वपापप्रणाशश्च स्वर्गातिस्वर्गमाप्नुयात् ॥९४॥
शालग्रामं शुभं तीर्थं तुलसीतीर्थमित्यपि ।  
चैत्यब्रह्माख्यतीर्थं च विद्यते पावनं त्विदम् ॥९५॥
स्नाहि देहि समर्हां च कुरुमन्दिरवर्तिनोः ।  
तुलसीकृष्णयोः राजन् कृष्णप्रसन्नतां व्रज ॥९६॥
इत्युक्तो राधिके राजा सस्नौ ददौ पुपूज च ।  
जलामृतं तथा प्रसादामृतं परिगृह्य च ॥९७॥
प्रदक्षिणं दण्डवच्च कृत्वाऽग्रेऽपरतीर्थकम् ।  
ययौ लोमशयुक्तो वै प्रसन्नो मानसे ह्यति ॥९८॥
अहो तीर्थानि सर्वाणि श्रीभगवन्मयानि हि ।  
मया कृतानि कृतिना कृपापात्रेण वै हरेः ॥९९॥
इत्याश्चर्यपरो राजा महाशान्तिं ययौ हृदि ।  
क्षणं दध्यो हृदये स्वे लोमशं ज्ञानदं गुरुम् ॥2.271.१ ००॥
अनादिश्रीकृष्णनारायणं च पुरुषोत्तमम् ।  
वायुकोणगतो राजा स्मृत्वा नेमे सरोवरम् ॥१०१ ॥
इति श्रीलक्ष्मीनारायणीयसंहितायां द्वितीये त्रेतासन्ताने कुङ्कुमविप्रकृतं कुङ्कुमेश्वरतीर्थं सतीशाचारणीकृतं दुर्गासतीतीर्थं वणिक्पत्नीधन्येश्वरीकृतं लक्ष्मीतीर्थं चैत्य-  
ब्रह्मद्विजकृतं शालग्रामतीर्थं चेत्यादिनिरूपणनामा एकसप्तत्यधिकद्विशततमोऽध्यायः ॥२७१ ॥
    
