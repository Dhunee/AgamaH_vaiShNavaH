+++
title = "१३६"

+++
श्रीकृष्ण उवाच-  
शृणु त्वं राधिके! देवायतनको भक्तराट् पुनः ।  
पप्रच्छ श्रीहरिं ज्ञातुं प्रासादनिर्मितिं तदा ॥१ ॥
लोकानामुपकारार्थं ज्ञातुमङ्गप्रमाणकम् ।  
अन्तर्मानानि सर्वाणि विज्ञातुं मन्दिरस्य वै ॥२ ॥
भगवन् देवदेवेश देवालये यथा यथा ।  
अङ्गानि मूलतो यानि भवन्ति चाऽऽध्वजं वद ॥३ ॥
येनाऽहं च ममांऽगानि जानीयां यत्र देवताः ।  
आध्यात्मिक्यं इमाश्चापि निवत्स्यन्ति तनौ मम ॥४ ॥
इत्यस्य वै स्वरूपं च ज्ञात्वा प्रासादकस्य च ।  
अन्ये प्रासादवर्याश्च भविष्यन्ति सजातयः ॥५ ॥
शिल्पिनो विश्वकर्माणो यदाधारान् स्वबुद्धिभिः ।  
प्रासादान् कल्पयिष्यन्ति नैकरूपाँस्तदुत्तरम् ॥६ ॥
तस्माद् वद हरेकृष्ण प्रासादाङ्गविवेचनाम् ।  
हितकृद् देववासानां यन्मूलः शिल्पिविस्तरः ॥७ ॥
इतिपृष्टो हरिकृष्णस्तमुवाच समासतः ।  
रेखालक्ष्यात्मरूपं वै देवायतनकं मुनिम् ॥८ ॥
सप्तयवोदरैर्मीतश्चाऽङ्गुलो मध्यमः स्मृतः ।  
चतुर्विशत्यङ्गुलैश्च हस्तो वै परिकीर्तितः ॥९ ॥
हस्तोऽयं गजसञ्ज्ञोऽस्ति देवप्रासाद्के तथा ।  
प्रतिमायां च लिङ्गे च पीठे च मण्डपे तथा ॥2.136.१ ०॥
राजप्रासादिके चापि महादीर्घनिवासके ।  
दीर्घहर्म्ये पृथिव्यां च हस्तेनाऽनेन मापयेत् ॥१ १॥
देवप्रासादके चापि मण्डपे भित्तिबाह्यतः ।  
मानं ग्राह्यं च शिखरे मन्दिरे देवतालये ॥१ २॥
पृथिव्या दीर्घतायां वै हस्तसङ्ख्या तु यावती ।  
गुणिता सा प्रकर्तव्या व्यासता हस्तसङ्ख्यया ॥१२ ॥
उत्पन्ना या हस्तसङ्ख्या भञ्जनीयाऽष्टसङ्ख्यया ।  
शेषसङ्ख्या भवेदैव आयनाम्नीति विश्रुता ॥१४॥
एकाऽङ्कस्तु ध्वजायः स्यात् पञ्चाऽङ्कस्तु वृषायकः ।  
सप्तसङ्ख्या गजायः स्याद् देवालये त उत्तमाः ॥११॥
ध्वजाये त्वर्थलाभः स्याद् वृषायो धनधान्यदः ।  
कल्याणदो गजायश्च मन्दिरादौ मता इमे ॥१६ ॥
प्रासादे च प्रतिमायां लिङ्गे पृथ्व्यां च मण्डपे ।  
पीठे सिंहासने वेद्यां कुण्डे ध्वजे च चामरे ॥१७॥
छत्रे वाप्यां तटाके च कूपे देवासनेऽम्बरे ।  
भूषायां पीठिकायां च हारे मुकुटके तथा ॥१८॥
ध्वजायः सर्वथा श्रेष्ठो ग्राह्यः शिल्पिकलाविदा ।  
शेषे त्रित्वे तु सिंहायः सिंहासने शुभो मतः ॥१ ९॥
देवालये ध्वजायः स्याच्छ्रेष्ठ एव न संशयः ।  
वृषायो वा गजायो वा न ग्राह्यो देवतालये ॥2.136.२ ०॥
ध्वजायो न भवेच्चेद्वै गजायस्तत्र गृह्यते ।  
पूर्वायास्तु ध्वजः स्वामी पश्चिमाया वृषायकः ॥२ १ ॥
उत्तराया गजायोऽस्ति सिंहायो दक्षिणादिशः ।  
क्षेत्रायामं गुणयेच्च विस्तारेण ततश्च ताम् ॥२२॥
सङ्ख्यां विभञ्ज्याच्च सप्तविंशत्या शेषकं च यत् ।  
भवेत्तदङ्कसङ्ख्याकं नक्षत्रं वेश्मनो भवेत् ॥२३॥
नक्षत्रं भञ्जयित्वा वै अष्टाख्यसङ्ख्यया ततः ।  
शेषसङ्ख्या व्ययसञ्ज्ञा न्यूना सा चाऽऽयतो यदि ॥२४॥
श्रेष्ठा सा नरसञ्ज्ञाऽस्ति धनधान्यादिदायिनी ।  
व्ययोऽधिको राक्षसः स्यात् समानस्तु पिशाचकः ॥२५॥
अशुभौ तौ सदा बोध्यौ नरव्ययो हि लाभदः ।  
अष्टौ व्ययाश्च ते बोध्याः शेषैके शान्तनामकः ॥२६॥
ध्वजायेन समं शान्तो व्ययो देयः फलप्रदः ।  
सिंहायेन समं पौरो व्ययो देयो द्वितीयकः ॥२७॥
वृषायेन समं देयः श्रियानन्दस्तु पञ्चमः ।  
गजायेन समं देयः श्रीवत्सो व्यय एव च ॥२८॥
क्षेत्रपास्ते प्रकीर्त्यन्ते पूजिता विघ्ननाशकाः ।  
मणिरत्नसुवर्णाद्यैः प्रासादा देवताप्रियाः ॥२९॥
नद्यास्तटे पुरे तीर्थे सिद्धाश्रमे च गह्वरे ।  
उद्याने च तटाके च कार्या देवालयाः शुभाः ॥2.136.३० ॥
नगराभिमुखाः श्रेष्ठाः प्रासादाः सुखदाः सदा ।  
तेषु मध्ये च बाह्ये च देवताः सुखदा सदा ॥३ १ ॥
श्रीः कुबेरो गणेशश्च गोपुरे सुखदाः सदा ।  
मध्ये वा स्वस्य निलये सुखदाः सन्ति वैष्णवाः ॥३२॥
रात्रौ पृथ्व्यां प्रदीपं च संस्थाप्य ध्रुवतारके ।  
अवलम्बनसूत्रेण रेखैक्यं लेखयेद् बुधः ॥३३ ॥
उत्तरा सा दिशा शुद्धा कीलकैर्निश्चितां तु ताम् ।  
कुर्यादावारि निरवनेदाशिलाभागभूतलम् ॥३४॥
पाषाणान्ते जलान्ते वा कूर्मशिलां निवेशयेत् ।  
यद्दिशि स्यात्सर्पमुखं तस्यां खातं न चाचरेत् ॥३५॥
चतुष्षष्टिचतुष्कीनां कार्यमेकं हि कोष्ठकम् ।  
समकोणं चतुष्कोणं कृत्वा चोभयतोदिशि ॥३६॥
रव्यादिवासराँस्तत्र लिखेदष्टौ क्रमादपि ।  
चतुष्कोणे रविर्यथा पतेल्लिखेत्तथाविधम् ॥३७॥
तत्र कोष्ठे मङ्गलस्य पङ्क्तौ नागमुखं महत् ।  
शनेः पङ्क्तौ मङ्गलस्य पङ्क्तौ देहो मतोऽस्य वै ॥३८॥
शनैः पङ्क्तौ तथा पुच्छं भवेन्नागास्यकोष्ठके ।  
देहस्थले न वै खातं कर्तव्यं क्वचिदेव च ॥३९॥
कन्यातुलावृश्चिके च रवौ पूर्वे मुखं भवेत् ।  
भाद्रेषोर्जेष्वपि नागमुखं पूर्वे भवेत् सदा ॥2.136.४० ॥
ततस्त्रिके च दक्षे स्यात् ततस्त्रिके तु पश्चिमे ।  
ततस्त्रिके उत्तरे स्यात् तत्र खातं न कारयेत् ॥४१ ॥
कुक्षिद्वयस्य वै पार्श्वे खातं शस्तं मतं यथा ।  
यदि नागमुखं पूर्वे वायव्ये खातमाचरेत् ॥४२॥
दक्षिणे चेत् सर्पमुखं त्वैशान्यां खातमाचरेत् ।  
पश्चिमे चेन्नागमुखं खातं वह्नौ तदाचरेत् ॥४३॥
उत्तरे चेन्नागमुखं नैर्ऋत्ये खातमाचरेत् ।  
देवालयेषु सर्वत्र निखनेद् वामकुक्षिके ॥४४॥
गजैकमानप्रासादे चतुरङ्गुलकूर्मकः ।  
ततो दशगजं यावद् द्व्यङ्गुलां प्रतिहस्तकम् ॥४५॥
कूर्मं संवर्धयेत् कूर्मशिला योग्या तु सा मता ।  
दशतो विंशतिं यावदेकाङ्गुलां विवर्धयेत् ॥४६॥
विंशतितश्च पञ्चाशद्गजं चार्धाङ्गुलं धरेत् ।  
इष्टकानां तु प्रासादे इष्टकाकूर्मकः स्मृतः ॥४७॥
पाषाणानां मन्दिरादौ पाषाणस्य हि कूर्मकः ।  
कूर्मशिलाऽधोभागेऽष्टांऽशकं पद्मं समाचरेत् ॥४८॥
एकगजायता चाऽष्टांऽगुलोर्ध्वा चतुरस्रिका ।  
पाषाणसौधे दातव्या स्वस्थाख्या सा सहायदा ॥४९॥
इष्टिकानां तु सौधेषु कूर्मार्धाङ्गुलमानतः ।  
कृत्वा कूर्मशिला देया स्थौल्ये सा स्याद् ध्रुवप्रदा ॥2.136.५०॥
कूर्मशिलोपरि कार्या नव वै कोष्ठकास्ततः ।  
अग्निस्थे कोष्ठके वारिदृश्यं मत्स्यं तु दक्षिणे ॥५१ ॥
नैर्ऋते मण्डुकदृश्यं पश्चिमे मकरदृशिः ।  
वायव्ये तु ग्रासमुखमुत्तरे शङ्खदर्शनम् ॥५२॥
चैशाने सर्पदृश्यं च पूर्वे कुम्भस्य दर्शनम् ।  
नवमे मध्यभागे वै कूर्मः कार्य इतिस्थितिः ॥५३॥
नन्दा भद्रा जया रिक्ता तथाऽजिताऽपराजिता ।  
शुक्लौ सौभागिनी चाथ धरणी नवमी मता ॥५४॥
कूर्मः कार्यश्चैकहस्ते देवालयेऽङ्गुलाऽर्धकः ।  
सुवर्णस्याऽथवा रौप्यकस्य श्रेष्ठः स सम्मतः ॥५५॥
पश्चात् प्रत्येकहस्तेन आपञ्चदशहस्तकम् ।  
अर्धांऽगुलेन कूर्मोऽयं वर्धनीयो भवेदिति ॥५६॥
पञ्चदशादेकत्रिंशद्गजपर्यन्तमेव तु ।  
चतुर्थांशांऽगुलवृद्धिः कूर्मस्यैवेष्यते सदा ॥५७॥
एकत्रिंशादापञ्चाशद्गजपर्यन्तमेव तु ।  
एकैकदोरकस्यैव वृद्धिः कूर्मे प्रदीयते ॥५८॥
दुग्धदधिघृतमधुशर्कराभिः सकूर्मकः ।  
स्नपनीयस्ततः स्थाप्यो धरणीनामको हि सः ॥५९॥
पत्राऽऽयो नैव कर्तव्यः कर्तव्यश्छिद्रवर्जितः ।  
मध्ये च व्योमशून्यश्च कर्तव्यो भागवर्जितः ॥2.136.६ ० ॥
मणिभिः पूजनीयश्चाच्छादनीयः प्रवालकैः ।  
या नन्दाद्याश्चाष्टदिक्षु शिलास्ताश्च शुभा यथा ॥६ १ ॥
प्रासादे त्वेकहस्ते तु मता सप्ताङ्गुला शिला ।  
ततः पञ्चगजं यावत् द्व्यङ्गुलास्ताः शिलाः मताः ॥६ २॥
ततो वै दशहस्ते तु त्र्यङ्गुलास्ताः शिला मताः ।  
ततो विंशतिहस्ते तु पादोनचतुरङ्गुला ॥६३॥
पञ्चाशद्गजपर्यन्तं सपादचतुरङ्गुलाः ।  
समकोणाश्चतुर्थांऽशस्थूलाः कार्याः शिला नव ॥६४॥
शिलानामुपरि चाग्निकोणे शक्तिं प्रदापयेत् ।  
दक्षिणायां च दण्डं तु नैर्ऋत्यायां तु खङ्गकम् ॥६५॥
पश्चिमायां तु पाशं वै वायव्यायां तथांऽकुशम् ।  
उत्तरायां गदां दद्याद् ऐशान्यां तु त्रिशूलकम् ॥६६॥
पूर्वस्यां वज्रकं दद्यान्मखं तासां बहिर्यथा ।  
रक्तं श्यामं चाभ्रवर्णं पाण्डुरं श्वेतमम्बरम् ॥६७॥
हरितं श्वेतं पीतं च बस्त्रमाच्छादयेत् क्रमात् ।  
खाते शिलाऽधः सम्पुटाः स्थापनीया निधेर्नव ॥६८॥
शङ्खः पद्मो महापद्मो मकरः कुन्दनालकौ ।  
कच्छपश्च मुकुन्दश्च खर्वश्च निधयो नव ॥६९॥
ईशानादग्निकोणाद्वा दक्षे शिलाऽष्टकाऽर्पणम् ।  
मध्ये कूर्मशिला पश्चाद् वेदमाङ्गल्यगीतिकैः ॥2.136.७० ॥
पूर्वे नन्दा स्थापनीया ततोऽन्या धरणी ततः ।  
शिलाष्टकोदरं सावकाशं रक्ष्यं पुटादिवत् ॥७ १॥
अभितः पालिकाः कृत्वोपरि स्थाप्याः पुटादिवत् ।  
धरणीनाभिनालं तु सावकाशं तदूर्ध्वके ॥७२॥
आसिंहासनपर्यन्तं चानयेत् सुखदो हि सः ।  
कूर्मस्य स्थापने शिलास्थापने घृतपक्वकम् ॥७३ ॥
मिष्टान्नं देवताभ्यश्च दिक्पालेभ्योऽपि मिष्टकम् ।  
बलिं दद्याद् दिव्यवस्त्रं शिल्पिने श्रीफलान्वितम् ॥७४॥
ब्राह्मणायाऽर्पयेद् भोज्यं दक्षिणां वैदिकाय च ।  
प्रासादानामधिष्ठानं जगती वेदिका मता ॥७५॥
यावत्कोणो भवेत् देवप्रासादो जगती तथा ।  
चतुरस्रा तथाऽष्टास्रा वर्तुला चाऽयताऽथवा ॥७६॥
प्रासादरूपरूपा तु वेदिका वै प्रशस्यते ।  
वेदिका जगती प्रदक्षिणा चेति समर्थकाः ॥७७॥
प्रासादाज्जगती कार्या षड्गुणा शोभना मता ।  
ब्रह्मविष्णुमहेशानां सप्तगुणा तु मन्दिरे ॥७८॥
द्विगुणा वा चतुर्गुणा पञ्चगुणा क्वचिन्मता ।  
त्रिभ्रमा जगती श्रेष्ठा द्विभ्रमा तु च मध्यमा ॥७९॥
एकभ्रमा कनिष्ठा च त्रिभ्रमा विष्णुमन्दिरे ।  
उच्छ्रायस्य त्रिभागेन न्यूना द्वितीयभ्रामिणी ॥2.136.८० ॥
तदुच्छ्रायविभागेन न्यूना तृतीयभ्रामिणी ।  
एवं समुच्छ्रयः कार्यो भ्रमणीनां त्रिभागतः ॥८ १ ॥
चतुष्कोणा द्वादशकोणा वा विंशतिकोणकाः ।  
अष्टाविंशतिकोणाः षटत्रिंशत्कोणास्तु चोत्तमाः ॥८२॥
प्रासादश्चेद् द्वादशहस्ताऽऽयतो जगती तदा ।  
आयताऽर्थप्रमाणेन समुच्छ्रयवती मता ॥८३॥
द्वाविंशतिगजाऽऽयत्ये तत्तृतीयांऽशकोच्छ्रया ।  
द्वात्रिंशदायतभावे चतुर्थांऽशोच्छ्रयो मतः ॥८४॥
पञ्चाशदायतभावे तुर्येऽपि चतुरंशिका ।  
उच्छ्रये समता चापि सदा निर्विघ्नताकरी ॥८५॥
जगत्युच्छ्रायमानस्य भागाः कार्याः समाः पुरा ।  
अष्टाविंशतिरेवाऽथ जाड्यकुम्भस्त्रिभागकः ॥८६॥
द्विभागा कर्णिका कार्या त्रिभागे सरपट्टिका ।  
पद्मपत्रयुता कार्या द्विभागः खुरको मतः ॥८७॥
सप्तभागो भवेत् कुम्भस्त्रिभागः कलशो भवेत् ।  
एकभागाऽऽन्तरपत्री कपोतालिस्त्रिभागजा ॥८८॥
चतुर्भागः पुष्पकण्ठः कर्तव्यः सुखदा इमे ।  
निर्गमे पुष्पकण्ठो वै चतुर्भागो हि गृह्यते ॥८९॥
जाड्यकुम्भोऽपि च तथा चतुर्भागो हि गृह्यते ।  
कर्णिकासु पूर्वतो वै समारभ्य प्रदक्षिणम् ॥2.136.९०॥
अष्टानां दिक्प्रपालानां स्थाप्याः सुप्रतिमाः शुभाः ।  
शिलाः प्रासादधर्त्र्यस्तु दीर्घाः पुष्टा नीरन्ध्रकाः ॥९१ ॥
स्थाप्या दृढाः सुचूर्णाद्यैरवकाशविवर्जिताः ।  
जगतीदाशिकायाश्चोपरि भीटं ततो भवेत् ॥९२॥
गजप्रासादकभीटं चतुरङ्गुलमुच्छ्रितम् ।  
कृत्वा ततश्च पञ्चाशद्गजपर्यन्तमेव तु ॥९३॥
अर्धाङ्गुलं प्रतिगजं भीटमुच्छ्रितमेव च ।  
एकद्वित्रीणि भीटानि चोपर्युपरि मानतः ॥९४॥
चतुर्थांशन्यूनमानैः कारणीयानि सर्वथा ।  
निकासोऽपि चतुर्थांऽशः स्वस्वोच्छ्रयप्रमाणतः ॥९५॥
भीटस्यांऽशत्रयं कृत्वोपरिभागे परार्धके ।  
पुष्पकचिप्पिकाः कार्याः पीठं भीटोपरि न्यसेत् ॥९६॥
प्रासादे त्वेकहस्ते तु पीठं वै द्वादशाङ्गुलम् ।  
पञ्चहस्तावधिं पञ्चाङ्गुलं प्रतिगजं ततः ॥९७॥
दशावधिं ततो वृद्धिश्चतुरङ्गुलमानतः ।  
विंशावधिं ततो वृद्धिस्त्र्यङ्गुला वै मता शुभा ॥९८॥
षट्त्रिंशदवधिं वृद्धिः सार्धैकाङ्गुलमानतः ।  
पञ्चाशद्गजपर्यन्तमूनपादः समुच्छ्रयः ॥९९॥
पञ्चमांशाऽधिका श्रेष्ठा पीठवृद्धिः शुभा मता ।  
एकविंशतिसम्भागाः प्रासादस्योच्छ्रये च ये ॥2.136.१ ००॥
पञ्चादिनवभागान्तः पीठोत्सेधो यथेष्टकः ।  
शुभदं सर्वतोभद्रं पद्मं वसुन्धरं तथा ॥१० १॥
सिंहं व्योमं गरुडं च हंसं वृषं च पीठकम् ।  
नवधा पीठमेव स्यात् पीठं प्रासादधारकम् ॥१ ०२॥
पीठोच्छ्राये त्रिपञ्चाशद् भागाः कार्यास्ततः परम् ।  
द्वाविंशतिभागास्तु निर्गमेऽर्प्या विधानतः ॥१०३ ॥
नवभागा जाड्यकुभे सप्तभागास्तु कर्णके ।  
अन्धारीसहिते बोध्याश्चाथापि सप्तभागकाः ॥१ ०४॥
छज्जिकासहितग्रासपट्टिकाया मतास्तथा ।  
हस्तिस्तरो द्वादशांशे वाजिस्तरो दशांशके ॥१ ०५॥
अष्टभागे नरस्तरः कर्तव्यः शुभदर्शनः ।  
अश्वस्तरे मुख्यदेववाहनस्य स्तरोऽपि वा ॥१ ०६॥
कर्णकाग्रप्रभावाद्वै पञ्चभागात्मनिर्गमः ।  
जाड्यकुम्भो हि कर्तव्यः सार्धत्रिभागकर्णकः ॥१ ०७॥
आन्तरालश्चार्धभागश्चतुर्भागा ततः परम् ।  
छज्जिकायुग्ग्रासपट्टी कर्तव्या शोभना परा ॥१ ०८॥
हस्तिस्तरश्चतुर्भागे निर्गमो वाजिनिर्गमात् ।  
प्रभागको हि कर्तव्योनरस्तरो द्विभागकः ॥१०९॥
स्तराणामन्तराले च तथोर्ध्वे कर्णिका तथा ।  
छज्जिका च प्रकर्तव्या शोभाकरी तु राधिके ॥2.136.११० ॥
इति श्रीलक्ष्मीनारायणीयसंहितायां द्वितीये त्रेतासन्ताने प्रासादरूपे मन्दिरनिर्माणे खाताद्यारभ्य पीठकर्णीपर्यन्तं मन्दिराङ्गानां निर्देशप्रमापणादिनामा षट्त्रिंश-  
दधिकशततमोऽध्यायः ॥१३६ ॥
    
