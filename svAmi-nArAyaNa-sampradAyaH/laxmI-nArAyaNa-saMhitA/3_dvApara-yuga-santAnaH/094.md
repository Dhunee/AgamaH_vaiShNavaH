+++
title = "०९४"

+++
श्रीपुरुषोत्तम उवाच-  
शृणु नारायणीश्रि! त्वं महतामाश्रयात् सदा ।  
महत्त्वं चापि कल्याणं जायते धर्मरक्षणम् ॥१ ॥
सतां योगेन वै सर्वश्रेयांसि सम्भवन्ति हि ।  
अत्रार्थे ते कथयामि पुरावृत्तं शुभास्पदम् ॥२ ॥
आजनाभमिदं वर्षं दशसाहस्रयोजनम् ।  
सह्याद्रेः पश्चिमं मात्रागस्कराख्यं च यावता ॥३ ॥
सिंहारण्यं मध्यभागं भूभागं तीर्थमुत्तमम् ।  
गोकर्णाख्यं महर्षीणां निवासाढ्यमभूत् पुरा ॥४ ॥
सगरस्य सुतैः खाता पृथिवी पश्चिमा हि सा ।  
दक्षिणा पृथिवी खाता ह्यष्टसाहस्रयोजना ॥५ ॥
अवशेषोऽस्य खण्डस्य द्वे सहस्रेऽवशिष्यते ।  
पृथ्वीखातोत्तरं तीर्थे गोकर्णे चिरकालतः ॥६ ॥
सामुद्रं जलमापन्नं भूमग्ना क्षारवारिभिः ।  
तीर्थं गोकर्णसञ्ज्ञं च शारभं तीर्थमित्यपि ॥७ ॥
सिंहारण्यं समस्तं च जलमग्नं ततोऽभवत् ।  
सार्धयोजनविस्तारं गोकर्णं भूतलं ह्यभूत् ॥८ ॥
गोकर्णाख्यऋषेः क्षेत्रं हरावताररूपिणः ।  
तत्राऽसङ्ख्यानि तीर्थानि मुनिदेवालयास्तथा ॥९ ॥
अवसन् सिद्धसङ्घाश्च मुनयः संशितव्रताः ।  
निर्वाणं परमं प्राप्ताः पुनरावृत्तिवर्जितम् ॥3.94.१ ०॥
तत्क्षेत्रे सर्वदा लक्ष्मि प्रीत्या भूतगणैः सह ।  
देव्या च सकलैर्देवैर्नित्यं वसति शङ्करः ॥११ ॥
सिद्धिकामा वसन्ति स्म मुनयस्तत्र केचन ।  
अचिरेणैव तत्सिद्धिं प्राप्नुवन्ति स्म तद्बलात् ॥१२ ॥
अम्भोधिसलिले मग्नं वीक्ष्याश्रमादि भूतलम् ।  
तपसां निधयः सन्तस्तथा प्रजाजना अपि ॥१३ ॥
सह्याद्रिं पूर्वभागस्थं निलयर्थं समारुहन् ।  
वसन्तस्तत्र ते सन्तः सम्प्रधार्य परस्परम् ॥१४॥
उद्धारोपायमत्यन्तश्रेष्ठं साधुसमाश्रयम् ।  
महेन्द्रादौ तपस्यन्तं रामं गन्तुं प्रचक्रमुः ॥१५॥
मलयाचलवासाश्च तथा नीलाद्रिवासिनः ।  
देशभूवासिनश्चापि रामं गन्तुं प्रचक्रमुः ॥१६॥
शुष्कसुमित्रधर्माद्या मुनयः संशितव्रताः ।  
ययुर्दिदृक्षवो रामं महेन्द्रमचलं प्रति ॥१७॥
अतीत्य सुबहून् देशान् वनानि द्रोणमापगाः ।  
आसेदुरचलश्रेष्ठं ददृशूराममण्डलम् ॥१८॥
प्रशान्तसर्वसत्त्वाढ्यं सर्वर्तुद्रुमशोभितम् ।  
आश्रमं सम्प्रविश्यैव ददृशुः परशुप्रभुम् ॥१ ९॥
अजिने तु सुखासीनं शिष्यैः परिवृतं प्रभुम् ।  
ववन्दिरे महामौनं पुपूजाऽर्घ्यादिभिर्हरिम् ॥3.94.२०॥
कृतातिथ्यानृषीन् रामः स्मितपूर्वमभाषत ।  
स्वागतं वो महाभागाः पावितोऽहं शुभागमैः ॥२१ ॥
सेवां ममाऽर्हाम् ऋषयो दर्शयन्तु करोमि वै ।  
श्रुत्वा महर्षयः प्राहुर्गोकर्णाख्यं तु भूतलम् ॥२२॥
खनद्भिः सागरजन्यैः पतितं सागराम्भसि ।  
उत्सारितार्णवजलं क्षेत्रं तत् सर्वपावनम् ॥२३॥
उपलब्धुमभीप्सामो भवतस्तु कृपां कुरु ।  
विष्णोरंशो भवानास्ते साधुः सतां बलोदयः ॥२४॥
भृगोः पुत्रस्यर्चिकस्य जमदग्निः सुतोऽमलः ।  
तस्य त्वं ब्रह्मधर्माऽसि समर्थोऽसि महाप्रभुः ॥२५॥
तस्मात् कर्तुमशक्यं तत्ते किञ्चिन्नैव विद्यते ।  
वाञ्च्छितार्थप्रदं त्वां चाभियाचितुं समागताः ॥२६ ॥
स त्वमात्मप्रभावेण समुत्सार्याऽर्णवोदकम् ।  
क्षेत्रं गोकर्णमित्याख्यं सिंहारण्ये जले प्लुतम् ॥२७॥
दातुमर्हसि भगवन्नः सर्वानृषिसत्तमान् ।  
इति श्रुत्वा ततो रामः प्राह योग्यं तपोधनाः ॥२८॥
करणीयं सतां कार्यं नाऽत्र कार्या विचारणा ।  
किन्तु शस्त्राणि सन्न्यस्य तपः कर्तुं समागतः ॥२९॥
विना शस्त्रं तदसाध्यं किं कर्तव्यं दिशन्तु माम् ।  
शुष्काद्याः ऋषयः प्राहुः श्रुत्वा रामोदितं हिं तम् ॥3.94.३ ० ॥
सतां संरक्षणार्थाय शस्त्रसङ्ग्रहणं तु यत् ।  
व्रतं प्रतिज्ञां धर्मं वा सत्यं पोषयति ध्रुवम् ॥३ १ ॥
न च्यावयते सत्याद्वा न धर्माद्वा व्रतान्न वा ।  
तस्मात् साधुर्हितार्थाय भवता ग्राह्यमायुधम् ॥३२॥
तप एव महत्तच्च कृतं तेऽत्र भविष्यति ।  
धर्म एव महांस्तेन चरितस्ते भविष्यति ॥३३ ॥
इत्युक्तः परशुध्रक् च विचार्य साधुरक्षणम् ।  
परं भागवतं धर्मं सशस्त्रः सह चाययौ ॥३४॥
तपस्त्यक्त्वा सतां रक्षातपो धृत्वाऽम्बरे ययौ ।  
सह्याद्रिं चाययौ पश्चान्मलयाचलमाययौ ॥३५॥
वरुणं त्वाह्वयामास मेघगम्भीरया गिरा ।  
अहं मुनिगणैः सार्धमागतस्त्वद्दिदृक्षया ॥३६॥
तस्मात् स्वरूपधृक् मह्यं प्रचेतो देहि दर्शनम् ।  
पुनः पुनश्चापि समाहूतो यदा न चाययौ ॥३७॥
निस्तोयमर्णवं कर्तुमियेष रुषितो हरिः ।  
आचम्य च धनुर्धृत्वाऽऽरोप्य ज्याघोषमाचरत् ॥३८॥
स्वर्णपुङ्खं विशिखं च भार्गवं वह्निदैवतम् ।  
समन्त्रास्त्रं महाघोरं सन्दधे च मुमोच ह ॥३ ९॥
ततश्चचाल वसुधा सशैलवनकानना ।  
प्रक्षोभं परमं जग्मुः सर्वलोकाश्च वार्धयः ॥3.94.४०॥
सदिग्दाहाऽभ्रपटलैरभवन् संवृता दिशः ।  
अस्त्राग्निज्वालिता आपो विनाशं प्रययुस्तदा ॥४१ ॥
बभूव वरुणो देवो गर्विष्ठोऽपि शराग्निना ।  
दग्धस्तूर्णं भस्मसाद्वै समुद्रः शुष्कतां ययौ ॥४२॥
तावद् ब्रह्मादयस्तत्राऽऽययुस्तुष्टुवुरीश्वरम् ।  
अलं चाऽलं हरे शान्तिं गृहाण परमेश्वर ॥४३॥
असाध्यं ते न वै किञ्चिच्छ्रीपतेः परमात्मनः ।  
वरुणो दग्धतां यातो जलं नष्टं प्रजायते ॥४४॥
जलहीनं जगत् सर्वं नाशं क्षणात् प्रयास्यति ।  
प्रसीद त्वं कृपासिन्धो निवारयाऽस्त्रमुल्बणम् ॥४५॥
उज्जीवय च वरुणं जलहेतुं सुरं प्रभो ।  
नमस्ते रुद्ररूपाय सङ्कर्षणाय ते नमः ॥४६ ॥
महाकालस्वरूपाय मृत्युरूपाय ते नमः ।  
सर्वसंहारकृत्कृष्णसाधुरूपाय ते नमः ॥४७॥
क्षत्रान्तकाय देवानां हिताय च नमो नमः ।  
सतां हिताय रामाय श्रीहरये ते नमः ॥४८॥
इतिस्तुतो हरिस्तत्र वीक्ष्य देवान् पुरःस्थितान् ।  
शान्तिमासाद्य वह्न्यस्त्रं निजग्राह निवृत्तये ॥४९॥
संहृत्याऽस्त्रं स्थितो रामो वरुणो नाशतां गतः ।  
उज्जीवनार्थं तस्यैवाश्विनीबालौ सुरादयः ॥3.94.५० ॥
सस्मरुस्तूर्णमायातौ ब्रह्माज्ञया रसौषधैः ।  
वारुणं भस्मचयनं सिषिचतुः समन्त्रकैः ॥५१ ॥
वरुणो भस्मतस्तत्रोज्जीवनं प्राप्य चोत्थितः ।  
कृताञ्जलिर्भीत एव पपात रामपादयोः ॥५२॥
उवाच रक्ष मां राम कृपया शरणागतम् ।  
अपराधमिमं नैव प्रगणय्य प्रशाधि माम् ॥५३॥
एवं ब्रुवाणं वरुणं रामः प्राह जलेश्वरम् ।  
त्वत्तोये मेदिनीं पूर्वं खनद्भिः सगरात्मजैः ॥२४॥
अधो निपातितं तीर्थं गोकर्णमृषिसेवितम् ।  
एषां वासाय तत् क्षेत्रं प्रदेहि पूर्ववच्छुभम् ॥५५॥
मा जलं तत्र चायातु योजनानां शतद्वये ।  
गोकर्णे चापि च शूर्पारके तीर्थे कदाचन ॥५६॥
भवतीर्थे सतीतीर्थे तीर्थे तथा च शारभे ।  
श्रुत्वा वरुण ओमित्यङ्गीकृत्य सम्प्रपूज्य च ॥५७॥
भुवं दत्वा जीवनं च लब्ध्वा ययौ सुरैः सह ।  
व्यस्मयन्त तु मुनयो दृष्ट्वा रामस्य विक्रमम् ॥५८॥
ऋषयः स्थानमासाद्य प्रसेदुश्चातिहर्षिताः ।  
कृतकृत्या भशं राममाशिषा समपूजयन् ॥५९॥
तैराज्ञप्तो ययौ रामो महेन्द्रपर्वतं प्रति ।  
तत्तोयनिःसृते क्षेत्रे न्यूषुर्महर्षयः प्रजाः ॥3.94.६ ०॥
द्वीपाश्चान्तर्जले ते च वर्तन्ते तीर्थरूपिणः ।  
मुनयो व्योममार्गेण विचरन्ति हि योगिनः ॥६१ ॥
इत्येवं साधुयोगेन रामयोगेन पद्मजे ।  
त्वत्पिता प्रददौ भूमिं जीवनं वरुणाय च ॥६ २॥
हरिः प्रददौ तत्रैव तीर्थलाभो भवत्पुनः ।  
सर्वं ददाति साधुर्वै भुक्तिं मुक्तिं समुन्नतिम् ॥६३ ॥
परोपकारशीला वै साधवो ह्यनिवर्तिनः ।  
शृणु चान्यां कथां चापि साधुजन्यां हितावहाम् ॥६४ ॥
सूर्यपुत्रो बभूवाऽपि चेक्ष्वाकुर्नृपसत्तमः ।  
अयोध्यायां च तद्वंशे कुवलाश्वोऽभवन्नृपः ॥६५ ॥
धार्मिकश्च महाशूरो यज्वा साधुप्ररक्षकः ।  
हिमालयस्य निकटे ह्युत्तङ्कस्याऽऽश्रमान्तिके ॥६६ ॥
धुन्धुनामा मधोः पुत्रो राक्षसोऽभवदुल्बणः ।  
तन्नाशार्थं कुवलाश्वं युयोजोत्तङ्क एव ह ॥६७ ॥
सज्जोऽभवत् कुवलाश्वो धुन्धुं नाशयितुं सरुट् ।  
सहस्रैरेकविंशत्या पुत्राणां सह सत्वरः ॥६८ ॥
तमाविशत्ततो विष्णुर्भगवान् स्वेन तेजसा ।  
उत्तङ्कस्य नियोगेन लोकानां हितकाम्यया ॥६९ ॥
दिव्यैः पुष्पैश्च तं देवाः समन्तात् समवाकिरन् ।  
धुन्धुश्चासीद् वालुकायामन्तस्तले हि भूतले ॥3.94.७० ॥
तत्र गत्वा च राजा स्वतनयैः सह भूतलम् ।  
विशालं खनयामास धुन्धुरासादितस्तले ॥७ १ ॥
धुन्धुर्मुखेन वह्निं वै ह्यवासृजद् भयङ्करम् ।  
वह्निना कुवलाश्वस्य पुत्रा दग्धाः समस्ततः ॥७२ ॥
त्रयो दूरं स्थितास्तत्रोर्वरिता जीवसंयुताः ।  
कुवलाश्वो जलास्त्रेण शमयामास चानलम् ॥७३ ॥
धुन्धुं च मारयामास शैवाऽस्त्रेण हिं सत्वरम् ।  
उत्तङ्कं दर्शयामास मृतं तं राक्षसं नृपः ॥७४॥
उत्तङ्कोऽपि प्रसन्नोऽभूद् वरं ददौ तु भूभृते ।  
ददतश्चाऽक्षयं वित्तं शत्रुभिश्चाप्यधृष्यताम् ॥७५॥
धर्मे रतिं च सततं स्वर्गे वासं तथाऽक्षये ।  
पुत्राणां चाऽक्षयान् लोकान् ये चात्र राक्षसा हताः ॥७६ ॥
उत्तङ्कस्य प्रसादेन चाययुर्देवतास्तदा ।  
विमानानि समादाय पुत्रास्ते चैकविंशतिः ॥७७॥
सहस्राणि दिव्यदेहा भूत्वा विमानसंस्थिताः ।  
ययुः स्वर्गं पश्यतां वै सर्वेषां जयनादिनाम् ॥७८ ॥
एवमृषेः प्रतापेन राजा विजयमाप्तवान् ।  
पुत्राणां चाऽक्षयं स्वर्गं साधोः प्रतापतोऽभवत् ॥७९ ॥
अथैवं कुवलाश्वस्य दृढाश्वो जीववान् सुतः ।  
तस्य वंशेऽभवद्राजा सत्यव्रतो महाबलः ॥3.94.८० ॥
स च विदर्भनृपतेर्विवाहे मण्डपे ययौ ।  
पाणिग्रहणकाले वै युद्धं कृत्वा महाबलः ॥८ १ ॥
कामाद् बलाच्च मोहाच्च संहर्षेण बलेन च ।  
भाविनोऽर्थस्य च बलाद् भार्यां जहार मण्डपात् ॥८२॥
देवान् विप्रानवमत्य पापं वै कृतवान् स च ।  
तेन त्रय्यारुणाख्येन पित्रा त्यक्तो ह्यधार्मिकः ॥८३॥
कथितश्चापि वासाय श्वपाकैः सह वै बहिः ।  
उवासाऽपि बहिर्गत्वा श्वपाकाऽवसथान्तिके ॥८४॥
अथ द्वादशवर्षाणि नाऽवर्षत् पाकशासनः ।  
विश्वामित्रस्तदा देशे तपश्चकार दारुणम् ॥८५॥
विश्वामित्रस्य पत्नी च बहुपुत्रसमन्विता ।  
कुटुम्बभरणार्थाय व्यक्रीणान्मध्यमं सुतम् ॥८६॥
ज्ञात्वा सत्यव्रतस्तद्वै मोक्षयामास तं सुतम् ।  
दत्वा बहूनि चाऽन्नानि सत्यबलोद्भवानि च ॥८७॥
एवं सत्यव्रतस्तस्या भरणं ह्यकरोत्तदा ।  
विश्वामित्रस्य तुष्ट्यर्थमनुकम्पार्थमित्यपि ॥८८॥
विश्वामित्रसुतो यश्च मोचितो गालवो हि सः ।  
महर्षिश्चाऽभवच्छूरो व्रतभक्तिसमन्वितः ॥८९॥
तस्य व्रतेन भक्त्या च कृपया च प्रतिज्ञया ।  
विश्वामित्रकलत्रादीन् सत्यव्रतो बभार ह ॥3.94.९०॥
वसिष्ठश्चाऽभवद् राज्ये त्रय्यारुणिनृपस्य वै ।  
अयोध्यायां सत्यव्रते विमना इव सर्वथा ॥९१॥
इतिहेतोर्वसिष्ठे वै सत्यव्रतस्य भावना ।  
नाऽऽसीन्मनागपि तत्र भाविनोऽर्थस्य वै बलात् ॥९२॥
सत्यव्रतोऽथ वै रोषाद् वसिष्ठस्याश्रमं ययौ ।  
भोज्यादीनि समग्राणि जहार बालवत्तदा ॥९३॥
भोजयामास तत्सर्वं विश्वामित्रस्य चात्मजान् ।  
वसिष्ठस्तं तदा प्राह त्रिपापस्त्वं सदाऽसि वै ॥९४॥
कन्यास्त्रीहरणं त्वेकं चाण्डालेन निवेशनम् ।  
मम भोज्यादिहरणं त्रिशङ्कुस्त्वं ततो मतः ॥९५॥
विश्वामित्रस्तु तपसा निवृत्तो ज्ञातवानिदम् ।  
प्रसन्नोऽभूद् वरं प्रादाद् देववत् प्रसुखी भव ॥९६॥
अथ वव्रे सत्यव्रतस्त्रिशङ्कुः पुण्यवानपि ।  
सशरीरो व्रजे स्वर्गं भुक्त्वा राज्यमकण्टकम् ॥९७॥
त्रय्यारुणौ मृते राज्येऽभ्यषिचत् तं त्रिशङ्कुकम् ।  
राज्यं कृत्वा ययौ तेन वर्ष्मणा दिवमेव सः ॥९८॥
मिषतां देवतानां च वसिष्ठस्य च कौशिकः ।  
विश्वामित्रः सशरीरं दिवमारोपयन्नृपम् ॥९९॥
सम्भवोऽसम्भवस्याऽयं तदद्भुतमिवाऽभवत् ।  
विश्वामित्रप्रसादेन त्रिशङ्कुर्दिवि राजते ॥3.94.१० ०॥
प्रतापोऽयं महानास्ते साधोः ऋषेस्तपस्विनः ।  
तस्माद्वै साधवः सेव्या उद्धर्त्तारो हि पापिनाम् ॥१०१ ॥
तस्य सत्यरता भार्या सुषुवे हरिचन्द्रकम् ।  
रोहितस्तस्य पुत्रश्च विश्वामित्रकृपालयाः ॥१ ०२॥
तारिता बहुकष्टैश्च विश्वामित्रेण धीमता ।  
शाश्वतकीर्तयो लोके कृताः स्त्रीपुत्रभूभृतः ॥१ ०३॥
एतत्ते कथितं लक्ष्मि साधोराश्रयणे सदा ।  
कल्याणं विविधं चापि जायते मोक्षणं ह्यपि ॥१ ०४॥
इति श्रीलक्ष्मीनारायणीयसंहितायां तृतीये द्वापरसन्ताने परशुरामाश्रयेण सिंहारण्यवासिनां सागरमग्नस्य गोकर्णतीर्थस्य पुनर्लाभः, उत्तङ्कर्षेः कृपया कुवलाश्वस्य धुन्धुमारत्वम्, विश्वामित्रस्य कृपया सत्यव्रताख्यत्रिशङ्कोः सदेहस्वर्गगामित्वमित्यादिसाधुप्रतापवर्णननामा चतुर्नवतितमोऽध्यायः ॥९४ ॥
    
