+++
title = "१३९"

+++
श्रीनारायणीश्रीरुवाच-  
आगतानां हि शोकानामपनोदार्थमेव यत् ।  
व्रतं स्यात्तत्कथयाऽत्र दयया मे हरे प्रभो ॥१ ॥
श्रीपुरुषोत्तम उवाच-  
पुण्ये चाश्वयुजे मासि शुक्ले द्वादशिकाव्रतम् ।  
शोकनाशार्थमेवाऽस्ति विशोकद्वादशीव्रतम् ॥२ ॥
दशम्यां लघुभुग् भूत्वा पृथ्वीशयनमाचरेत् ।  
ब्रह्मचारी भवेच्चापि प्रातरुत्थाय मां स्मरेत् ॥३ ॥
स्नात्वा सम्पूजयेन्मां चैकादश्यां व्रतमाचरन् ।  
निराहारः फलाहारश्चैकभोजी च वा भवेत् ॥४ ॥
अशोकललितां स्वर्णमयीं श्रीकृष्णशोभिताम् ।  
कारयित्वा पूजयित्वा भोजयित्वा गजासने ॥५ ॥
स्वापयेज्जागरं कुर्यान्मण्डपे कदलीकृते ।  
द्वादश्यां प्रातरुत्थाय स्नात्वा सम्पूजयेत्पुनः ॥६ ॥
स्नानं सर्वौषधैः कुर्यात् पञ्चगव्यजलैरपि ।  
पीताम्बरधरो लक्ष्मीं पूजयेच्छ्रीशमुत्पलैः ॥७ ॥
विशोकायै नमः पादौ वरदायै तु जङ्घयोः ।  
जान्वोः श्रियै नमश्चापि सक्थ्नोरब्धिजयोषिते ॥८ ॥
गुप्ते विशोककर्त्र्यै च कट्यां मायै नमो नमः ।  
उदरे पोषयित्र्यै च नमो भायै च पार्श्वयोः ॥९ ॥
नाभौ नमः सर्वधर्त्र्यै हृदयेऽर्धाश्रियै नमः ।  
कण्ठे वाण्यै नमो वक्षःस्थले कान्ताश्रियै नमः ॥3.139.१० ॥
बाह्वोर्नमो रक्षयित्र्यै ललितायै तु हस्तयोः ।  
चान्द्र्यै मुखे नमश्चापि कमलायै तु नेत्रयोः ॥११ ॥
नासायां सुरभिदेव्यै ललाटे मोहिनीश्रियै ।  
कर्णयोर्व्यापिकायै ते नमो मूर्ध्नि महाश्रियै ॥१२॥
मण्डले स्थण्डिले लक्ष्मीप्रतिमासन्निधौ हरिम् ।  
स्वर्णमूर्तिं पूजयेच्च श्रीपतिं मां विशोकिनम् ॥१ ३॥
नमोऽनादिकृष्णनारायणाय पादयोर्नमः ।  
नमः कृष्णाय कान्ताय जङ्घयोस्ते नमो नमः ॥१४॥
नमः श्रीवासुदेवाय जान्वोस्ते च नमो नमः ।  
नमो नारायणायेति सक्थ्नोस्ते भगवन्नमः ॥१५॥
नमश्चानन्दरूपाय मेढ्रे ते च नमो नमः ।  
नमः कट्यां नरनारायणाय ते नमो नमः ॥१६॥
उदरे ते नमो विश्वम्भराय भगवन्नमः ।  
पार्श्वयोः रामकृष्णाभ्यां नमो नमः नमो नमः ॥१७॥
नाभौ ते पद्मनाभाय हृदये हंसयोगिने ।  
कण्ठे ते नीलकण्ठाय वक्षसि ब्रह्मणे नमः ॥१८॥
बाह्वोश्चक्रधरायाऽपि करयोः शङ्खधारिणे ।  
मुखे रूपाभिरूपाय नेत्रयोः कमलाक्षिणे ॥१ ९॥
नासायां सर्वगन्धाय ललाटे गुरुरूपिणे ।  
कर्णयोः श्रुतिकर्त्रे ते नमो मूर्ध्नि शिखावते ॥3.139.२० ॥
इत्यभ्यर्च्याऽपि गोविन्दं फलमाल्यानुलेपनैः ।  
शूर्पं संस्थाप्य पुरतो लक्ष्मीं मां तत्र सन्न्यसेत् ॥२१ ॥
नमो मोक्षप्रमोदानां दातृभ्यां सर्वसम्पदाम् ।  
नमः शोकपरिहारकर्तृभ्यां सर्वदा नमः ॥२२।  
विशोकौ दुःखनाशाय विशोकौ वरदौ च मे ।  
विशोकौ मम सम्पत्त्यै विशोकौ सर्वसिद्धये ॥२३॥
भवतां मम शोकानां सर्वेषां नाशकौ प्रभू ।  
शुक्लाम्बरैः समावेष्ट्य शूर्पं सम्पूजयेत् फलैः ॥२४॥
वस्त्रैर्नानाविधैस्तद्वत् सुवर्णकमलेन च ।  
पूजयित्वा भोजयेच्च दुग्धपाकादिकं शुभम् ॥२५॥
त्रिकालं पूजयेच्चापि कमलैर्भोजयेदपि ।  
रजन्यां च व्रती शीतं दर्भोदकं पिबेच्छुचि ॥२६॥
ततस्तु जागरं गीतनृत्यवाद्यान्वितं चरेत् ।  
प्रातः प्रपूजयेल्लक्ष्मीमशोकां श्रीपतिं तथा ॥२७॥
दम्पतीं पूजयेच्चापि विप्राणां विधिना ततः ।  
वस्त्रभूषाभोज्यपात्रशृङ्गारशाटिका दिशेत् ॥२८॥
धनदानानि रत्नानां धेनूनामर्पणानि च ।  
यथाशक्ति प्रकुर्याच्च भोजयेद् बालबालिकाः ॥२९॥
साधून् साध्वीर्भोजयेच्च दद्यादन्नानि सर्वतः ।  
परिहारं प्रकुर्याच्च दक्षिणः प्रदिशेत्तथा ॥3.139.३० ॥
अनेन विधिना कुर्याद् विशोकाललिताव्रतम् ।  
विशोकाद्वादशीरूपं शोका नश्यन्ति तस्य वै ॥३१ ॥
धेनुदानं सोपधानशय्यादानं धनार्पणम् ।  
प्रकुर्याच्च ललिताश्रीलक्ष्मीं स्तुवीत भावतः ॥३२॥
यथा न लक्ष्मीः सम्पच्च मां परित्यज्य गच्छति ।  
तथा सुरूपताऽऽरोग्यमशोकः सन्तु मे सदा ॥३३ ॥
यथा भक्तिर्भवेदग्र्या श्रीकृष्णवल्लभे मम ।  
यथा कृष्णो बालकृष्णः सलक्ष्मीको मम गृहे ॥३४॥
सदा वसेत्तथा शूर्पलक्ष्मीदानं करोमि च ।  
सुवर्णकमलं रम्यं करवीरं च कुङ्कुमम् ॥३५॥
केतकीं सिन्दुवारं च मल्लिकां केसरं तथा ।  
कज्जलं चाऽलक्तकं च चन्दनं च कदम्बकम् ॥३६॥
रञ्जनं गन्धितैलं च गन्धसारं ददामि च ।  
सर्वशृङ्गारपुष्पाणि ददामि सौख्यहेतवे ॥३७॥
पठनाच्छ्रवणाच्चापि स्मरणात्करणादपि ।  
भुक्तिर्मुक्तिर्भवेदेव विशोकललिताव्रतात् ॥३८॥
अथ कृष्णलालनाख्यं व्रतं वच्मि च ते रमे ।  
विभूतयो भवन्त्येव कृष्णलालनसद्व्रतात् ॥३९॥
कार्तिके चैत्रके वैशाखके मार्गे च फाल्गुने ।  
आषाढे शुक्लके दिनत्रयात्मकं व्रतं त्विदम् ॥3.139.४०॥
सुलघुभुग् दशम्यां तु रात्रौ शीलव्रती भवेत् ।  
कृत्वा सायन्तनीं पूजां गृह्णीयान्नियमं व्रती ॥४१ ॥
एकादश्यां निराहारं करिष्येऽहं व्रतं त्विति ।  
नमो नारायणायेति प्रातरुत्थाय चिन्तयेत् ॥४२॥
स्नात्वैकादशिकाप्रातर्मण्डपे पूजयेत् प्रभुम् ।  
अनादिश्रीकृष्णनारायणं मां पुरुषोत्तमम् ॥४३॥
शुक्लपुष्पाक्षतवारिकुङ्कुमचन्दनादिभिः ।  
नमो विभूतये पादौ नमोऽशोकाय जानुनी ॥४४॥
नमः कृष्णयेत्यूरू च विश्वमूर्ते नमः कटिम् ।  
कन्दर्पाय नमो मेढ्रं फलं नारायणाय च ॥४५॥
दामोदरायेत्युदरं वासुदेवाय च स्तनौ ।  
माधवायेत्युरो विष्णोः कण्ठमुत्कण्ठिने नमः ॥४६॥
श्रीधराय मुखं केशान् केशवायेति मस्तकम् ।  
पृष्ठं शार्ङ्गधरायेति श्रवणौ श्रुतिवेदिने ॥४७॥
हरये शङ्खचक्रासिगदाजलजपाणये ।  
शिरः सर्वात्मने तस्मै नम इत्यभिपूजनम् ॥४८॥
मत्स्यमुत्पलसंयुक्तं हैमं कृत्वा तु शक्तितः ।  
उदकुम्भे न्यसेत्तच्च दाने प्रपूज्य वै दिशेत् ॥४९॥
गुडपात्रं तिलैर्युक्तं सितवस्त्राभिवेष्टितम् ।  
फलानि विविधान्येव दाने प्रपूज्य चार्पयेत् ॥3.139.५०॥
आरार्त्रिकं प्रकुर्याच्च विभूतिश्रीश्रीकृष्णयोः ।  
नैवेद्यानि विचित्राणि प्रातर्मध्ये निशामुखे ॥५१ ॥
दत्वा प्रस्वापयेच्चापि गीतवादित्रकोत्सवैः ।  
जागरणं व्रती कुर्यात् प्रातः स्नात्वा प्रपूज्येत् ॥५२॥
द्वादश्यां प्रार्थयेच्चापि पद्मं दद्याद् द्विजाय तु ।  
उदकुम्भं सरत्नं च गां दद्याद् गुरवे तथा ॥५३॥
यथा न मुच्यसे कृष्ण सदा सर्वविभूतिभिः ।  
तथा मामुद्धराऽशेषदुःखसंसारसागरात् ॥५४॥
शय्यां दद्याद् धनं दद्याद् ग्रामं क्षेत्रं गृहादिकम् ।  
गुरुं सम्पूज्य विधिवद् भूषावस्त्राणि चार्पयेत् ॥५५॥
अधनः पूजयेत्पुष्पैर्भोजनान्नं दिशेद् व्रती ।  
अनेन विधिना यस्तु कृष्णलालनसद्व्रतम् ॥५६॥
विभूतिसम्प्रदं कुर्यात्तस्यर्द्धयः पदे पदे ।  
पापानि तस्य नश्यन्ति पितॄणां तारयेच्छतम् ॥५७॥
जन्मनां शतसाहस्रं न शोकफलभाग् भवेत् ।  
न तु व्याधिर्भवेत्तस्य न दारिद्र्यं न बन्धनम् ॥५८ ॥
यावद् युगसहस्राणां शतमष्टोत्तरं भवेत् ।  
तावत् स्वर्गे वसेच्चापि भूपतिः सः पुनर्भवेत् ॥५९॥
व्रतं कृत्वा हरेर्धाम प्रयात्येव न संशयः ।  
सर्वान् कामानश्नुते च कृष्णेन हरिणा सह ॥3.139.६०॥
शृणु लक्ष्मि कल्पे रथन्तरेऽभूल्लुब्धको ह्यघी ।  
परुषाख्यः स मांसदो दुर्गन्धश्चातिपापवान् ॥६१ ॥
भार्याऽप्यस्यातिदुष्टा च व्यभिचारपरायणा ।  
जीवहिंसापरौ तौ त्वेकदा वने सरोवरात् ॥६२॥
पद्मान्यादाय बहूनि विक्रयार्थं तु वैदिशम् ।  
नगरं ययतुश्चापि विक्रयो न व्यजायत ॥६३॥
निराशौ तावता रात्रौ क्षुधितौ श्रमितावुभौ ।  
प्रासादसन्निधौ मार्गे सुप्तौ शुश्रुवतुः शनैः ॥६४॥
मण्डपे श्रीहरेः पूजाशब्दान् वेश्याकृतान् शुभान् ।  
माघे रात्रौ शुक्लपक्षे चैकादश्यां वराङ्गना ॥६५६॥
गणिकाऽनङ्गवतीति जगौ तदा सुगीतिकाः ।  
पूजयित्वा तदा रात्रौ दानं ददौ तु सा बहु ॥६६ ॥
गुरवे साधवे वेदविप्राय शयनादिकम् ।  
लवणाचलमेवापि मूर्तिं विष्णोस्तु कानकीम् ॥६७॥
धनान्यपि बहूनि च धान्यानि विविधानि च ।  
अलङ्कृत्य हृषीकेशं सौवर्णाम्बरपादपम् ॥६८॥
तां तु दृष्ट्वा ततस्ताभ्यामिदं हि परिनिश्चितम् ।  
इमानि कमलान्यत्र पूजायां दद्व एव ह ॥६९॥
एवं भक्त्या दत्तवन्तौ वेश्यापि च धनं शतम् ।  
दातुं समारभताऽपि तौ तु जग्रहतुर्न तत् ॥3.139.७०॥
दत्तमन्नं भोजनार्थं तौ तु जग्रहतुर्न तत् ।  
प्रसङ्गादुपवासस्य माहात्म्यं संविदित्य वै ॥७१ ॥
जागरणं कृतवन्तौ प्रातर्द्वादशिकाऽभवत् ।  
प्रभाते वेश्या दत्ता शय्या सलवणाचला ॥७२॥
गृहाणि गुरवे भक्त्या विप्रेभ्यो द्वादशाऽपि च ।  
वस्त्रालङ्कारसंयुक्ता गावश्च वत्सिकायुताः ॥७३॥
भोजनं च सुहृन्मित्रदीनान्धकृपणैः समम् ।  
लुब्धकेन तथा नार्या दृष्टमेतत्प्रपूजनम् ॥७४॥
श्रीहरेर्द्वादशिकायां प्रसादः शर्करात्मकः ।  
चरणामृतसलिलं गृहीतं च ततः परम् ॥७५॥
ययतुः स्वगृहं तौ च वेश्यापि स्वगृहं गता ।  
भक्तिमन्तस्त्रयस्ते वै कालेन निधनं गताः ॥७६॥
पुष्करप्रार्पणात्तत्र केशवार्पणसत्फलात् ।  
विनष्टाशेषपापश्च पुण्यवान् लुब्धकः स तु ॥७७॥
पुष्करवाहनो राजाऽभवत् पुष्करखण्डके ।  
राज्ञो नाम्ना महाखण्डः पुष्कराख्योऽभवत् पुरा ॥७८॥
भक्त्या तुष्टेन हरिणा कृष्णलालनसद्व्रतात् ।  
व्रतसन्तुष्टया लक्ष्म्या विभूत्या भूभृतेऽर्पितम् ॥७९॥
कमलं काञ्चनं रम्यं कामदं कामगं परम् ।  
लोकैः समस्तैर्नगरवासिभिः कमलेन सः ॥3.139.८०॥
विमानाख्येन नाकं सद्वीपानि व्यचरन्नृपः ।  
सप्तमः पुष्करस्याऽस्य द्वीपः पुष्करनामकः ॥८१॥
पुष्पवाहननामाऽपि पुष्करासन इत्यपि ।  
ख्यातिं प्राप तथा राज्ञी नारीसहस्रपूजिता ॥८२॥
नाम्ना लावण्यवतीति बभूव कमलासमा ।  
पुत्रास्तस्यामयुतं सम्बभूवुः पुष्करस्य वै ॥८३॥
या च वेश्या सापि जाता सपत्नी भूभृतो वधूः ।  
देहान्ते नृपतिश्चापि लवण्या च प्रिया ह्युभौ ॥८४॥
ययतुश्चाक्षरं धाम मम लक्ष्मि परं पदम् ।  
सपत्नी या तु वेश्याऽभूत् सा त्यक्त्वा योषितो वपुः ॥८५॥
कामदेवस्य वै पत्नी प्रीतिः रत्याः सपत्निका ।  
लोकेष्वानन्दजननी व्यजायत सुरेश्वरी ॥८६॥
कृष्णलालनसञ्ज्ञं च विभूतिद्वादशीव्रतम् ।  
पुष्करपुष्पसञ्ज्ञं वा व्रतमेतदुदीरितम् ॥८७॥
यथाकथञ्चित्कमले कमलैर्द्वादशी तिथिः ।  
हरिं प्रपूज्य कर्तव्या देयं दानं च दक्षिणाः ॥८८॥
न वित्तशाठ्यं कुर्वीत भक्त्या दिशेद् यथाधनम् ।  
सुवर्णकमलं यद्वा देयं पद्मं जलोद्भवम् ॥८९॥
देयं वा स्थलकमलं कमलेशः प्रसीदति ।  
ददाति सार्वभौमं च राज्यं स्वर्गं दिवं परम् ॥3.139.९० ॥
सत्यं ददाति वा सौरं चान्द्रं ब्राह्मं पदं च वा ।  
वैराजं वैष्णवं वापि पदं श्रीपुरमित्यपि ॥९१ ॥
वैकुण्ठं वापि गोलोकं चाव्याकृतं तथाऽमृतम् ।  
अक्षरं परमं धाम ब्रह्मधाम ददात्यपि ॥९२॥
अहं विभूतिनाथोऽस्मि ददामि पूजकाय वै ।  
अनन्तगुणकं लक्ष्मि विभूतिद्वादशीव्रतैः ॥९३॥
चक्रवर्तिनृपा लक्ष्मि ये ये भवन्ति भूतले ।  
जाताः पूर्वेषु कल्पेषु विभूतिद्वादशीव्रतैः ॥९४॥
कमलं कमलास्थानं सौवर्णं तु मया सह ।  
कमलस्य प्रदानेन कमलासहितस्त्वहम् ॥९५॥
वसामि दातरि चापि ममांऽशेन चिरायुषि ।  
चक्रचिह्नं प्रददामि करे वै चक्रवर्तिनः ॥९६॥
मध्याङ्गुलिद्वयोः शङ्खौ शेषाणां चक्रकाष्टकम् ।  
साक्षान्नारायणस्यैवं सन्ति चक्राणि पद्मजे! ॥९७॥
पद्मं करे पदे पद्मं चक्रं वा चक्रवर्तिनः ।  
एवं करे ध्वजचिह्नं ध्वजदातुर्ददामि वै ॥९८॥
त्रिशूलार्पणकर्तुश्च त्रिशूलं प्रददामि च ।  
धनुष्यदातुः सशरं धनुष्यं प्रददामि च ॥९९॥
मत्स्यदातुः करे मत्स्यं ददामि सर्वशोभनम् ।  
स्वस्तिकस्य प्रदातुश्च स्वस्तिकं प्रददामि च ॥3.139.१० ०॥
सुवर्णानां ध्वजादीनां दात्रे ददामि सर्वथा ।  
ससागरां पृथिवीं वै चक्रवर्तित्वमित्यपि ॥१०१ ॥
यस्य दक्षकरे स्युश्च ध्वजः शूलो धनुः शरः ।  
मीनः स्वस्तिक एते षट् सोऽहं नारायणः स्वयम् ॥१ ०२॥
लक्ष्मि साधुस्वरूपेण हृदये त्वां निधाय च ।  
वामसक्थ्नि पाण्डुराभां धृत्वा वसामि भूतले ॥१ ०३॥
अदृश्या त्वं जनैर्लक्ष्मि मत्सेवाया विराजसे ।  
तदा साधुस्वरूपे चाऽधुना त्वं पृथगेव या ॥१ ०४॥
त्वं विभूतिस्वरूपाऽसि व्रतैर्विभूतिदायिनी ।  
वामहस्ते दण्डदीर्घरेखा मे। धर्मबोधिनी ॥१ ०५॥
पादयोरुभयोरुर्ध्वरेखे मे व्यापिके द्वयोः ।  
धामसृष्ट्योरन्तरात्मबोधिन्यौ तेऽपि तद्विधे ॥१ ०६॥
मद्भक्तस्य कृपया मे चिह्नमेतद् भवेदपि ।  
पठनाच्छ्रवणादस्य विभूतिफलमाप्नुयात् ॥१ ०७॥
इति श्रीलक्ष्मीनारायणीयसंहितायां तृतीये द्वापरसन्ताने विशोकललिताद्वादशीव्रतस्य, विभूतिललिताकृष्णलालनव्रतस्य च निरूपणम् पुष्करवाहनाख्यस्य चक्रवर्तिनो  
दृष्टान्तः चक्रवर्तिचिह्नानि चेति निरूपणनामा नवत्रिंशदधिकशततमोऽध्यायः ॥१३९ ॥
    
