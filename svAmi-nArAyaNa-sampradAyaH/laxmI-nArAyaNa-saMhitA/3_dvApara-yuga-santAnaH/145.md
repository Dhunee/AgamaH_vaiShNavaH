+++
title = "१४५"

+++
श्रीनारायणीश्रीरुवाच-  
कीर्तनं ते कथं कार्यं वद मे भगवँस्तथा ।  
यया प्रह्वीभावनया भवेत्तव प्रसन्नता ॥१ ॥
श्रीपुरुषोत्तम उवाच-  
कीर्तनं मे सुस्वरेण मिष्टगर्भेण चाऽऽचरेत् ।  
सवाद्येन तथा गतिरीत्या सङ्गीतकेन च ॥२ ॥
तालीतालेन च नृत्येनापि किङ्किणिकादिभिः ।  
अनेकरागरागिण्यादिभिर्मां कीर्तयेद् रमे ॥३ ॥
गान्धर्वं ते प्रवक्ष्यामि याथातथ्येन संशृणु ।  
सप्तस्वरास्त्रयो ग्रामा मूर्छनास्त्वेकविंशतिः ॥४ ॥
तानाश्चैकोनपञ्चाशदित्येतत् स्वरमण्डलम् ।  
षड्जर्षभौ च गान्धारो मध्यमः पञ्चमस्तथा ॥५ ॥
धैवतश्च निषादश्च स्वरास्ते सप्तकीर्तिताः ।  
सौवीरा मध्यमा हरिणाश्च ग्रामास्त्रयो हि ते ॥६ ॥
मूर्छनास्ते वदाम्यत्र दिव्या मूर्छाविधायिकाः ।  
हयमेधा ह्रेषिणी वै प्रथमा परिकीर्तिता ॥७ ॥
अग्निष्टोमा तु चाग्नेयी द्वितीया परिकीर्तिता ।  
वाजपेया तृतीया तु श्येनी सा परिकीर्तिता ॥८ ॥
राजसूया राणिका सा चतुर्थी परिकीर्तिता ।  
यवराता वंशिनी सा पञ्चमी परिकीर्तिता ॥९ ॥
जातरौपी सुवर्णी सा षष्ठी मूर्छा प्रकीर्तिता ।  
गोसवना राम्भणी सा सप्तमी मूर्छना मता ॥3.145.१ ० ॥
झञ्झावाती वर्षिणी साऽष्टमी वै मूर्छना मता ।  
ब्रह्मदाना गर्जिनी सा नवमी मूर्छना मता ॥११ ॥
प्राजापत्या लालिनी सा दशमी मूर्छना मता ।  
दागयाक्षी तु क्षौती सैकदशी मूर्छना मता ॥१२ ॥
पानक्रान्ता भषिणी तु द्वादशी मूर्छना हि सा ।  
मृगाक्रान्ता चित्करी सा त्रयोदशी हि मूर्छना ॥१ ३ ॥
विष्णुक्रान्ता धारिणी सा चतुर्दशी हि मूर्छना ।  
सन्तकोकिलिका चोन्मादिनी पञ्चदशी तु सा ॥१४॥
सूर्यक्रान्ता कालरोहिणिका षोडशी चैव सा ।  
सर्वतोभद्रिका मोदमादिनी साप्तदाशिकी ॥१५॥
पूर्वभद्रा बालकण्ठी चाष्टादशी हि मूर्छना ।  
आलम्बुषी हांसिनी सा नवदशी हि मूर्छना ॥१६॥
सागरा विजया कोकिलिकी विशा मनोहरा ।  
नारदी मानवी चेति मूर्छनाश्चैकविंशिकी ॥१७॥
अन्याश्चापि भवन्त्येव गौण्यो वै मूर्छनाः प्रिये ।  
मानव्यश्चापि पाक्षिण्यः पाक्षव्यश्चाप्यनेकशः ॥१८ ॥
सर्वास्ताः शारदा वेत्ति सरस्वती च भारती ।  
ब्राह्म्यो गाण्यश्च पर्यश्चाप्सर्यो मायूरकीविधाः ॥१९ ॥
याक्ष्यः कैन्नर्यश्च हांस्यो नागिन्यश्चापि वाडवाः ।  
पैत्र्यो दैव्यस्तथा क्षौत्यस्ताडिन्यो भौङ्किनीविधाः ॥3.145.२०॥
मैनाक्यः पैक्य एवापि शौक्यः किलायिकास्तथा ।  
एता यथायथं बुद्ध्वा गायिका गीतिमाचरेत् ॥१ ॥
ह्रस्वं दीर्घं प्लुतं ज्ञात्वा स्वरं गाने प्रयोजयेत् ।  
अथ तानान् प्रयुञ्जीत प्रवाहे सततं मुहुः ॥२२॥
तानाः स्तरा इति प्रोक्ताः प्रवाहे क्षणयोगिनः ।  
विभिद्यन्ते क्षणभेदात् स्फोटतानानुयायिनः ॥२३॥
ब्रह्मतानः प्रथमस्तु गर्भतानो द्वितीयकः ।  
व्यज्यः सञ्चरणोऽणुश्च योगश्चारोहणस्तथा ॥२४॥
तनुः पुष्टो विशालश्च विकासः स्तनपस्तथा ।  
कुमारो वामनश्चापि द्विस्तरो विकृतस्तथा ॥२५॥
दृढो दुग्धः कलापश्चाऽऽवर्त्तकश्च तरङ्गकः ।  
निम्नः समश्चोर्ध्वकश्च तिर्यक् तथैव कातरः ॥२६॥
कलितश्चाग्रितश्चैषितश्च तप्तस्तु त्रिंशकः ।  
शृङ्गी च तोरणी स्तम्भी मुष्णको लीन इत्यपि ॥२७॥
उद्भवश्चाङ्कुरकश्च ग्रन्थिकः शाखिकस्तथा ।  
बहुमूलश्च हस्तश्च वर्तुलश्चोच्छ्रयस्तथा ॥२८॥
शृङ्गो गुरुश्चावरोहो वेगः स्थितिर्घटोदरः ।  
एते तानास्तव प्रोक्ता गौणान् तानांस्तथा शृणु ॥२९॥
स्कन्दः काकुः पुष्कलश्च रोपः सन्तारकस्तथा ।  
तरणिः सङ्गमश्चाति विगमः क्षेपणो मृधः ॥3.145.३०॥
प्रोक्षणो मिश्रणश्चापि गलिकः कर्तनस्तथा ।  
उल्लेखश्च रयश्चापि षोडशः सप्रकीर्तितः ॥३१॥
उच्चरः शशविन्यासो लक्षधारस्तु विंशकः ।  
सहासवः सहयानो निम्नयानस्तथोर्ध्वगः ॥३२॥
गर्भयानः पर्ययश्च विपर्ययोऽभिसञ्चरः ।  
सेतुबन्धो धारबन्धस्त्रिंशोऽयं परिकीर्तितः ॥३३॥
अगः सुप्तो मूर्छितश्च कम्पः कूर्दन इत्कृतः ।  
अकृतः संहृतश्चापि जीवनश्च विदेहकः ॥३४॥
उत्तारकस्तालवासो द्विचत्वारिंशको मतः ।  
पिण्डकः कीर्णको युक्तो भङ्गी लहरनामकः ॥३५॥
समवायोऽनुवायश्चेत्येवं ताना गुणात्मकाः ।  
अथाऽन्ये तारताराद्यास्तारतमादयस्तथा ॥३६॥
विद्यन्ते तानसन्ताना शंसरोदनहर्षणा ।  
विभिन्नभावुका लक्ष्मि तान् ज्ञात्वा कीर्तयेत्ततः ॥३७॥
स्थानयत्नान् प्रकुर्वीत श्वासक्रमानुच्चावचान् ।  
हावभावानुगाँश्चापि देहचेष्टायुताँस्तथा ॥३८॥
अङ्गचेष्टायुताँश्चापि प्रत्यङ्गकर्मयोजितान् ।  
आन्तरज्ञानस्फुर्त्त्यादिप्रयुक्तान् कीर्तयेद् रमे ॥३९॥
नामान्येतानि भिद्यन्ते कल्पे कल्पे चतुर्युगे ।  
जानाम्येतानि सर्वाणि तत्त्वरूपाऽभिधानकैः ॥3.145.४०॥
पुरा श्रीनारदो योगी गीत्यर्थं मामुपागतः ।  
श्रुतं सर्वं मया तस्य किन्तु न्यूनाङ्गकं हि तत् ॥४१ ॥
मया तदोपदिष्टः स शिक्षणार्थं पुनः पुनः ।  
तव शिष्योऽभवल्लक्ष्मि भवत्या शिक्षितश्चिरम् ॥४२॥
सर्वाङ्गोपाङ्गसम्पूर्णं चागायत पुरो मम ।  
भवत्याः सन्निधौ लक्ष्मि ब्रह्मप्रियासभान्तरे ॥४३॥
कोट्यर्बुदाऽब्जनारीणां गर्वहरोऽभवद्धि सः ।  
प्रसन्नेन मया निभालितः श्रीनारदो मुनिः ॥४४॥
मम गायकरूपश्च मया नैजीकृतस्ततः ।  
वेत्सि त्वं सर्वमेवैतद् यतो नारायणी ह्यसि ॥४५॥
शारदाऽपि तदा वाणी श्रुत्वा नारदगायनम् ।  
क्षणं स्तब्धाऽभवत्तत्र का कथा चान्ययोषिताम् ॥४६॥
धूनयामास बहुधा मस्तकं रसवेदिनी ।  
सरस्वत्यः समग्राश्चाऽभवन् प्रमोहिताः क्षणम् ॥४७॥
प्रशंसाऽभूद्गुरोस्तत्र लक्ष्म्यास्ते बहुधा खलु ।  
नारदाय मया तत्रार्पितं सत्पारितोषिकम् ॥४८॥
चिन्तामणिस्तथा हारश्चक्रं सुदर्शनं मम ।  
शक्तिर्मयाऽर्पिता दिव्या ममैश्वर्यविशेषिणी ॥४९॥
ततः श्रीनारदो जातश्चावतारोंऽशरूपकः ।  
नारायणो नारदो वै कृपया नावजायत ॥3.145.५०॥
सभायां नारदश्चापि प्रशशंस कृपां तव ।  
यया प्रशिक्षिता विद्या तां त्वां शशंस सर्वथा ॥५१ ॥
तत आरभ्य पत्न्यो मे गीतिरीतिः पुनः पुनः ।  
समभ्यसन् सकाशात्तेऽप्सरसश्चापि पद्मजे ॥५२॥
प्रावर्तत ततो विद्या संसारे बहुधा प्रिये ।  
शङ्करो वैष्णवो भूत्वा सकाशात्तेऽविदत् कलाम् ॥५३॥
कीर्तनस्य ततो नृत्यं चकार गीतिशोभितम् ।  
प्रसन्नेन मया तस्मै दत्तं योगविभूषणम् ॥५४॥
स्मर लक्ष्मि पुरा सर्वं भवत्या यत् प्रविद्यते ।  
इत्युक्ता च प्रसस्मार सर्वं ददर्श चात्मनि ॥५५॥
सङ्गीतशालां महतीं सहस्रयोजनायताम् ।  
श्रीपुरे चैश्वरे धाम्नि भिन्नकक्षासहस्रिकाम् ॥५६॥
ददर्श तत्र चात्मानं सहस्ररूपधारिणीम् ।  
शिक्षिकां शिक्षणारूढाम् वाद्यसङ्गीतकारिणीम् ॥५७॥
शिक्ष्यन्ते तत्र गोप्यश्च पार्षदान्यश्च मुक्तयः ।  
ब्रह्मप्रियास्तथेशान्यश्चेश्वराण्यश्च कन्यकाः ॥५८॥
आलापाँस्ताः प्रकुर्वन्त्यः शिक्ष्यन्ते चाप्सरोगणाः ।  
देव्यश्च सिद्धयश्चापि योगिन्यः शारदागणाः ॥५९॥
गायत्र्यश्चापि सावित्र्यो ब्राह्म्यश्च देवकन्यकाः ।  
गन्धर्व्यश्चापि यक्षाण्यः किन्नर्यश्च परीगणाः ॥3.145.६०॥
शिष्यन्ते धनदानार्थो भक्तान्यः कश्यपात्मजाः ।  
गन्धर्वास्तत्र शिक्ष्यन्ते बहवः पूर्वसृष्टिजाः ॥६ १ ॥
दैत्यकुमारिकाश्चापि दानव्योऽसुरपुत्रिकाः ।  
मानव्यश्चार्ष्य आकल्पजीविन्यश्चापि कन्यकाः ॥६२॥
शिक्ष्यन्ते गीतशालायां शिक्षिकां च निजामपि ।  
नागकन्याः समस्ताश्च ददर्श शिक्षणार्थिनीः ॥६३ ॥
एवं विलोक्य सहसा दिव्यविद्यालयान् स्वयम् ।  
महाश्चर्यं गता तत्र पूजिता सर्वदैवतैः ॥६४॥
सर्वासां गोरवीस्थाने स्थितां स्वां कृतकारिणीम् ।  
अमन्यताऽतिमानार्हां महिमानं विवेद च ॥६५॥
तत्र पतिं तु मां कृष्णं गायन्तं गीतिकामपि ।  
अनादिश्रीकृष्णनारायणं वीक्ष्य प्रभुं निजम् ॥६६॥
उत्थाय पादयोर्लक्ष्मीः पतिता व्याजहार ह ।  
नमस्ते भगवन् कृष्ण स्वांऽगनानुग्रहान्वित ॥६७॥
कृपासिन्धो हरे कान्त दर्शितं मेऽतिगौरवम् ।  
पश्यामि सर्वमेवैतत् कृपया ते जनार्दन ॥६८॥
श्रीपुरेऽस्मि शिक्षिका वै सङ्गीतगीतिकारिणी ।  
या या नार्यो नरा लोके गन्धर्वा देवयोषितः ॥६९॥
शारदाश्च सरस्वत्यः शिष्या मे सन्ति ते खलु ।  
शिक्षन्ते कोटिशो मत्तः सर्वाः सङ्गीतमन्दिरे ॥3.145.७० ॥
मत्स्वरूपात् प्रभवन्ति स्वरा ग्रामाश्च मूर्छनाः ।  
ब्रह्मण्येव विलीयन्ते यथाऽहं हृदये स्थिता ॥७१ ॥
एतत् सर्वं मयि चास्ते गीतीच्छा वर्तते मम ।  
यद्याज्ञा गायनं सर्वाङ्गोपाङ्गादिसमन्वितम् ॥७२॥
कर्तुमिच्छामि सर्वाभिः सखीभिः परमेश्वर ।  
इत्युक्तः श्रीपतिश्चाहं कमलेऽकरणं शुभम् ॥७३॥
मण्डपं सुविशालं चासनानि चाप्ययोजयम् ।  
वादित्राणि समाहृत्याऽस्थापयं मण्डपे शुभे ॥७४॥
लक्ष्म्याद्याश्च भवत्यो वै सर्वा ब्रह्मप्रियाः शुभाः ।  
आययुर्मण्डपे तत्र यथावत्स्थानमास्थिताः ॥७५॥
चक्रुः सङ्गीतकं लक्ष्मि प्रसन्नोऽहं ततोऽभवम् ।  
वरदानं ददौ चापि भूतले तु पुनः पुनः ॥७६॥
करिष्यथ सुसङ्गीतं मम पत्न्यो भविष्यथ ।  
इतिसत्येन कमले चाश्वपट्टसरोवरे ॥७७॥
ब्रह्मप्रियाः समस्ताश्च हरिप्रियास्तथा स्त्रियाः ।  
कुङ्कुमवापिकाक्षेत्रे भवत्य सन्ति मत्प्रियाः ॥७८॥
इत्येवं जायमानायां वार्तायां दिव्यदर्शने ।  
तिरोभवत्तदा सर्वं व्यदृश्यताऽश्वसारसम् ॥७९॥
कुङ्कुमवापिकाक्षेत्रं मन्दिरं कानकं निजम् ।  
यथास्थितां मन्दिरे तां स्वां सखीः कान्तमित्यपि ॥3.145.८ ०॥
विलोक्य मुमुदे लक्ष्मीर्महाश्चर्यपराऽभवत् ।  
हर्षपूर्णा समुत्थाय श्रीकृष्णं पुरुषोत्तमम् ॥८१॥
आश्लिष्य सङ्गीतिकां च प्रचकार मुदान्विता ।  
विरराम ततो लक्ष्मीर्नारायणो हरिस्तदा ॥८२॥
जलं पातुं समीयेष लक्ष्मीर्जलं ददौ ततः ।  
माणिक्याश्रीः सुमिष्टान्नं चक्रे सूपौदनं तथा ॥८३॥
बुभुजे श्रीहरिः कृष्णो नारायणी जलं ददौ ।  
पद्मावती ददौ ताम्बूलकं प्रज्ञा च नक्तकम् ॥८४॥
विरराम प्रभुः कृष्णः पर्यङ्के स्वर्णनिर्मिते ।  
पादसंवाहनं चक्रे लक्ष्मीः पद्मावती तथा ॥८५॥
प्रज्ञा च माणिकी देहसंवाहनं प्रचक्रतुः ।  
अन्या ब्रह्मप्रियाश्चापि स्वस्वगृहे हरिं पतिम् ॥८६॥
तथैव सेवयामासुर्हरिर्विश्रान्तिमाप ह ।  
ततः सर्वा जगृहुश्च प्रसादभोजनानि वै ॥८७॥
जलपानानि चक्रुश्च मध्याह्ने मोदमुत्तमम् ।  
प्रापुः पतिकृपालेशं गृहकार्याणि चक्रिरे ॥८८॥
इत्येवं शिवराज्ञीश्रि! पूर्ववृत्तं मया तु ते ।  
कथितं सर्वमेवाऽत्र गीतवाद्यादियोगजम् ॥८९॥
पठनाच्छ्रवणाच्चास्य स्मरणात् कीर्तनादपि ।  
भुक्तिं मुक्तिं प्रलभेत सर्वानन्दभृतो भवेत् ॥3.145.९०॥
कीर्तनं ये करिष्यन्ति स्मृत्वा मां त्वां हरिप्रियाः ।  
ब्रह्मप्रियास्तथा लक्ष्मि! तरिष्यन्ति न संशयः ॥९१॥
देहं कृत्वा वियुक्तं वै ज्ञानेन मायिकं तु यः ।  
इन्द्रियाणि पृथक्कृत्वा कृत्वा दिव्यनवानि च ॥९२॥
आन्तरीं भावनां दिव्यां कृत्वा दग्ध्वा च वासनाम् ।  
प्रणवाऽन्वितसङ्गीतं मम दिव्यचरित्रकम् ॥९३॥
आत्मना ब्रह्मरूपेण यः करिष्यति मानवः ।  
देवो दैत्योऽथवा यक्षो राक्षसोऽसुर एव वा ॥९४॥
सर्पः पशुः पतत्री च किन्नरो गुह्यकोऽपि वा ।  
हुत्वाऽऽत्मानं चिदानन्दे मयि योगं विधाय च ॥९५॥
नामकीर्तिं मम लक्ष्मि करिष्यन्ति तु येऽपरे ।  
ते सर्वे मम भक्त्यैव लप्स्यन्ते परमं पदम् ॥९६॥
मम मूर्तेः स्मरणेन कृतं कीर्तनमल्पकम् ।  
दिव्यं प्रजायते लक्ष्मि मोक्षदं पापनाशकम् ॥९७॥
सर्वात्मना मया चैकीभूय कुर्याद्धि कीर्तनम् ।  
सफलं तद् भवेदेव पूर्णानन्दप्रदायकम् ॥९८॥
तीव्रवेगवतां तीव्रफलदं कीर्तनं मम ।  
नृत्याम्यहं तदा लक्ष्मि यदा नृत्यन्ति गायिकाः ॥९९॥
गान्धर्वैः सह गायामि न मां पश्यन्ति चर्मिणः ।  
प्रमोदं मम भक्तानां वर्धयाम्यर्जयामि च ॥3.145.१ ०० ॥
स्नेहं प्रवर्ध्य तानन्ते नयामि चाऽक्षरं पदम् ।  
प्रसह्य ते समायान्ति न मां त्यजन्ति कामदम् ॥१ ०१ ॥
इति श्रीलक्ष्मीनारायणीयसंहितायां तृतीये द्वापरसन्ताने सङ्कीर्तने सङ्गीतिकास्वरग्राममूर्छनोद्देशो लक्ष्म्याः सङ्गीतशालादिव्यदर्शनं चेत्यादिनिरूपणनामा पञ्चचत्वारिंश-  
दधिकशततमोऽध्यायः॥१४५ ॥
    
