+++
title = "०६८"

+++
श्रीनारायणीश्रीरुवाच-  
भगवन् भवता प्रोक्ता वधूगीता हि मोक्षदा ।  
अनादिश्रीकृष्णनारायणप्राप्तिप्रदाऽखिला ॥१ ॥
तस्य ते कान्तवर्यस्य मन्त्रं श्रोतुं समुत्सुका ।  
भवामि भवरोगाणां भेषजं परम मनुम् ॥२ ॥
श्रीहरे केन मन्त्रेण गम्यते परमं पदम् ।  
तन्मे ब्रूहि कृपासिन्धो सर्वासां मोक्षहेतवे ॥३ ॥
श्रीपुरुषोत्तम उवाच-.  
शृणु त्वं शिवराज्ञीश्रि मन्त्रं मन्त्रवरं शुभम् ।  
दिष्ट्याऽहं तेऽत्र वक्ष्यामि रहस्यं मम चोत्तमम् ॥४ ॥
न जानन्ति सुराः सर्वे ऋषयश्चेश्वरा अपि ।  
सर्गादौ प्रोक्तवाँश्चाऽहं ब्रह्मणे परमेष्ठिने ॥५ ॥
वैराजाय तथा महाविष्णवे भूम्न इत्यपि ।  
वासुदेवाय कृष्णाय नारायणाय चोक्तवान् ॥६ ॥
अनादिश्रीकृष्णनारायणस्य मे परात्मनः ।  
ईश्वरीभिर्देविकाभिः सह पारं न यन्ति ते ॥७ ॥
तेभ्योऽर्थितान्ददौ मन्त्रान् भक्तोद्धारणतत्परान् ।  
मम रूपस्वरूपात्मबलैश्वर्यसमन्वितान् ॥८ ॥
मन्त्रोऽहं मन्त्ररूपोऽहं पुराणपुरुषोत्तमः ।  
सकृदुच्चारणात्तेषां मिलत्येव परं पदम् ॥९ ॥
भुक्तिमुक्तीष्टदा लक्ष्मि पुरश्चरणमन्तरा ।  
मद्देवता ममैवैवेऽवतारा मन्त्रसत्तमाः ॥3.68.१ ०॥
शृणु लक्ष्मि च मन्त्राणां मन्त्ररत्नं शुभावहम् ।  
सत्कृत्स्मरणमात्रेण ददाति धाम चाऽक्षरम् ॥१ १॥
'अनादिश्रीकृष्णनारायणेति शरणागतम् ।  
प्रपाति धर्मकामार्थमोक्षदो मनुरुत्तमः ॥१२॥
दशार्णोऽयं महामन्त्रो दशाऽवतारसंयुतः ।  
अकारो मत्स्यरूपोऽस्ति नकारो नरकेशरी ॥१३॥
दकारोऽत्र वराहश्च शकारो हयमस्तकः ।  
ककारः कृष्णरूपश्च णकारो वामनः प्रभुः ॥१४॥
नकारः परशुध्रक् च रकारो रामभूपतिः ।  
यकारो बोधकृद्विष्णुः णकारः कल्कनाशकः ॥१५॥
एवं दशावतारात्मा मन्त्रो मे सर्वकामदः ।  
अस्योच्चारणमात्रेण परतुष्टोऽस्मि सर्वदा ॥१६॥
शृणु लक्ष्मि तथाऽनादिश्रीस्त्वं मन्त्रे विराजसे ।  
कृष्णनारायणश्चाऽहं विराजे पुरुषोत्तमः ॥१७॥
युगलार्थोऽपि मन्त्रोऽयं युगलानां सुखप्रदः ।  
दम्पतीसुखसम्पत्तिसौभाग्यर्द्धिप्रमोददः ॥१८॥
वंशवृद्धिकरो जप्तो धनधान्यादिवर्धकः ।  
निर्विघ्नब्रह्मलोकादिमहानन्दप्रदो मनुः ॥१९॥
आरोग्यकीर्तिसत्ताश्रीराज्यस्वर्गादिसम्प्रदः ।  
महामन्त्रो युगलात्मा सर्वेष्टानन्दपूरकः ॥3.68.२० ॥
शृणु लक्ष्मि तत्र मन्त्रे राजते तु चतुष्टयम् ।  
अनादिश्रीः स्वयं राधा कृष्णो गोलोकभास्करः ॥२१ ॥
अनादिश्रीश्च लक्ष्मीर्वै नारायणो विकुण्ठगः ।  
ताभ्यां ताभ्यां समेताभ्यां चतुष्टययुतो मनुः ॥२२॥
सर्वकामफलावाप्तिप्रदो धामप्रदः परः ।  
सर्वसौभाग्यदश्चापि मनुः सर्वार्थसाधकः ॥२३॥
शृणु लक्ष्मि तथा तत्र मन्त्रे परं चतुष्टयम् ।  
अनादिनो हि ये मुक्ताः श्रियो मुक्तानिकागणाः ॥२४॥
गोपा गोप्यश्च वै ताभिर्युक्तः कृष्णः स्वयं प्रभुः ।  
नारायणस्तथा चाहं चतुष्टयमिदं हि तत् ॥२५॥
मुक्तमुक्तानिकायुक्तनारायणोऽहमेव च ।  
गोपगोपीयुक्तकृष्णो गोलोकवासवाँस्तथा ॥२६॥
शृणु लक्ष्मि तथा तत्र मन्त्रे षट्कं परं स्थितम् ।  
अशब्द ओंवाचकश्च नादो ब्रह्मपरस्तथा ॥२७॥
नादोऽस्याऽस्तीति नादी वै वेदः स्वयं तथा मतः ।  
नादिनो वै सर्ववेदा ओंविशिष्टाः सदा शुभाः ॥२८॥
श्रियः सर्वाः शक्तयश्चांऽगना ब्राह्म्यो मतिस्थिताः ।  
यिद्यात्मिका हि ता बोध्या ब्रह्मविद्यात्मिका हि ताः ॥२९॥
कृष्णश्च मोक्षदाः सर्वेऽवताराश्चात्र कीर्तिताः ।  
नाराश्चात्र समग्राश्च सन्तः साध्व्यश्च मोक्षदाः ॥3.68.३ ०॥
तत्र सर्वत्राऽऽयनं वै यस्य श्रीपरमात्मनः ।  
ओङ्कारे चापि वेदेषु विद्यास्ववतारेषु च ॥३ १॥
साधुसाध्वीषु वासी यः सोऽहं मन्त्रे निरूपितः ।  
शृणु लक्ष्मि त्रयं तत्र मन्त्रे स्थितं वदामि ते ॥३२॥
अनादि चाक्षरं धाम श्रीकृष्णाश्चेश्वरालयाः ।  
नारा ब्रह्माण्डव्राताश्च तत्राऽयनं करोम्यहम् ॥३३॥
एवं सृष्टित्रयाऽन्तःस्थश्चाऽहं श्रीपुरुषोत्तमः ।  
सर्वकामप्रदश्चाऽस्मि निबोधार्थं परार्थकम् ॥३४॥
शृणु लक्ष्मि द्व्यर्थमत्र जडचेतनसञ्ज्ञितम् ।  
अनादिश्रीर्महामाया प्रकृतिः शक्तिराच्युती ॥३५॥
कृष्णनारायणश्चाऽहं तत्रस्थः पुरुषोत्तमः ।  
इत्येवं तत्र मन्त्रार्थे ज्ञानदं बोधयेदपि ॥३६॥
शृणु लक्ष्मि तथा तत्र स्वतन्त्रमर्थमित्यपि ।  
अकारो वासुदेवश्च नश्च नारायणस्तथा ॥३७॥
दश्च देवाः समस्ताश्च श्रीश्च सर्वा हि शक्तयः ।  
कृश्च कृष्णाद्यवताराः ष्णः षिरा नालजोह्यजः ॥३८॥
नो वा नियाम्यमुक्ताद्याः रश्च ऋषिगणास्तथा ।  
यश्च योगीश्वरः शम्भुः णश्च नियामकोऽप्यहम् ॥३९॥
विशिष्टं सर्वमेवैतन्मन्त्रार्थे वेशितं प्रिये ।  
शृणु लक्ष्मि तथा चाऽन्यं मन्त्रार्थं शोभनं शुभम् ॥3.68.४०॥
आदिर्जन्म च तद्येषां नास्ति ते शाश्वता मताः ।  
श्रीश्च त्वं शाश्वती लक्ष्मीः कृष्णोऽहं शाश्वतस्तथा ॥४१ ॥
नृष्यात्मसु निवसामि श्रीकृष्णोऽहं मनुस्थितः ।  
शाश्वतश्चाऽन्तर्यामी च मन्त्रार्थः शोभनः शुभः ॥४२॥
श्रेष्ठोऽयं मन्त्रमूर्धन्यस्तुभ्यं मे कथितो मनुः ।  
नाऽस्मात्परो भवेन्मन्त्रः सर्वमन्त्रोत्तमोत्तमः ॥४३ ॥
अथाऽपरो मनु'र्लक्ष्मीनारायणोऽपि' मे मतः ।  
लक्ष्मीस्त्वं श्रीः हरिश्चाऽहं नारायणः परः प्रभुः ॥४४॥
लक्ष्मं मत्पातिव्रत्यं वै यासामस्तीति ताः स्त्रियः ।  
लक्ष्म्यो ब्रह्मप्रियाः सर्वा मम पत्न्यस्तु कोटिशः ॥४५॥
नारा नार्यो मम सर्वा मुक्तानिका हरिप्रियाः ।  
लक्ष्मीषु चापि नारासु अयनं मम सर्वथा ॥४६॥
लक्ष्मीनारायणः सोऽहं मन्त्रार्थस्ते निवेदितः ।  
लक्ष्मं मत्तिलकं चिह्नं शङ्खचक्राङ्कनादि च ॥४७॥
तद्वन्तो लक्ष्मिणः सर्वे भक्ता नारीनरादयः ।  
तादृशा ये चेतना वै नाराः सर्वे ममाऽऽश्रिताः ॥४८॥
तेषु प्राप्तमयनं मे तेनाऽहं मन्त्रहृद्गतः ।  
लान्तिकर्मफलं यस्मात् लाश्च ब्रह्माण्डवासिनः ॥४९॥
क्षमन्ते चापि पुष्यन्ति क्षाश्चैश्वर्यपरेश्वराः ।  
मीयन्ते ब्रह्मलोके ये माश्च मुक्तादयस्तथा ॥3.68.५०॥
नारा मायाजतत्त्वानि तेषु प्राप्तोऽयनं तु यः ।  
सोऽहं परेश्वरो लक्ष्मि विशिष्टो मन्त्रहृद्गतः ॥५१॥
अथाऽपरो मनुः 'श्रीमन्नारायणे'ति मे मतः ।  
श्रयन्ते मां चेतनाश्च जडाश्चाश्रयमागताः ॥५२॥
तद्वान् श्रीमानहं नारायणः श्रीपुरुषोत्तमः ।  
श्रीस्त्वं तद्वानहं नारा नार्यो मे कोटिशस्त्विह ॥५३॥
त्वया साकं प्रतिष्ठोऽहं तासु मध्ये सदा प्रभुः ।  
श्रीमानहं जले चास्मि क्षीरोदे तेन वा तथा ॥५४॥
श्रीमन्नारं चाऽक्षरं मे धाम तत्र स्थितिर्मम ।  
तेन तया भवाम्येव श्रीमन्नारायणः प्रभुः ॥५५॥
'श्रीकृष्णोवल्लभश्चेति मन्त्रोऽयं प्राप्तिबोधकः ।  
श्रीकृष्णवत् लभ्यते यः श्रीपतिः पुरुषोत्तमः ॥५६॥
नराणां चापि नारीणां कृपया सुलभोऽस्मि वै ।  
पुरुषोत्तममासेऽपि सुलभः कृपयाऽस्मि च ॥५७॥
सृष्टौ सृष्टौ तथा कल्पे कल्पे कृष्णो भवाम्यहम् ।  
गोपीनां सुलभश्चाऽस्मि गोपानां चान्यदेहिनाम् ॥५८॥
गोलोकस्थः स्वयं कृष्णो यथाऽहं सुलभः क्षितौ ।  
तथा चाऽक्षरधामस्थः सुलभोऽहं परेश्वरः ॥५९॥
कल्पे कल्पे भवाम्यत्र क्षितौ कृपालभः स्वयम् ।  
अनादिश्रीकृष्णनारायणः श्रीपुरुषात्तमः ॥3.68.६०॥
एवं वै सुलभो लक्ष्मि मन्त्रः 'श्रीकृष्णवल्लभः' ।  
श्रीकृष्णो वल्लभो मेऽस्ति रूपं धृतं मया हि तत् ॥६१ ॥
राधाया रञ्जनाद्यर्थं गोपीनां मोदकारकम् ।  
सर्वेषां सुलभं रूपं श्रीकृष्णो वल्लभोऽप्यहम् ॥६२॥
स्वामी वै वल्लभः कान्तः पतिः श्रीपुरुषोत्तमः ।  
सोऽहमाकृष्य मद्भक्तान् नयामि धाम मे परम् ॥६३॥
सोऽहं स्वामी पतिः श्रीयुक् कृष्णो ब्रह्मपरः प्रभुः ।  
श्रीकृष्णोवल्लभश्चाहं मन्त्रार्थेऽस्मि हरिः स्वयम् ॥६४॥
अनादिश्रीकृष्णनारायणः श्रीपुरुषोत्तमः ।  
मन्त्रोच्चारणमात्रेण परितुष्टोऽस्मि सर्वदा ॥६५॥
सर्वे वर्णा आश्रमाश्च नरा नार्यो नपुंसकाः ।  
मन्त्राधिकारिणः सर्वे सङ्कराश्चाप्यसंस्कृताः ॥६६॥
नागाः सर्पा दानवाश्च दैत्याश्च राक्षसा अपि ।  
मन्त्राधिकारिणः सर्वे किं पुनर्मानवाः क्षितौ ॥६७॥
पशवः पक्षिणश्चापि जन्तवः पादपा अपि ।  
देहिनः सर्व एवैते मन्त्राधिकारयोगिनः ॥६८॥
श्रावितोऽयं तिरश्चां हि मोक्षदो मम वै मनुः ।  
यक्षगन्धर्वसूताश्च पिशाचाः किन्नराः खगाः ॥६९॥
किम्पुरुषाः पुण्यजना भूताः प्रेताश्च देवताः ।  
विनायकाश्च वेताला गणाश्च गणिकास्तथा ॥3.68.७०॥
योगिन्यश्च यतिन्यश्च साध्व्यः पतिव्रतास्तथा ।  
स्नुषा वृद्धाश्च बालाश्च बालकाः स्तन्यपा अपि ॥७ १ ॥
वसवश्च ऋषयश्च रुद्राः सूर्याश्च चन्द्रमाः ।  
कामश्च मनवश्चापि महेन्द्राद्याः सुरा अपि ॥७२॥
लोकपालाश्च दिक्पाला नक्षत्राणि ग्रहास्तथा ।  
तारका मानवाश्चापि सिद्धाश्च चारणास्तथा ॥७३ ॥
नृपाः प्रजा यमश्चापि यमदूतास्तथेश्वराः ।  
ईश्वराण्यो ब्रह्मशीलास्तामसा राजसास्तथा ॥७४॥
सत्त्ववन्तो धामवासाः सर्वे मन्त्राऽधिकारिणः ।  
गुरोः प्राप्य परं मन्त्रं चात्मानं मोचयेद् भवात् ॥७५॥
मन्त्राधिकारिणः सर्वे मम भक्ता ममाऽऽश्रिताः ।  
शरण्यः शरणानां च तथैवाऽनन्यसेविनाम् ॥७६॥
अनन्यसाधनानां च साधनं मन्त्र उत्तमः ।  
आर्त्तानामाशु फलदो जप्तः सकृतच्च वा मुहुः ॥७७॥
दीप्तानां देहिनां चापि जन्मान्तरनिवारकः ।  
सर्वेषां मोक्षदश्चापि मन्त्रो मम चतुर्विधः ॥७८॥
दुःखी स्वार्थी विवेकी वा तदिच्छुकोऽधिकारवान् ।  
शरणं प्राप्याऽऽप्य मनुं मुक्तिफलमवाप्नुयात् ॥७९॥
दीक्षितश्चापि भक्तश्च निर्मानी चास्तिकः कृती ।  
कृतज्ञः श्रद्धया युक्तः शुश्रूषुर्दोषवर्जितः ॥3.68.८०॥
मत्तादात्म्यक्रियायोग्यो गृह्णीयान्मनुमुत्तमम् ।  
पापिनामपि वक्तव्यः शोधको भवनाशकः ॥८१ ॥
अपि मांसादनः शुद्ध्येत् किं पुनर्धर्ममार्गगः ।  
अपि व्यवायकृच्छुद्ध्येत् किं पुनः शीलमार्गगः ॥८२॥
अपि चौर्यपरः शुद्ध्येत् किं पुनर्न्यायमार्गगः ।  
सुरापश्चापि शुद्ध्येद्वै किं पुनर्विप्रधर्मवान् ॥८३॥
देशकालादिनियमो विद्यते ग्रहणेऽस्य न ।  
स्नानदानादिनियमो विद्यते ग्रहणेऽस्य न ॥८४॥
व्रतोत्सवादिनियमो विद्यते ग्रहणेऽस्य न ॥
नारीनरादिनियमो विद्यते ग्रहणेऽस्य न ॥८५॥
गुरोर्ग्राह्यो वैष्णवाद्वै गुर्व्याश्च नियमोऽस्य वै ॥
ग्रहणे सति भक्तेन भाव्यं भक्त्या सदा मम ॥८६॥
मच्चिह्नांऽकितदेहेन मदीयाराधनेन च ।  
मयि कर्मार्पणेनैव मे शरणागतेन च ॥८७॥
मयि फलार्पणेनापि मयि विश्वस्तवर्तिना ।  
अनन्यसाधनेनापि सर्वार्पणेन वै मयि ॥८८॥
अनन्यदेवताकेन भाव्यं भागवतेन वै ।  
इत्येवं नियमाः पाल्या भक्तेन मन्त्रग्राहिणा ॥८९॥
तस्याऽनादिकृष्णनारायणश्चाहमृषिः प्रभुः ।  
देवताश्च श्रिया युक्ता ब्रह्मप्रिया ममांऽशजाः ॥3.68.९०॥
ब्रह्मप्रियाश्रीसहितः परो देवोऽस्मि वै मनौ ।  
छन्दो गायत्रीतिबोध्यो दशाक्षरो मनुर्हि मे ॥९१ ॥
षडक्षरस्तथा षडक्षरः षडक्षरस्तथा ।  
मनवो मे त्रयश्चाऽन्ये तान् चांऽगेषु नियोजयेत् ॥९२॥
दशाक्षरं दशाङ्गेषु मूर्द्धनेत्राऽऽननेषु च ।  
ग्रीवाबाहुहृदयेषूदरकट्यूरुपत्सु च ॥९३॥
षडक्षरं चोत्तमाङ्गे ग्रीवायां भुजयोर्हृदि ।  
उदरे चापि सक्थ्नोश्च पादयोश्चेति वै न्यसेत् ॥९४॥
ध्यानं लक्ष्मीसहितस्य नारायणस्य मे मतम् ।  
तथा यथार्थदेवानां ध्यानं मदन्वितं मतम् ॥९५॥
कम्भराबालकं श्रीमद्गोपालकृष्णनन्दनम् ।  
अनादिश्रीकृष्णनारायणं मां पूजयेत्ततः ॥९६॥
शङ्खचक्रगदापद्मपाणिनं कमलापतिम् ।  
शूलमीनध्वजधनुश्चक्रस्वस्तियुतं हरिम् ॥९७॥
वामांऽकस्थश्रिया युक्तं लक्ष्मीशं परमेश्वरम् ।  
पूजयेद् गन्धपुष्पाद्यैर्नैवेद्यैश्चाम्बरादिभिः ॥९८॥
विभूषणैश्च शृङ्गारैर्नीराजनैः स्तवादिभिः ।  
प्रदक्षिणैर्दक्षिणाभिर्नृत्यकीर्तनगायनैः ॥९९॥
विसर्जनाद्यैश्चैवं मे कुर्यात् प्रपूजनं प्रिये ।  
दानं दद्याद् यथाशक्ति सद्भ्यः सतीभ्य उत्तमम् ॥3.68.१० ०॥
भोजयेद् रामयेच्चापि रञ्जयेत् सेवयेत् तथा ।  
वैष्णवत्वेन तिष्ठेच्च वर्तेत दास्यभावतः ॥१० १॥
कुर्याद्वै भजनं नित्यं मन्त्रैरिष्टैः सहस्रकम् ।  
शतमाला जपेद्वापि मालामेकां जपेच्च वा ॥१ ०२॥
दशवारं जपेद्वापि नित्यं प्रातर्निशामुखे ।  
मध्याहेऽपि जपेद्वाऽपि मोक्षदोऽहं भवामि वै ॥१० ३॥
सकामानां सम्पदां वै प्रदाताऽहं भवामि च ।  
निष्कामानां श्रेयसां वै प्रदाताऽहं भवामि च ॥१ ०४॥
इत्येवं कथितं लक्ष्मि रहस्यं मे मनोस्तव ।  
जपेन्नारी नरो वापि दद्याच्च देहिनेऽर्थिने ॥१ ०५॥
इति श्रीलक्ष्मीनारायणीयसंहितायां तृतीये द्वापरसन्ताने महामन्त्ररहस्ये मन्त्रतदर्थन्यासादिनिरूपणनामाऽष्टषष्टितमोऽध्यायः ॥६८ ॥
    
