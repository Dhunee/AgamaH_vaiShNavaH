+++
title = "०३२"

+++
श्रीपुरुषोत्तम उवाच-  
शृणु नारायणीश्रि! त्वं प्राकट्यं मे ततः परम् ।  
वेधसोऽष्टात्रिंशवर्षे कल्पे षष्टेऽष्टमे मनौ ॥१ ॥
ब्रह्मधर्मसमुत्पन्नोऽसुरोऽरिष्टोऽनलादनः ।  
ववृधे जातमात्रः स बुभुक्षितोऽतितैजसः ॥२ ॥
अन्यतेजांसि यद्देहे लयं यान्ति समन्ततः ।  
अग्नीन् सर्वान् भक्षयति नान्यं भुङ्क्ते हि जन्मतः ॥३ ॥
जलं पृथ्वीं न ग्रसते ग्रसतेऽनलमात्रकम् ।  
यत्र यत्राऽनलाः सन्ति वह्नयस्तत्र तत्र सः ॥४ ॥
गत्वा गत्वा प्रसह्याऽग्निं धृत्वा धृत्वाऽत्ति सर्वशः ।  
ब्रह्मणो मानसं पुत्रं महाग्निं स त्वभक्षयत् ॥५ ॥
तत्त्रिसुतान् पावकं च पवमानं शुचिं तथा ।  
अभक्षयत्तथा पावकात्मजं सहरक्षकम् ॥६ ॥
पवमानात्मजं कव्यवाहनं चाप्यभक्षयत् ।  
शुच्यात्मजं हव्यवाहं धृत्वाऽसुरोऽप्यभक्षयत् ॥७ ॥
अग्नेश्चतुर्थं पुत्रं ब्रह्मौदनाग्निमभक्षयत् ।  
ब्रह्मौदनाग्निपुत्रं च भरतं चाप्यभक्षयत् ॥८ ॥
तथा भरतपुत्रं च वैश्वानरमभक्षयत् ।  
अथाग्नेः पञ्चमं पुत्रमथर्वाणमभक्षयत् ॥९ ॥
अथर्वपुत्रानमृतं दध्यङ्गमङ्गिरं तथा ।  
निर्मथ्य चेति चतुरोऽप्यभक्षयत् महाऽसुरः ॥3.32.१० ॥
निर्मथ्यस्य सुतं गार्हपत्यं तथा ह्यभक्षयत् ।  
गार्हपत्यसुतौ शंस्यं शुकं तथा ह्यभक्षयत् ॥११ ॥
शंस्यसुतानावसथ्यं सभ्यं चाहवनीयकम् ।  
अभक्षयन्महारिष्टानलादो नाम चासुरः ॥१२ ॥
तथा शंस्यसुतानन्यान् नदीषु जातसम्भवान् ।  
धिष्णिसञ्ज्ञानपि पुत्रानभक्षयन्महासुरः ॥१३ ॥
ऋतुं प्रवाहणं चाग्नीध्रं सम्राजं कृशानुकम् ।  
पारिषदं प्रतल्कं च नभसं च वसुं तथा ॥१ ४॥
अजैकपाद्ं चाहिर्बुध्नं च गृहपतिं तथा ।  
अभक्षयच्च होत्रीयं शान्तप्रचेतसं तथा ॥१५॥
विश्वदेवं तथाऽवक्षुमच्छावाकमभक्षयत् ।  
उशीरं च कविं पोतमावारिमप्यभक्षयत् ॥१ ६॥
भारिं नैष्ठीयसं चापि व्यरत्निमप्यभक्षयत् ।  
मार्जालीयमवत्फूर्जमब्जं च जाठरं तथा ॥१७ ॥
जठरस्य सुतं मन्युमन्तं तथा ह्यभक्षयत् ।  
सवर्त्तकं मन्युमज्जं वाडवं चाप्यभक्षयत् ॥१८ ॥
वाडवोत्थं सहरक्षं क्षामं च सहरक्षजम् ।  
क्षामात्मजं च क्रव्यादं ह्यभक्षयन्महासुरः ॥१ ९॥
शुचेः पुत्रमारणेयं चापरं चाप्यभक्षयत् ।  
आरणेयसुतं चायुं चायुजं महिमानकम् ॥3.32.२० ॥
महिमानसुतं चापि सवनं चाप्यभक्षयत् ।  
सवनोत्थं चाद्भुतं च विविधिं चाद्भुतात्मजम् ॥२१ ॥
विविधिजं तथाऽर्कं चाऽप्यभक्षयन्महासुरः ।  
अर्कसुतान् वाजसृगमनीकवन्तमित्यपि ॥२२ ॥
यष्टिकृतं रक्षोहं च सुरभिं च वसुं तथा ।  
अन्नादं रुक्मराजं चाप्यभक्षयन्महासुरः ॥२३ ॥
एवमन्यान् श्मशानस्थान् महासुरोऽप्यभक्षयत् ।  
एवं नारायणीश्रि! वै जगच्चाग्निविवर्जितम् ॥५४॥
दाहशून्यं पाकशून्यं हिमवत् संव्यजायत ।  
मृत्यून्मुखं समस्तं वै वीक्ष्य पृथ्वी शुचान्विता ॥२५॥
ययौ सत्यालयं तत्र ब्रह्माणं शरणं गता ।  
तुष्टाव परया भक्त्याऽनलरक्षार्थमेव सा ॥२६ ॥
अनलादविनाशार्थं चक्रे वै प्रार्थनां मुहुः ।  
ब्रह्मा सस्मार मनसा मां तदा पुरुषोत्तमम् ॥२७ ॥
अनादिश्रीकृष्णनारायणं श्रीपुरुषोत्तमम् ।  
परब्रह्माऽक्षरातीतं सर्वान्तर्यामिणं हरिम् ॥२८॥
श्रुप्वाऽहं प्रार्थनां लक्ष्मि! प्रत्यक्षो ब्रह्मणोऽभवम् ।  
त्वया साकं तदा पद्मे ब्रह्मा पुपूज मां तथा ॥२९॥
त्वां पुपूज पृथिवी साऽऽर्थयद् रक्षार्थमित्यथ ।  
असुरस्य विनाशार्थं तदा त्वं तु मदाज्ञया ॥3.32.३०॥
पृथ्वीपुत्री चाभवश्च पार्थिवीश्रीः सुकन्यका ।  
त्वां नीत्वा सा ययौ तूर्णं भूलोकं विमलाशया ॥३ १॥
अहं वह्नेः स्वरूपं च धृत्वा ज्वालात्मकोऽभवम् ।  
अनलादोऽसुरो मां संवीक्ष्य मेरौ समाऽऽद्रवत् ॥३२॥
भक्षणार्थं चाययौ प्राऽद्रवं चाहं भुवं प्रति ।  
यत्र त्वं भूसहिता च प्रतीक्षसे ममाऽऽगमम् ॥३३॥
भानुमत्पर्वतस्यैव गह्वरे तत्र चाऽऽगमम् ।  
पश्यन्त्याश्च तव चापि पृथ्व्यास्तत्र महासुरः ॥३४॥
अगिलन्मां महाज्वालामयाऽग्निं परमेश्वरम् ।  
अहमन्तर्गतो भूत्वाऽदहं तं वै महासुरम् ॥३५॥
भस्मीभूतं च तं कृत्वा वह्नीनजीवयं पुनः ।  
सर्वेऽग्नयस्तदा जीवसहिताश्चेतनाः शुभाः ॥३६॥
यथापूर्वमभवँस्तेऽस्तुवन्मां चाप्यपूजयन् ।  
अनादिश्रीवह्निनारायणं मां पुरुषोत्तमम् ॥३७॥
मयाऽऽज्ञप्ता वह्नयस्ते स्वस्वस्थानेषु वै द्रुतम् ।  
प्रवृत्ताः स्वस्वकार्येषु सशक्ताश्च समन्विताः ॥३८॥
अथ जगन्ति वै लोकाः प्रजाश्च साऽग्नयोऽभवन् ।  
हिमभावो गतस्तेषां सजीवा ह्यभवन् पुनः ॥३९॥
सर्वे ज्ञात्वा मम तत्र प्राकट्यं तु सुरादयः ।  
आययुः पूजनार्थं ते व्योमवृष्टिस्ततोऽभवत् ॥3.32.४०॥
चन्दनानां कुसुमानां जयशब्दस्तथाऽभवन् ।  
महोत्सवः कृतस्तत्र सर्वदेवादिभिर्मम ॥४१ ॥
पृथ्व्या त्वं चार्पिता मह्यं पार्थिवीश्रीर्विवाहिता ।  
आकल्पान्तं स्थितश्चाऽहं त्वया साकं नरायणि ॥४२॥
प्राकट्यं मे कथितं ते लक्ष्मि! स्मर सुखप्रदम् ।  
अन्येऽवतारा बहवस्तदा वर्षेऽभवन्मम ॥४३॥
जानाम्येतान् समस्तान् वै नान्यो जानाति कश्चन ।  
पठनाच्छ्रवणाच्चापि भुक्तिर्मुक्तिः प्रजायते ॥४४॥
वह्नेरुपद्रवो न स्याद् रोगाः स्युर्न कदाचन ।  
आनन्दं ब्रह्मणो नित्यं लभेदेवाऽत्र पाठकः ॥४५॥
अथाऽन्यच्चापि मे लक्ष्मि! प्राकट्यं च ततः परम् ।  
कथयामि समासेन महापुण्यप्रदं शुभम् ॥४६॥
नवत्रिंशे वेधसश्च नागवर्षे पुराऽभवत् ।  
षष्ठकल्पे षष्ठमनौ इलोदरो महासुरः ॥४७॥
रसादः सर्वतत्त्वानां रसभक्षक उल्बणः ।  
राहोः पुत्रोऽसुरकर्मा स्वर्गभूरसभक्षकः ॥४८॥
स हि पृथ्व्यां समागत्य तपस्तेपेऽतिदारुणम् ।  
सहस्रवत्सरान् मेरो तुतोष शङ्करः स्वयम् ॥४९॥
आययौ सन्निधौ तस्योवाच वृणु वरं ततः ।  
असुरः संययाचेऽपि सर्वरसप्रभक्षिताम् ॥3.32.५० ॥
तथाऽस्त्विति हरः प्रोक्त्वा तिरोबभूव सत्वरम् ।  
असुरः स सदा पार्थिवान् रसान् सलिलस्थितान् ॥५१ ॥
भुङ्क्ते यथेष्टं सततं पुष्टिमेति समन्ततः ।  
ततस्तृप्तः पुनर्वर्षसहस्रोर्ध्वं तपः परम् ॥५२॥
चक्रे ब्रह्माणमुद्दिश्याऽवध्यभावार्थमेव सः ।  
वाय्वाहारं शुष्कगात्रं वीक्ष्य ब्रह्मा ह्युपाययौ ॥५३॥
उवाच प्रोक्ष्य सलिलैः सजीवीकृत्य तं तदा ।  
वरं वृणु यथेष्टं मे प्रसन्नोऽस्मि महासुर ॥५४॥
सोऽपि नेत्रे समुन्मिल्योवाचाऽजेयत्वमुत्तमम् ।  
चतुर्दशभुवां वासैर्नाऽहं जय्यो भवामि ह ॥५५॥
तथाऽस्त्विति ब्रह्मवाक्यं प्राप्तवान् स महासुरः ।  
ब्रह्माऽप्यदृश्यतां प्राप्य ययौ ततो महासुरः ॥५६॥
बुभुजे बहुशो भोगान्निर्भयो दैवमानुषान् ।  
अथापि चिन्तयामास मरणं मे तु नो भवेत् ॥५७॥
ततस्तपः पुनः कार्यं मेरौ वर्षसहस्रकम् ।  
विचार्येत्थं चकाराऽपि विष्णुमुद्दिश्य वै तपः ॥५८॥
विष्णुर्वर्षसहस्रान्ते त्वाययौ देवनोदितः ।  
प्राह तं ते किमिष्टं वै वृणु विष्णुरहं त्विह ॥५९॥
वरप्रदानकार्याय समायातोऽस्मि मा चिरम् ।  
असुरः प्राह यद्येवं मरणं मे न वै भवेत् ॥3.32.६० ॥
तथा वृणोमि विष्णोस्ते वरदानं मयेप्सितम् ।  
विष्णुः प्राह जनिर्यस्य मृतिस्तस्य ध्रुवाऽसुर ॥६ १ ॥
पितुस्ते राहुसञ्ज्ञस्य मरणं ध्रुवमेव ह ।  
तत्पितुः कश्यपस्यापि तत्पितुश्चापि वै ध्रुवम् ॥६२॥
अमृत्युः कस्यचिन्नास्ति विना श्रीपुरुषोत्तमम् ।  
आत्मा नित्यः कर्मभोक्ता वसति देहपञ्जरे ॥६३॥
स च देहाद्विनिर्यातो मृत इत्युपचर्यते ।  
देहः षाट्कौशिकश्चास्ति कोशा भूतादिसम्भवाः ॥६४॥
भूतानां परिणामाश्च जायन्ते नित्यमेव ह ।  
परिणामा सदाऽनित्यास्ततोऽनित्यं हि वर्ष्म च ॥६५॥
अनित्यस्य न नित्यत्वं वरमन्यं वृणु ध्रुवम् ।  
राज्यं स्वर्गं च पातालं चिरञ्जीवित्वमित्यपि ॥६६॥
ददामि तेऽसुर! द्रव्यं स्वर्णरूप्यादि भूतलम् ।  
सौर्यं चान्द्रं च माहेन्द्रं पदं कौबेरमित्यपि ॥६७॥
वृणु चान्यत्पदं श्रेष्ठं मा चिरं प्रददामि यत् ।  
श्रुत्वैवमाह सर्वादो मा मृत्युर्मे भवेदिह ॥६८॥
त्रिदेवतत्सृष्टिजेभ्यश्चेति वृणोमि देहि मे ।  
तथाऽस्त्विति हरिः प्राहाऽदृश्यतां स द्रुतं ययौ ॥६९॥
अथाऽसुरस्तपस्त्यक्त्वा मृत्युभीवर्जितस्तथा ।  
देवदैत्यमनुष्याणां भोगान् भुङ्क्ते प्रसह्य सः ॥3.32.७०॥
ब्रह्मणश्चापि विष्णोः सः शिवस्यापि विभूतिकाः ।  
सर्वा आहृत्य च बलाद् भुङ्क्ते वरबलैधितः ॥७१ ॥
ह्येकदा स ययौ जित्वा देवान् कैलासमित्यपि ।  
शङ्करं प्राह युद्धं मे कैलासं वा प्रदेहि मे ॥७२॥
शम्भुः प्राहार्धमेवैतत् कैलासं तव सर्वथा ।  
गृहाणेति तदा सोऽपि चार्धं प्राप्य मुमोद ह ॥७३॥
अथाऽऽययौ सत्यलोकं ब्रह्माणं प्राह मे तव ।  
पदं ब्रह्मन् हि सर्वस्वं देहि वा युद्धमेव वा ॥७४॥
ब्रह्मा प्राह गृहाणेदं पारमेष्ठ्यपदार्धकम् ।  
लब्ध्वा सोऽपि प्रसन्नोऽभूद् ययौ विष्णुं पयोदधिम् ॥७५॥
प्राह मे श्वेतभूद्वीपं देहि विष्णो सरोषकम् ।  
यद्वा युद्धं च मे देहि कुरु यत्ते हि रोचते ॥७६॥
विष्णुः प्राह तु ते दत्तं क्षीराब्ध्यर्धपदं सदा ।  
लब्ध्वाऽसुरः प्रसन्नश्च ययौ मेरुं निजालयम् ॥७७॥
अथेयेष शिवां श्रीं च ब्राह्मीं देवीर्महासुरः ।  
अर्थयामास ता यावत् तावद्देवा विनाशने ॥७८॥
मतिं चक्रुश्चासुरस्य कौतुकं च व्यधुर्द्रुतम् ।  
पिशाचिनीत्रयं तत्तद्रूपधरं हरः स्वयम् ॥७९॥
प्राहिणोत् तं तत इलोदरो जहर्ष मूढधीः ।  
पिशाचिन्यो व्रतं चक्रुः सर्वरसप्रभक्षणम् ॥3.32.८०॥
मासमात्रं व्रतं सर्वरसभक्षणनामकम् ।  
कृत्वा ततो व्रते पूर्णे भविष्यामः प्रसेवने ॥८१ ॥
उपस्थिता इति श्रुत्वा ज्ञात्वा च मुमुदेऽसुरः ।  
समर्थोऽयं सर्वरससञ्चये वर्तते यतः ॥८२॥
पार्थिवान् वै सर्वरसान् जलीयानपि सर्वशः ।  
पाकापाककृतान् सर्वानानयामास सत्वरम् ॥८३॥
ददौ ताभ्यस्त्रिवर्गाभ्यः पिशाचिनीभ्य एव च ।  
भोजयामास बहुधा पाययामास सर्वशः ॥८४॥
पृथ्वी रसविहीना वै जलं रसविहीनकम् ।  
तत्त्वानि यानि रस्यानि तान्यरसानि चाऽभवन् ॥८५॥
रसशून्यं भोजनं च घृतं चामृतमित्यपि ।  
हव्यं कव्यं चामिषादि सर्वं रसविहीनकम् ॥८६॥
जातं तेन समस्तं चाऽभोज्यं चापेयमित्यपि ।  
क्लेशमाप्ताः प्रजाः सर्वा देवासुरर्षिमानवाः ॥८७॥
परमेशार्पणे चापि नैवेद्ये रसवर्जिता ।  
सर्वा जाता ततश्चेशा नादन्ति भोजनं खरम् ॥८८॥
तेऽथ सर्वे मिलित्वा मामाराधयन् सुदुःखिताः ।  
इलोदरस्य नाशार्थं तुष्टुवुर्बहुधा तथा ॥८९॥
श्रुत्वाऽहं च परब्रह्म श्रीपतिः पुरुषोत्तमः ।  
अनादिश्रीकृष्णनारायणः श्रीपरमेश्वरः ॥3.32.९० ॥
त्वया साकं त्वक्षराद्वै धाम्नो लक्ष्मि! स्वयं हरिः ।  
आययौ देवकोटीनामग्रे साक्षाद् बभूव ह ॥९ १ ॥
पूजितश्चार्थितश्चापि निवेदितोऽसुराऽर्दने ।  
गतोऽहं मेरुभूभागे यत्राऽसुरः प्रमोदते ॥९२॥
रसरूपोऽभवं तत्र ह्रदो भूत्वा व्यवस्थितः ।  
मिष्टः शीतः सुगन्धश्चानन्ददः सुखदः शुभः ॥९३॥
उज्ज्वलः श्वेतपीयूषरूपश्च मादको मृदुः ।  
प्रवाहरूपश्चाऽपूर्णो ह्रदोऽभवं तदन्तिके ॥९४॥
पिशाचिन्यस्तिस्र एव वीक्ष्य रसोत्तमं ह्रदम् ।  
कथयामासुरेवैनं सोऽपि तूर्णं समाययौ ॥९५॥
पपौ रसं तथा ताश्च पाययामास सोत्सवः ।  
पाने तृप्तिर्न चोद्गारो जायते पाति वै मुहुः ॥९६॥
भानं त्यक्त्वा पपौ चाति पपावाकण्ठमेव तु ।  
रसोऽहं न भमौ त्वस्योदरे सोऽपि व्यवर्धत ॥९७॥
पीत्वा पीत्वाऽक्षयं सर्वं रसं सोऽभून्महोदरः ।  
यावती महिमासिद्धिस्ततस्तावदभून्महान् ॥९८॥
मानोत्तरं गतश्चापि पपौ रसं पुनः पुनः ।  
उदरं तस्य वै त्यक्त्वा शक्तिं वै धारणात्मिकाम् ॥९९॥
मध्यनाभिप्रदेशाच्च पाटितं हृदयावधिम् ।  
जघनं पाटितं चापि निर्गतोऽहं रसात्मकः ॥3.32.१ ०० ॥
बहिरेवोदरात्तस्य पपात स ममार च ।  
अनादिश्रीरसनारायणश्चाहं त्वया सह ॥१०१ ॥
अनादिश्रीरसलक्ष्म्या साकं तत्राऽभवं स्थितः ।  
पिशाचिन्यः प्रसन्नाश्च पूजयित्वा हरिं तु माम् ॥१० २॥
ययुः कैलासमेवैताः देवाद्यास्तत्र चाययुः ।  
पुष्पवृष्टिं प्रचक्रुश्च तुष्टुवुर्मां रसात्मकम् ॥१ ०३॥
अनादिश्रीरसनारायणं श्रीपुरुषोत्तमम् ।  
सर्वदा च निवासार्थमर्थयामासुरीश्वराः ॥१ ०४॥
अहं सदाऽवसं पृथ्व्यां रसपुष्टिप्रवृद्धये ।  
मन्वन्तरैकमात्रं मूर्तिमानभवं तदा ॥१ ०५॥
ततो रसात्मको भूत्वाऽऽकल्पं स्थितोऽभवं प्रिये ।  
स्मर लक्ष्मि! मम तद्वै प्राकट्यं तद्रसात्मकम् ॥१ ०६॥
अथ देवा ययुः सर्वे नैजान् वासान् दिवादिषु ।  
अन्ये तदाऽवतारा मेऽभवँश्चापि सहस्रशः ॥१ ०७॥
अवतारी परब्रह्म रसनारायणोऽभवम् ।  
पठनाच्छ्रवणादस्य भुक्तिर्मुक्तिर्भवेदपि ॥१ ०८॥
इति श्रीलक्ष्मीनारायणीयसंहितायां तृतीये द्वापरसन्ताने वेधसोऽष्टात्रिंशे वर्षे अनलादमहासुरविनाशार्थम् अनादिश्रीवह्निनारायणस्य पार्थिवीश्रियासहितस्य, तथा नवत्रिंशे वत्सरे इलोदरस्य रसादस्य महासुरस्य विनाशार्थम् अनादिश्रीरसनारायणस्य श्रीरसलक्ष्म्या सहितस्य च प्राकट्यमित्यादिनिरूपणनामा द्वात्रिंशोऽध्यायः ॥३२ ॥
    
