+++
title = "०२१"

+++
श्रीपुरुषोत्तम उवाच-  
शृणु त्वं शिवराज्ञीश्रि! प्राकट्यं चापरं मम ।  
चतुर्विंशे वत्सरे च वेधसस्त्वार्षसञ्ज्ञके ॥१ ॥
कल्पे शततमे षष्ठे मनौ यथाऽभवत् पुरा ।  
तदानीं वेदविद्वांसो ब्राह्मणा यतयस्तथा ॥२ ॥
देवताः ऋषयश्चापि पितरश्चाऽजनिर्मिते ।  
सर्वमेधात्मके यज्ञे मिमिलुर्मोक्षदातटे ॥३ ॥
विचारास्तत्र सर्वेषामभवन् मत्परायणाः ।  
कीदृशोऽयं हरिः सेव्यश्चैकलो वापि युग्मकः ॥४ ॥
निर्गुणो वा सगुणो वा मूर्तो ह्यमूर्तं एव वा ।  
अग्निरूपोऽथवाऽऽदित्यस्वरूपो वाऽप्यरूपकः ॥५ ॥
अथ तत्र स्वयं ब्रह्मा जगाद युगलात्मकः ।  
अन्ये महर्षयः प्राहुश्चैक एव परात्परः ॥६ ॥
देवाः प्राहुः सगुणोऽयं यतयो निर्गुणः स्वयम् ।  
सेवनीयो यथायोग्यो मूर्तिमानपरे जगुः ॥७ ॥
कर्मठाः प्राहुरेवाऽयं सेवनीयो ह्यमूर्तकः ।  
अग्निरूपो हरिः साक्षात् परे प्राहुर्हि भास्करः ॥८ ॥
सेवनीयो ब्रह्ममूर्तिश्चेत्येवं वादमाचरन् ।  
निर्णयो नैकरूपोऽभूत् तदा विष्णुर्जगाद ह ॥९ ॥
शम्भुश्चायं यथा त्वस्मान् वदेन्निर्णय एव सः ।  
शम्भुः श्रुत्वा हरेर्वाक्यं प्रजगाद सभाजनान् ॥3.21.१० ॥
ध्यानं क्षणं प्रकुर्वन्तु स्वयं दास्यति निर्णयम् ।  
इत्युक्तं शङ्करवाक्यं सर्वमेधाऽध्वरे तदा ॥११ ॥
ध्यानमग्ना अभवँश्च देवर्षिपितृमानवाः ।  
तावद् व्योम्नो दिव्यतेजोमयोऽद्रिः समुपाययौ ॥१२॥
अव्याप्नोदम्बरं सर्वं दिवं भुवं दिगन्तरम् ।  
तन्मध्ये सुविमानं चाऽक्षराऽभिधं मम प्रियम् ॥१ ३॥
अदृश्यत तदा लक्ष्मि! तत्राऽहं च त्वया सह ।  
अनादिश्रीकृष्णनारायणोऽर्धकमलातनुः ॥१४॥
प्रत्यक्षः पुरतस्तेषां ध्याने ततश्च गोचरः ।  
अर्धे शिखा शिरस्यास्तेऽर्धे श्रीकेशात्मधम्मिलः ॥१५॥
अर्धभाले सुतिलकं चार्धभाले सुचन्द्रकः ।  
दक्षे कर्णे कुण्डलं च वामे कुण्डलिकैरिणी ॥१६॥
दक्षे तु निर्मलं चूर्णं वामे नेत्रे तु कज्जलम् ।  
दक्षे श्मश्रुस्तथा रिक्ता नासा वामे सनित्थका ॥१७॥
दक्षं वक्षश्चोन्नतं च वामं स्तनसमन्वितम् ।  
दक्षहस्तौ शङ्खचक्रयुतौ सुकटकान्वितौ ॥१८॥
वामहस्तौ पद्ममालाशृङ्खलाव्यजनान्वितौ ।  
दक्षे श्रीवत्सचिह्नार्धं वामे मूर्त्यर्धकं च मे ॥१९॥
दक्षोदरेऽर्धत्रिवली वामे समोदरात्मता ।  
दक्षेऽर्धं नरलिङ्गं च वामेऽर्धायोनिरित्यपि ॥3.21.२०॥
दक्षे त्वेको हि वृषणो वामे तु गुप्तग्रन्थिका ।  
दक्षपादः सरोमा चाऽरोमा वामः समुज्ज्वलः ।  
नरवद्दीर्घफणकः नारीवद्ध्रस्वसत्फणः ॥२१ ॥
दक्षार्धं श्यामसौन्दर्यं वामार्धं कनकोज्ज्वलम् ।  
दक्षार्धं पीतधौत्रादिस्वर्णार्धमुकुटान्वितम् ॥२२॥
वामार्धं कञ्चुकीशाटीस्वर्णमुकुटिकान्वितम् ।  
दक्षार्धं नरभूषाढ्यं वामं नारीविभूषणम् ॥२३॥
दक्षं पुम्बलसंयुक्तं वामं नारीसुमार्दवम् ।  
एवं भूत्वा चैक एव तथापि द्विस्वरूपवान् ॥२४॥
प्रत्यक्षः पुरतस्तेषामर्धश्रीशनरायणः ।  
दध्युस्ते चान्तरे मां च तादृशं द्व्येकरूपिणम् ॥२५॥
पुपूजुर्मानवा देवाः ऋषयः पितरोऽपि माम् ।  
ब्रह्माद्याः प्रार्थयामासुरत्र क्षितौ सदा वस ॥२६॥
एवमेवस्वरूपस्त्वं लोककल्याणहेतवे ।  
ततोऽहं मोक्षदानद्यास्तटे मेरोस्तु पश्चिमे ॥२७॥
आध्वरे भूतले नित्यमवसं सर्वगोचरः ।  
आकल्पान्तं परमेशः शिक्षयन् प्रतिमाऽर्हणम् ॥२८॥
अनादिश्रीमदर्धश्रीश्वरनारायणः प्रभुः ।  
तथैव मन्दिरादौ च गृहे गृहे च सर्वथा ॥२९॥
मूर्तिश्चैकविधा मेऽभूदर्धश्रीशनरायणी ।  
तथैवोपासना ध्यानं पूजनं वेषधारणम् ॥3.21.३ ०॥
सर्वं मे तादृशं ह्यासीद् भक्तैः संसेवितं वपुः ।  
मदिच्छया मया लक्ष्मि! तत्र कल्पे तथा कृतम् ॥३ १॥
धृतं रूपं यथेष्टं वै यथाऽक्षरे विशिष्टकम् ।  
अथ देवादयो मां च ततः परं तथाविधम् ॥३२॥
पूजयन्त्युपासयन्ति स्म च मुक्तिं व्रजन्ति च ।  
इत्येवं मे तत्र कल्पे प्राकट्यमुदितं तव ॥३३॥
इत्येवं स्मर युग्मैक्यं निजप्राकट्यमीश्वरि! ।  
सर्वं जानाम्यहं लक्ष्मि! तथा नैकाऽवतारकान् ॥३४॥
अथाऽग्रे चेतरन्मे च प्राकट्यं प्रवदामि ते ।  
पञ्चविंशे वेधसश्च धर्माख्ये वत्सरे तदा ॥३५॥
कल्पे पञ्चशते चाद्ये मनौ पितृगणाः पुरा ।  
पृथ्व्यामागत्य वंशेभ्यो जगदुः श्राद्धभोजनम् ॥३६ ॥
तत्तद्वंशोद्भवा लोका विद्यावन्तो व्यधुश्च तत् ।  
श्रद्धया पितृसङ्घानुद्दिश्य पिण्डादिकं ददुः ॥३७॥
ते सर्वे पितरश्चापि विनिर्गत्याऽर्धदेहिनः ।  
प्रसारितकराभ्यां वै पिण्डान् प्रजगृहुर्मुदा ॥३८॥
प्रसन्नवदनाश्चापि समुज्ज्वलकरास्तथा ।  
नाभ्यूर्ध्वदृश्यदेहाश्च पिण्डान् प्राप्यैव तस्थिरे ॥३९॥
करस्थभोजनाः सर्वे एवमेव स्थिरास्तदा ।  
अभुञ्जाना अभवँश्च मौनाः शान्ता निरुत्सुकाः ॥3.21.४० ॥
तदा वंशजविप्राद्यैरभुञ्जाना विलोकिताः ।  
पृष्टाश्च पितरः सर्वे कथं भुङ्ध्वे न चार्पितम् ॥४१ ॥
ते प्राहुश्च हरेः प्रासादिकं नास्त्येतदेव यत् ।  
तदभक्ष्यं सदास्माकं यतश्च वैष्णवा वयम् ॥४२॥
अथ वंश्याः पृष्टवन्तः कथं प्रासादिकं भवेत् ।  
यदत्र दृश्यते नैव न चाऽस्ते च नरायणः ॥४३॥
तदा ते पितरः प्राहुर्हरिसूक्तं जपन्त्विह ।  
हरिस्त्वागत्य पिण्डादि पायसान्नं ग्रहीष्यति ॥४४॥
अथ ते [हरिसूक्तेन](https://sa.wikisource.org/s/139w)ाऽऽराधयन्मां तदा क्षणे ।  
अनादिश्रीकृष्णनारायणं श्रीपुरुषोत्तमम् ॥४५॥
अहं साकं त्वया लक्ष्मि! पितॄणां भक्तिरोधतः ।  
प्रत्यक्षस्तत्र वंश्यानामग्रे नाभ्यूर्ध्वदेहकन् ॥४६॥
पितृभिः सह तत्रैव निषद्य भुक्तवान् पयः ।  
पायसं चापि मिष्टान्नं फलं दलं च मूलकम् ॥४७॥
त्वं च नारायणीश्रि! स्वनाभ्यूर्ध्वदृश्यविग्रहा ।  
शृङ्गारिता मया साकं भुक्तवती च पायसम् ॥४८॥
अथ ते पितरः सर्वे जलान्नादिकमेव तु ।  
प्रासादिकं मया दत्तं भुक्तवन्तः सुखोत्सुकाः ॥४९॥
तृप्ताः सर्वे ययुर्भुक्त्वा पितृलोकान् निजालयान् ।  
अहं सञ्जोऽभवं यावत्तावद् विप्रादिभिः क्षितौ ॥3.21.५०॥
प्रार्थितौ नित्यवासार्थं नान्यूर्ध्वदेहधारिणौ ।  
अर्धदृश्यौ दिव्यरूपौ सुन्दरौ सौम्यविग्रहौ ॥५१॥
तथाऽस्त्वित्युचितं मत्वा स्थितवन्तौ सदा क्षितौ ।  
आकल्पान्तं च नाभ्यूर्ध्वार्धमूर्तिधारिणौ सदा ॥५२॥
मूर्तयश्चापि तादृश्यो गृहे वने च मन्दिरे ।  
ध्यानेऽर्हणे चोत्सवे चाऽभवँस्तथाऽर्धविग्रहाः ॥५३॥
अनादिश्रीकृष्णनारायणः श्रीपुरुषोत्तमः ।  
अनाद्यर्धपितृनारायणाख्यः प्रथितोऽभवम् ॥५४॥
स्मर लक्ष्मि! त्वया साकं मम मूर्तिं तदाऽर्धिनीम् ।  
अथाऽन्येऽप्यवतारा मेऽभवँस्तदाऽपि कोटिशः ॥५५॥
जानाम्यहं समस्तांस्तान्नान्ये जानन्ति वै गतान् ।  
स्मरणाद्वन्दनाच्चापि भुक्तिमुक्तिप्रदान् शुभान् ॥५६॥
नाभ्यधो मायिको भागो नारको जन्मसम्प्रदः ।  
नाभ्यूर्ध्वं पावनो भागो मोक्षदो दर्शितो मया ॥५७॥
अर्धोर्ध्वमूर्तिरूपेण तदा ज्ञानं तथाऽभवत् ।  
एवं विज्ञाय सम्पूज्य याता धामाऽक्षरं जनाः ॥५८॥
अथ वक्ष्ये वेधसश्च षड्विंशेऽनङ्गवत्सरे ।  
कल्पे सप्तशते मनौ सप्तमेऽहं परेश्वरः ॥५९॥
प्राविरासं प्लक्षमध्येऽनादिप्लक्षनरायणः ।  
तत्र कल्पे महात्मानो ह्यात्मज्ञानपरायणाः ॥3.21.६० ॥
आसन् वै साधवो धीरा नारायणपरायणाः ।  
जटावल्कलवस्त्राश्चाऽयाचितान्नादिकाऽशनाः ॥६१ ॥
यदृच्छालाभसन्तुष्टा लोककल्याणकारिणः ।  
यज्ञोपवीतयुक्ताश्च तिलकान्वितविग्रहाः ॥६२॥
कण्ठीमालादिशोभाश्च ध्यानभजनकारिणः ।  
एकदा मिलिताः सर्वे विष्णुनद्यास्तटे शुभे ॥६३॥
भक्त्यरण्ये तपोऽर्थं वै भक्त्यर्थं परमात्मनः ।  
संवादं ते प्रचक्रुश्च परस्परं सुसंहताः ॥६४॥
तपः श्रेयःप्रदं किं वा भक्तिः श्रेयःप्रदा द्विजाः ।  
यद्वोभयं मतं श्रेयःप्रदं चेदुत्तमं नु किम् ॥६५॥
इत्येवं प्रश्नसारे च जाते कल्याणयोगिषु ।  
एके प्राहुस्तपः श्रेष्ठं परे प्राहुर्न तत्तथा ॥६६॥
तपसा क्षीयते पापं पुण्यं प्रजायते शुभम् ।  
तेन भोगोपलब्धिश्च स्वर्गं च मरणं क्षये ॥६७॥
ततो वै लौकिकं श्रेयस्तपश्चान्ते न तत्तथा ।  
तस्माद् भक्तिः परा श्रेष्ठा श्रेयःप्रदा हि शाश्वती ॥६८॥
अन्ये प्राहुः सकामा सा नाऽत्यन्तश्रेयसः प्रदा ।  
निष्कामा श्रेयसी श्रेष्ठा परश्रेयःप्रदा हि सा ॥६९॥
परे त्वाहुर्यदि भक्तिर्निष्कामा कामनां विना ।  
फलहीना वृथा सा हि प्रयासमात्ररूपिणी ॥3.21.७०॥
तस्मात् सकामा सा कार्या स्वेष्टसत्फलदायिनी ।  
इत्येवं वदमानेषु महर्षिषु तदा वृषः ॥७१ ॥
धर्मदेवो विप्ररूपः समाजस्थोऽब्रवीदिदम् ।  
सर्वेषामन्तरात्मा यः सर्वसाक्षी विराजते ॥७२॥
स देवोऽत्र द्रुमे प्लक्षमये धर्म्ये विराजते ।  
तस्य पूजां प्रकृत्वैव प्रश्नभारोऽत्र पिप्पले ॥७३॥
न्यसनीयश्चोत्तरं च तत्स्थः कृष्णः प्रदास्यति ।  
इत्येवं त्वेकमत्यं वै कृत्वा महर्षयस्तदा ॥७४॥
पिप्पलं तत्र सम्पूज्याऽश्रावयन् परमेश्वरम् ।  
किमत्यन्तं परं श्रेयस्तपो भक्तिश्च वा प्रभो ॥७५॥
इति संश्राव्य तस्थुश्च वर्षशतं तपोऽन्विताः ।  
तथाऽपि लब्धवन्तो नोत्तरं प्लक्षात्तपोधनाः ॥७६ ॥
तावद् व्योमगिरा देवः परेश्वरो जगाद तान् ।  
तपसा न भवेच्छ्रेय आत्यन्तिकं तपोधनाः ॥७७॥
आराधयन्तु मां ब्रह्मपरमं सर्वसाक्षिणम् ।  
निष्कामभक्त्या तुष्टोऽहं भवामि सततं द्विजाः ॥७८॥
भक्त्या चात्यन्तिकं श्रेयश्चात्यन्तिकमवाप्स्यथ ।  
इत्युक्तास्ते जगदुश्च कथं भक्तिर्विना हरिम् ॥७९॥
साक्षाद्धरिं विना भक्तिः प्रेमसेवा कथं भवेत् ।  
वयं चेत् तपसा पूताः पात्रभूताः स्म माधव ॥3.21.८०॥
अस्मन्मध्ये समागत्य शश्वत्तिष्ठ कृपालय ।  
भक्ताः प्रियाश्च ते नित्यं यदर्थं चाम्बरे स्थितः ॥८ १ ॥
अदृश्योऽपि भक्तपक्षी व्योमवाण्याऽपि वत्सलः ।  
करोषि शासनं श्रेयःप्रदं मत्वा निजाञ्जनान् ॥८२॥
यथा शब्देन च तथा स्वरूपेणाऽपि शाधि नः ।  
प्रत्यक्षेण निजानस्मान् समानन्दय माधव ॥८३ ॥
इत्युक्तोऽहमवदँस्तान् भावयन्तु समाहिताः ।  
प्राप्ते चाराधनापाके भविष्यामि हि गोचरः ॥८४॥
अथ नारायणीश्रि! स्वभाग्यानि चोत्तमानि वै ।  
मन्यमाना द्विजास्तत्र शतवर्षाणि संस्थिताः ॥८५॥
आराधयन्तो देवेशेश्वरेश्वरेश्वरेश्वरम् ।  
साधवस्ते निराशाश्च ब्रह्माशामात्रतत्पराः ॥८६ ॥
ब्रह्मरूपा ब्रह्मभूताः प्लक्षछायामुपाश्रिताः ।  
जेपुर्नारायणं मां च भेजुर्मां नामकीर्तनैः ॥८७॥
आनर्चुर्मां तुलस्याद्यैर्दध्युर्मां मानसे गृहे ।  
गतेषु शतवर्षेषु सतामभ्यासिनां मम ॥८८॥
सन्निधावभवं साक्षात् प्लक्षमूलसमाश्रितः ।  
त्वया लक्ष्म्या सहितः श्रीप्लक्षनारायणः स्वयम् ॥८९॥
प्लक्षस्तम्बे गर्भभागे दिव्ये तेजोऽभिमिश्रिते ।  
सावकाशे चिदाकाशे प्लक्षब्रह्मणि संस्थितः ॥3.21.९ ०॥
वामे साकं त्वया पद्मे चतुर्भुजो नरायणः ।  
अनादिश्रीकृष्णनारायणोऽहं पुरुषोत्तमः ॥९ १ ॥
स्वेच्छयैव समुद्भूतः साधुवाञ्च्छाप्रपूर्तये ।  
शङ्खचक्रगदापद्मस्वस्तिकध्वजशूलवान् ॥९२॥
सर्वदिव्याभरणश्च स्वर्णमुकुटकुण्डलः ।  
दिव्यचम्पकवर्णाभो दिव्याम्बरधरस्तथा ॥९३॥
दिव्यतेजोभिसंव्याप्तो युगलात्मा परेश्वरः ।  
साध्विच्छापूरकस्तत्र प्रत्यक्षः श्रेयसां प्रदः ॥९४॥
अथ दिव्यनयनास्ते व्यपश्यन्मां द्रुमान्तरे ।  
दिव्यगृहाम्बरे तत्र द्रुमाऽभिन्नं पुमुत्तमम् ॥९५॥
नेमुश्चक्रुर्दण्डवच्च तुष्टुवुः परमेश्वरम् ।  
पुपूजुस्तत्र मिलितैश्चोपचारादिभिस्तदा ॥९६॥
स्नेहभक्त्या सदा भेजुर्मां प्ररक्ष्य च मण्डले ।  
इत्येवं सर्वलोकानां श्रेयःप्रदोऽभवं प्रिये ॥९७॥
अनादिश्रीकृष्णनारायणः स्वयं सनातनः ।  
पुरुषोत्तम एवाऽहं स्वेच्छया साधुमण्डले ॥९८॥
अनादिश्रीप्लक्षनारायणात्मा चाऽभवं स्थितः ।  
वेद्म्यहं सर्वमेवेति स्मर त्वं प्लक्षवासिनीम् ॥९९ ॥
तव मूर्तिं शुभां लक्ष्मीस्वरूपिणीं सनातनीम् ।  
अन्येऽपि चावतारा मेऽभवन् शतसहस्रशः ॥3.21.१ ००॥
ईश्वरा नापि जानन्ति कुतः सुराश्च मानवाः ।  
पठनाच्छ्रवणादस्य श्रावणात्स्मरणादपि ॥१०१ ॥
सेवनात्प्लक्षवासिन्यास्ते च मे सेवनादपि ।  
भुक्तिश्चापि भवेन्मुक्तिर्मुक्तिः श्रेष्ठा च वै भवेत् ॥१ ०२॥
पिप्पलश्रीं त्वर्चयेद् यः पिप्पले श्रीनरायणम् ।  
तस्य लक्ष्म्या अनपायो मोक्षाऽवाप्तिर्ध्रुवा भवेत् ॥१० ३॥
इतिश्रीलक्ष्मीनारायणीयसंहितायां तृतीये द्वापरसन्ताने वेधसश्चतुर्विंशे वत्सरेऽनादिश्रीमदर्धश्रीशनारायणस्य, पञ्चविंशे वत्सरेऽनादिश्रीमदर्धपितृनारायणस्य, षड्विंशे वत्सरे चाऽनादिश्रीप्लक्षनारायणस्य प्राकट्यमित्यादिनिरूपणनामैकविंशतितमोऽध्यायः ॥२१ ॥
    
