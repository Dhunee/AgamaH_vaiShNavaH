+++
title = "०५९"

+++
श्रीनारायणीश्रीरुवाच-  
नारायण हरे कान्त श्रीपते परमेश्वर ।  
नारदः केन योगेन गानविद्यां हि लब्धवान् ॥१ ॥
तुम्बुरोश्च समानत्वं कदा काले उपेयिवान् ।  
पूर्वकल्पकथां चैतां वद मे श्रीनरायण ॥२ ॥
श्रीपुरुषोत्तम उवाच-  
शृणु त्वं शिवराज्ञीश्रि विस्तरात्तां कथां शुभाम् ।  
नारदस्तत आरभ्य वैकुण्ठाच्च विनिर्ययौ ॥३ ॥
निरुच्छ्रासेन विमनास्तुम्बुरोर्गौरवं स्मरन् ।  
तताप वर्षसाहस्रं तपोराशिस्ततोऽभवत् ॥४ ॥
तदाऽन्तरीक्षे शुश्राव भारतीमशरीरिणीम् ।  
किमर्थं नारद चैतत्तपस्तपसि दुश्चरम् ॥५ ॥
उलूकं पश्य गत्वा त्वं यदि गाने रता मतिः ।  
मानसोत्तरशैले वै गानबन्धुरितिश्रुतम् ॥६ ॥
गच्छ शीघ्रं प्रपश्यैनं गानवित् त्वं भविष्यसि ।  
इत्युक्तो नारदः शीघ्रं गानबन्धुं जगाम ह ॥७ ॥
कामरूपधरः पक्षी कामस्वरोऽतिदैवतः ।  
शिक्षयति स्म गानं च पक्षिणो देहिनोऽपि च ॥८ ॥
गन्धर्वाः किन्नरा यक्षास्तथा चाप्सरसां गणाः ।  
समासीनास्तु परितो गानबन्धुं तदाभवन् ॥९ ॥
गानविद्यां समापन्नाः शिक्षितास्तेन पक्षिणा ।  
स्निग्धकण्ठस्वरास्तत्र गायन्ति स्म क्रमात्तदा ॥3.59.१ ०॥
मुनिं नारदमालोक्य गानबन्धुरुवाच ह ।  
नमस्ते मुनिशार्दूल स्वागतं तेऽभिवन्दनम् ॥११ ॥
किमर्थ भगवाँश्चात्र कृपया वा यदृच्छया ।  
दातुं वा दर्शनं पुण्यं वद किं करवाणि ते ॥१२॥
नारदस्तं तदा प्राह शृणूलूक यथातथम् ।  
महाद्भुतं मम वृत्तं पुरा जातं वदामि ते ॥१३॥
अतीते कल्पके तत्राऽतीते युगे त्वहं हरेः ।  
सन्निधावगमँस्तत्र गानं कर्तुं समुत्सुकः ॥१४॥
लक्ष्मीसमन्वितो विष्णुः समाहूय च तुम्बुरुम् ।  
मां विनिर्धूय संहृष्टो ह्यशृणोद् गानमुत्तमम् ॥१५॥
तेनाऽहमतिदुःखार्तस्तपस्तप्तुं गतोऽभवम् ।  
विष्णोर्माहात्म्ययुक्तस्य गानयोगस्य वैभवम् ॥१६॥
सञ्चिन्त्याऽहं तपो घोरं तप्तवान् वै ततः परम् ।  
दिव्यवर्षसहस्रान्ते त्वामुद्दिश्याऽम्बरीं गिरम् ॥१७॥
अशृणवं गानबन्ध्वभिधं याहि मतिर्यदि ।  
गाने चेद् वर्तते तर्हि ह्युलूकं पश्य मा चिरम् ॥१ ८॥
इत्यहं प्रेरितश्चात्र त्वत्समीपमुपागतः ।  
शिष्यं मां त्वं ततो मत्वा प्रशिक्षय प्रपालय ॥१९ ॥
श्रुत्वैवं गानबन्धुश्च नारदं प्राह कोविदः ।  
अत्याश्चर्यमयीं गाथां विष्णुभक्त्याश्रयां शुभाम् ॥3.59.२० ॥
भुवनेशइतिख्यातो राजाऽभूत् पूर्वकल्पके ।  
अश्वमेधसहस्रैश्च वाजपेयाऽयुतेन च ॥२१ ॥
गवां कोट्यर्बुदेनैव सुवर्णपद्मकोटिभिः ।  
वाससां रथहस्तीनां कन्याऽश्वानां परार्धकैः ॥२२॥
दानं दत्वा हि विप्रेभ्यः साधुभ्योऽपालयद्धराम् ।  
अगापयन्निजां कीर्तिं गायकेभ्योऽप्यहर्निशम् ॥२३ ॥
ये न गायन्ति तान् कारागारे धृत्वाऽवरुध्यति ।  
मम गानमकुर्वाणो वध्यो मे-इतिशासनम् ॥२४॥
मम गानं प्रकुर्वन्तु स्त्रियो नराश्च नित्यशः ।  
सूतमागधसङ्घाश्च गीतं कुर्वन्तु मे मुहुः ॥२५॥
इत्याज्ञप्य स राजा वै राज्यं स्वं पर्य्यपालयत् ।  
तस्य नृपस्य साम्राज्ये हरिमिश्रइतिश्रुतः ॥२६॥
ब्राह्मणो विष्णुभक्तोऽभूद् गीतिं करोति वै हरेः ।  
नदीपुलीनमासाद्य प्रतिमां श्रीहरेः शुभाम् ॥२७॥
अभ्यर्च्याऽपि च नैवेद्यं जलं दत्वा ह्यगायत ।  
अतीव स्नेहसंयुक्तस्तालवर्णलयान्वितम् ॥२८ ॥
अथ राज्ञः समादेशकर्ता चारः समागतः ।  
आज्ञापयामास तं च गातुं राज्ञो यशस्तदा ॥२९ ॥
विप्रश्च वैष्णवः सोऽपि नाऽङ्गीचकार तद्वचः ।  
ततश्चारो ब्राह्मणं तं गृहीत्वा राजसन्निधौ ॥3.59.३० ॥
नीत्वा न्यवेदयद् राजा भर्त्सयामास तं द्विजम् ।  
राज्यान्निर्यातयामास हृत्वा सर्वं धनादिकम् ॥३१ ॥
विप्रो वनान्तरे गत्वाऽभजच्छ्रीपरमेश्वरम् ।  
राजा चाऽऽयुःक्षयेनैव कालधर्ममुपेयिवान् ॥३ २॥
यत्रलोके गतस्तत्र कुम्भीपाके पपात ह ।  
क्षुधया च तृषा व्याप्तस्तिरस्कारैः प्रतोदितः ॥३३ ॥
भुक्त्वा दुःखानि बहुधा ततः स्वर्गमुपागतः ।  
किन्तु तत्र विमाने यत्प्राप्तं भोज्यं जलामृतम् ॥३४॥
दृश्यमात्रं जायते तल्लीयते ग्रहणक्षणे ।  
नैव पेयं तथा भोज्यं नृपदेवस्य जायते ॥३५ ॥
तेन खिन्नः शुशोचापि स्वर्गतस्यापि मे त्विह ।  
क्षुत्तृट्प्रवर्तते भोज्यं पेयं स्पृष्टं विलीयते ॥३६ ॥
मया पापं कृत 'किं यत्फलं त्वेतत्प्रभुज्यते ।  
इत्येवं चिन्तयानस्य व्योमवाणी ह्यजायत ॥३७॥
त्वया राजन्महत्पातं कृतमज्ञानमोहतः ।  
हरिमिश्रं द्विजं कृष्णपरायणं हि गायकम् ॥३८॥
तव गानमकुर्वन्तं दत्तवान् दण्डमुल्बणम् ।  
त्वया हृतं धनं तस्य विवासितश्च राज्यतः ॥३९ ॥
सक्षुधातृट्समवेतो वणे तपः करोति वै ।  
भक्तोऽयं वै हरेः राजँस्त्वया प्रदुःखितः कृतः ॥3.59.४० ॥
तेन पापेन ते राजन् भोज्यं पेयं विलीयते ।  
दानयज्ञादिकं सर्वं निष्फलं ते प्रजायते ॥४१ ॥
गीतवाद्यसमोपेतं गायमानं हरिश्रितम् ।  
हरिमित्रं सुभक्तं त्वं दुःखितं चाऽकरोर्यतः ॥४२॥
नष्टस्ते स्वर्गलोकोऽपि गच्छ पर्वतकोटरम् ।  
धूलीं खादन् वस तत्र यावन्मन्वन्तरं भवेत् ॥४३ ॥
कर्दमी नाम कीटस्त्वं ततः कालान्तरे पुनः ।  
पापभोगं प्रभुक्त्वैव मानुष्यं त्वं गमिष्यसि ॥४४॥
इत्येवं स च राजा वै भ्रष्टः स्वर्गाच्च कोटरम् ।  
आययौ कर्दमे जातः कर्दमी जलभूस्थले ॥४५॥
उलूकोऽहं तत्र चापि जिज्ञासार्थं गतोऽभवम् ।  
मया पृष्टः स वृत्तान्तं जगाद पूर्वपादितम् ॥४६॥
भगवद्भक्तद्रोहस्य फलं कर्दमभक्षिताम् ।  
जगादाऽपि ततश्चाहं निर्ययौ तस्य गह्वरात् ॥४७॥
व्योममार्गे दृष्ट्ववोश्च विमानं पार्षदान्वितम् ।  
गीतियुक्तं यत्र चास्ते ब्राह्मणो हरिमित्रकः ॥४८ ॥
देवैश्च पार्षदैश्चापि स्तूयमानो विमानके ।  
विष्णुलोकं ययौ श्रीमान् मया सोऽपि विलोकितः ॥४९॥
हरेर्गानस्य पुण्यं तद् वैकुण्ठं प्रति सद्गतिः ।  
तदैश्वर्यप्रभावेण मनो मे समुपागतम् ॥3.59.५० ॥
गानविद्यां प्रति ततः किन्नरैः समुपाविशम् ।  
षष्टिं वर्षसहस्राणां गानयोगेन मे ततः ॥५ १ ॥
जिह्वा वैशद्यमापन्ना ततो गानमशिक्षयम् ।  
ततोऽपि बहुकालेन गानं चाऽशिक्षयं मुहुः ॥५२॥
गानयोगसमायुक्ता गता मन्वन्तरा दश ।  
गानाचार्योऽभवं पूर्वे गन्धर्वाणां च योषिताम् ॥५३ ॥
किन्नराणां गायकानां सर्वेषां नरयोषिताम् ।  
अप्सरसां तथाऽऽचार्यश्चाऽभवं पूर्वकल्पके ॥५४॥
गायकानां तदा सङ्घा मामाचार्यमुपागताः ।  
ये त्विदानीं नारदाऽत्र वर्तन्ते समुपस्थिताः ॥५५॥
ते तु शिष्यप्रशिष्याणां शाखासहस्रयोगिनः ।  
वंशवंशानुवंश्याश्च वर्तन्ते मम शिष्यकाः ॥५६ ॥
तपसा नैव शक्या वै गानविद्या हि नारद ।  
तस्माच्छ्रुतेन सम्पन्नो मत्तस्त्वं गानमाप्नुहि ॥५७॥
इत्युक्तो नारदो लक्ष्मि प्रणिपत्य नमस्य माम् ।  
शिक्षाक्रमेण चोलूकात् तत्र गानमशिक्षत ॥५८॥
कथायां स्त्रीसहसङ्गे गीते द्यूते च भोजने ।  
व्यवहारे द्रव्यलाभे चाये व्यये निजार्थके ॥५९॥
त्यक्तलज्जो जनो याति जयं लज्जायुतो न वै ।  
न कुञ्चितेन गूढेन वस्त्रप्रावरणादिभिः ॥3.59.६ ०॥
हस्तविक्षेपभावेन व्यादितास्येन चैव ह ।  
निर्यातजिह्वायोगेन न गेयं हि कथञ्चन ॥६१॥
न गायेदूर्ध्वबाहुत्वे नोर्ध्वदृष्टिः कथञ्चन ।  
स्वाङ्गं निरीक्षमाणेन परं सम्प्रेक्षता तथा ॥६२॥
सङ्घट्टे च तथोत्थाने कटिस्थाने न शस्यते ।  
ह्रासो रोषस्तथा कम्पस्तथाऽन्यत्र स्मृतिः पुनः ॥६३॥
नैतानि शस्तरूपाणि गानयोगे महामते ।  
नैकहस्तेन शक्यं स्यात् तालसङ्घटनं मुने ॥६४॥
क्षुधार्तेन भयार्तेन तृषार्तेन तथैव च ।  
गानयोगो न कर्तव्यो नान्धकारे कथञ्चन ॥६५॥
एवमादीनि चाऽन्यानि प्रमादाऽऽलस्यकानि च ।  
न कर्तव्यानि वै रङ्गे गायता च विजानता ॥६६॥
एवं शिक्षां समगृह्य विधिना नारदो मुनिः ।  
अशिक्षत तथा गीतं दिव्यं वर्षसहस्रकम् ।६७॥
ततः समस्तसम्पन्नो गीतप्रस्तरकादिषु ।  
विपञ्च्यादिषु सम्पन्नः सर्वस्वरविभागवित् ॥६८॥
अयुतानि च षट्त्रिंशत् सहस्राणि शतानि च ।  
स्वराणां भेदयोगेन ज्ञातवान् मुनिसत्तमः ॥६९॥
ततो गन्धर्वसङ्घाश्च किन्नराणां तथैव च ।  
मुनिनां सह संयुक्ताः प्रीतियुक्तास्ततोऽभवन् ॥3.59.७०॥
गानबन्धुं मुनिः प्राह प्राप्य गानमनुत्तमम् ।  
त्वां समासाद्य सम्पन्नस्त्वं हि गीतिविशारदः ॥७१ ॥
गुरो तव प्रपूजायां किमाचार्य! करोमि ते ।  
गानबन्धुस्ततः प्राह ब्रह्मणो दिवसे खलु ॥७२॥
नश्यन्ति मनवस्तत्र चतुर्दश तथा त्वहम् ।  
जीवामीति वरं देहि दक्षिणां हि ममेप्सिताम् ॥७३॥
तावन्मे त्वायुषो भावस्तावन्मे परमं शुभम् ।  
मनसा वाञ्छितं मे स्याद् दक्षिणा नारदात्र वै ॥७४॥
नारदस्तं तदा प्राह भवत्वेवं ततोऽपि च ।  
कल्पान्तरे भवानेव गरुडश्च भविष्यति ॥७५॥
स्वस्ति तेऽस्तु महाप्राज्ञ भगवद्वाहनः शुभः ।  
गमिष्यामि नमस्तेऽस्त्वित्युक्त्वा श्रीनारदो ययौ ॥७६॥
नारायणस्य वैकुण्ठं लक्ष्मि यत्र वसाम्यहम् ।  
ममाऽग्रे गायनं चक्रे बहुधैव सुगीतिकम् ॥७७॥
तच्छ्रुत्वाऽहमवोचं तं गानाऽसम्पन्नमेव ह ।  
तुम्बुरोर्न विशिष्टोऽसि गीतैरद्यापि नारद ॥७८॥
गानबन्धुं समासाद्य गानार्थज्ञो भवान् ननु ।  
यदा विशिष्टो भविता तदा तुष्टोऽपि माधवः ॥७९॥
भविष्यामि क्षितौ भाव्ये मानवे चाऽवतारिणि ।  
तदानीं मां समासाद्य कारयेथा यथातथम् ॥3.59.८०॥
तदा त्वां गीतसम्पन्नं करिष्यामि महाव्रतम् ।  
तुम्बुरोश्च समं चापि तथाऽतिशयसंयुतम् ॥८१ ॥
तावत्कालं यथायोगं देवगन्धर्वयोनिषु ।  
शिक्षस्व त्वं यथान्यायं स्वस्ति तेऽस्तु सुराष्ट्रके ॥८२॥
श्रुत्वा नारायणवाक्यं प्रणम्य नारदो हरिम् ।  
स्कन्धे विपञ्चीमासाद्य सर्वलोकान् चचार ह ॥८३॥
वारुणं याम्यमाग्नेयमैन्द्रं कौबेरमित्यपि ।  
वायव्यं च तथैशानं सदः सम्प्राप्य नारदः ॥८४॥
गायमानो हरिं सम्यग् वीणावादनदक्षकः ।  
गन्धर्वाप्सरसां सङ्घैः पूज्यमानस्ततस्ततः ॥८५॥
ब्रह्मलोकं समासाद्य रात्रिं निनाय काल्पिकीम् ।  
प्रातः पुनश्चात्र कल्पे ब्रह्मलोकेऽजमन्दिरे ॥८६॥
हाहाहूहूश्च गन्धर्वौ गीतवाद्यविशारदौ ।  
ब्रह्मणो गायकौ दिव्यौ नित्यगायनतत्परौ ॥८७॥
तत्र ताभ्यां समासाद्य गायमानो हरिं प्रभुम् ।  
गृहीतपारितोषश्च प्रणम्य च पितामहम् ॥८८॥
चचार स यथाकामं प्रययौ तुम्बुरोर्गृहम् ।  
वीणामादाय तत्रस्थो ह्यगायताऽप्यशिक्षत ॥८९॥
स्वरकल्पास्तु तत्रस्थाः षड्जाद्याः सप्त ये मताः ।  
तान्समग्राँस्तुम्बुरोर्वै नारदः समशिक्षत ॥3.59.९०॥
सप्तस्वरांऽगनाश्चापि नारदः समशिक्षत ।  
किन्तु गायनकाले वै वीणायोगे हि चाङ्गनाः ॥९१॥
तन्त्र्यः प्रपेदिरे नैव यथायोग्योद्भवानि वै ।  
ततोऽश्वपट्टसरसि लोमशस्याऽऽश्रमे पुनः ॥९२॥
गानं चकाराऽनिष्पन्नं तदाऽहं श्रीनरायणः ।  
अवदं त्वां प्रियां नित्यदिव्यरूपां हि पद्मजे ॥९३॥
सरस्वतीं चाऽवदं च शिक्षयस्व हि नारदम् ।  
विणागानसमायोगे तथेत्युक्त्वा ततः परम् ॥९४॥
सम्प्रहासा शिक्षयामासिथ लक्ष्मीः सरस्वती ।  
ततो ब्रह्मप्रियाणां वै सन्निधौ गानमाचरत् ॥९५॥
उक्तोऽसौ गायमानोऽपि न स्वरं वेत्सि वै मुने ।  
ततः स्वराङ्गनाः प्राप्य तन्त्रीयोगं च नारदम् ॥९६॥
आहूयाऽहं गानयोगमशिक्षयं त्वनुत्तमम् ।  
ततोऽतिशयमापन्नस्तुम्बुरोर्मुनिसत्तमः ॥९७॥
ततो ननर्त गात्वैव प्रणिपत्य च मां मुहुः ।  
मयोक्तो नारदस्तत्र सर्वज्ञोऽसि ममान्तिकं ॥९८॥
गायस्व ज्ञानयोगेन जगौ चापि स नारदः ।  
तुष्टोऽहं नित्यसान्निध्यं दत्तवानत्र चाक्षरे ॥९९॥
क्षेत्रे कुङ्कुमवाप्यां स वर्तते नारदो मुनिः ।  
प्राप्योत्तमं पारितोषिकं प्रसन्नेन चार्पितम् ॥3.59.१० ०॥
मयैव तुम्बुरोश्चापि श्रेष्ठत्वं चापि चार्पितम् ।  
अथ कालान्तरे कृष्णगृहे गास्यति नारदः ॥१०१ ॥
एष वो ब्रह्मपत्न्योऽत्र प्रोक्तो गीतिक्रमो मुनेः ।  
गाता क्रमेण चानेन मम सालोक्यमाप्नुयात् ॥१ ०२॥
कर्मणा मनसा वाचा नारायणपरायणः ।  
गायन् शृण्वन् मामुपैति तद्वै गेयं परं मतम् ॥१ ०३॥
उलूकोऽपि गरुडोऽयं वर्ततेऽश्वसरोवरे ।  
गानबन्धुर्महाभागः पार्षदो गानकृन्मम ॥१ ०४॥
इति श्रीलक्ष्मीनारायणीयसंहितायां तृतीये द्वापरसन्ताने श्रेष्ठभक्तदृष्टान्ते वधूगीतायां नारदस्य गानशिक्षाऽर्जनगरुडाख्याननिरूपणनामा नवपञ्चाशत्तमोऽध्यायः ॥५९ ॥
    
