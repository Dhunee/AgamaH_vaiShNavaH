+++
title = "२२६"

+++
श्रीपुरुषोत्तम उवाच-  
शृणु नारायणीश्रि त्वम् आजीवनीनदीतटे ।  
सौराष्ट्रे त्वभवद्वैद्यो नाम्ना गदार्दनेश्वरः ॥१  
जीरदुर्गकृतावासश्चौषधितत्त्वमर्मवित् ।  
विप्रः कुटुम्बसहितो जीरदुर्गे निजापणम् ॥२  
कृत्वा करोति रुग्णानां चिकित्सां चौषधं ततः ।  
नामाऽभवद्धि विख्यातं रोगनाशकलाविदः ॥३  
परितो ग्रामवर्गेषु देशलोकेषु चाप्यति ।  
प्रजाजनाः समायान्ति तद्गृहं रोगनुत्तये ॥४  
सोऽपि नारायणं कृष्णं स्मृत्वा ददाति चौषधम् ।  
सुफलं तद्भवत्येव गुणकृद्रोगहारकम् ॥५  
यज्ञभस्मान्वितं देवप्रसादशर्करान्वितम् ।  
तुलसीपत्रचूर्णाढ्यं काष्ठौषधं च धातुजम् ॥६  
भस्मादि च रसान् वह्निपक्वान् शरन्निवर्तकान् ।  
कफनाशकरान् जीर्णज्वरघ्नानासवाँस्तथा ॥७ ।  
विरेचकान् गूटिकांश्च पाचकान् वायुनाशकान् ।  
शक्तिदान् धातुपुष्टिकृद्वृक्षबीजानि यानि च ॥८ ।  
जन्तुजान् चूर्णितान् रोगहराँस्तुषाँश्च मूलजान् ।  
पत्रजान् पुष्पजाँश्चापि त्वचां चूर्णानि यान्यपि ॥९ ।  
ददाति रोगिणे रोगान्नाशयत्येव सर्वथा ।  
विषं हरति शीघ्रं च सर्पादीनां रसोद्भवम् ॥3.226.१ ०॥
एवंविधस्य वैद्यस्य शालायां मानवा दश ।  
कुर्वन्ति पेषणं चापि मर्दनं पाचनं तथा ॥११ ॥
सारनिःसारणं चूर्णनं च प्रज्वालनं सदा ।  
औषधानि यथायोग्यं सम्पादयन्ति यत्नतः ॥१२॥
वर्षारम्भे स्वयं गदार्दनः क्षेत्रे नदीतटे ।  
याति काचादिपात्राणि नीत्वा जन्तुमये स्थले ॥१ ३॥
सरीसृपाँस्ताम्रकणशेन्द्रगोपान् पिपीलकान् ।  
रक्तपुष्टिकरान् जन्तून् धृत्वा दधाति पात्रके ॥१४॥
सहस्रशः प्राणरौधैर्व्यसवस्ते भवन्ति हि ।  
उत्तेजकानि तैलानि कर्तुं गर्तादिगोधिकाः ॥१५॥
धृत्वा काचे तु निक्षिप्य व्यसून् करोति वैद्यराट् ।  
निर्दयो निजलाभार्थं परप्राणविघातकः ॥१६॥
विप्रोऽपि राक्षसधर्मा हिंसामार्गपरोऽभवत् ।  
नाणकाणां प्रलोभेन तृष्णया हिंसकोऽभवत् ॥१७॥
एवं गदार्दनः काले काले जन्तुविनाशकः ।  
औषधार्थं कोटिजन्तुनाशकृद्धिंसकोऽभवत् ॥१८॥
जन्तवोऽपि मूर्छिता अर्दिताः शपन्ति तं द्विजम् ।  
नः प्राणघ्नस्य ते प्राणान् हरिष्यन्त्यपि जन्तवः ॥१९॥
चतुरशीतिलक्षासु योनिष्वेव मुहुर्मुहुः ।  
अस्मद्वद्दुःखमासाद्य मृत्युं याहि पुनः पुनः ॥3.226.२०॥
शप्तश्चैवं बहुशापैस्तीव्रवेगैः स वैद्यकः ।  
कर्मविपाककालेन ज्वराविष्टोऽभवच्छनैः ॥२१॥
ज्वरनाशाय सहसाऽयुजत् स गूटिकादिकम् ।  
ज्वरः शान्तिं न चायाति प्रत्युत सम्प्रवर्धते ॥२२॥
प्रारब्धागतविघ्नं हि कोट्युपायैर्न नश्यति ।  
शापागतं महादुःखं त्वन्योपायैर्न लीयते ॥२३॥
वैद्यस्य यमराजस्य देवस्य च वृषस्य च ।  
ईश्वरस्य समर्थस्य मानवस्य तु का कथा ॥२४॥
लीयते शापदस्यैव प्रसादेन न चान्यथा ।  
अत्र ते जन्तवो नष्टाः प्रसादः कुत आलभेत् ॥२५॥
जीर्णज्वरो हि वैद्यस्य बलवत्त्वमुपागमत् ।  
नित्यं गदार्दनरक्तं शोषयत्येव भूतवत् ॥२६॥
अथाऽयं तन्निरासार्थं क्वाथान् पिबति नित्यशः ।  
अप्रारब्धहताः क्वाथा विपरीता भवन्ति यत् ॥२७॥
रक्तनाशकराश्चाप्युष्णताविवर्धकास्तथा ।  
नाडीषु मांसपिण्डेषु सूक्ष्मछिद्रकरा अपि ॥२८॥
व्यवर्तन्त समस्तास्ते क्वाथाः क्षतकरास्ततः ।  
मूत्रे मले ष्ठीवनेऽस्य रक्तभागः स्रवत्यपि ॥२९॥
निर्वृत्तात्युपचारोऽपि वैद्यो रुग्णतरोऽभवत् ।  
न बुद्धिर्न बलं द्रव्यं नोपचारा विभाग्यके ॥3.226.३०॥
महापापे प्रभवन्ति योजिताः कुशलैरपि ।  
लक्ष्मि प्रसिद्धवैद्यस्य कृतश्रमस्य शान्तये ॥३ १ ॥
अन्ये वैद्याश्चाययुश्च चिकित्सार्थं विदूरतः ।  
कृत्वा मूलचिकित्सां ते प्रयोजयन्ति चौषधम् ॥३२॥
तथाप्यघहतस्याऽस्य लेशलाभो न दृश्यते ।  
आशाहताश्च ते भूत्वा प्रयान्ति निजमन्दिरम् ॥३३॥
रक्तस्रावा हि वैद्यस्य न शान्तिं प्रगताः खलु ।  
तत्रौषधैः कृतैर्लक्ष्मि प्रत्युताधिकतां गताः ॥३४॥
वर्षं त्वेवं गतं तस्य याम्यसदृशदुःखिनः ।  
ततो मात्रा तु भस्मोत्था भक्षिता भिषजा स्वयम् ॥३५॥
साऽपि विकृतिमासाद्य विस्फोटान् परितो व्यधात् ।  
पाचपूर्णं च दुर्गन्धं स्फुटितं वर्ष्म चाऽभितः ॥३६॥
पाचस्रावि क्लेदितं च नारकं कुण्डवद्ध्यभूत् ।  
न पार्श्वे केऽपि गच्छन्ति वैद्यो रोदिति शूलितः ॥३७॥
उत्पन्नकीटजन्तुकृद्दंशैरर्दित इत्यधी ।  
आक्रूश्यत्यतिदुःखेन जन्तुखादितमांसकः ॥३८॥
एतादृशमहादुःखं प्राप्तवान् वैद्यराट् रमे ।  
दुःखी मां भजते नित्यं दुःखनाशाय केवलम् ॥३९॥
शापदुःखविनाशेऽहं समर्थो न भवामि वै ।  
शापदस्य हृदयेऽहं स्थितस्तदा समर्दितः ॥3.226.४०॥
शापदस्त्वहमेवाऽस्मि कथं चाऽशापकृत् पुनः ।  
विना तं शापदं जन्तुं प्रभवामि निवृत्तये ॥४१ ॥
एवं विधस्य वैद्यस्य भजमानस्य मामपि ।  
दुःखं निवर्तते नैव मरणं नापि जायते ॥४८२॥
भोजनं प्राणधारं चाऽऽदत्तेऽस्य जाठरो लघु ।  
तेन प्राणा न प्रयान्ति शापभोगप्रबन्धिनः ॥४३॥
बहुदानानि पुण्यानि कृतवान् वैद्यराडपि ।  
प्राणाः स्थानं न मुञ्चन्ति याम्यपुरीसमप्रभाः ॥४४॥
ओषधानां प्रयोगैश्च मनाक् स्वास्थ्यं प्रदृश्यते ।  
मासं स्वास्थ्यं दृश्यते च मांसमज्जा विवर्धते ॥४५॥
पुनश्च जन्तवस्तत्र जायन्ते च सहस्रशः ।  
कीटा दशन्ति बहुधा याम्यकुण्डो यथा त्विह ॥४६॥
एवं मुहुः शापवशादस्य वैद्यस्य वर्तते ।  
दशवर्षाणि चैवं वै व्यतीतान्यस्य रोगिणः ॥४७॥
यावन्तो जन्तवस्तेन मारितास्तावदेव तत् ।  
दुःखं साक्षादत्र जातं याम्यं तथापि शिष्यते ॥४८॥
मध्ये लक्ष्मि तथा तस्य पुत्राः षट् पापिसङ्गतः ।  
अतिरिक्तातिसारैश्च शनैः क्रमान्मृतिं ययुः ॥४९॥
विध्वस्ता विधवा जाताः षडेवाऽपत्यवर्जिताः ।  
गदार्दनस्य पुत्र्यश्च सप्त ताः सङ्गदोषतः ॥3.226.५०॥
सर्वा अपि तु विधवा जाताः पितृप्रपापतः ।  
आसनाच्छयनाद्वासाद् भोजनात् सहकर्मणः ॥५१ ॥
उत्पादाद् दायभागाच्च पापं सङ्क्रमते जने ।  
जन्तूनां मारणे तेषां कुटुम्बिनां यथा भयम् ॥५२॥
दुःखं चाऽभूत्तथा शापादस्य कुटुम्बिनां तथा ।  
सर्वमत्रैव सञ्जातं दुःखं तीव्रप्रवेगिनः ॥५३॥
एवं निर्वंशतां प्राप्ता पत्नी त्वेकाऽवशिष्यते ।  
सापि चिन्तापरा भ्रातॄन् निजानाहूय सर्वथा ॥५४॥
द्रव्यं सर्वं ददौ तेभ्यो गृहं शून्यमिवाऽभवत् ।  
पत्नी भ्रातर एवापि द्रव्यपाशेन पाशिताः ॥५५॥
रुग्णाः सर्वेऽभवँस्तूर्णं मृतास्ते द्रव्यभोगिनः ।  
निर्वंशास्तेऽपि जाता वै पापद्रव्यप्रसङ्गतः ॥५६॥
वैद्यस्याऽन्नं न भोक्तव्यं प्रायश्चित्ती यतो भवेत् ।  
लक्ष्मि शतघ्नो वैद्यो वै तदन्नं पापदं मतम् ॥५७॥
पश्य वैद्या निर्दया वै यमदूतसमाः सदा ।  
छेदने घातने मृत्युदाने शवादिसेवने ॥५८॥
नग्नशवाऽभ्यसने च नग्नशवावलोकने ।  
नग्नदुर्गन्धकीटाढ्यशवानां नित्यदर्शने ॥५९॥
रोगसंस्कारकरणे पाचक्लेदादिशीलने ।  
यमदूतसमा वैद्या अशुद्धाः प्राणपारगाः ॥3.226.६०॥
अनुभूतिं विना ये ते पापिनः प्राणहारकाः ।  
तेषामन्नं न भोक्तव्यं विनष्टिकृत् तदन्नकम् ॥६१॥
नहि सर्वे त्विह लोके धन्वन्तरिसमाः खलु ।  
तत्त्वज्ञा यदि पुण्याः स्युरहिंसकास्तु पावनाः ॥६२॥
अश्विनीपुत्रसदृशाः पूज्यास्ते तु मताः सदा ।  
लोककल्याणकर्तारो हिंसामार्गविवर्जिताः ॥६३॥
यथापेक्षौषधानां तु प्रयोगिणः सुभक्तयः ।  
जन्तुहिंसाविहीनाश्च काष्ठधात्वादियोगिनः ॥६४॥
दुर्लभास्ते देववैद्यास्तेषां पूजा तु पुण्यदा ।  
अथ लक्ष्मि गते काले पत्नी गदार्दनस्य सा ॥६५॥
क्षयरोगेण वै व्याप्ताऽभवन्नाम्ना मुकुन्दिनी ।  
वैष्णवी पतिभक्ता च श्रद्धाभावगुणान्विता ॥६६॥
सा त्वाबाल्याद्धरेर्भक्ताऽभवत् स्नात्री प्रपूजिका ।  
भक्तिमती धर्मवती पातिव्रत्यपरायणा ॥६७॥
व्रतदानतपःकर्त्री नित्यं साधुप्रसेविका ।  
कृष्णकथाया रक्ता च शौचसन्तोषशोभना ॥६८॥
तन्वा मनसा वाण्या च कर्मभिः साधुसेविका ।  
कृष्णसेवापरा नित्यं नवधाभक्तिसंयुता ॥६९॥
हारनैवेद्यधूपादिविधात्री विष्णुपूजिका ।  
आत्मनिवेदिनी महाभागवती हरिप्रिया ॥3.226.७०॥
शीलसत्यपरा साध्वीधर्मयुक्ताऽऽत्मनैष्ठिकी ।  
दिव्या दिव्यगुणोपेता भगवन्नैष्ठिकी सदा ॥७१ ॥
ध्यानपरा च सर्वस्वार्पणपरा हरौ मयि ।  
लक्ष्मि त्वेतादृशी भक्ता किन्तु सङ्गात् सुदुःखिता ॥७२॥
पत्युरर्धं समस्तं वै भुज्यते निजयोषिता ।  
सैवं दुःखपरा रुग्णा वर्तते भजते तु माम् ॥७३॥
तस्या वर्षे गते क्षीणायास्तु पतिर्मृतोऽभवत् ।  
पराधीना च विधवा रुरोद कुररीव सा ॥७४॥
पत्युरसद्गतिं वीक्ष्य स्मृत्वा पुत्रीसुतादिकान् ।  
मृतान् भ्रातॄँश्च वै स्मृत्वा स्वस्या असद्गतिं तथा ॥७५॥
चुक्रोशाऽऽक्रन्दनैर्धैर्यवर्जिता क्षयरोगिणी ।  
श्रुत्वा चाक्रोशनं देवाः क्षणं स्तब्धास्तदाऽभवन् ॥७६॥
ऋतवश्चापि तत्त्वानि क्षणं जडानि चाऽभवन् ।  
अथाऽहं सहसा लक्ष्मि चान्तरात्मा निजानुमः ॥७७॥
मुकुन्दिन्या हृदयस्थो वत्सलो दुःखितोऽभवम् ।  
धैर्यं ददौ चान्तरात्मा सद्विचारेण चाप्यहम् ॥७८॥
सापि विज्ञानमासाद्य धैर्यमालम्ब्य मां हरिम् ।  
अस्मरद् बहुधा लक्ष्मि नाथ नाथ कृपां कुरु ॥७९॥
भक्ताया चापि दुःखायां विधवायां कृपां कुरु ।  
सर्वस्वनाशयुक्तायां शेषायां वत्सलो भव ॥3.226.८०॥
दुःखानां नास्ति मे सीमा समुद्धर भवार्णवात् ।  
प्रथमं मां मारयित्वा ततः पतिं प्रमारय ॥८१॥
सधवाया गतिर्मे स्याद् विधवाया गतिर्नहि ।  
एषाऽहं वह्निमुत्पाद्य सजीवा प्रज्वलामि वै ॥८२॥
सतीत्वं सर्वथा योग्यं विधवात्वं भयावहम् ।  
कृपा तेऽस्ति समायाहि जीवयैनं निरोगिणम् ॥८३ ॥
नैवं चेन्मरणं देहि युगपत्तूभयोरपि ।  
इत्युक्त्या सा मम भक्ता क्षणं दध्यौ तु मां हृदि ॥८४॥
तावन्मया पार्षदा मे प्रेषितास्तत्पतिं प्रति ।  
याम्यदूतैर्नीयमानं दुःखिनं शरणैषिणम् ॥८५॥
पार्षदैर्मे द्रुतं गत्वा वियोजितो यमार्थिभिः ।  
गृहीतश्चानीत एव देहं प्रवेशितः पुनः ॥८६॥
उत्थितः सहसा देहोऽकस्माद् बन्धनबन्धितः ।  
शवार्थिनोऽभवन् स्तब्धा महाश्चर्यसमन्विताः ॥८७॥
केचिज्जगदुः पापानामपूर्णं पापभोगनम् ।  
पुनः पापप्रभोगायाऽऽगतो याम्यैर्न रक्षितः ॥८८॥
अपरे तु तदा प्राहुः सत्याः पत्न्यास्तु भक्तितः ।  
उत्थितश्चातिभक्त्या वै नीरोगोऽयं भविष्यति ॥८९॥
अन्ये प्राहुर्वासनिको वर्ततेऽयं हि पापवान् ।  
न याति परलोकं स्वां पत्नीं विहाय चैकलः ॥3.226.९०॥
इतरे तु तदा प्राहुः कर्मरेखा हि दुर्गमा ।  
इत्येवं ते विरेमुश्च निर्बन्धनं व्यधुश्च तम् ॥९१॥
अथ लक्ष्मि तदा चाऽहं पत्न्या भक्तेः प्रतापतः ।  
पुरो दिव्यमभवँश्च मूर्तिमान् पार्षदैः सह ॥९२॥
चतुर्भुजो दिव्यदेहः कृष्णनारायणः प्रभुः ।  
अवदं च मुकुन्दिन्यै वरं वृणु मदग्रतः ॥९३॥
साऽपि चोत्थाय सहसा पतिता पादयोर्मम ।  
गदार्दनोऽपि मां वीक्ष्य नीरोग इव निद्रितः ॥९४॥
उत्थाय न्यपतच्छीघ्रं पादयोर्मम भूतले ।  
वरदानाय च मया नियुक्तावूचतुश्च तौ ॥९५॥
मोक्षं देहि कृपासिन्धो परमेश रमापते ।  
सर्वं कालेन नीतं नौ ह्यावां निर्वासनौ कृतौ ॥१६॥
वैद्यवैद्यो महाकालस्तद्वैद्यः परमेश्वरः ।  
याम्यहूतौ द्रावितौ त्वत्पार्षदैरिह सर्वथा ॥९७॥
मोक्षं देहि यथेष्टं वा नियोजय परेश्वर ।  
एवं प्रार्थयमानाभ्यां तथेत्युक्त्वा विमानके ॥९८॥
अध्यारोप्य दिवं श्रेष्ठं प्रेषयामास पार्षदैः ।  
सतीभक्तिप्रतापेन सती मुकुन्दिनी तदा ॥९९॥
दिवं त्यक्त्वा सतीलोकं पत्या सह ययौ द्रुतम् ।  
पार्षदा मे तु तां स्वामिसहितां वै मुकुन्दिनीम् ॥3.226.१०० ॥
अवस्थाप्य सतीलोकं प्रययुर्मम धाम ह ।  
एवं कालान्तरे प्राप्ते तौ यास्यतः परं पदम् ॥१०१ ॥
लक्ष्मि भक्ताप्रतापेन वैद्यो याम्यं विहाय च ।  
सतीलोकं ययौ यस्य पापपुञ्जोऽभवन्महान् ॥१ ०२॥
तथापि स्त्रीप्रतापेन कृपया मे लयं गतः ।  
अर्धाङ्गनाकृतं पुण्यमर्धं तु लभते पतिः ॥१ ०३॥
व्रतदानादिकं भक्तिः सर्वमर्धं प्रपद्यते ।  
एवं सम्बन्धिनः पुत्राः स्त्रियो मित्राणि चापरे ॥१ ०४॥
कुर्वन्ति प्रेतनाम्नाऽपि पुण्यं प्रेते प्रपद्यते ।  
तस्माच्छ्राद्धं मखं दानं कुर्वन्ति पृष्ठतो जनाः ॥१ ०५॥
भक्तितुल्यं मोक्षदं वै साधनं नेतरद् रमे ।  
पठनाच्छ्रवणादस्य भुक्तिर्मुक्तिश्च वै भवेत ॥१ ०६॥
इति श्रीलक्ष्मीनारायणीयसंहितायां तृतीये द्वापरसन्ताने गदार्दनेश्वरनामकवैद्यस्य पापैर्दुःखानि तत्पत्न्या मुकुन्दिन्या भक्त्या च मोक्षणमित्यादिनिरूपणनामा षड्विंशत्यधिकद्विशततमोऽध्यायः ॥२२६ ॥
    
