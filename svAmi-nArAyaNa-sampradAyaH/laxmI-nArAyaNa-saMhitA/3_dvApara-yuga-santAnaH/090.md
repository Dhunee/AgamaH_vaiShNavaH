+++
title = "०९०"

+++
श्रीपुरुषोत्तम उवाच-  
शृणु नारायणीश्रि! त्वं येषां स्वर्गं हि शाश्वतम् ।  
दानधर्मयुता नित्यं देवभक्ताः शुभाशयाः ॥१ ॥
तपःसत्यपराः शुद्धा यान्ति स्वर्गं निरामयम् ।  
गुरुशुश्रूषावदाता विद्याशीलसुशोभनाः ॥२ ॥
प्रतिग्रहाघरुचयो यान्ति स्वर्गं निरामयम् ।  
स्वार्थात् कीर्तेर्भयाद् व्याधेः कष्टाद् दारिद्र्यदूषणात् ॥३ ॥
ज्ञानाल्लोभादाश्रयाच्च स्नेहात् सम्बन्धयोजनात् ।  
सहवासाद्भक्तिमन्तो यान्ति स्वर्गं निरामयम् ॥४ ॥
क्षमाधैर्यतितिक्षाढ्याः सत्कार्येषु सदोत्थिताः ।  
पूजाद्याचारसम्पन्ना यान्ति स्वर्गं निरामयम् ॥५ ॥
मद्यमांसव्यवायादिनिवृत्ताश्चौर्यवर्जिताः ।  
देवप्रसादभोक्तारो यान्ति स्वर्गं निरामयम् ॥६ ॥
धर्मशालाप्रकर्तारो देशोद्धारादिकारिणः ।  
द्रुमोद्यानाश्रमपाश्च यान्ति स्वर्गं निरामयम् ॥७ ॥
ग्रामनगरपातारः प्रजारक्षाविधायकाः ।  
आपत्सहायदाः सर्वे यान्ति स्वर्गं निरामयम् ॥८ ॥
भूषाम्बरप्रदातारश्चान्नपानप्रदास्तथा ।  
कुटुम्बसेवकाः सर्वे यान्ति स्वर्गं निरामयम् ॥९ ॥
हिंसाद्रोहादिनिवृत्ताः सोढारश्चापदां सदा ।  
शरणस्य प्रदाः सर्वे यान्ति स्वर्गं निरामयम् ॥3.90.१० ॥
आश्रयदास्तथापेक्ष्यपर्यङ्कशयनप्रदाः ।  
यानवाहनदातारो यान्ति स्वर्गं निरामयम् ॥११ ॥
ग्रामक्षेत्रादिदातारो गृहगोवृषदास्तथा ।  
पात्रोपकरणप्रादा यान्ति स्वर्गं निरामयम् ॥१२ ॥
वृद्धं गुरुं सुरं कान्तं मातरं पितरं हरिम् ।  
शुश्रूषयन्ति साध्वीं च यान्ति स्वर्गं निरामयम् ॥१३ ॥
स्नेहवन्तो यथायोग्यं हितकाराः कुटुम्बिनाम् ।  
परार्थसाधकाः सुज्ञा यान्ति स्वर्गं निरामयम् ॥१ ४॥
धर्माढ्या माधवबला जिततृष्णा जितेच्छवः ।  
आराधनरता धीरा यान्ति स्वर्गं निरामयम् ॥१५ ॥
अपराधिदयावन्तो वत्सला मार्दवान्विताः ।  
अदण्डरोषाः शास्त्रज्ञा यान्ति स्वर्गं निरामयम् ॥१६ ॥
आतिथेयाः शरण्याश्च सहस्रदाः सुसाधवः ।  
अनेकत्राणकर्तारो यान्ति स्वर्गं निरामयम् ॥१७ ॥
स्वर्णरूप्यकरत्नानां दातारो वाससां तथा ।  
मौक्तिकानां प्रदातारो यान्ति स्वर्गं निरामयम् ॥१८ ॥
महोत्सवेषु द्रव्याणां वस्तूनां चार्पकास्तथा ।  
यौतकादिप्रदातारो यान्ति स्वर्गं निरामयम् ॥१९ ॥
वैवाहिकानां वस्तूनां दीक्षाङ्गानां तथा प्रदाः ।  
दासदासीप्रदाश्चापि यान्ति स्वर्गं निरामयम् ॥3.90.२० ॥
प्रपाऽऽरामसभाकूपसरसां च विधायकाः ।  
दीर्घिकासत्रकर्तारो यान्ति स्वर्गं निरामयम् ॥२१ ॥
क्षेत्रवसतिसौधानां गह्वरसरितां तथा ।  
जलाशयानां दातारो यान्ति स्वर्गं निरामयम् ॥२२ ॥
कणानां द्विदलानां च धान्यानां दायिनस्तथा ।  
रसानां च प्रदातारो यान्ति स्वर्गं निरामयम् ॥२३ ॥
मिष्टान्नानां फलानां च कन्दानां पत्रिणां तथा ।  
शाकानां च प्रदातारो यान्ति स्वर्गं निरामयम् ॥२४॥
दुःखानां हारका ये च तापसन्तापनाशकाः ।  
विपद्विनाशका लक्ष्मि यान्ति स्वर्गं निरामयम् ॥२५ ॥
यत्र क्वापि कुले जाता अपि स्नेहस्वभाविनः ।  
वंशविस्तारवन्तश्च पुत्रपौत्रसुतान्विताः ॥२६ ॥
दयावन्तः साधुशीला लज्जामर्यादया स्थिताः ।  
अमृषाहृदयाः शान्ता यान्ति स्वर्गं निरामयम् ॥२७ ॥
पराऽनिष्टाऽप्रकर्तारो निन्दाद्वेषाऽस्पृशो जनाः ।  
सन्तुष्ट्या गुरुसेवाढ्या यान्ति स्वर्गं निरामयम् ॥२८॥
आशीर्वादगृहीतारः पुण्यकार्यनिषेविणः ।  
पुण्यसाहाय्यकर्तारो यान्ति स्वर्गं निरामयम् ॥२९॥
प्रतिष्ठायामलुब्धाः स्वगौरवे स्नेहवर्जिताः ।  
निर्माना दासवद्भावा यान्ति स्वर्गं निरामयम् ॥3.90.३०॥
निरपेक्षा धनानां च महासन्तोषसम्भृताः ।  
अपरिग्रहसर्वस्वा यान्ति स्वर्गं निरामयम् ॥३ १॥
परिग्रहे सदा चाप्यकृतलम्बकराऽननाः ।  
लुञ्चाभक्ष्यादिशून्याश्च यान्ति स्वर्गं निरामयम् ॥३२॥
सर्वघातादिशून्याश्च तथाऽत्मघातवर्जिताः ।  
ब्रह्मघातादिशून्याश्च यान्ति स्वर्गं निरामयम् ॥३३॥
सहधर्मस्थिता नित्यं गृहस्था धर्मिकर्मिणः ।  
भक्तिदानपराः शुद्धा यान्ति स्वर्गं निरामयम् ॥३४॥
शीलव्रतिनः सततं वनव्रतिन एव च ।  
सन्न्यासव्रतशीलाश्च यान्ति स्वर्ग्रं निरामयम् ॥३५॥
कृतस्याऽऽघातकाश्चापि विश्वासस्याऽप्यघातकाः ।  
ईष्टस्याऽघातकाः पुण्या यान्ति स्वर्गं निरामयम् ॥३६॥
लोकोपकारकाराश्च मोक्षोपकारकारकाः ।  
हितोपकारकाराश्च यान्ति स्वर्गं निरामयम् ॥३७॥
शास्त्रोपकारकाराश्च कलोपकारकारकाः ।  
उद्योगोपकारकारा यान्ति स्वर्गं निरामयम् ॥३८॥
नवीनयोजनावन्तो देशविघ्ननिवारकाः ।  
प्रजासौख्यप्रकर्तारो यान्ति स्वर्गं निरामयम् ॥३९॥
अघाता ये सदा सन्ति चाऽहिंसाव्रतशीलिनः ।  
देवाश्रिताश्चात्मतृप्ता यान्ति स्वर्गं निरामयम् ॥3.90.४० ॥
अघातयित्वा ये सन्ति घातकाख्या जनास्त्विह ।  
तेषां सङ्गं न कुर्वन्ति यान्ति स्वर्गं निरामयम् ॥४१॥
श्रीनारायणीश्रीरुवाच-  
अघातयित्वाऽपि च ये घातकाः सन्ति मानवाः ।  
ताँस्तान् वेदितुमिच्छामि प्रदर्शय हरेऽत्र मे ॥४२॥
श्रीपुरुषोत्तम उवाच-  
शृणु लक्ष्मि कथयामि तादृशान् मानवानपि ।  
अहिंसयित्वाऽपि जना हिंसकाः सम्भवन्ति तान् ॥४३॥
घातवदुःखदो यः स्याद् घातकः स तु कीर्तितः ।  
घातवत् फलदश्चापि घातकः सम्प्रकीर्त्यते ॥४४॥
भिक्षुकं स्वयमाहूय भिक्षार्थे तिथिवर्जितम् ।  
ब्रूयान्नास्तीति यः काले विद्याद् भिक्षुहणं तु तम् ॥४५॥
न्यायस्थितं तु यो राजा दण्ड्यं मत्वा ततः परम् ।  
वृत्तिं हरति तस्मात् स जीवहा वृत्तिहारकः ॥४६॥
तृषितानां गवां विघ्नं तथान्येषां करोति यः ।  
जलहा गोघ्न एवापि प्राणहा स भवेदिह ॥४७॥
यश्च शास्त्रं नियमाँश्च शासनं चोपदेशनम् ।  
हन्ति चाज्ञो दूषयति न्यायहा शास्त्रकारहा ॥४८ ॥
निजपुत्रीं युवतीं च समये सदृशे वरे ।  
न प्रयच्छति कन्याहा धर्महा स भवेदिह ॥४९॥
अधर्मिष्ठश्च यः साधुद्विजपूज्यादिदेहिषु ।  
मर्मभेदं क्रियाच्छोकं पूज्यहा स मतो भवेत् ॥3.90.५ ० ॥
पङ्गोरन्धस्य मूर्खस्य नार्याश्चाऽनाथदेहिनः ।  
सर्वस्वहर्ता भवति जीवहा सर्वहा तथा ॥५१ ॥
ग्रामारण्यवनादौ चाऽश्रमक्षेत्रगृहादिषु ।  
अग्निदाता सर्वहा वै ग्रामहा ब्रह्महा मतः ॥५२॥
विषदश्चाऽस्त्रनिक्षेप्ता रोधयिता च मर्दकः ।  
पाशदो भयमार्गदर्शकोऽनिष्टौषधिप्रदः ॥५३ ॥
अभिचारप्रदो मिथ्याकलङ्कदो यशःप्रहा ।  
राज्यहा च कलायन्त्रसाधनाद्यपहारकः ॥५४॥
अङ्गुष्ठहा ऋतुहा च धर्महा यज्ञहा तथा ।  
लग्नहा पाठहा पूजाघातको भक्तिघातकः ॥५५॥
गर्भहा नेत्रहा हस्तघातको लिङ्गहा तथा ।  
बीजहा मुष्कहा जीव्यपशुहारक इष्टहा ॥५६॥
गुरूणां धिक्प्रवक्ता च सर्वे ते प्राणघातिनः ।  
मोक्षहा चात्महा प्रोक्तो नास्तिको ब्रह्महा मतः ॥५७॥
शीलहा धर्महा प्रोक्तः पापकृत् स्वर्गहा मतः ।  
सतीत्वदूषको नारीघ्नश्चोक्तो धर्महा अपि ॥५८ ॥
ब्रह्मणः श्रीहरेर्भीतिं त्यक्त्वा मे परमात्मनः ।  
हनो भवन्ति ते तस्मात् सर्वेऽपि ब्रह्मघातिनः ॥५९ ॥
निरया याम्यलोका वै तेषां तु शाश्वतीः समाः ।  
प्रेतभावास्तथा गर्भवासास्तिर्यग्भवादयः ॥3.90.६ ० ॥
नारकास्ते नरकस्था यत्र क्वापि भवन्ति वै ।  
सर्वदा दुःखभोक्तारः सुखलेशविवर्जिताः ॥६ १ ॥
नहि तेषामयं लोकः स्वर्गं नैव कुतोऽक्षरम् ।  
किन्तु मद्भक्तिमासाद्य तरन्ति कृपया चिरात् ॥६२॥
श्रीनारायणीश्रीरुवाच-  
ननु पापकराणां ते कृपा वै जायते कथम् ।  
तत्रापि घातकानां वै क्रूराणां लोकनाशिनाम् ॥६३ ॥
श्रीपुरुषोत्तम उवाच-  
शृणु नारायणीश्रि! त्वं यथा मे जायते कृपा ।  
क्रमं ते विशदं चात्र वक्ष्यामि येन मोक्षणम् ॥६४॥
घातकानां तीव्रवेगवतां शापा भवन्ति वै ।  
प्राणिनां शापनिःश्वासैः पुण्यहानिर्द्रुतं भवेत् ॥६५॥
शीघ्रं च दुःखभोगानामानन्त्यमुपतिष्ठति ।  
गृहं द्वारा सुताः पुत्र्यः कुटुम्बं पशवो धनम् ॥६६॥
अचिरादेव नश्यन्ति दारिद्र्यं जायतेऽसहम् ।  
रोगा भयङ्कराश्चापि सर्वनाशोऽपि जायते ॥६७॥
अन्नसलिलवस्त्राणां प्राप्तिः सर्वा विलीयते ।  
भिक्षुकाः किङ्करा यद्वत् कदर्यास्ते भ्रमन्ति च ॥६८॥
धिक्काराऽमङ्गलाः स्थानहीना विवासितास्ततः ।  
श्ववल्लोके विभ्रमन्ति दुःखदारिद्र्यधर्षिताः ॥६९॥
दुःखान्येतानि सम्भुक्त्वा चिरं धैर्यविवर्जिताः ।  
तितिक्षारहिता दुःखदण्डैर्मार्दवमागताः ॥3.90.७० ॥
शोचन्ति सुतरां क्वापि भाग्यं दैवं हरिं तथा ।  
हृदये शरणं यान्ति दुःखनिवारकं प्रति ॥७ १ ॥
'इदं दुःखमसह्यं मे लीयतां नाऽऽचरे पुनः ।  
अहो नारायण! दुःखं मम नाशय चाऽसहम् ॥७२॥
शरणं ते पतितोऽस्मि चासह्यं त्वं निवारय ।  
दानं पुण्यं तीर्थयात्रां करिष्ये सत्क्रियां शुभाम् ॥७३ ॥
जपं सेवां सतां वापि करिष्ये मानतां हरेः ।  
व्रतं तपो गुरोश्चापि प्रायश्चित्तं करोमि च' ॥७४॥
इत्येवं शुभसङ्कल्पाः प्रजायन्तेऽवशस्य वै ।  
राजदण्डैर्लोकदण्डैर्देवदण्डैर्विपद्गणैः ॥७५॥
दुःखदण्डैर्याम्यदण्दैर्महाकष्टातिकष्टकैः ।  
प्रजायन्ते शुभा बुद्धिस्ततो याति हृदा हरिम् ॥७६॥
धर्मं पुण्यं व्रतं भक्तिं जपं दानं शुभं प्रति ।  
एवं शुभप्रसङ्गेन शुभक्रियाविधायिना ॥७७॥
मनाक्पुण्यं प्राप्यते वै पापध्वंसो मनाङ् मनाक् ।  
शनैः पुण्यक्रियाभिश्च सुयोगाः सम्भवन्ति च ॥७८ ॥
सतां सेवा तीर्थसेवा परोपकार आर्जवम् ।  
भजनं घातपापेभ्यो भयं मे स्मरणं तथा ॥७९॥
एवं चिरेण करणैर्याति मे शरणं सताम् ।  
साधवो मम भक्ताश्च मन्त्रदानं च मालिकाम् ॥3.90.८०॥
नामकीर्तनभक्तिं च सत्सङ्गं कारयन्ति तम् ।  
एवं पुण्योदये चित्ते नैर्मल्ये च मुमुक्षुता ॥८ १॥
जायते लीयते बुभुक्षता सम्पद्यते श्रितः ।  
शिष्यः स वैष्णवः स्याच्च जिज्ञासति हरिं गुरुम् ॥८२॥
कथासत्सङ्गसेवाभिर्वर्धते भजनेऽनिशम् ।  
आराधनायाः सोपानं यथा यथाऽधिरोहति ॥८३॥
तथा तथोपासना मे वर्धते प्रबला सुखा ।  
एवं दग्धाऽघ एव स्यात् पुण्यशेवधिरित्यपि ॥८४॥
ततो दास्यं मम चाप्तस्ततश्चात्मनिवेदिताम् ।  
ततः कृपा मे भवति जायते पङ्क्तिपावनः ॥८५॥
साधुर्वा जायते भक्तो मुक्तो वा जायते शुभः ।  
परधामाऽर्ह एवाऽपि जायते च महेश्वरः ॥८६॥
एवं लक्ष्मि! नरो नारायणो भवति सा कृपा ।  
कारणं तत्र बोद्धव्या मोक्षदा मन्नियोजिता ॥८७॥
पापाः पापतमाश्चापि तरन्त्येव चिरेण ह ।  
यातनादुःखभोगाश्चाऽसह्यास्ते गुरुसदृशाः ॥८८॥
दण्डा निवर्तने लोके भवन्ति हेतवः क्वचित् ।  
एवमार्त्ताः प्रायशो मां भजन्ति बहुदुःखिताः ॥८९॥
अर्थार्थिनश्च वै तद्वत् तरन्त्यपि न संशयः ।  
साधवस्तारकाः शीघ्रं चेन् मिलन्ति कृपावशाः ॥3.90.९०॥
तेभ्यो दत्वा मनःप्राणाँस्तरन्ति पापिनोऽपि च ।  
प्रातः सम्पूज्य साधूँश्च वृद्धान् प्रणम्य सर्वदा ॥९ १॥
गुरून् समर्प्य विप्राँश्च तरन्ति पापकोटितः ।  
अर्पयेद् वस्तुजातं च तोषयेत् साधुसत्तमान् ॥९२॥
मम भक्ताः शीलधर्मा निःस्पृहाः स्वादवर्जिताः ।  
पुण्याब्धयः साधवो ये तेभ्यो दत्तं महाफलम् ॥९३॥
कामक्रोधादिरहिताः सर्वसहा जितेन्द्रियाः ।  
तापसा हितमैत्राश्च तेभ्यो दत्तं महाफलम् ॥९४॥
अरागा ज्ञानविज्ञानपारगाः सत्यसद्व्रताः ।  
मोक्षमार्गरताः सन्तस्तेभ्यो दत्तं महाफलम् ॥९५॥
येषां शिष्याः प्रतीक्षन्ते सुवृष्टिमिव कर्षुकाः ।  
तेभ्यो दत्तं प्रजायेत सहस्रगुणितं त्विह ॥९६॥
शीलचारित्रयुक्ता ये कृशाऽऽयजीविकादयः ।  
भिक्षुकाः साधवो विप्रास्तेषु दत्तं महाफलम् ॥९७॥
स्वभक्ताः स्वगृहावासाः स्वबलाः स्वाश्रया द्विजाः ।  
पावनाश्चार्थिनश्चेत् स्युस्तेषु दत्तं महाफलम् ॥९८॥
यस्य सत्राणि विद्यन्ते बटवः साधवो गृहे ।  
भुञ्जते यस्य तस्यापि सत्रे दत्तं महाफलम् ॥९९॥
हृतसर्वविधस्वाश्च भक्तिमात्रपरायणाः ।  
अनाथाः साधवो ये स्युस्तेषु दत्तं महाफलम् ॥3.90.१ ००॥
पारायणस्थिता यज्ञस्थिता महोत्सवस्थिताः ।  
तेभ्यः पूर्त्यर्थमेवापि दत्तं सर्वं महाफलम् ॥१०१ ॥
आपत्काले कृशप्राणाः कृशद्रव्याः कृशव्रताः ।  
तथापि साधुशीला ये तेभ्यो दत्तं महाफलम् ॥१ ०२॥
त्यागवन्तश्च निःस्नेहा दम्भमानविवर्जिताः ।  
साधवः साधुभूषा ये तेभ्यो दत्तं महाफलम् ॥१ ०३॥
जापका ब्रह्मसर्वस्वा भैक्षाचारास्तपस्विनः ।  
सन्तो मृषागन्धशून्यास्तेभ्यो दत्तं महाफलम् ॥१ ०४॥
बालाऽपराधशून्याश्च चात्माऽपराधवर्जिताः ।  
ब्रह्माऽपराधशून्या ये तेभ्यो दत्तं महाफलम् ॥१ ०५॥
सतां ये तु कृपापात्राण्यपि भक्ता हरेस्तथा ।  
साध्वीसन्तोषपात्राणि तेभ्यो दत्तं महाफलम् ॥१ ०६॥
इत्येवं कमले! दत्त्वा साधुभ्यो दानमुत्तमम् ।  
अन्नजलाम्बरयोग्यवस्त्वात्मकं तरेत् ततः ॥१ ०७॥
नौका वै साधवः सन्ति पापिनः प्रस्तराः खलु ।  
साधुनौकास्तरन्त्येव तारयन्त्यपि चाऽऽश्रितान् ॥१ ०८॥
पठनाच्छ्रवणाच्चास्य घातपापप्रणाशनम् ।  
साधुसेवाफलं प्राप्य स्वर्गं लभेत शाश्वतम् ॥१ ०९॥
इति श्रीलक्ष्मीनारायणीयसंहितायां तृतीये द्वापरसन्ताने स्वर्गगामिनः, अघातयित्वाऽपि घातकिनः, कृपया क्रमोद्धारः सत्सेवयोद्धारश्चेत्यादिनिरूपणनामा नवतितमोऽध्यायः ॥९० ॥
    
