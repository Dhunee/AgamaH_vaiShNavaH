+++
title = "००७"

+++
अथ नारायणीश्रि! त्वं समाकर्णय मत्कथाम् ।  
दैत्यानां पावनीं रम्यां सुतलाभिनिवासिनाम् ॥१ ॥
ब्रह्मणश्चासनाख्ये वत्सरे वै नवमे पुरा।  
कल्पे चतुर्दशे चाद्ये मनौ सुतलके तले ॥२ ॥
आसीद् राजा चलवर्मा सार्वभौमो महाबलः ।  
अतलस्य वितलस्य सुतलस्य जनेश्वरः ॥३ ॥
त्रिलोक्यां यस्य वै यानं व्योमगं त्वभवत्तदा ।  
अतलस्य वितलस्य सुतलस्य प्रजा जनाः ॥४ ॥
चलदेवं पुपूजुर्वै प्रत्यक्षं रक्षकं नृपम् ।  
राजाऽपि धर्मवानासीत् प्रजापालनतत्परः ॥५ ॥
मम भक्तो शिवकन्ये! देवपूजापरायणः ।  
अनाथाऽतिथिनारीणां शरण्यः शीलशोभनः ॥६ ॥
दिनार्धे यस्य नित्यं वै याति देवस्य पूजने ।  
तदर्धं च ततो याति राज्यावलोकने ततः ॥७ ॥
शेषार्धं निजलोकेषु प्रवासे याति सर्वदा ।  
एवं कृतवतस्तस्य जिज्ञासाऽभूत्तपोमयी ॥८ ॥
कर्मभूमौ तपः शीघ्रं फलत्ययुतधा यतः ।  
पृथ्व्यां गत्वा तपः कार्यं विचार्येति विमानगः ॥९ ॥
ऋष्यार्षे सद्गुरुं पृष्ट्वा राज्यं सर्वं ततः स च ।  
कृत्वा तु गुरुसाद् राजा प्राययौ मानवीक्षितौ ॥3.7.१० ॥
कुमुदाचलमासाद्य शीतव्याप्ते वने सदा ।  
तपस्तेपे निराहारः सहस्रवत्सराणि सः ॥११ ॥
तत्र तपसि राजाऽसौ दिव्यदृष्ट्या व्यलोकयत् ।  
नारायणं परेशानं देवं श्रीपुरुषोत्तमम् ॥१ २॥
मामेव परमात्मानं नत्वोवाच मनोगतम् ।  
नमस्ते परमेशाय तपःफलप्रदायिने ॥१ ३॥
भक्तमानसपूराय हरये परमात्मने ।  
इत्युक्त्वा दण्डवच्चक्रे पपौ मच्चरणामृतम् ॥१४॥
ययाचे प्रेर्यमाणश्च मया चलनृपस्तदा ।  
अचलत्वं देहि मेऽत्र चलं तु नाशमेति वै ॥१५॥
चलं राज्यं चलं वित्तं चलं कुटुम्बकं तथा ।  
चलं च जीवनं कृष्ण सुतलादि चलं ततः ।  
अचलत्वं वृणे त्वत्तो भक्तोऽहं देहि मे मतम् ॥१ ६॥
श्रीपरमेश्वर उवाच-  
शृणु राजन्! चलं सर्वं ब्रह्माण्डं चलमित्यपि ।  
कालश्चलश्चला माया चलं मनश्च जीवनम् ॥१७॥
चले भवेत् चलं सर्वं ह्यचलं ते मतं वद ।  
श्रीचलदेव उवाच-  
चलं चित्तं चला लक्ष्मीश्चलं शासनमित्यपि ॥१८॥
अचला तव भक्तिर्हि तां वृणे देहि मे प्रभो ।  
अचलायास्ततः पात्रमचलं स्यां च केशव ॥१ ९॥
श्रीपरमेश्वर उवाच-  
अचला मे प्रेमभक्तिः सेवा सा प्रेमपूर्विका ।  
तत्पात्रमचलं त्वं चेद् भवितुं वै समिच्छसि ॥3.7.२० ॥
तदा मुक्तिर्मम लोके ते ददाम्यचलां ध्रुवाम् ।  
गृहाण शीघ्रं मे मन्त्रं याहि धामाऽक्षरं मम ॥२ १ ॥
श्रीचलदेव उवाच-  
चलोऽहं चाऽचलो जातश्चेदानीं कृपया तव ।  
अचलस्याऽचलो वंशो भवेदेवं विधेहि मे ॥२२॥
श्रीपरमेश्वर उवाच-  
यथा त्वमचलो जातो मत्कृपांशात्तथा तव ।  
वंशोऽप्यचलतां राजन् मद्योगात् सम्प्रयास्यति ॥२३ ॥
अनपत्यो भवानास्ते सापत्यो भव भूपते ।  
मां विना तु चलं सर्वं तवाऽपत्यं भवाम्यहम् ॥२४॥
अचलोऽहं तवाऽपत्यं भवाम्यत्र विलोकय ।  
इत्युक्त्वाऽहं तदा लक्ष्मि! तस्य वै मानसः सुतः ॥२५॥
अभवं त्वार्षदेवाख्यो राजाऽतितोषणं ययौ ।  
तपः समापयित्वैव नीत्वा नृपं मया सह ॥२६॥
सुतलं तत्र ऋष्यार्यो गुरुर्मा ज्ञातवान् प्रभुम् ।  
मदाज्ञयाऽपि लक्ष्मि! त्वम् ऋष्यार्षस्य सुताऽभवः ॥२७॥
राजा स्वं मानसं पुत्रं त्वार्षदेवं विधानतः ।  
राज्येऽभ्यषेचयत् ऋष्यार्षोऽपि सुतां ददौ स मे ॥२८॥
आर्षपद्माभिधा त्वं चाऽसेवयः श्रीपतिं च माम् ।  
आर्षदेवं चावतारिप्रभुं श्रीपुरुषोत्तमम् ॥२९॥
पालनार्थं वचनस्य मयाऽपि मानसः सुतः ।  
विष्णुरेव स्वयं पुत्ररूपेण प्रकटीकृतः ॥3.7.३ ०॥
दृढध्रुवाऽभिधः शङ्खचक्रगदासुमायुधः ।  
जातमात्रो युवा विष्णुरेखैश्वर्यादिशोभनः ॥३१ ॥
अचले वै पदे चोर्ध्वे स्वर्गान्ते विनियोजितः ।  
पदाधारं जगतां वै ग्रहाणां ज्योतिषां तथा ॥३२॥
नक्षत्राणां तारकाणामृषीणां मण्डलानि च ।  
भ्रमन्ति स्म दिशां ध्रौव्याद् ध्रुवनाम्ना दृढीकृतः ॥३३॥
चलदेवो मया नारायणीश्रि! प्रेषितोऽक्षरम् ।  
अचलं चाऽव्ययं धाम पालितं मद्वचो मया ॥३४॥
अचलोऽहं तथाऽनादिकृष्णनारायणः सुतः ।  
परब्रह्म स्वयं चाऽनाद्यार्षनारायणाऽभिधः ॥३५ ॥
मम पुत्रः स्वयं विष्णुर्दृढध्रुवाऽभिधस्तथा ।  
आकल्पान्तं त्वचलोऽपि मया कृतो वचोबलात् ॥३६ ॥
एवं वै भूतले लक्ष्मि! प्राकट्यं मे पुराऽभवत् ।  
राज्यं च सुतले लोके पुत्रस्य तु दिवोपरि ॥३७॥
तदा त्वम् ऋष्यार्षपुत्रीं चाऽऽर्षपद्मां निजां स्मर ।  
प्राकट्यं कथितं चार्षनारायणि! प्रभोर्मम ॥३८॥
ततः परं प्रवक्ष्यामि प्राकट्यं मे शृणु प्रिये ।  
अथ लक्ष्मि! मम वंशे दृदध्रुवस्य व सुतः ॥३५ ॥
थुरानन्दात्मकश्चासीद् भक्तराट् तापसो मुनिः ।  
तपश्चचार विपुलं वैष्णवो मनुकालिकम् ॥3.7.४० ॥
प्रसन्नो भगवान् ब्रह्मा वरदानं ददौ तदा ।  
मा तपः कुरु राजेन्द्र वरं वृणु यथेप्सितम् ॥४१ ॥
इत्युक्तो ब्रह्मणा प्राह तव वर्षद्वयाऽऽयुषम् ।  
सहस्रद्वयकल्पात्मजीवनं मां चिरं कुरु ॥४२॥
तथाऽस्त्विति ददौ वेधा वरदानं थुराय ह ।  
थुरानन्दोऽपि बुभुजे सत्यलोके यथायथम् ॥४२ ॥
दिवारात्रिविमिश्रं वै वर्षद्वयाऽऽयुरेव ह ।  
नवमे वत्सरे द्वेधा वर्षद्वयाऽऽयुरिद्गतम् ॥४४॥
सहस्रकल्पा दिवसा निशाः सहस्रकल्पिकाः ।  
अथैवं दशमे प्राप्ते वत्सरे प्राणरोधने ॥४५ ॥
वेधसश्चापि दिवसे कल्पे चतुर्दशे तदा ।  
मनौ च प्रथमे तत्र थुरानन्दस्य वै प्रिये ॥४६ ॥
ब्रह्मवर्षद्वयकालो गतो रात्रिदिवादिभिः ।  
सोऽपि जातिस्मरस्तत्र पुनश्चारब्धवाँस्तपः ॥४७॥
त्रिलोकीनां हि राज्यार्थं स च देवैर्निवारितः ।  
सत्यलोकादृषिभिश्च जनादिभ्यश्च पितृभिः ॥४८॥
दिवः सुरैर्मानवैश्च भूतलाद् विनिवारितः ।  
ययौ तपोऽर्थमतलं सत्कृतो दानवैस्तदा ॥४९॥
दैत्यैश्च सत्कृतश्चापि सत्कृतश्चासुरैरपि ।  
तपश्चचार रौद्रं वै रुद्रमाराधयन्मखे ॥3.7.५ ० ॥
मस्तकं नेत्रसहितं जुहाव कुण्डगेऽनले ।  
रुद्रस्तावत्तत्र साक्षादभवद् दिव्यभासुरः ॥५१ ॥
वद किं रोचते तेऽत्र वृणु सर्वं ददामि ते ।  
थुरानन्दस्तदा प्राहाऽवध्यत्वं देहि मे प्रभो ॥५ २॥
हरः प्राह विना कृष्णं परब्रह्म सनातनम् ।  
अवध्यत्वं तव जातं लग्नं भवतु ते शिरः ॥५ ३ ॥
इत्युक्तः स थुरानन्दो ध्रुवपुत्रोऽतिहर्षितः ।  
परिहारं तपसश्च प्रचक्रे स्वाऽध्वरस्य च ॥५५८॥
अथ राजाऽपि चाऽऽदातुं प्रस्थानं दानवान्वितः ।  
चक्रे भुवं दिवं सत्यं दैत्यासुरसमन्वितः ॥५५॥
यत्र यत्राऽभवद्राज्याभिषिक्तं पदमुत्तमम् ।  
सत्ताश्रितं नृपाणां च सुराणां चाऽन्यलोकिनाम् ॥५६॥
ताँस्तान् सत्तावतः सर्वान् विजित्य युद्धदुर्मदः ।  
निजाश्रितान् वशान् कृत्वा तत्तत्पदेषु दानवान् ॥५७॥
दैत्यानसुरान् स्ववशान् नृपतीनभ्यषेचयत् ।  
भूतले सर्वखण्डेषु नृपा दैत्याश्च दानवाः ॥५८ ॥
सत्ताधीशा असुराश्चाऽभवन् प्रजाप्रपीडकाः ।  
धर्मकर्मविहीनाश्च भ्रष्टाचारसमन्विताः ॥५ ९ ॥
अशीलाः कामकाराश्च हिंसादौरात्म्यसम्भृताः ।  
अयज्ञशीलाः भोक्तारोऽभवन् प्रजाधनस्य ते ॥3.7.६ ०॥
तीर्थदानार्हणरिक्ता विपथा ब्रह्मवर्जिताः ।  
सुरा अपि च पितरो महर्षयश्च तद्भयात् ॥६१ ॥
दुःखिता अभवन् सर्वे मानवा राक्षसाऽर्दिताः ।  
थुरानन्दोऽपि सर्वेषु लोकेषु त्वसुरान्वितः ॥६ २॥
विमानेन प्रयात्येवोद्धोषयत्येव सर्वथा ।  
मां यजन्तु मानयन्त्वाराधयन्तु जनाधिपम् ॥६३॥
परमेशं च मां साक्षान्मत्वाऽर्पयन्तु चोपदाः ।  
यज्ञे मां पूजयन्त्वेव देवतायतनेष्वपि ॥६४॥
गणेशस्य स्थले मां च पूजयन्तु सदा जनाः ।  
आहरन्तु करं मह्यं कीर्तयन्तु गुणान्मम ॥६५ ॥
पश्यन्तु मत्प्रतिमां चोपचारानर्पयन्तु मे ।  
प्रातर्गृह्णन्तु मन्नाम विष्णुश्चाऽहं न चेतरः ॥६६॥
थुरानन्दो थुरानन्दो थुरानन्दो रटन्त्विति ।  
थुरानन्दे महानन्दो ब्रह्मानन्दो मिलिष्यति ॥६७॥
थुरोऽहं ब्रह्मसञ्ज्ञोऽस्मि थुरे माया न विद्यते ।  
थुरं प्राप्य च संसेव्य कष्टं नष्टं भवेत् सदा ॥६८ ॥
मां थुरं माथुरं लब्ध्वा भवन्तु सुखिनः सदा ।  
अस्त्यहं योगिनां राजा पितॄणां द्युसदां तथा ॥६९ ॥
मानवानामृषीणां च दैत्यानां रक्षसां तथा ।  
वसूनां च निधीनां च दिक्पालानां नृपोऽस्म्यहम् ॥3.7.७० ॥
समुद्राणामरण्यानां गन्धर्वाणां नृपोऽस्म्यहम् ।  
इत्यजस्य प्राणरोधाख्ये वर्षे दशमे तथा ॥७१ ॥
कल्पे चतुर्दशे तत्र मनौ च प्रथमे नृपः ।  
बलवानभवद् राजा दैत्यदानवपूजितः ॥७२ ॥
अथ भक्तः प्रजा देवाः पितरो मुनयः स्त्रियः ।  
सत्यश्च साधवो मामाराधयामासुरीश्वरि! ॥७३ ॥
प्रच्छन्नाः स्वगृहे स्वस्वहृदयेषु समाहिताः ।  
तुष्टुवुः श्रीहरिं मां च रक्षार्थं मानवादयः ॥७४॥
हरे नाथ कृपासिन्धो दीनबन्धो जनार्दन ।  
अधर्मार्दन दैत्यानामन्तकृत् परमेश्वर ॥७९ ॥
रक्ष रक्ष हरे कृष्णाऽनादिनारायण प्रभो ।  
परब्रह्माऽन्तरात्मँस्त्वं रक्ष नो दानवार्दितान् ॥७६॥
इत्येवं प्रार्थनां चक्रुर्बहुधा सर्वदेहिनः ।  
तदाऽहं संविचार्यैव थुरानन्दस्य कर्म तत् ॥९७॥
वरदानान्तमेवाऽपि त्वया साकं समागमम् ।  
भूतले मानवे लोके मेरोः पश्चिमखण्डके ॥७८॥
नाम्ना भामन्तके खण्डे सम्प्रज्ञानद्विजालये ।  
विशोकानामपत्न्यास्तु सन्निधौ दर्शनात्तदा ॥७९॥
प्राविरासं बालरूपः शङ्खचक्रगदाधरः ।  
चक्रवज्रशक्तिशूलदण्डपाशधरः प्रभुः ॥3.7.८ ० ॥
अष्टबाहुर्हरिः सोऽहं परब्रह्मनरायणः ।  
उज्ज्वलः कोटिकामोर्ध्वप्रभावान् कुशलो मृधे ॥८ १ ॥
सर्वाऽस्त्रमन्त्रविद्विज्ञो ब्रह्मभावपरायणः ।  
तदा त्वं च समादिष्टा मया लक्ष्मि! द्रुतं गता ॥८ २॥
थुरानन्दालये नैजं प्राकट्यमाप्तुमीश्वरी ।  
थुरानन्दस्य पुत्री त्वं जातमात्रा तु मानसी ॥८ ३॥
ज्योत्स्नाकुमारिकानाम्नी सर्वलक्षणलक्षिता ।  
अभवश्च स्वयंवरयोग्या नृपालये तदा ॥८४॥
राजा स्वयंवराख्यं च समाजं कृतवान् क्षितौ ।  
भामन्तके महाखण्डे त्रिलोक्याह्वानमाचरत् ॥८५॥
स्वयंवरस्य तत्रैव मण्डपो देवमण्डपः ।  
इन्द्रपुरीसमस्तेन नृपेण कारितस्तदा ॥८ ६॥
निर्णीते दिवसे तत्राऽऽययुर्दैत्याश्च दानवाः ।  
राजानः पार्थिवाः पातालाधिपाश्च दिवोऽधिपाः ॥८७॥
चतुर्दशभुवनानां दिक्पाला लोकपालिनः ।  
आययुर्मण्डपे तत्र ज्योत्स्नाकुमारिकांऽऽक्षया ॥८८ ॥
समाजोऽभूच्चार्बुदानां राज्ञां तत्र नृपालये ।  
ज्योत्स्ना शृङ्गारिता श्रेष्ठे मुहूर्ते वरमालिकाम् ॥८९॥
नीत्वा बन्धुभिरुत्कृष्टायुधवेदिभिरान्विता ।  
यथार्थज्योत्स्निका कन्या सर्वाकर्षणकारिणी ॥3.7.९० ॥
सुपरिचारयित्र्या च कुलशुद्धिज्ञयोषिता ।  
गुरुणा चापि विप्रेण युक्ता मण्डपमाययौ ॥९१ ॥
लोकोत्तरस्वरूपा त्वं समाजजाड्यकारिणी ।  
मुग्धः सर्वः समात्-स्त्वां विलोक्याऽक्षरवासिनीम् ॥९२॥
न दृष्टा न श्रुता क्वापि कन्येदृशी ममाऽस्त्वियम् ।  
इत्येवं भूभृतां तत्र हृदयान्यभवन् क्षणम् ॥९३॥
अपूर्णरूपयोगानां भग्नान्यासन् मनांसि वै ।  
पूर्णानामपि सन्देहास्पदान्यासन् मनांसि वै ॥९४॥
तव कान्त्या तदा लक्ष्मि! समाजोऽर्बुदभूभताम् ।  
निस्तेजा इव निकटेऽभवत्तत्र क्षणान्तरे ॥९५ ॥
स्वर्गस्यापि तु राजानो प्रभग्नाशास्तदाऽभवन् ।  
नाऽस्मान् वरिष्यतीयं वै स्वाऽयोग्यान् रूपवर्जितान् ॥९६॥
इत्येवं चैषणाहीनास्तदाऽन्येषां तु का कथा ।  
अथ त्वं गोपुरं गत्वा नत्वा गोपुरदेवताम् ॥९७॥
प्रविष्टा मण्डपं दिव्यमार्गेण स्वर्णशोभिना ।  
दृष्टवती च राजन्यं श्रुतवती च वृद्धया ॥९८॥
अलब्धहृच्छया तत्राऽलग्नचित्ता पुनः पुनः ।  
वारत्रयं भ्रमित्वैव मण्डपं वीक्ष्य सर्वतः ॥९९॥
अदृष्ट्वा मां वरमालायुता गोपुरमागता ।  
तत्राऽहमभवं विप्रोऽलब्धप्रवेश एव ह ॥3.7.१०० ॥
दरिद्रः पीतधौत्रश्च पीतकञ्चुक एव च ।  
सवेष्टनशिरा विप्रः षोडशवार्षिको युवा ॥१०१ ॥
रूपसौन्दर्ययुक्तश्च सूक्ष्मसर्वाऽऽयुधान्वितः ।  
दैत्यसंहारकृत्सूक्ष्मं रूपं प्रच्छाद्य चागतः ॥१ ०२॥
कृतचन्द्रस्तथा भाले करे तु जपमालिकः ।  
पादयोः पादुके बिभ्रन् लोकविलक्षणोऽभवम् ॥१०३ ॥
इतिश्रीलक्ष्मीनारायणीयसंहितायां तृतीये द्वापरसन्ताने वेधसो नवमवत्सरे चलदेववंशे ध्रुवस्याऽचलतार्थम् अनाद्यार्ष- नारायणस्य, दशमवत्सरे ध्रुवदेवपुत्रस्य थुरानन्दस्य दानवर्धितस्य पराभवार्थम् अनादिप्राज्ञनारायणस्य प्राकट्यं ज्योत्स्नाकुमारिकालक्ष्म्याः स्वयंवरश्चेत्यादिनिरूपणनामा सप्तमोऽध्यायः ॥७ ॥
    
