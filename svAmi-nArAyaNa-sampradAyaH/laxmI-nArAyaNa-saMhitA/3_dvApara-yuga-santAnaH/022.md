+++
title = "०२२"

+++
श्रीपुरुषोत्तम उवाच-  
शृणु नारायणीश्रि! त्वं प्राकट्यं मम चापरम् ।  
अवृषाख्ये वेधसश्च सप्तविंशे तु वत्सरे ॥१ ॥
कल्पे चतुःशते मनौ तृतीये भूतलेऽभवन् ।  
भूसुरा यज्ञकर्तारश्चक्रुस्ते चाध्वरान् बहून् ॥२ ॥
अग्निहोत्रं दर्शहोमं पूर्णमासं प्रयाजकम् ।  
स्विष्टकृद्यजनं पितृयज्ञं च वैश्वदैवतम् ॥३ ॥
चातुर्मास्यं साकमेधं सोमं चाग्रायणेष्टिकम् ।  
अवभृथेष्टिं तथा चातिरात्रं वाजपेयकम् ॥४ ॥
अग्निष्टोमं तथा सौत्रामणिं च राजसूयकम् ।  
अश्वमेधं सर्वमेधं पुम्मेधं च सवान् बहून् ॥५ ॥
बृहस्पतिसवं वैश्यसवं सोमसवं तथा ।  
गोसवं ब्राह्मणसवं तथौदनसवं शुभम् ॥६ ॥
पृथिसवं मरुत्स्तोमं पुत्रेष्टिं च तथाऽपरान् ।  
यज्ञान् व्यधुश्चैकदा ते प्रारेभिरे नृमेधकम् ॥७ ॥
पञ्चाहं तत्र वै यज्ञे द्व्यूनद्विशतपूरुषान् ।  
देवताभ्यो हि विधिनोपाकृत्य च ततः परम् ॥८ ॥
पुरुषाणां विशसनं कर्तुमारेभिरे द्विजाः ।  
वपार्थं हवनार्थं च भ्रान्तास्तत्त्वविदो द्विजाः ॥९ ॥
शृणु नारायणीश्रि! त्वं ये नृपशवश्चाऽभवन् ।  
न्यूनद्वादशवर्षास्ते यज्ञोपवीतधारिणः ॥3.22.१०॥
भक्ता अभक्ता विप्राद्या आसन् यज्ञार्थकल्पिताः ।  
तत्रैकस्त्वभवद् योगी मम भक्तिपरायणः ॥११ ॥
कालमायाद्यसङ्गी च देहादौ निस्पृहो नरः ।  
शुभ्रवर्णः सुन्दराऽऽख्यः कोमलो मुदभृन्मुखः ॥१२॥
पावितः प्रथमो विप्रैरुपाकृतः समाहृतः ।  
विशसनस्य शालायां यथाविधि समर्चितः ॥१ ३॥
नारायणहरे कृष्णान्तरात्मन्नितिमानसः ।  
आत्मनिवेदनो नित्यं मदर्थसर्वचेष्टकः ॥१४॥
एतादृशं मम भक्तं ज्ञात्वा विशसनार्थकम् ।  
तूर्णं चाहं समायातः पद्मे विशसनगृहे ॥१५॥
अदृश्यः कर्मठानां वै दृश्यो भक्तस्य मे तदा ।  
अदृश्यीकृत्य मद्भक्तं स्थितोऽहं तत्स्थले स्फुटः ॥१६॥
तदाकारश्च मौनश्च भक्तरक्षार्थमित्यपि ।  
भ्रान्तिनाशार्थमेवापि हिंसायाश्च विछित्तये ॥१७॥
धर्मरक्षार्थमेवापि मृषाकर्मविछित्तये ।  
विप्रेभ्यो बोधदानार्थं यथार्थताप्रवृत्तये ॥१८॥
तामसानां पापकर्मनाशार्थं शसनालये ।  
प्राविरासं तदा लक्ष्मि! प्रत्यक्षः स्वीयरक्षकः ॥१९॥
अथ ते यागदीक्षाप्ता द्विजा मन्त्रान् जगुस्तदा ।  
प्रोक्ष्य सर्वं सुविधिना पूरुषं मां प्रजगृहुः ॥3.22.२०॥
मुखबन्धं निर्दयाश्च प्रचक्रुर्यवपूरणैः ।  
वृषणौ मर्दयामासुश्छेदयामासुरुत्सुकाः ॥२१॥
जीवतो मे भ्रमयुक्ता भ्रान्त्यात्मविधिना खलाः ।  
विशसनं प्रचक्रुश्च तदाऽहं पापिनाशकृत् ॥२२॥
कर्तिताभ्यां वृषणाभ्यां वज्राऽऽभाभ्यां तु सत्वरम् ।  
कर्मठानां कपालानि ब्रह्मरन्ध्राण्यताडयम् ॥२३॥
वज्रमणिनिभाभ्यां साग्निभ्यां प्रताडिता द्विजाः ।  
जज्वलुश्चापि मम्रुश्च भिन्नमूर्धकपालकाः ॥२४॥
सहस्रशः समुत्पन्ना महान्तो वर्तुलाश्च ते ।  
महाशिलास्वरूपाश्च प्रलयानलसन्निभाः ॥२५॥
दाहयामासुरेवेमे पृथ्वीं नभश्च तारकान् ।  
भेदयामासुरेवेमे शैलप्रायास्तदाऽखिलम् ॥२६॥
नाशयामासुः परितो यज्ञं यज्ञीयकान्यपि ।  
हाहाकारो महाञ्जातः स्वर्गप्रलयवाहकः ॥२७॥
पृथिव्यां पत्तनानां च दह्यन्ति बहुलर्द्धयः ।  
अरण्यानि चार्षवासा दह्यन्ति वृषणानलात् ॥२८॥
शाला ग्रामा आवसथा दग्धास्तैर्वृषणानलैः ।  
अथ विप्रा जीववन्तः प्रार्थयाञ्चक्रिरे सुरान् ॥२९॥
रक्षयन्तु सुराश्चास्मान् मृत्युमुखसमावृतान् ।  
प्रायश्चित्तं करिष्यामो व्युत्क्रमादेरवन्तु नः ॥3.22.३०॥
नैवं पुनः करिष्यामो भ्रान्तिं त्यक्ष्याम एव नः ।  
रक्ष रक्ष कृपापारावारपारीणमाधव! ॥३ १ ॥
इत्येवं म्रियमाणास्ते निपेतुः पादयोर्हरेः ।  
मन्नियुक्तास्तदा यज्ञाधिदेवा जगदुर्द्विजान् ॥३२॥
शालायां वृषणाभ्यां वै तयोर्ग्रामा हि निर्गताः ।  
दिव्या दिव्यचमत्काराः शालग्रामा हि ते हरेः ॥३३ ॥
भक्तरक्षाकृतेऽनादिकृष्णनारायणः स्वयम् ।  
उपस्थितः शासितुं वः पुम्पशुरूपवान् हरिः ॥३४॥
तस्य त्विमे वृषणा वै शालग्रामा भवन्ति हि ।  
अग्निरूपा वज्ररूपाः शास्तारो भवतां द्विजाः ॥३५॥
यूयमकार्यकरणा हिंसाभ्रान्ता विमार्गगाः ।  
देवानां नो हव्यमिष्टं न मांसं वै कदाचन ॥३६ ॥
पायसान्नं चेष्टतमं तेन कुर्वन्तु चाऽध्वरान् ।  
फलानि शर्कराश्चापि बीजानि कमलानि च ॥३७॥
कणा व्रीहियवाश्चापि शालयश्च दलानि च ।  
तिला मिष्टान्नमपि च मधु रसाश्च शोभनाः ॥३८॥
समिधश्च प्रिया नित्यं देवानां न तु मांसकम् ।  
द्विजा भ्रान्ता भवन्तो वै हिंसां कुर्वन्तु मा त्विह ॥३९॥
वयं पवित्रा देवा मा ह्यशुद्धे योजयन्तु नः ।  
पापफलं तु वै दुःखं भवतां तद् भविष्यति ॥3.22.४०॥
पुंस्त्वप्रणाशनं चच्चाऽध्वरेऽनुष्ठीयते द्विजाः ।  
भवद्भिः स्वस्य पुंस्त्वस्य विनाशः क्रियते दिवि ॥४१ ॥
स्वर्गस्यापि विनाशो वो हिंसादोषेण जायते ।  
वयं शुद्धिविहीनाश्च मांसदोषेण चाऽध्वरे ॥४२॥
प्रायश्चित्तीयकर्माणो भविष्यामो द्विजास्त्विह ।  
स्वर्गे प्रायश्चित्तकर्म त्वकृत्वा स्वस्वमन्दिरम् ॥४३ ॥
सम्प्रवेष्टमशक्ता हि हिंसां कुर्वन्तु नो ततः ।  
शालग्राममहाग्नेश्च शान्तिर्यथा भवेदिह ॥४४॥
तथा विष्णुं हरिं कृष्णं नारायणं परेश्वरम् ।  
आराधयामस्त्वत्रैव सुरर्षिपितृमानवाः ॥४५ ॥
स्वयमेव हरिश्चाग्नेः शान्तिं तत्र करिष्यति ।  
अयं चाऽवृषणो देवो नारायणः स्वयं नरः ॥४६ ॥
भवद्भिर्होमकार्यार्थं योजितः संस्कृतस्त्विह ।  
तमेनं परमात्मानं शरणं सम्पतन्तु च ॥४७॥
स हि रक्षां रक्षको वै क्षमां कृत्वा करिष्यति ।  
इत्युक्तास्ते सुरा लक्ष्मि! तदा तुष्टुवुरीश्वराः ॥४८॥
पितरो मानवा विप्रा मामेवाऽवृषणं हरिम् ।  
त्वं परब्रह्म भगवान् मूलश्रीपुरुषोत्तमः ॥४९॥
एकमेवाऽद्वितीयस्त्वं सर्वेश्वरपरेश्वरः ।  
त्वमेवाऽक्षरमुक्तानामक्षरस्याऽपि कारणम् ॥3.22.५०॥
अवताराऽवताराणां कारणं शक्तिसञ्जुषाम् ।  
शक्तीनां कारणं सर्वेश्वराणां कारणं भवान् ॥५१ ॥
यज्ञानां कारणं त्वं च मन्त्राणां कारणं भवान् ।  
विधीनां च निधीनां च द्रव्याणां कारणं भवान् ॥५२॥
सर्वेषां कर्मकाण्डानां देवानां कारणं भवान् ।  
कर्ता प्रेरयिता त्वं च वेत्ता तृप्तिस्त्वमेव च ॥५३॥
द्विजाश्च कर्मठाश्चापि यजमानस्त्वमेव च ।  
द्रव्याणि सर्वहव्यानि त्वमेव भगवन्नसि ॥५४॥
अर्थज्ञानं विधेर्ज्ञानं मन्त्रज्ञानं च वैदिकम् ।  
त्वां विना च क्रियाज्ञानं कोऽन्यो दर्शयितुं क्षमः ॥५५॥
क्षमां कृत्वा हरे नाथ दह्यमानं जगत् त्विह ।  
रक्ष रक्ष कृपासिन्धोऽपराधाँश्च क्षमस्व नः ॥५६॥
अज्ञातमन्त्रतत्त्वाश्च वयं विशसनं तु यत्॥
कृतवन्तो नरस्यैतत् क्षमस्व कृपया प्रभो ॥५७॥
अज्ञानिनामपराधान् क्षमन्ते ज्ञानिनो जनाः ।  
त्वं पिता जननी रक्षाकरो विज्ञो महेश्वरः ॥५८॥
त्वं प्रभुः सर्वकर्ता च सर्वशास्ता सुखप्रदः ।  
यथार्थबोधकश्चासि शाधि नः पुरुषोत्तम ॥५९॥
एते त्वच्छरणं प्राप्तास्त्राहि नः शरणागतान् ।  
इत्येवं प्रार्थितश्चाऽहं तदा लक्ष्मि! पुमुत्तमः ॥3.22.६ ०॥
उपादिदेश तान् सर्वान् वेदार्थं मम भाषितम् ।  
द्विजत्वं दयया श्रेयोविधानेनाप्यहिंसया ॥६ १॥
शुद्ध्या भक्त्या रागद्वेषराहित्येन प्रजायते ।  
अलोभेनाऽप्यकामेनाऽतृष्णया तपसा तथा ॥६२॥
सदाचारेण धर्मेण सन्तोषेण प्रजायते ।  
सत्येन दैववृत्त्या चेश्वरार्पणेन विप्रता ॥६३ ॥
अद्रोहेणाऽभयदानमोक्षदानेन जायते ।  
तद् ब्राह्मण्यं विद्यया च वेदेनाऽधिप्रकाशते ॥६४॥
प्राप्य तद् द्रोहकरणं द्विजानां वृष एव न ।  
हिंसा द्रोहो महानत्र स्वर्गमोक्षनिरोधकृत् ॥६५॥
परदुःखकरश्चात्मा दुःखं भुङ्क्तेऽपि तादृशम् ।  
जीवतः शसने दुःखमपारं तत्र जायते ॥६६॥
एवं दुःखं प्रदायैव धर्मोऽधर्मत्वमृच्छति ।  
अन्यच्चापि च विप्रेन्द्राः शृण्वन्तु सुविवेकवत् ॥६७॥
शुद्धं स्वादु सुगन्धं च परमान्नं मुखे गतम् ।  
उच्छिष्टं जायते तत्तूदरे मलत्वमृच्छति ॥६८॥
तद्विकाराः पेशिकामांसाद्या मलस्वरूपिणः ।  
देवादिभिः कथं सत्त्वमयैः शुद्धैः सुधादनैः ॥६९॥
भुज्यन्ते तादृशं विप्रा विचारयन्तु तात्त्विकम् ।  
तामस्यो मक्षिका यत्र व्याकुलिता भवन्ति हि ॥3.22.७०॥
अशुद्धं चापि दुर्गन्धं तामसं मलिनं हि तत् ।  
कथं देवा द्विजास्तद्वै समिच्छेयुर्हि भोजनम् ॥७१ ॥
दुग्धं सुगन्धं श्रेष्ठं वै रसात्मकं घृतान्वितम् ।  
सात्त्विका यत् समिच्छन्ति पवित्रं भोजनं पयः ॥७२॥
मक्षिका यत् समिच्छन्ति सुगन्धं मिष्टकं मधु ।  
रसाँश्च विविधान् मिष्टाँस्तान् समिच्छन्ति देवताः ॥७३॥
तस्माद्धिंसात्मकं यज्ञं मा कुर्वन्तु द्विजोत्तमाः ।  
पशूनां बन्धनं सञ्ज्ञपनं विशसनं तथा ॥७४॥
वपोद्धरणं होमादि सर्वं हिंसात्मकं हि तत् ।  
हिंसा क्वापि न वै कार्या चेत्येवं वैदिकी श्रुतिः ॥७५॥
सर्वार्पणं हरौ कार्यं चेति मे वैदिकी श्रुतिः ।  
पत्रं पुष्पं फलं तोयं वस्त्रं गृहं धनं सुतः ॥७६॥
सुता पत्नी पतिर्गौश्च क्षेत्रं सम्पत् स्वयं तथा ।  
नारायणाय दातव्यं चेत्येवं वैदिकी श्रुतिः ॥७७॥
नारायणात्मना ध्यात्वा कृत्वा नारायणेऽर्पणम् ।  
यथार्हमुपयोक्तव्यं न तु घातो विधीयते ॥७८॥
उपाकृत्यैव तु तत्तद्देवताभ्यो यथाऽर्पितम् ।  
सर्वं प्रासादिकं कृत्वा योक्तव्यं वैष्णवो वृषः ॥७९॥
सर्वं नारायणस्येति ध्यात्वैवं च ततः परम् ।  
ग्रहीतव्यं नान्यथेति सर्वं स्वं प्रार्पयेद्धरौ ॥3.22.८०॥
वैश्यसवे चतुर्वर्षस्त्रीपशुश्च तथाऽर्पितः ।  
उत्स्रष्टव्यो हरेः सा च भोक्तव्या नैव सर्वथा ॥८ १ ॥
पूजनीया देविका सा चेति वै वैदिकी श्रुतिः ।  
गोसवेऽपि तथा गावोऽर्पणीयाः परमेश्वरे ॥८२॥
दक्षिणाश्चाऽयुतसङ्ख्यागावो मताः प्रपूजिताः ।  
उत्स्रष्टव्याः पूजनीया दातव्या दुग्धलब्धये ॥८३॥
मरुत्स्तोमेऽपि च सप्तदशापि पञ्चवत्सराः ।  
पुम्पशवस्तथाऽस्पृष्टगर्भा वर्षत्रयात्मकाः ॥८४॥
स्त्रीपशवश्चार्पणीयाः परमेशे परात्मनि ।  
साधवस्ते तथा साध्व्यो भवेयुर्ब्रह्मबोधदाः ॥८५॥
प्रथमे च द्वितीये च तृतीये वत्सरेऽपि च ।  
चतुर्थे पञ्चमे वर्षे तथासङ्ख्या नराः स्त्रियः ॥८६॥
त्यागाश्रमे प्रदातव्या अच्युतगोत्रका इति ।  
वैष्णवास्ते प्रकर्तव्या इत्येवं वैदिकी श्रुतिः ॥८७॥
अश्वमेधेऽपि दैवः स नोपयोक्तव्य एव ह ।  
अश्वो योऽर्पित एवाऽपि देवाय देवतायनः ॥८८॥
कुष्माण्डाख्यं फलं देयं वह्नये देवताजुषे ।  
पुरोडाशाः प्रदातव्याश्चरवोऽपि यथोचितम् ॥८९॥
एवमेतन्न सन्देहो विधेयो ब्राह्मणैरिह ।  
वेदवक्ताऽप्यहं चाऽस्मि यज्ञात्माऽप्यहमेव च ॥3.22.९०॥
मन्त्रेऽहमेव तिष्ठामि हार्दे विदन्तु मे द्विजाः ।  
प्रतिज्ञां सम्प्रकुर्वन्तु हन्तव्यो जन्तुरेव न ॥९१ ॥
पूजनं मे वृषणयोः शालग्रामस्वरूपयोः ।  
कुर्वन्तु तेन शान्तिर्वै भविष्यत्यनलस्य ह ॥९२॥
नान्यथा स्यादग्निशान्तिर्जगद् भस्मीभविष्यति ।  
शालासु कर्तितौ मे वै वृषणौ पुंस्त्वसम्भृतौ ॥९३॥
ताभ्यां ग्रामाः समूहाश्चोत्पन्नाः कोट्यर्बुदाधिकाः ।  
शालग्रामा हि ते सर्वे मत्स्वरूपा मदात्मकाः ॥९४॥
जगद्भस्मकराः सर्वे तानर्चयन्तु वै द्विजाः ।  
इत्युक्ताः क्ष्मासुराः सर्वे बहुभिश्चोपचारकैः ॥९५॥
वैष्णवैः साममन्त्रैश्च पुंसूक्तैश्च पुनः पुनः ।  
पुपूजुश्चाऽपि नाप्येताः शान्ताः शालशिलास्तदा ॥९६॥
अहं विप्रानकथयं संशृणुध्वं वै समाहिताः ।  
विना योग्यासनं नैव शान्तिं यास्यन्ति ताः शिलाः ॥९७॥
प्रार्थयन्तु श्रियं लक्ष्मीं योग्यं सा संविधास्यति ।  
अथ विप्रैरर्चिता त्वं लक्ष्मीसूक्तादिभिस्तदा ॥९८॥
पूजिता वन्दिता चापि शान्त्यर्थं विनिवेदिता ।  
ततस्त्वं पिप्पलपत्राकारपीठात्मिकाऽभवः ॥९९॥
दिव्यासनात्मिका जाता दिव्यसौवर्णरूपिणी ।  
सिंहासनाभिधाना वै धृतवत्यपि ताः शिलाः ॥3.22.१०० ॥
अथ शान्तिं तथा स्थैर्यं शिलाः प्राप्ताश्च निष्क्रियाः ।  
उपद्रवविहीनाश्च शान्तोऽग्निः सर्वतो दिशि ॥१० १॥
सुरैश्च पितृभिः सर्वैर्मानवैर्मुनिभिस्तदा ।  
पूजिता बहुभावाद्यैः शालग्रामाश्च चन्दनैः ॥१ ०२॥
सुगन्धिभिश्चोपचारैर्दिव्यास्ते हरयोऽभवन् ।  
हर्यात्मका हरेरंशा हर्यर्चारूपिणः सदा ॥१०३ ॥
हरेर्मेऽङ्गमया मदात्मका मोक्षप्रदायिनः ।  
श्रीयुक्तास्ते भगवन्तोऽभवन्पाषाणमूर्तयः ॥१ ०४॥
अथ मूलौ वृषणौ मे मया धृतौ यथास्थले ।  
लग्नितौ च यदा तौ मे तदाऽहं पुंस्त्वसंयुतः ॥१ ०५॥
पूर्णमूर्तिरभवं वै भक्ता मया हि रक्षिताः ।  
नरमेधे पुरा यज्ञे भूत्वा प्रत्यक्षरूपिणा ॥१ ०६॥
अनादिश्रीकृष्णनारायणः श्रीपुरुषोत्तमः ।  
अनादिश्रीशालपुंस्त्वनारायणोऽभवं तदा ॥१ ०७॥
सौम्यः शालग्राममूर्तिः पीठिकाश्रीशुभासने ।  
आकल्पं चाऽभवं लक्ष्मि! स्मर मां त्वां तथाविधाम् ॥१ ०८॥
अवसंश्च त्वया साकं मूर्तिमान् श्रीपतिः पुमान् ।  
अन्ये मे तेऽवताराश्च तत्र कल्पेऽभवन् प्रिये! ॥१ ०९॥
सर्वान् वेद्मि यथाकार्यमवतारान् हि मे प्रिये! ।  
पठनाच्छ्रवणाच्चापि भुक्तिर्मुक्तिः प्रजायते ॥3.22.११ ०॥
इति श्रीलक्ष्मीनारायणीयसंहितायां तृतीये द्वापरसन्ताने वेधसोऽवृषाख्ये सप्तविंशे वत्सरे नरमेधे भक्तरक्षार्थम् अनादिश्रीपुंस्त्वनारायणस्य प्राकट्यं नरमेधादिय-  
ज्ञार्थज्ञानादिकं चेत्यादिनिरूपणनामा द्वाविंशतितमोऽध्यायः ॥२२ ॥
    
