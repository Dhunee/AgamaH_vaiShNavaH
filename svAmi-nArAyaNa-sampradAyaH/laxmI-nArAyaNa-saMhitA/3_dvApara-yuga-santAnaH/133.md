+++
title = "१३३"

+++
श्रीनारायणीश्रीरुवाच-  
कृष्णकान्त मम कान्त श्रुतं दानमहत्फलम् ।  
पुण्ये दिने प्रदातव्यं यदुक्तं भवता प्रभो ॥१ ॥
पुण्याश्च दिवसाः सर्वे ज्ञातास्त्वयोदिता मया ।  
तेषु पुण्यतमं चाहर्ज्ञातुमिच्छामि तद्वद ॥२ ॥
श्रीपुरुषोत्तम उवाच-  
अनादिश्रीकृष्णनारायणस्य यत्र भूतले ।  
प्राकट्यं मे दिने जातं दिनं पुण्यतमं हि तत् ॥३ ॥
ऊर्जकृष्णाष्टमी सैषा सर्वोत्तमा प्रदानके ।  
दातुर्जन्मदिनं चापि श्रेष्ठं दातुः कृते मतम् ॥४ ॥
कल्पनाम्ना च दिवसाः श्रेष्ठतमा भवन्त्यपि ।  
ब्रह्मणो मासदिवसाः श्रेष्ठा भवन्ति दानके ॥५ ॥
मासाहत्रिंशन्नामानि कथयामि निबोध मे ।  
येषां तु कीर्तनादेव वेदपुण्येन युज्यते ॥६ ॥
प्रतिपत् श्वेतकल्पस्तु द्वितीयो नीललोहितः ।  
तृतीयो वामदेवस्तु तुर्यो राथन्तराभिधः ॥७ ॥
पञ्चमो रौरवाख्यश्च षष्ठो देवदिनाभिधः ।  
सप्तमो बृहदाख्यश्चाऽष्टमः कन्दर्पनामकः ॥८ ॥
नवमः सद्यनामा चेशानस्तु दशमो मतः ।  
एकदशस्तमोनामा सारस्वतो द्वयन्दश ॥९ ॥
त्रयोदश उदानाख्यो गारुडस्तु चतुर्दशः ।  
पञ्चदशस्तु कौमार्यः षोडशो नारसिंहकः ॥3.133.१० ॥
सप्तदशः समानाख्यश्चाऽऽग्नेयोऽष्टादशात्मकः ।  
एकोनविंशः सोमाख्यो विंशतिर्मानवो मतः ॥१ १॥
तत्पुमानेकविंशश्च दिवसो ब्रह्मणः स्मृतः ।  
वैकुण्ठो द्वाविंशकश्च लक्ष्मीस्त्रिविंशकस्तथा ॥१ २॥
चतुर्विशस्तु सावित्री पञ्चविंशस्त्वघोरकः ।  
वाराहः षड्विंशकश्च वैराजः सप्तविंशकः ॥१३ ॥
अष्टाविंशस्तु गौरीति नवविंशो महेश्वरः ।  
त्रिंशस्तु पितृकल्पो वै या कुहूर्ब्रह्मणो मता ॥१४॥
एतेषु यानि भगवद्दिनानि श्रीदिनानि च ।  
शिवादिनामतिथयः पुण्यास्ता दानकरिणः ॥१५॥
हरेर्जन्मदिनान्येव हरिणीजन्मराशयः ।  
पुण्याः सन्ति व्रतार्हाश्च दानयोग्याः सदा रमे ॥१६॥
नहि कर्तुं समर्था वै सर्वे क्षुद्रहृदो जनाः ।  
कुर्वन्त्युदारमनसो दानान्युक्तानि यानि ह ॥१७॥
यदा यस्य भवेद् बुद्धिर्दानधर्मपरायणा ।  
तदा तस्मिन् दिने कार्यं दानं दात्रा तु सत्वरम् ॥१८॥
गता श्रद्धा गतः कालो गत उत्साह इत्यपि ।  
गतं पात्रं गतं वस्तु पुनर्नाऽऽयास्यति क्वचित् ॥१९॥
गत्वराः सम्पदः सर्वा गत्वरं जीवनं तथा ।  
गत्वराश्चापि सङ्कल्पास्तान् सत्कार्ये नियोजयेत् ॥3.133.२०॥
नारायणं हरिं कृष्णं मामक्षरपतिं प्रभुम् ।  
अवतारानीश्वराँश्च सुरानृषीन् सुतोषयेत् ॥२ १ ॥
ग्रहान् सन्तोषयेद् दानैर्लक्ष्मि मम स्वरूपिणः ।  
सर्वकामाप्तये नित्यं ग्रहं शान्तं विधापयेत् ॥२२॥
श्रीकामः शान्तिकामो वा ग्रहयज्ञं समाचरेत् ।  
निजायुःपुष्टिकामो वा वंशेच्छुः सुखभावनः ॥२३॥
पुण्येऽह्नि विप्रकथिते कृत्वा ब्राह्मणवाचनम् ।  
ग्रहान् ग्रहादिदेवाँश्च संस्थाप्य होममाचरेत् ॥२४॥
ग्रहयज्ञोऽयुतहोमो लक्षहोमस्तथा मतः ।  
कोटिहोमस्तथा चापि यथाकार्यबलानुकृत् ॥२५॥
अयुतेनाऽऽहुतीनां तु नवग्रहमखो मतः ।  
गर्तस्योत्तरपूर्वेण वितस्तिद्वयविस्तृताम् ॥२६॥
विप्रद्वयावृतां वेदिं वितस्युच्छ्रयशोभनाम् ।  
चतुरस्रामुदङ्मुखां कृत्वाऽग्निनयनं ततः ॥२७॥
आवाहयेत् सुराँस्तस्यां सूर्यं सोमं च मङ्गलम् ।  
बुधं गुरुं कविं शनैश्चरं राहुं च केतुकम् ॥२८॥
मध्ये सूर्यं दक्षिणे मङ्गलं गुरुं तथोत्तरे ।  
बुधं पूर्वोत्तरे शुक्रं पूर्वे संस्थापयेत्तथा ॥२९॥
दक्षपूर्वे चन्द्रमसं शनिं तु पश्चिमे तथा ।  
राहुं तु दक्षपश्चे तु केतुं पश्चोत्तरे तथा ॥3.133.३ ०॥
तण्डुलेषु स्थापयेद्वा तथोपदेवताः शुभाः ।  
सूर्यस्येशं शशिनश्च पार्वतीं चोपदेवताम् ॥३ १॥
स्कन्दं भौमस्य च हरिं बुधस्याऽप्युपदेवताम् ।  
ब्रह्माणं च गुरोरिन्द्रं शुक्रस्याप्युपदेवताम् ॥३२॥
यमं शनेस्तथा राहोः कालं तथोपदेवताम् ।  
चित्रगुप्तं च केतोर्वै स्थापयेदुपदेवताम् ॥३३॥
अथ प्रत्युपदेवाँश्च स्थापयेत्तत्र तत्र च ।  
क्रमादग्निं जलं पृथ्वीं विष्णुमिन्द्रं शचीं तथा ॥३४॥
प्रजापतिं भोगिनश्च ब्रह्माणं स्थापयेच्च तान् ।  
विनायकं च दुर्गां च वायुमाकाशमित्यपि ॥३५॥
आवाहयेद् व्याहृतिभिस्तथैवाश्विकुमारकौ ।  
ध्यायेद्रविं रक्तवर्णं मङ्गलं रक्तमित्यपि ॥३६॥
सोमशुक्रौ श्वेतवर्णौ बुधगुरू तु पिङ्गलौ ।  
शनिराहू कृष्णवर्णौ धूम्रं केतुं स्मरेत्तदा ॥३७॥
ग्रहवर्णानि देयानि पुष्णाणि चाम्बराणि च ।  
सुरभिर्धूप एवाऽत्र वितानकं तथोपरि ॥३८॥
फलपुष्पादि पूजार्हं सर्वं दद्यात् समर्हणे ।  
गुडौदनं तु सूर्याय सोमाय घृतपायसम् ॥३९॥
मङ्गलाय तु संयावं बुधाय क्षीरकुल्लरीम् ।  
दध्योदनं तु गुरवे शुक्राय तु गुडौदनम् ॥3.133.४०॥
शनैश्चराय कृशरां माषाँस्तु राहवे तथा ।  
चित्रौदनं तु केतुभ्यस्ततः समर्चयेत् सुरान् ॥४१ ॥
प्रागुत्तरेण कलशं दध्यक्षतसमन्वितम् ।  
चूतपल्लवसंयुक्तं फलवस्त्रयुगान्वितम् ॥४२॥
पञ्चरत्नसमायुक्तं स्थापयेद् वरुणं न्यसेत् ।  
तीर्थानि च समुद्राँश्चावाहयेत् तत्र वै जले ॥४३॥
गजाश्वरथ्यावल्मीकचत्वरह्रदगोकुलात् ।  
मृदमानीय च सर्वौषधिवारिसमन्विताम् ॥४४॥
स्नानार्थं विन्यसेत् तत्र यजमानस्य भूसुरः ।  
होमं समाचरेत् सर्पिर्यवव्रीहितिलादिभिः ॥४५ ॥
अर्कः पालाशखदिरावपामार्गश्च पिप्पलः ।  
औदुम्बरः शमी दुर्वा कुशाश्च समिधः क्रमात् ॥४६॥
एकैकस्याऽष्टकशतमष्टाविंशतिमेव वा ।  
होतव्या मधुसर्पिर्भ्यां दध्ना च समिधा तथा ॥४७॥
तत्काण्डान् प्रादेशमात्रानशाखानपलाशिनः ।  
कल्पयेत् समिधस्तत्र जुहुयाद् देवमन्त्रतः ॥४८॥
पक्वं चरुं घृताभ्यक्तां समिधं भक्ष्यप्रभृति ।  
दशाहुतीः प्रहुत्वा जुहुयाद् व्याहृतिभिस्तथा ॥४९॥
मन्त्रितं च चरुं तस्मै तस्मै देवाय चाऽर्पयेत् ।  
पूर्णाहुतिं ततो दद्यात् स्नापयेत् यजमानकम् ॥3.133.५०॥
सुरास्त्वामभिरक्षन्तु सर्वे ये चात्र पूजिताः ।  
तथाऽन्ये पूजनार्हाश्च त्वामवन्तु समन्ततः ॥५ १ ॥
इति स्नपितः सस्त्रीको यजमानस्तु दक्षिणाम् ।  
ददद् विप्रेभ्य एवापि गृहेभ्यश्चापि तां यथा ॥५२॥
सूर्याय कपिलां धेनुं शङ्खं चन्द्राय चार्पयेत् ।  
भौमाय वृषभं रक्तं बुधाय कनकं दिशेत् ॥५३॥
गुरवे पीतवस्त्रं च शुक्राय श्वेतवाजिनम् ।  
कृष्णां गां शनये दद्यादायसं राहवे तथा ॥५४॥
छागं दद्यात् केशवायाऽथवा गावस्तु यावताम् ।  
सुवर्णं वा प्रदद्याच्च गुरुर्यथा प्रतुष्यति ॥५५॥
देये वस्तुनि देवस्य ममाराधनपूर्वकम् ।  
दानं श्रेष्ठतमपुण्यप्रदं प्रजायते रमे ॥५६॥
मातस्त्वं पृथ्वीरूपा धेनुः कृष्णस्य वत्सला ।  
पुण्या पापहरा मेऽस्तु नित्यां शान्तिं प्रयच्छ मे ॥५७॥
शङ्खस्त्वं पुण्यपुञ्जानां मूर्तिर्मङ्गलरूपिणी ।  
कृष्णहस्तस्थितो नित्यं शान्तिं प्रयच्छ मेऽनिशम् ॥५८॥
धर्मदेवो वृषः कृष्णमूर्तौ प्रतिष्ठते भवान् ।  
सर्वानन्दप्रमोदानामधिष्ठानं दधातु माम् ॥५९॥
कनक त्वं वह्निपुत्र हेमबीजं विभावसोः ।  
अनन्तपुण्यफलदं शान्तिमृद्धिं प्रयच्छ मे ॥3.133.६ ०॥
पीताम्बरं सदा श्रेष्ठं दिव्यं श्रीकृष्णवल्लभम् ।  
शान्तिं च सम्पदं देहि कुरु मां कृष्णवल्लभम् ॥६१ ॥
हयग्रीवो भवान् विष्णुरमृतौषधिवीर्यपः ।  
देहि मे चामृतं शान्तिं माणिक्याश्वीपतिः प्रभुः ॥६२॥
कृष्णे गो त्वं कृष्णपत्नी कार्ष्णी नारी व्यजायथाः ।  
कृष्णस्य धारिणी चास्ते मां प्रपोषय नित्यदा ॥६ ३॥
धातूनामायसं दासः सर्वकिङ्करकार्यकृत् ।  
सिताशरादिदेव त्वं नित्यां शान्तिं प्रयच्छ मे ॥६४॥
छाग त्वं कालरूपोऽसि स्वप्ने दृष्टो भयावहः ।  
वह्निवाह सदा शान्तिं मे प्रयच्छ प्रपूजितः ॥६५॥
गावः कृष्णस्वरूपा वै सर्वेश्वरसुराश्रयाः ।  
सर्वोद्धारसमर्थाश्च श्रियै मे सन्तु सर्वथा ॥६६॥
शय्ये कृष्णेन सम्भुक्ता पावनी त्वं सुतप्रदा ।  
सम्पत्प्रदाऽस्तु मे नित्यमशून्याऽस्तु मम स्त्रिया ॥६७॥
सर्वरत्नानि देवानां वासात्मकानि वै यतः ।  
रत्नवासं गृहे मेऽत्र प्रकुर्वन्त्वर्पितानि ह ॥६८॥
भूमिदानं परं दानं तथा सुवर्णदानकम् ।  
अन्नर्द्धिं च धनर्द्धिं च कुरुतं मे समर्पिते ॥६९॥
इत्यभ्यर्थ्य च सम्प्रार्थ्य दाने दद्याद् विशेषतः ।  
सर्वान् कामानवाप्नोति प्रेत्य स्वर्गे महीयते ॥3.133.७०॥
यस्तु पीडाकरो नित्यमल्पवित्तस्य वा ग्रहः ।  
तं तु यत्नेन सम्पूज्य तोषयेच्छेषसंयुतम् ॥७१॥
वर्मवच्चोपघातानां शान्तिर्भवति पूजनात् ।  
सम्पूर्णां दक्षिणां दद्याद् वित्तशाठ्यं विवर्जयेत् ॥७२॥
विवाहोत्सवयज्ञेषु प्रतिष्ठादिक्रियादिषु ।  
निर्विध्नार्थं प्रशान्त्यर्थं कुर्यादुद्वेगशान्तिदम् ॥७३॥
नवग्रहमखं भक्तोऽयुतहोमात्मकं शुभम् ।  
अनादिश्रीकृष्णनारायणात्मकमहाध्वरम् ॥७४॥
प्रार्थयेद् यजमानोऽत्र मां देवानीश्वरान् सतीः ।  
यजमानस्तीर्थजलैः स्नापितो वेदविज्जनैः ॥७५॥
स्नापयितृद्विजा दद्युराशीर्वादान् सुरक्षकान् ।  
अनादिकृष्णनारायणो नारायणीयुतः ॥७६॥
मुक्तमुक्तानिकायुक्तस्त्वां सदा रक्षतु ध्रुवम् ।  
श्रीकृष्णो राधिकायुक्तो नारायणः श्रिया सह ॥७७॥
वासुदेवादयो व्यूहा रक्षन्तु त्वां प्रपूजकम् ।  
ब्रह्मविष्णुमहेशाश्च महेन्द्राद्या दिगीश्वराः ॥७८॥
धर्मपत्न्यः समग्राश्च सूर्याद्याश्च नवग्रहाः ।  
वसवो निधयो रुद्राः ऋषयो मुनयो वृषाः ॥७९॥
देवदानवगन्धर्वा यक्षराक्षसपन्नगाः ।  
देवपत्न्यो द्रुमा नागा दैत्याश्चाप्सरसा गणाः ॥3.133.८० ॥
भूतप्रेतपिशाचाद्या रुद्रा गणा गणेश्वराः ।  
योगिन्यः शक्तयः सर्वाः शस्त्राऽस्त्रवाहनानि च ॥८१ ॥
रत्नौषधानि विघ्नाश्च कालः कालस्य वंशजाः ।  
सर्वेऽपि कालावयवास्तीर्थानि निखिलान्यपि ॥८२॥
एते त्वामभिषिञ्चन्तु रक्षन्तु वर्धयन्त्वपि ।  
एवमाशीर्वर्धितश्च शुक्लाम्बरधरोऽर्पयेत् ॥८३॥
दक्षिणा विविधाः सर्वा विप्रेभ्यो गुरवे सते ।  
भोजयेद् बहुधा विप्रान् साधून् साध्वीश्च योषितः ॥८४॥
बालाँश्च बालिकाँश्चापि दीनान्धकृपणाँस्तथा ।  
भिक्षुकान् दैववृत्तींश्च मिष्टान्नपायसादिभिः ॥८५॥
होमानयुतसङ्ख्याकान् कारयेद् विप्रपुङ्गवैः ।  
यद्वा स्वयं प्रकुर्याच्च ब्रह्मशीलव्रतान्वितः ॥८६॥
ततः कुर्यात् परिहारं ग्रहाऽध्वरस्य सर्वथा ।  
ग्रहशान्तिर्भवेत्तेन पीडा नश्येत् सुखी भवेत् ॥८७॥
इति श्रीलक्ष्मीनारायणीयसंहितायां तृतीये द्वापरसन्ताने पुण्यतमदिनप्रदर्शनं ग्रहशान्तिपूजादिप्रदर्शनं चेतिनिरूपणनामा त्रयस्त्रिंशदधिकशततमोऽध्यायः ॥१३३ ॥
    
