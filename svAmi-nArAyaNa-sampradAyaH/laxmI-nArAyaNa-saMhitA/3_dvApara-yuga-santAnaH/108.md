+++
title = "१०८"

+++
श्रीनारायणीश्रीरुवाच-  
भगवन् लोकतत्त्वेषु मग्नानां देहिनां क्वचित् ।  
बाधायामुपपन्नायां किं जप्यं वद मेऽत्र तत् ॥१ ॥
अनाथानां शरण्यं किं दैवतं रक्षकं च किम् ।  
बलाश्रयं च शुभदं परमं किं वृषात्मकम् ॥२ ॥
आपद्विनाशकं चाघक्षालकं मुक्तिदं परम् ।  
वासनाध्वंसकं मायाग्रन्थिपाशविकर्तनम् ॥३ ॥
श्रीपुरुषोत्तम उवाच-  
अनादिश्रीकृष्णनारायणनामसहस्रकम् ।  
पुरुषोत्तमसामाख्यं जपन्नमन् हरिं च माम् ॥४ ॥
पूजयन् सर्वदा भक्त्या पठन् सञ्चिन्तयँश्च माम् ।  
सर्वात्मसुस्थितं ध्यायन् सर्वबाधाः समुत्तरेत् ॥५ ॥
शरण्यं सर्वपुण्यानां निधिं धर्माश्रयं प्रभुम् ।  
सूष्टित्रयोद्भावकं च त्रिकालाऽवाध्यमच्युतम् ॥६ ॥
दिव्यसम्पत्कल्पमूर्तिं चमत्कारादिसम्भृतम् ।  
सर्वैश्वर्यभगवन्तं भक्त्या सङ्कीर्तयेद्धि माम् ॥७ ॥
दिव्याक्षरादिसंसेव्यतेजोवार्धिप्रदं प्रभुम् ।  
शाश्वतानन्दपूराणां गमकं परमेश्वरम् ॥८ ॥
पावनानां पावनं च परब्रह्म परात्परम् ।  
मुक्तानां भाग्यरूपं चेश्वराणामीशितात्मकम् ॥९ ॥
सुराणां सुरताधानमृषीणामार्षताजुषम् ।  
सतीसाध्वीसत्यभावस्नेहसेवाव्रतात्मकम् ॥3.108.१ ०॥
कामपूरं दिव्यशक्तिसामर्थ्यबलदायिनम् ।  
अन्तकाले सखायं चोत्क्रमणे सहयायिनम् ॥११ ॥
सर्वाधारं सुहृदं तं श्रीहरिं मां जपेत् सदा ।  
कान्तं शान्तं हृत्सु भान्तं पुरःस्थितं च मां नमेत् ॥१२॥
योगक्षेमकुशलादिप्रदातुर्मे हरेः रमे! ।  
दिव्यनामसहस्रं यत् सर्वाघभयनाशनम् ॥१३ ॥
लीलैश्वर्यगुणकर्मनिसर्गरूपरूपितम् ।  
मुक्तेश्वरर्षिदेवाद्यैर्गीतं वदामि सिद्धिदम् ॥१४ ॥
अस्य श्रीमत्कृष्णनारायणनामस्तवस्य तु ।  
ऋषिः सर्वेश्वरो लक्ष्मि त्वहं श्रीपुरुषोत्तमः ॥१५ ॥
छन्दोऽनुष्टुप् परो देवोऽनादिकृष्णनरायणः ।  
आक्षराख्योमहामुक्तोमुक्तानीशो हि बीजकम् ॥१६ ॥
श्रीभूलीलारमाराधालक्ष्मीमाणिक्य एव च ।  
शक्तयो हृदयं श्रीमत्पुरुषोत्तमसाम च ॥१७ ॥
गोपालकम्भराबालः कीलकं चाऽस्त्रमाच्युतम् ।  
पद्मावतीरमापद्मास्वामिने च वषट् नमः ॥१८ ॥
शूलमीनध्वजधनुर्बाणध्रोऽस्त्राय फट् स्वाहा ।  
सर्वबाधानिवृत्त्यर्थं जपेऽस्य विनियोजनम् ॥१९ ॥
ब्रह्मलोके विराजन्तं जुष्टं ब्रह्मिष्ठमण्डलैः ।  
ब्रह्मप्रियास्वामिनं तं ध्याये सर्वान्तरस्थितम् ॥3.108.२० ॥
दिव्ये लोमशक्षेत्रे वै विहरन्तं मनोहरम् ।  
मन्दहासं पूर्णकामं कान्तं कृष्णं विचिन्तये ॥२१ ॥
पुष्टं प्रियं कामदं च दुःखहं सुखदं प्रभुम् ।  
चत्वारिंशदूर्ध्वशतकान्तं स्मरामि मोक्षदम् ॥२२ ॥
भुक्तिदं मुक्तिदं चेष्टप्रदं सर्वप्रदं हरिम् ।  
अनादिश्रीकृष्णनारायणं पतिं भजामि च ॥२ ३ ॥
किरीटकुण्डलभूषाभूषितं रूपसुन्दरम् ।  
आकर्षकं श्वेतवर्णं बालकृष्णं नमाम्यहम् ॥२४॥
कोट्यर्बुदाब्जशक्तीनां पतिं चात्मपतिं विभुम् ।  
पीताम्बरं सतां श्रेष्ठं सेवे चात्मनिवेदनैः ॥२५ ॥
नमोऽनन्तस्वरूपाय सर्वपादाक्षिवर्तिने ।  
सहस्रनामबोध्याय काममायेश्वरात्मने ॥२६ ॥
ओं प्रमात्मा परमात्मा परब्रह्म परेश्वर ।  
पुरुषोत्तम ईशेशश्चाक्षराधिपतिः प्रभुः ॥२७॥
मुक्तेश्वरोऽवतारेशो मुक्तानीशो महाप्रभुः ।  
अनादिश्रीकृष्णनारायणः श्रीकृष्णनन्दनः ॥२८ ॥
बाह्यमूर्तिश्चात्मवृत्तिः सर्वज्ञः श्रीहरिर्विभुः ।  
अक्षरो ब्रह्म भगवान् वासुदेवो नरायणः ॥२९ ॥
नारायणः स्वयञ्ज्योतिर्बालकृष्णश्चिदम्बरः ।  
धामेशः शाश्वतानन्दोऽवतारी परमेश्वरः ॥3.108.३ ०॥
गोमान् दिव्यगुणागारः श्यामसुन्दर आन्तरः ।  
सन् सनातन आनन्दश्चिच्चिदात्मा जडान्वितः ॥३१ ॥
ऋद्धिमान् भूतिमान् राजा सङ्कर्षणो नियामकः ।  
गोपालो गाङ्गतो गोभृद् गोपीनाथो गवेश्वरः ॥३ २॥
पार्षदः परिषत्पूज्यः पर्षत् पारिषदेश्वरः ।  
दिव्यः शान्तः शान्तिदश्च सत्त्वः सत्त्वप्रकर्षवान् ॥३३ ॥
स्तवः श्लोकः स्मृतिः शब्दः कविर्वेदो विधिः प्रधीः ।  
आसनं चाधिकरणं धृतिर्धैर्यं क्षमा यमः ॥३४॥
प्रद्युम्नो द्योतमानश्च द्यौः कान्तः कमलापतिः ।  
अनिरुद्धोऽच्युतो भूमा महाकालो महेश्वरः ॥३५॥
महाविष्णुर्मध्यविष्णुर्विष्णुर्व्यापक ऊर्ध्वदृक् ।  
वैराजः कारणं कर्ता कृतिः कार्यं नृपो जपः ॥३६॥
कपिः खपश्चेन्द्रियार्थ ऋषीकेशः समाधिमान् ।  
योगी योगश्चक्रवर्ती चक्री शङ्खी गदी ध्वजी ॥३७॥
रथी क्षत्री च नक्षत्री वृत्तिश्चावृत्तिरुज्जयी ।  
अव्याकृतश्च सूत्रात्मा तुर्यपदं सुखास्पदम् ॥३८ ॥
सदाशिवश्च देवश्च शिवः संहारधर्मवान् ।  
धाता पोष्टा विधाता च पिता माता सुहृत् सखा ॥३ ९॥
प्राणनाथः सहायश्च स्वामी धानी धनी मखी ।  
कोशो विश्वं महाभूतो भावः सम्भावनाधिपः ॥3.108.४० ॥
गतिः कान्तिः पावनश्च चिदाभासः फलं फली ।  
अन्तर्यामी पुरुषश्च क्षेत्रज्ञः क्षेत्रमार्त्तिहा ॥४१ ॥
साक्षी प्रधानपुरुषः प्रकृतीशो गुणाधिपः ।  
गोलोकेशोऽमृतधामा वैकुण्ठेशो रमापतिः ॥४२॥
राधापतिः श्रीनिवासो दामोदरो विभावसुः ।  
प्रभाजापो वामनश्च त्रिक्रमो भूरिविक्रमः ॥४३ ॥
केशवः कपिलः काशी नृसिंहो मापतिर्निधिः ।  
श्रीशः स्थाणुः सतीशश्च शशी विद्युद्ध्रुवो रविः ॥४४॥
ब्रह्माऽर्यमा विष्णुरातो हरो वैष्णवसात्त्वतः ।  
साधुर्यतिर्ब्रह्मचारी भर्ता धर्ताऽमरोऽमृतम् ॥४५ ॥
विभवः सम्भवो भूश्च पुष्कलो भूयसीप्रदः ।  
स्वरो रागो मूर्छना च वादश्चालाप उत्सवः ॥४६ ॥
सवः सत्रं मखो यज्वा यज्ञो वह्निः प्रहव्यभुक् ।  
दत्तात्रेयो महामत्स्यः पद्मनाभोऽब्जनेत्रकः ॥४७॥
कञ्जहस्ततलः शार्ङ्गी विश्वकर्मा सुराधिपः ।  
श्वेतक्रोडो वृषभश्च वृषजन्मा वृषाकपिः ॥४८ ॥
सूतो वक्ता गुरुः शास्त्रं महाचार्यो मनुर्मधुः ।  
ईश्वरोऽध्यापकः शास्ता न्यायो नेता च नीतिमान् ॥४९॥
तर्कश्च निर्णयो ज्येष्ठ ईशानश्च पुरातनः ।  
सनातनश्च सन्न्यासी मुनिर्व्रती च तापसः ॥3.108.५० ॥
हिरण्यगर्भो हरिणीकान्तः कमलपत्तलः ।  
विद्वान् विद्याधरो वाग्मी वाणीशो वर्णिशीलभृत् ॥५१ ॥
गृही गृहपतिर्गोप्ता वप्ताश्रीवत्सलाञ्च्छनः ।  
व्यासोऽनादिप्रकर्षश्च द्रष्टा श्रीकृष्णचन्द्रकः ॥५२ ॥
काम्भरेयश्च मेधावी प्रजापतिर्दिवस्पतिः ।  
दिक्पतिः श्रीपतिर्लक्ष्मीपतिर्ब्रह्मपतिर्नतिः ॥५३ ॥
कृतज्ञः शरणं विप्रो विवाहो वररूपवान् ।  
वरहारश्च संवर्तो मण्डपोऽनङ्ग उत्तमाः ॥५४॥
सर्वगर्भो नरो वीर्यी प्रजात्मा वत्सरः सरः ।  
दिवा द्युमणिरिष्टेष्टः सन्धिर्दण्डः सुखं शमः ॥५५ ॥
दानं दाता स्वत्वरूपस्त्यागः स्नेहः सुमङ्गलम् ।  
शकुनं शकुनी पत्त्री हंसः शुकः कणः कृषिः ॥५६ ॥
स्फुरणं च प्रमा कूर्मो रामो रैवत आत्मवित् ।  
पृथुः पर्शुधरः खड्गी धन्वी रणी रथीषुधिः ॥५७ ॥
लक्ष्यं क्रमः प्रत्ययश्च सिद्धोऽजः शाश्वतः शुभः ।  
स्वप्रकाशो वसुः सत्यः समदर्शी समायनः ॥५८ ॥
भोगी शुक्लोऽर्जुनो दक्षः प्रत्ययः प्रत्यगात्मवान् ।  
आमौघः सर्वयोनिश्च परमहंस आर्थिकः ॥५९॥
निर्वाणपादः सुषिरः शिराव्याप्तः पृथुश्रवाः ।  
सौम्यो रोद्रो निग्रहात्मा स्वारोहः सर्वगः प्रभः ॥3.108.६० ॥
वित्तिर्वेद्यस्वरूपश्च वेत्ता वेदनिधिर्विधिः ।  
विश्वक्सेनः सुसंस्थानोऽध्यक्षोऽपरोक्षगोचरः ॥६१ ॥
कृतोऽकृतस्त्रियुगश्च लोकोऽलोको रमायनः ।  
व्यूहोंऽशो विभवश्चार्चात्मकः स्वरूप ऊर्जितः ॥६२ ॥
सहनः स्थावरो भोक्ता फलदः सृजियत्नवान् ।  
अमोघो गदहा व्याघ्रो गिरीशो गिरिधारकः ॥६३ ॥
अनिर्वाच्यः सुवाच्यश्च महीध्रो माणिकीधरः ।  
सन्मूर्तिः पार्श्वतिकेशो गोविन्दो गरुडध्वजः ॥६४॥
ऋषभो गरुडः कल्किः कुमारो बुद्धिसर्जनः ।  
हयशीर्षाः स्वर्णवर्णः सुरर्षिः पद्मजापतिः ॥६५॥
मुक्तापतिर्भूपतिश्च मुक्तपती रमावसुः ।  
विश्वावसुः सिंहरूपो निमिषश्च बृहस्पतिः ॥६६ ॥
मरुद्वनं मनस्तेजोऽम्बरं दिगम्बरः श्रुतिः ।  
त्रिपात् पादः सर्वपाच्च प्रपाता मृदुवर्तनः ॥६७ ॥
मिष्टः सम्भ्रमणः शेषः स्वागतं सन्नवार्तिकः ।  
असङ्ख्याक्षः शिष्टधर्मा धर्मवर्मा प्रसिद्धिमान् ॥६८ ॥
नारायणीनिवहश्च शिवराज्ञीसतीपतिः ।  
माधवीशो भार्गवीशस्तूलसीनायको बृहत् ॥६९ ॥
देही देहीश्वरो रत्नं पुण्ड्रं पुण्ड्रधरः पुमान् ।  
विधृतिः सर्वसेतुश्च नाको जलान् शिखी स्मृतिः ॥3.108.७०॥
संस्कारो गुरुता मानं सामान्यं वरदो वहः ।  
प्रतिष्ठा स्कन्नभावश्च धुर्वहो यानमग्रणीः ॥७१॥
देवो मेरुर्गरुत्माँश्च प्राज्ञ आर्षश्चतुर्मुखः ।  
कृपस्तीर्थं सावनश्च मेघो वार्धिः रसः शयः ॥७२॥
भद्रः सुतः शूरवीरस्तारकः स्थविरो युवा ।  
अर्कः प्लक्षः शरभश्च गजो गजाननो मृगः ॥७३॥
समयो हेतुरुदरं भाग्यं तारस्तमः कला ।  
आवेशः प्रणवो बीजं प्रयोजनं धनं क्षमः ॥७४॥
ऋतुर्यूपो वत्सलश्च धनेशः सोमपः पुरुः ।  
स्थूलः सूक्ष्मश्च लिङ्गं च सुपर्णोऽनशनो मृधः ॥७५॥
कीशो जयो भागवतः सात्त्वतो यन्त्रचेतनः ।  
मन्त्रो मुकुन्दो विश्वासः पत्नीव्रतः प्रदक्षिणम् ॥७६॥
जीवोऽनन्तोऽन्तकश्चार्हौ नन्दो दाता गुहा गृहम् ।  
कलशः पिप्पलो वृन्दाद्रुमः कल्पलताशयः ॥७७॥
स्तम्भो वास्तुर्महाकुण्डश्चायुधं कम्बलः करः ।  
कारुः शिल्पी वात्स्य आप्तस्त्वष्टा स्तरः प्ररोचनः ॥७८॥
अशोकः खदिरो बिल्वो वटः पलाश आमलः ।  
उदुम्बरः कदलीशः पूगो राजेश्वरो रतिः ॥७९॥
दम्पती कुमुदो मोदो नन्दनः श्रीधरः स्मरः ।  
शृङ्गारो दास्यदो नेमिर्बिन्दुर्भस्म भ्रमिर्महः ॥3.108.८०॥
केशवः कामकृज्जिष्णुर्ब्रह्मण्यो वासुकिः प्रियः ।  
लेखो बिम्बः प्रतिबिम्बो निरोधो दीर्घिका पयः ॥८१ ॥
प्रपा पानं पिशङ्गश्च पिङ्गाक्षो गायको गयः ।  
नर्तको नटको मायी मन्त्री तन्त्री जितेन्द्रियः ॥८२॥
कल्पमणिर्महावीर्यं महद्रजोऽग्र्यपूरुषः ।  
साधुजनः स्त्रीजनश्चाऽव्ययो वधूजनात्मकः ॥८३॥
स्तन्यपः साध्यदेवश्च धर्मजन्यो वृषासुतः ।  
ऋतम्भरश्चमत्कारः स्वाहाकारश्च कर्मठः ॥८४॥
आरार्त्रिकं चाऽभिषेको मुकुटः कण्ठिकाप्रिय ।  
सिन्दूरकः कुङ्कुमं च दूर्वा व्रीहिर्यवस्तिलः ॥८५॥
नागवल्लश्चेक्षुदण्डः श्रीफलो भक्तिवर्धनः ।  
पूगीफलस्वरूपश्च सुगन्धः श्रेय आरमः ॥८६॥
श्रीमयः श्रीकृतवेषः श्र्यङ्गः श्र्यानन्दसम्प्रदः ।  
श्रीतिलकः श्रीकृतोरुः श्रीशयः श्रीकथाश्रयः ॥८७॥
श्रीसेवः श्रीसमवायः श्र्यशनः श्रीसमाधिमान् ।  
लक्ष्मीलक्ष्मा महालक्ष्मीभवो लक्ष्मीविभावनः ॥८८॥
लक्ष्मीपार्श्वो महालक्ष्मीगर्भो लक्ष्मीधराऽधरः ।  
ब्रह्मज्ञो ब्रह्मपरमो ब्रह्मजपोऽनृणी मणिः ॥८९॥
अतिथिः पूर्णचन्द्रश्च देवयानो नभोगतिः ।  
जगद्गुरुर्जयानाथो ललिताकान्त एकलः ॥3.108.९० ॥
स्तुतिर्जपः स्थितिः स्थैर्यं सत्ता भूतिर्विभूतिमान् ।  
हर्षः पञ्चात्मकः साक्षी सारः स्नेहः सुसम्पवान् ॥९१॥
काषायवेषो दीप्तात्मा पञ्चाग्नितापसो नगः ।  
नागो निराशो नप्ता च कामफलं कुमारकः ॥९२॥
स्वस्तिकः प्रतिभारूपः प्रतिज्ञात्मा प्रमापकः ।  
सहजः स्वभवः शङ्कुः कुशः शालशिलः शिवः ॥९३॥
चैत्यो गर्तश्च हुङ्कारो जघनं वीथिरज्वरः ।  
उद्गीथश्चोपनिषच्च पुराणपुरुषः शनीः ॥९४॥
सत्परः सन्निवासश्च श्रीद्रुमोऽसुरनाशकः ।  
कुञ्चिकात्मा ब्रह्मरन्ध्रं ब्रह्मह्रदो महाध्रुवः ॥९५॥
परिधिः किरणं केशः पञ्चशिखः परासनः ।  
प्रवर्ग्यश्च महोपायो विशिष्टो विद्रुमो वशः ॥९६॥
मोदकस्तण्डुलश्चापामार्गो देवाधिदैवतम् ।  
देवानीकतिलकश्च महाश्वपट्टसारसः ॥९७॥
जामाता धर्मवृद्धश्च सङ्कल्पो मधुपर्ककः ।  
सर्वतोभद्ररूपश्च पीठो वेदिर्बलिर्जलम् ॥९८॥
स्थण्डिलो मणिक्षेत्रेशः पाद्मक्षेत्रमहेश्वरः ।  
लोमशानन्ददः पत्नीव्रतवंशप्रभाकरः ॥९९॥
इन्द्रद्युम्नस्थलीरक्षो नारसिंहवनेश्वरः ।  
व्याघ्रारण्यनिवासश्च रुक्माङ्गदेष्टसम्प्रदः ॥3.108.१ ००॥
प्राभासिकप्रभानुश्च सोमक्षेत्रप्रपोषकः ।  
सामपद्मनिशानाथोऽनादिकृष्णः प्रजापतिः ॥१०१ ॥
वसन्तश्च किशोरश्च महेन्द्रः शम्प्रदः सहः ।  
मङ्गलेशो मनसेशो रेवेशो विरजापतिः ॥१ ०२॥
रतीशो गोमतीशश्च कामदुघेश्वरोऽतुलः ।  
एकादशीपतिः स्वर्णरेखाकान्तो ह्यमूर्तकः ॥१ ०३॥
नन्दिनीशश्च दोलेशः पुष्पं कलावतीपतिः ।  
बदरीशश्च पम्पेशो दर्पहा बान्धवो धवः ॥१ ०४॥
भक्तवत्सल उन्नेता मानकृल्लोकधृग्धरः ।  
धन्यश्चतुर्भुजो दुर्गस्तन्तुकृत् सुकृतं कृती ॥१ ०५॥
सुन्दरश्चाश्वमेधश्च पर्जन्यश्चामृतापतिः ।  
सुलभोऽदुर्लभोश्वत्थो रक्षोहा दैत्यनाशनः ॥१ ०६॥
सप्ताश्वः सप्तजिह्वश्च प्राग्वंशश्च प्रभातकः ।  
आश्रमश्च यमः सूर्यचन्द्रनेत्रस्त्रिनेत्रकः ॥१०७॥
वियन्नाभिर्भूचरणोऽनिलाऽसुर्दिक्छ्रवा द्युकः ।  
अन्ययाननश्च बस्त्यब्धिः सर्ववर्ष्मा रमोऽरमः ॥१ ०८॥
घनश्यामो हितस्तथ्यो ब्रह्मधामा स्वधामवान् ।  
नित्यश्च चेतनश्चान्तर्यामी विशेषवित्तिमान् ॥१ ०९॥
कार्यकारणरूपश्चाऽऽयोजको धृतिमान् पदी ।  
प्रत्ययितः श्रुतिगम्यो वाक्यकृत् सङ्ख्यितोऽव्ययः ॥3.108.११ ०॥
स्वस्तिदाता स्वस्तिकर्ता स्वस्तिरूपः प्रशस्तिमान् ।  
सृष्ट्यधिष्ठानमुत्तुङ्गो गोलकः कं च खं खगः ॥११ १॥
मध्यावस्थो मध्यवासः सन्ध्यांशोऽभिजिदात्मकः ।  
अमृतश्च शुभो लाभः क्षेमकृत् सिद्धिनायकः ॥१ १२॥
धन्वन्तरिर्नलो नालः प्रवाहो दधिमण्डपः ।  
पुत्त्रः स्वर्गश्चाशीरात्मा प्रलयो वैष्णवार्चितः ॥११३ ॥
नवनीतोऽपवर्गश्च हृद्दीपः परमार्थदः ।  
कालमायापापकर्मयमदूतभयापहा ॥१ १४॥
द्वारं द्वारी चन्द्रशालो घृताशी चाऽद्वितीयकः ।  
बहुप्रजोऽप्रजो जाग्रत् प्राजननोऽन्तरङ्गकः ॥१ १५॥
ग्रन्थो ग्रन्थिर्नागरश्च सीमान्तः सीमवर्जितः ।  
अबाध्यश्चाऽपरिच्छिन्नोऽविवर्तोऽपरिणामकः ॥१ १६॥
अवच्छेदक ऐश्वर्यं लक्षणं लक्ष्यमीशनीः ।  
इतिः कवलमन्नं च सनातनतमः सनः ॥१ १७॥
वंशी कदम्बकः कीलः समाजः सार्थ आदरः ।  
उदारो द्व्यात्मकः श्रेष्ठी त्रियुगो युगलात्मकः ॥१ १८॥
स्त्रीपतिः स्वपतिः प्राप्तिस्तादात्म्यं निर्मितिः कृतिः ।  
तत्त्वं स्वत्वमभिप्रायश्चेष्टोद्भवश्च भावनः ॥१ १९॥
उदयोऽयः प्रमेधश्च सुषुम्णामूर्तिदर्शनः ।  
दानं दमो दया दिष्टं दितिर्दर्वी च दोहनम् ॥3.108.१२०॥
वक्ता वाचयिता लेखयिताऽध्यापक ऊहवान् ।  
वाङ्मनोऽगोचरः पुण्यं पुण्यश्रुतिजपार्हणः ॥१२१ ॥
जीवनं मन्दहासः सत्पथाचारः पणो रणः ।  
आत्मजश्चागमेयश्च नैगमेयो ह्यनावरः ॥१२२॥
असङ्ख्यश्चैकसङ्ख्यश्च निर्भयो भयनाशकः ।  
आध्वरो हवनादश्च भावादनो भवापहः ॥१२३॥
ऊर्ध्ववीर्योऽप्रस्खलनो विघ्नहा च नरोत्तमः ।  
दुःस्वप्ननाशकः शान्तिप्रदः प्रमोदकारकः ॥१२४॥
आकर्षकोऽक्षयपात्रं पर्यवसानमौरसः ।  
व्याहृतिर्व्यवहारश्च स्फुर्तिश्चेकाक्षरो ध्वनिः ॥१२५॥
भुक्तिदो मुक्तिदः पापक्षालनः पुण्यदः प्रथः ।  
ख्यात्यात्मा सर्वसेनश्च दिक् तारो नाद ईपतिः ॥१ २६॥
स्फोटो नौका फलं पुष्पं पिष्टं सदसदात्मकः ।  
ब्रह्मसूत्रं कङ्कणं च सद्धेतुः सर्वहेतिमान् ॥१२७॥
मूलं मूलोत्तरं मूलादिमः सर्वान्तसंस्थितः ।  
आलयश्च तलं सर्वोदरः सर्वशरीरकः ॥१ २८॥
अन्वयो व्यतिरेकश्च नित्ययुक्तो नमःपुरः ।  
सम्पन्नो विकसद्भावो विश्वसद्भाव ओन्नमः ॥१२९॥
इतीदं पावनं पुण्यं सर्वबाधाविनाशकम् ।  
अनादिश्रीकृष्णनारायणनाम्नां सहस्रकम् ॥3.108.१ ३०॥
पुरुषोत्तमसामाख्यं स्तोत्रं लक्ष्मि मयोदितम् ।  
श्रोतुर्वक्तुः कीर्तयितुर्मन्तुर्नश्यत्यघानि वै ॥१ ३१॥
इहाऽमुत्र न बाधा स्याद् विघ्ननाशो द्रुतं भवेत् ।  
विप्रो विद्वान् ब्रह्मवित् स्याच्छूरः क्षत्रो जयी भवेत् ॥१ ३२॥
धनी श्रेष्ठी वैश्यवर्णो भवेच्छूद्रः सुखी भवेत् ।  
ब्रह्मचारी चमत्कारी गृही स्त्रीसम्पदन्वितः ॥१३३॥
वनी वन्यर्द्धिसम्पन्नो भवेत् साधुः प्रशान्तिमान् ।  
विन्देद्धर्मं धर्मरुचिश्चार्थेच्छुरर्थवान् भवेत् ॥१३४॥
कामेच्छुः कामसम्पत्तिं मुमुक्षुर्मोक्षमृच्छति ।  
राज्यार्थी राज्यमाविन्देत् प्रजार्थी तु प्रजां लभेत् ॥१३५॥
पुत्रार्थी पुत्रमृच्छेद्वै भार्यार्थी स्त्रीं लभेन्नवाम् ।  
कन्यार्थी कन्यकामृच्छेत् पत्यर्थिका पतिं लभेत् ॥१३६॥
विद्यार्थी प्राप्नुयाद् विद्यां धनार्थी धनमाप्नुयात् ।  
वृत्त्यर्थी वृत्तिमान् स्याच्च भोगार्थी भोगवान् भवेत् ॥१ ३७॥
इष्टार्थी चेष्टमृच्छेच्च गृहार्थी गृहमाप्नुयात् .।  
नित्यं प्रातः पठेद् भक्त्या शुद्धान्तःकरणस्तु यः ॥१३८॥
प्रधानतां यशः ख्यातिं श्रियं श्रेयश्च विन्दति ।  
भयं नैव भवत्यस्य तेजो वीर्यं च वर्धते ॥१ ३९॥
नीरोगो जायते पाठात् पुष्टो बली गुणी भवेत् ।  
रूपवान् जायते रम्यः काम्यो भवति पाठनात् ॥3.108.१४०॥
बन्धनं शीर्यते वक्तुर्भयं नश्यति सर्वथा ।  
आपत्तयो विनश्यन्ति नश्यन्ति शत्रवोऽपि च ॥१४१॥
दुर्गाणि सुगमान्येव भवन्ति स्तुवतः खलु ।  
पुरुषोत्तमशरणः पुरुषोत्तमभक्तिमान् ॥१४२॥
मायाञ्जनरहितात्मा लभते पुरुषोत्तमम् ।  
मद्भक्तस्याऽशुभं नास्ति संसारस्य भयं न च ॥१४३॥
दुरीतं जन्म मृत्युश्च व्याधिर्जरा न रुग्णता ।  
मोघताऽभिभवो नैव मद्भक्तस्य प्रजायते ॥१४४॥
एतत्पाठाद् भवेदात्मसुखं शान्तिः सुसम्पदः ।  
स्मृद्धिः श्रीः कीर्तिरौदार्यं प्राधान्यं पुष्टिरीशिता ॥१४५॥
मुक्ता ईशाः पितरश्च सिद्धा देवा महर्षयः ।  
एतत्स्तोत्रजपेनैव सिद्धिं परमिकां ययुः ॥१४६॥
आयुष्मान् भवते श्रुत्वा निष्पापः पठनाद्भवेत् ।  
श्रद्धाभक्तियुतो वक्ता प्रेत्य चेह प्रमोदते ॥१४७॥
मयाऽनादिकृष्णनारायणेन ते प्रभाषितम् ।  
लक्ष्मि स्तोत्रं मत्परं तत्पाठान्मत्परमो भवेत् ॥१४८॥
अपि श्लोकैकपाठेन पाठोऽस्यापि कृतो भवेत् ।  
शृणु लक्ष्मि चमत्कारमयं श्लोकं वदामि ते ॥१४९॥
'नमामि सृष्टित्रयसंविधायिने  
भजामि कोट्यर्बुदशक्तिशालिने ।  
ध्यायामि चात्मान्तरसन्नियामिनेऽ-  
र्पयामिसर्वत्वमथाऽऽत्मवेदिने' ॥3.108.१५०॥
नमोऽनन्तस्वरूपाय नमोऽसङ्ख्यप्रमूर्तये ।  
नमो युगलरूपाय नमः श्रीपरमात्मने ॥१५१ ॥
नमोऽनादिकृष्णनारायणाय स्वामिने नमः ।  
नमः श्रीकम्भरालक्ष्मीगोपालजनुषे नमः ॥१५२॥
नमोऽनाथाधिनाथाय नमः कान्ताकृपालवे ।  
नमो धर्माधिगोप्त्रे ते बालकृष्णाय ते नमः ॥१५३॥
शिवराज्ञीस्वामिने ते नारायणीश्वराय च ।  
रमापद्मावतीशाय नारायणाय ते नमः ॥१५४॥
नमो ब्रह्मप्रियेशाय श्रीकृष्णाय च ते नमः ।  
सर्वज्ञदेशिकेशायाचार्येश्वराय ते नमः ॥१५५॥
स्तवश्चायं पठितश्चार्पितस्त्वयि फलाप्तये ।  
सर्वदस्त्वं पाहि कृष्णनारायण नमो नमः ॥१५६॥
सहस्रपाठतश्चाऽस्य पुरश्चरणमाचरेत् ।  
महापदो विनश्यन्ति महासौख्यं भवेद्ध्रुवम् ॥१५७॥
विज्ञानं सर्वतत्त्वानां वर्धतेऽस्य प्रपाठनात् ।  
सार्वज्ञ्यकल्पता स्याच्च कृष्णस्य करुणाकणात् ॥१५८॥
राजा प्रधानः पृथिवीप्रधानः  
स्वर्गप्रधानो धनदप्रधानः ।  
विद्याप्रधानोऽर्हणताप्रधानो  
भवेत् स्तवस्याऽस्य सुपाठकृज्जनः ॥१५९॥
नित्यमेकप्रपाठेन सर्वकामसमृद्धिमान् ।  
जायते मे कृपालेशाल्लक्ष्मि तद्गृहमावस ॥3.108.१६०॥
इति श्रीलक्ष्मीनारायणीयसंहितायां तृतीये द्वापरसन्ताने सर्वबाधानाशकं सर्वेष्टदं श्रीपुरुषोत्तमसामाख्यमनादिश्रीकृष्णनारायणनामसहस्रस्तोत्रकथननामाऽष्टाधिकशततमोऽध्यायः ॥१०८ ॥
    
