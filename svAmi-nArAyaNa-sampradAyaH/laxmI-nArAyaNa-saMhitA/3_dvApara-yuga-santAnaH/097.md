+++
title = "०९७"

+++
श्रीनारायणीश्रीरुवाच-  
किं कर्तव्यं मानवेन लोकव्यायामशालिना ।  
देहयात्रां लोकयात्रां किन्धर्मः सन् विभावयेत् ॥१ ॥
श्रीपुरुषोत्तम उवाच-  
द्रोहं विहाय स्तैन्यं च त्यक्त्वा व्यवायमित्यपि ।  
त्यक्त्वा कायेन पापानि श्रेष्ठं सर्वं समाचरेत्॥२ ॥
ग्राम्यवार्ता च पारुष्यं पैशून्यं च मृषावचः ।  
वाचा चत्वारि सन्त्यज्य सत्यं संव्याहरेत् सदा ॥३ ॥
परस्वानामनाकाङ्क्षां सर्वदेहिषु मित्रताम् ।  
कर्मफलादावास्तिक्यं मनसा धारयेत् सदा ॥४ ॥
वासना नोद्भावयेच्च तृष्णां त्यजेत् परिग्रहम् ।  
भयदं च विहायैवाऽऽत्मना साधुं समाश्रयेत् ॥५ ॥
सर्वस्वार्पणमासाद्य नवधाभक्तिमाचरेत् ।  
प्रेम्णा ध्यानेन मां लब्ध्वा व्रजेत्तु परमं पदम् ॥६॥
एवं सदाऽऽचरेच्छ्रेष्ठं शुभं हितं च सत्फलम् ।  
अशुभं विपरीतं च नाऽऽचरेत्तु कदाचन ॥७ ॥
मातुः सेवां पितुः सेवां पत्युः सेवां स्त्रियास्तथा ।  
गुरोः सेवां गवां सेवां कुर्याद् वृद्धस्य सेवनम् ॥८ ॥
देवसेवां सतां सेवां सतीसेवां समाचरेत् ।  
आतिथ्यं च परोपकारादिकं चाचरेत् सदा ॥९ ॥
भजनं मे प्रकुर्याच्च दीनसेवां समाचरेत् ।  
लोकसेवां राष्ट्रसेवां प्रजासेवां समाचरेत् ॥3.97.१ ०॥
तीर्थसेवां ब्रह्मसेवां मोक्षसेवां समाचरेत् ।  
शृणु लक्ष्मि पुरा तीर्थं प्रसेव्य साधुमण्डलम् ॥११ ॥
आलम्बायनसञ्ज्ञश्च महर्षिर्मोक्षमाप्तवान् ।  
सिंहारण्ये महातीर्थे गोकर्णे ऋषिराट् स्वयम् ॥१ २॥
लक्षवर्षाण्यवसत् सः साधूनां सेवया सुखी ।  
दशवर्षोऽभवद् यावत्तावत् सौराष्ट्रदेशजः ॥१ ३॥
केशरिणीं निजां नत्वा प्रसूं प्राह स बालकः ।  
मातर्मे जायते चेच्छा सतां समागमे मुहुः ॥१४॥
अनित्यः खलु संसारो मानुष्यं दुर्लभं तथा ।  
हरेर्भक्तिर्दुर्लभा च दुर्लभः सत्समागमः ॥१५॥
गृहं च वाटिका पत्नी बान्धवाश्च धनान्यपि ।  
गावो भृत्याश्च सुलभाः परं बन्धनकारिणः ॥१६॥
दुर्लभाः साधवो भक्तिर्नारायणाश्रयस्तथा ।  
मोक्षोऽपि दुर्लभो मातः साधयेत्तान् पुमान् बुधः ॥१७॥
एवं मे वर्तते बुद्धिर्यथा शाधि करोमि तत् ।  
माता प्राह सुतं धन्यो वर्तसे त्वं हि देवता ॥१८॥
आबाल्यात्ते तु सङ्कल्पा विवेकसम्भृताः सुत! ।  
धन्याऽहं जननी तेऽपि पिता धन्योऽपि ते सुत! ॥१९॥
यत्पुत्रो भगवद्भक्तिं कर्तुमिच्छसि सेवनम् ।  
सतां मोक्षमवाप्तुं च मतिस्ते धन्यपात्रिणी ॥3.97.२० ॥
अद्य पुत्र समाकर्ण्य पारमेश्वरमुत्तमम् ।  
विवेकं ते बहुपुण्या भवामि मोक्षकाङ्क्षिणः ॥२ १ ॥
सङ्कल्पास्ते भवन्त्येव पूर्णा भक्तौ हरेः शुभाः ।  
सेवायां च सतां पुत्र नैर्विघ्न्यं ते सदाऽस्तु च ॥२२॥
बाल्यक्रीडादिकं त्यक्त्वा त्यक्त्वा युवत्वकल्पनाम् ।  
रागादिकमनादृत्य मोक्षे बुद्धिस्तवाऽस्ति यत् ॥२३॥
प्रसन्नाऽहं मम पुत्र तारकोऽसि कुटुम्बिनाम् ।  
मानुषं जन्म मोक्षार्थं तदन्यानि भवाब्धये ॥२४॥
भवाब्धिदानि सन्त्यज्य सफलीकुरु मानवम् ।  
विनिवेद्य जनकाय लब्ध्वाऽऽज्ञां पारगामिनीम् ॥२५॥
याहि चाऽपुनरावृत्तिलाभाय सत्पदालयम् ।  
यत्र ते साधवो धीरा श्रूयन्ते ब्रह्मपारगाः ॥२६ ॥
निर्गुणा ब्रह्मगुणका मोक्षदा याहि तत्र वै ।  
स्मर मा मां प्रसूं क्वापि पितरं बान्धवान् गृहम् ॥२७॥
बन्धनानि विचित्राणि जन्मभुवं सखींस्तथा ।  
मा स्मर विषयान् पुत्र मा ध्यानं देहि लौकिके ॥२८॥
मा प्रवाहे रसानां चाऽऽस्वादानां पत कर्हिचित् ।  
मा प्रसङ्गं विषयाणां क्वापि ते पुत्र जायताम् ॥२९॥
मोक्षमार्गश्च ते पुत्र निर्विघ्नोऽन्तं प्रवर्तताम् ।  
मानवस्य तु देहस्य सत्सेवायां समर्पणम् ॥3.97.३०॥
सदैव कुरु पुत्र त्वं निःश्रेयः शुभमाप्नुयाः ।  
अन्ते नारायणप्राप्तिस्तेऽस्तु धाम्नि निवासिता ॥३ १ ॥
पितरं ब्रह्मतारं ते पृष्ट्वा याहि शुभं कुरु ।  
इत्युक्त्वा पुत्रमूर्धानमजिघ्रद् धन्यमानसा ॥३२॥
भोजनं कारयामास धैर्यं चोग्रं ददौ प्रसूः ।  
त्यागाश्रमार्थं पुत्रायाऽप्रेषयत् पितरं प्रति ॥३३॥
पुत्रो ययौ तु पितरं सुखासीनं ननाम च ।  
सर्वं निवेदयामास ब्रह्मताराय योगिने ॥३४॥
ब्रह्मतारोऽपि विप्रो वै प्राह पुत्रं शुभात्मकम् ।  
अहो धन्योऽस्मि सततं यद्गृहे पुत्र ईदृशः ॥३५॥
भगवद्भक्तितानश्च साधुसत्सङ्गमानसः ।  
अभोगो भोगकामादिरहितो बाल्यतः शुभः ॥३६॥
पूर्वपुण्येन वै पुत्रो जायते भक्तिमान् व्रती ।  
साधुर्विरागवाँश्चापि नैष्ठिकश्चौर्ध्वशीलवान् ॥३७॥
भज पुत्र हरिं नित्यं प्रसेवय सतोजनान् ।  
गोकर्णे तीर्थके गत्वाऽऽत्मानं मोक्षे निवेशय ॥३८॥
सफलं श्रेष्ठफलकं मानवं वर्ष्म सङ्कुरु ।  
पुत्रवानस्मि पुत्रेण त्वादृशेन सुयोगिना ॥३९॥
शतजन्मकृतं पुण्यं यदोदेति तदा भवेत् ।  
जिज्ञासा मोक्षमार्गे वै साधुसेवापथेऽपि च ॥3.97.४०॥
बन्धनं तु दृढं सेवात्मकं कुटुम्बिबन्धुषु ।  
छित्वा शूरो भवेत् कश्चिन्मोक्षसङ्गरसम्प्लुतः ॥४१ ॥
कीटे पतङ्गके देवे दानवे मानवे खगे ।  
सरीसृपे पशौ सिद्धे ऋषौ भोगाः समाः खलु ॥४२॥
त एव वारिजाः क्लेदा भौतिकास्ते प्रभोजनाः ।  
इन्द्रियाणि समानानि प्राणास्तुल्याश्च वायुजाः ॥४३॥
दिवसाश्च समाना वै प्रयान्ति देहिनां तथा ।  
निद्रालवो यतन्ते न मोक्षार्थं दैववर्जिताः ॥४४॥
निरयार्थास्त एवाऽत्र परत्र सन्ति निर्मिताः ।  
मोक्षः पुमर्थ आत्मार्थोऽन्ये देहार्था न मुक्तये ॥४५॥
त्रिराशीन् यः समुत्तीर्योत्तरे तूर्ये विशेत्तु वै ।  
स एव देव एवाऽत्र चेश्वरः सोऽपि मुक्तराट् ॥४६॥
स एव कृतकृत्योऽस्ति साधुरेवाऽस्ति सोऽपि च ।  
नारायणः स एवाऽस्ति तारको गुरुरेव सः ॥४७॥
दुर्जयं कामसङ्कल्पं दुर्जेयं स्त्रीधनादिकम् ।  
दुर्जेयं मानसं स्वस्य दुर्जया वासना तथा ॥४८॥
तृष्णा चापि च दुर्जेया जिता त्वया कृतात्मना ।  
जितं येनाऽत्र शिश्नं च रसना येन सञ्जिता ॥४९॥
मनोराजो जितो येन सर्वं जितं जितात्मना ।  
प्राप्नुहि विजयं पुत्राऽसारे मायामये द्रुतम् ॥3.97.५०॥
प्राप्नुहि विजयं परे ब्रह्मण्यपि सनातने ।  
श्रेयस्तेऽस्तु शुभं तेऽस्तु प्रमोदस्तेऽस्तु सूत्सवः ॥५१ ॥
शाश्वतानन्दमग्नश्च भव मुक्तो हरेः पदे ।  
त्वां दृक्ष्याम्यक्षरे धाम्नि युक्तमण्डलमध्यगः ॥५२॥
पत्नीयुतो हि त्वां पुत्र नारायणस्वरूपिणम् ।  
इत्युक्तः कृततिलकः कृतस्नेहः सुतोऽपि च ॥५३॥
नत्वा पित्रोः पादजलं पीत्वा कृत्वा च मङ्गलम् ।  
भ्रातृशतं तथा नत्वा ययौ गोकर्णतीर्थकम् ॥५४॥
हरे कृष्ण हरे विष्णो हरे कृष्णनरायण ।  
हरे राधापते लक्ष्मीपते हरे हरे प्रभो ॥५५॥
इत्येवं भजनं कुर्वन् करतालेन वै ततः ।  
पद्भ्यां ययौ जालिकातः सोमनाथं सुतीर्थकम् ॥५६॥
भवनाथं शरभं च सतीतीर्थं ततो ययौ ।  
ततस्तीर्थं च गोकर्णं विष्णुं पुपूज सादरम् ॥५७॥
दिव्यकर्णाभिधं नारायणं नत्वा ततो ययौ ।  
स्वर्गलक्ष्मीमहातीर्थं ततो ब्राह्मीं महानदीम् ॥५८॥
ततो गोकर्णशम्भुं च ऋषिवासाँस्ततो ययौ ।  
नारिकेलद्रुमाणां स वने वासं ततोऽकरोत् ॥५९॥
आराधनां हरेश्चक्रे साधुसेवां चकार सः ।  
जपं चकार मे नाम्नां कृष्णनारायणप्रभो ॥3.97.६० ॥
भजनं प्रचकारैवं सततं मां स्मरँस्तथा ।  
सतां भिक्षान्नलाभेन देहयात्रां न्यवर्तयत् ॥६१ ॥
नवाऽयुतसमाश्चासीद्भिक्षान्नपरिपोषकः ।  
ततः सहस्रवर्षाणि कन्दमूलाऽशनोऽभवत् ॥६२॥
पञ्चसाहस्रवर्षाणि ततः शुष्कदलाशनः ।  
अथाऽभवत्ततो वाय्वाहारोऽतिष्ठत् समाधिगः ॥६३॥
आत्मानमात्मनि ध्यायन् युयुजे परमात्मना ।  
लक्षवर्षे प्रयाते तु सम्पूर्णे चाम्बरात्ततः ॥६४॥
विष्णोर्विमानमायातं पार्षदैर्दिव्यशोभनैः ।  
सहितं तद्विलोक्याऽयमालम्बायनसाधुराट् ॥६५॥
विहाय भौतिकं तूर्णं दिव्यदेहोऽभवत्तदा ।  
चतुर्भुजः शङ्खचक्रगदापद्मादिचिह्नकः ॥६६ ॥
विष्णोः पार्षदवर्यश्च नत्वा ऋषिगणान् मुनिः ।  
ययौ धाम हरेकृष्ण वदन् विस्मापयन् जनान् ॥६७॥
अथ प्रयाणे ऋषयश्चाऽस्तुवन् तं मुनीश्वरम् ।  
अस्मान्नय महाभक्त धाम वैकुण्ठमुत्तमम् ॥६८॥
स चाह ऋषयः सर्वे सज्जा भवन्तु सत्वरम् ।  
गत्वा वैकुण्ठमेवाऽहं चागच्छामि विमानकैः ॥६९॥
सहितो भवतो नेतुं पृष्ट्वा विष्णुं नरायणम् ।  
ओमित्युक्तश्च ऋषिभिर्ययौ तूर्णं हरेर्गृहम् ॥3.97.७०॥
पार्षदैः सत्कृतश्चाऽयं विमानादवतारितः ।  
वैकुण्ठे दिव्यसौधाग्र्ये न्याविशत् सौधमुत्तमम् ॥७१ ॥
अदृष्ट्वा श्रीहरिं सौधे तूर्णं विनिर्ययौ बहिः ।  
मार्गयामास तं सौधं यत्राऽऽस्ते श्रीनरायणः ॥७२॥
गत्वा कृत्वा दण्डवच्च पूजां चकार वै हृदा ।  
जय नारायणकृष्णेत्युवाचाऽपि पुनःपुनः ॥७३॥
नेत्राश्रूणि मुमोचाऽपि गद्गदश्चाऽभवत्क्षणम् ।  
पपात पादयोर्विष्णोः पपौ पादाऽमृतं ततः ॥७४॥
स्वागतेन हरिणाऽसौ पृष्टो जगाद हृद्गतम् ।  
कृपया ते प्रभो प्राप्तश्चरणौ शाश्वतौ मुदा ॥७५॥
गोकर्णे निवसन्तश्च मुनयो ये तपोधनाः ।  
प्रयाणकाले मामाहुः सहयानाय धाम ते ॥७६॥
मया त्वभिहितं चास्ते गत्वा त्वायामि सर्वथा ।  
आज्ञां हरेः समादाय सज्जा भवन्तु सर्वशः ॥७७॥
इत्युक्तास्ते प्रतीक्षन्ते वैकुण्ठागमनं प्रति ।  
यद्याज्ञा ते भवेद् यामि चानयामि तवाऽन्तिकम् ॥७८॥
नारायणस्तदा प्राह योग्यं भक्त त्वया कृतम् ।  
परं निबोध मे किञ्चित् सारात् सारतरं परम् ॥७९॥
मम भक्तिं विना स्यान्न वासो वैकुण्ठके मम ।  
गोकर्णे सन्ति ऋषयस्तपोद्रव्यास्तपःप्रियाः ॥3.97.८०॥
मनोनिग्रहवन्तश्चेन्द्रियनिग्रहिणस्तथा ।  
आत्ममात्ररता नित्यं ज्ञानमात्रपरायणाः ॥८१ ॥
व्रतमात्रपराश्चाति बहवो रागवर्जिताः ।  
योगक्रियापराश्चापि शुष्कतपसिवर्तिनः ॥८२॥
मम भक्तिविहीनास्ते विना वै मदुपासनम् ।  
कथमर्हा भवेयुश्चागमार्थं मम धाम ते ॥८३॥
अभक्तानां न वैकुण्ठं यद्यपि तपतां सदा ।  
कर्मठानां न वैकुण्ठं ह्यनाराधनवेदिनाम् ॥८४॥
मम धामाऽऽगमे हेतुः स्नेहभक्तिः सदा मम ।  
मम भक्तस्य वै सेवा मयि चात्मनिवेदिता ॥८५॥
ध्यानं मे भजनं चापि कीर्तनं सततं मम ।  
तपसां च व्रतानां च दानानां मयि चाऽर्पणम् ॥८६॥
सर्वकर्मार्पणं चापि दीक्षाया ग्रहणं मम ।  
मम मन्त्रस्य दिव्यस्य ग्रहणं कारणं तथा ॥८७॥
ममाऽऽराधनमेवापि वैकुण्ठागमने यतः ।  
अपक्वा ये योगिनस्ते तपन्ति चिरकालिनः ॥८८॥
दशलक्षसमाः केचित् केचिल्लक्षसमास्तथा ।  
अन्ये बहुयुगाः सन्ति सहस्रशश्चिरायुषः ॥८९॥
याहि तेभ्यः प्रदेह्येनं मन्त्रं मोक्षप्रदं मम ।  
दीक्षां दत्वा नामसत्रं प्रवर्तय महामखम् ॥3.97.९०॥
'अनादिश्रीकृष्णनारायणो मे शरणं पतिः' ।  
मन्त्रमेतं प्रदत्वाऽथ दीक्षां देहि प्रसात्त्विकीम् ॥९१ ॥
कण्ठे तु तौलसीं कण्ठीं मालां च जपमालिकाम् ।  
तिलकं चन्द्रकं चापि चक्राद्यङ्कनमित्यपि ॥९२॥
'अनादिश्रीकृष्णनारायण श्रीपुरुषोत्तम ।  
राधालक्ष्मीपते कृष्णनारायण विभो प्रभो' ॥९३॥
एवं सततं साधूनां कीर्तनं सम्प्रकारय ।  
दिवानिशं महायज्ञं तत्र तिष्ठन्तु दीक्षिताः ॥९४॥
येषामाराधना पूर्णा भक्तिः पूर्णा भविष्यति ।  
तानहं नित्यदा नैजविमानेन सुवर्चसा ॥९५॥
समानेष्ये हि वैकुण्ठं याहि सत्रं प्रवर्तय ।  
इत्युक्तो भक्तराट् नत्वाऽऽलम्बायनो हि पार्षदः ॥९६॥
आययौ दिव्यदेहेन विमानेन पुरालयम् ।  
गोकर्णं तेजसा तूर्णं प्रकाशितं तदाऽभवत् ॥९७॥
दुद्रुवुः सम्भ्रमयुक्ताः ऋषयस्तं तु पार्षदम् ।  
सज्जीभूतान् सतो नत्वाऽऽदिदेश विष्णुभाषितम् ॥९८॥
नामसङ्कीर्तनसत्रं कुर्वन्त्वत्र सुदीक्षिताः ।  
ऋषयोऽपि तथा चक्रुर्वैकुण्ठलब्धये शुभाः ॥९९॥
विविदुस्ते च माहात्म्यं भक्तेः श्रेष्ठं तपोबलात् ।  
भक्ता भूत्वा दीक्षिताश्च लब्ध्वा ते जपमालिकाम् ॥3.97.१ ००॥
सवाद्यकीर्तनं चक्रुर्दिवानिशं हि मुक्तये ।  
लक्षशो मुनयश्चापि प्रजालोकास्तथाऽपरे ॥१० १॥
श्रुत्वा तत्कीर्तनं तत्र मिलित्वा भजनं व्यधुः ।  
तत्तीर्थं वैकुण्ठसत्रनाम्ना ख्यातिं गतं ततः ॥१ ० २॥
मासान्ते ये भक्तिपक्वा जातास्तेषां कृते हरिः ।  
आययौ स्वविमानेन लक्ष्मीश्रीसहितः प्रभुः ॥१ ०३॥
निन्ये सहस्रसाधूँश्च वैकुण्ठे परमेश्वरः ।  
एवं मासान्तरान्ते च त्रिमासान्तेऽपि काँश्चन ॥१ ०४॥
चतुष्पञ्चादिमासान्ते निन्ये लक्षजनान् हरिः ।  
पक्वाः पक्वाः प्रभूत्वा च ऋषयो यान्ति धाम ते ॥१०५॥
गोकर्णस्थाः साधवस्ते वर्षान्ते सर्वशो गताः ।  
वैकुण्ठं परमं धाम महाश्चर्यमभूद्धि तत् ॥१ ०६॥
नामसत्रं समारभ्य देवाद्या मानवास्ततः ।  
गोकर्णे तीर्थके यान्ति वैकुण्ठं परमेश्वरम् ॥१ ०७॥
इत्येवं कथितं लक्ष्मि भक्तिमाहात्म्यमुत्तमम् ।  
साधोः सङ्गेन भगवान् कारयित्वा तु कीर्तनम् ॥१ ०८॥
पावयित्वा तापसाँश्च निन्ये धामोत्तमं निजम् ।  
वर्षान्ते साधुरेवाऽयं नामसत्रं समाप्य च ॥१० ९॥
ययौ धाम हरेर्दिव्यदेहो दिव्यविमानगः ।  
कोटिशः साधवस्तत्र सिंहाऽरण्ये ततोऽभवन् ॥3.97.११० ॥
विष्णुधामसमं धाम गोकर्णं तदभून्महत् ।  
एवं लक्ष्मि सतां सेवा फलत्येव चिरेण ह ॥१११ ॥
सत्सङ्गोऽपि फलत्येव चिरेणाऽपि नृजन्मनाम् ।  
तस्मात् सतां सुसत्सङ्गः कर्तव्यः फलदो भवेत् ॥११ २॥
पठनाच्छ्रवणादस्य स्मरणान्मुक्तिदोऽपि च ।  
सत्सङ्गयोगो भवति लक्ष्मि शाश्वतमोक्षदः ॥११ ३॥
इतिश्रीलक्ष्मीनारायणीयसंहितायां तृतीये द्वापरसन्ताने लोकव्यायामशालिभिरपि सत्सङ्गेन मुक्तिर्लभ्यते तापसैरपि तथेत्यर्थे आलम्बायनसाधोः सङ्गेन लक्षाधिलक्षमानवानां गोकर्णे मुक्तिप्राप्तिरित्यादिनिरूपणनामा सप्तनवतितमोऽध्यायः ॥९७ ॥
    
