+++
title = "०६४"

+++
श्रीनारायणीश्रीरुवाच-  
हरे नारायण कृष्ण परमेश सनातन ।  
कस्यां तिथौ किंस्वरूपो भवान् पूज्यः प्रवेदय ॥१ ॥
श्रीपुरुषोत्तम उवाच-  
प्रतिपद्धनदस्योक्ता तत्र पूज्योऽहमेव ह ।  
कुबेरमूर्तिरूपो वै धनदोऽहं भवामि हि ॥२ ॥
लक्ष्म्यास्ते वै द्वितीयाऽस्ति त्वं पूज्या पुरुषोत्तमी ।  
सर्वलक्ष्मीप्रदा त्वं स्या मदात्मिका नरायणी ॥३ ॥
तृतीया पार्वतीदेव्यास्तिथिः प्रोक्ता शुभा प्रिये ।  
तत्र पूज्या पार्वती तु सौभाग्यदा हि सा मता ॥४ ॥
गणेशस्य चतुर्थी वै पूज्यो विघ्नहरो हि सः ।  
कृष्णनारायणरूपो लाभादिसम्प्रदोऽपि सः ॥५ ॥
चन्द्रस्य पञ्चमी प्रोक्ता पूजनीयः शशी ह्यहम् ॥
गोवृषवाटिकादाता भवामि चामृतान्नदः ॥६ ॥
कार्तिकस्य तिथिः षष्ठी कार्तिकं पूजयेत्तदा ।  
जयप्रदो ग्रहहर्ता भवामि कार्तिकाऽऽत्मकः ॥७ ॥
सप्तमी तु रवेर्बोध्या सूर्यः पूज्यस्तदा प्रिये ।  
सूर्यनारायणश्चाऽहं तेजो ददामि नैकधा ॥८ ॥
दुर्गायास्त्वष्टमी बोध्या दुर्गा पूज्या शुभप्रदा ।  
सर्वकष्टहरा सा च मम शक्तिः सनातनी ॥९ ॥
नवमी चैव मातॄणां पूज्या वै मातरः शुभाः ।  
रक्षाकर्यो भवन्त्येव क्षेमङ्कर्यो हि वंशिनाम् ॥3.64.१० ॥
यमस्य दशमी बोध्या यमः पूज्यस्तदा शुभः ।  
पापनिरयदुःखघ्नो यमोऽहं सम्भवामि वै ॥११ ॥
एकादशी कमलायाः श्रीः पूज्या तत्र सर्वथा ।  
श्रेयसां पदमाप्नोति ददामि श्रीं समर्चिने ॥१ २॥
द्वादशी मे माधवस्य पूजितोऽहं तदा प्रिये ।  
मधु सर्वविधं श्रेष्ठं ददामि रससम्भृतम् ॥१३ ॥
त्रयोदशी च कामस्य पूज्योऽहं तत्र सर्वदा ।  
कामान् ददामि सम्पूर्णान् सर्वकामप्रपूरकः ॥१४॥
चतुर्दशी हरस्याऽस्ति महादेवमयो ह्यहम् ।  
पूजनीयः स्मृद्धिदश्चैश्वर्यप्रदो हि शङ्करः ॥१५ ॥
पञ्चदशी वेधसोऽस्ति वेधाः पूज्यः शुभप्रदः ।  
वंशवृद्धिप्रदश्चापि पितृवच्छ्रेयसाम्प्रदः ॥१ ६॥
अधिका तिथिराच्युती पुरुषोत्तमसञ्ज्ञिका ।  
अनादिश्रीकृष्णनारायणः पूज्योऽहमेव च ॥१७॥
सर्वेष्टसम्प्रदश्चास्मि परमेशः पुरातनः ।  
अमावास्या तु देवानां तिथिः पूज्या हि देवताः ॥१८॥
आवाहनं समारभ्य विसर्जनावधि ध्रुवम् ।  
सर्वोपचारशोभाढ्यं पूजनं सर्वदा मतम् ॥१९ ॥
स्नानमम्बरमाभूषा मन्त्रमालाऽऽर्द्रचन्दनम् ।  
धूपदीपसुनैवेद्यवारिताम्बूलतोषणम् ॥3.64.२० ॥
नमः क्षमा दक्षिणा चेत्यावश्यकं हि पूजने ।  
अष्टोत्तरशतवस्तुकृतं प्रपूजनं भवेत् ॥२१ ॥
सर्वसम्पत्प्रदं लक्ष्मि सर्वसिद्धिप्रदं तथा ।  
सर्वकामप्रदं चापि भुक्तिमुक्तिप्रदं भवेत् ॥२२॥
एवं मे महतीं पूजां कुर्याद् भक्ता प्रसादिनीम् ।  
यया कृतया श्रीकृष्णः प्रसीदामि प्रियङ्करः ॥२३ ॥
दीपमाला प्रदातव्या मम सौधे च मन्दिरे ।  
चतुर्विधं च नैवेद्यमन्नं दद्यात् सुमिष्टकम् ॥२४॥
वस्त्राऽलङ्कारविधिनाऽभ्यर्च्य मां पूजयेद् गुरुम् ।  
मन्त्रभक्तिविधिहीनं पूजितं पूर्णमस्तु ते ॥२५॥
धन्याऽहं कृतकृत्याऽहं सौभाग्या धरणिस्थिता ।  
यां मामङ्गीकृत्य नाथः श्रीकृष्णो मुक्तिदोऽस्ति मे ॥२६ ॥
सर्ववासनानिर्मुक्ता दिव्या राघासमाऽद्य वै ।  
जाताऽस्मि गौरवं प्राप्ता गुरोः प्रतापतो भुवि ॥२७ ॥
नमस्ते गुरवे कृष्णात्मकाय परमात्मने ।  
प्रतिष्ठादिव्यमूर्तिस्त्वं गुरुः कृष्णो हि तारकः ॥२८॥
सर्वानन्दप्रदो मुक्तिप्रदस्त्वं मे गुरुर्हरिः ।  
सर्वबन्धप्रहर्ता च पापतापविनाशकः ॥२९॥
ब्रह्मकैवल्यदाता मे परमाक्षरधामदः ।  
परमात्मस्वरूपस्त्वं नमस्ते परमात्मने ॥3.64.३ ०॥
धन्याऽस्मि कृतकृत्याऽस्मि सफलं जीवितं च मे ।  
मज्जन्मनि निदाने च धन्यौ तौ पितरौ मम ॥३१ ॥
यन्मयाऽनादिभगवान् वल्लभः समुपार्जितः ।  
त्वया कृष्ण वियुक्ताऽहं यथा न स्यां तथा कुरु ॥३२॥
दानं तपो व्रतं भक्तिः सेवा पूर्वं कृता मया ।  
ययाऽहं कृष्णकान्तं वै लब्धवत्यद्य भूतले ॥३३ ॥
बहुपुण्यप्रतापेन लब्धवती हरिं गुरुम् ।  
गुरौ सन्निहितो विष्णुः स्वभक्तेष्वेव सर्वथा ॥३४॥
गुरावास्ते हरिश्चेति महिमानं विभावयेत् ।  
गुरुर्दृष्टः प्रणमितः स्नापितः पूजितस्तथा ॥३५॥
यज्ञकोटिसमं पुण्यं ददाति गुरुसेविने ।  
दोषयुक्ताऽपि या नित्यं भक्तिभावान्विता सती ॥३६॥
गुर्वीमूर्तिं पूजयेत् साऽच्युता भवति धामनि ।  
गुर्वीमूर्तिर्महाहत्यापापातिपातनाशिनी ॥३७॥
स्मृता सङ्कीर्तिता ध्याता पूजिता च नमस्कृता ।  
गुर्वीदेवीप्रतिमा सा धामाऽक्षरप्रदायिनी ॥३८॥
आचार्याणीं सतीं गुर्वीं साध्वीं ब्राह्मीं पतिव्रताम् ।  
हरिव्रतां योगिनीं च प्राप्याऽऽसेव्य प्रमुच्यते ॥३९॥
सिंहीं वीक्ष्य यथा यान्ति मृग्यो भयात्तथा त्विह ।  
मायाः सर्वाः पापमय्यो गुर्वीप्राप्त्या वियन्ति हि ॥3.64.४०॥
नमस्करोति या शिष्या गुरुस्त्रीं पावनीं सतीम् ।  
भक्त्या वा यदि वाऽभक्त्या सा पुण्या मुक्तिगामिनी ॥४१॥
वैवस्वतभयं नास्ति तस्या मरणजन्मनोः ।  
या करोति सती सेवां पूजनं गुरुयोषितः ॥४२॥
गन्धपाद्याऽर्घनैवेद्यैर्दीपैर्धूपैर्विलेपनैः ।  
गीतैर्वाद्यैस्तथा स्तोत्रैर्गुवीम्ं देवीं प्ररञ्जयेत् ॥४३॥
अर्चयते मानवी मां सतीभक्तिपरायणा ।  
कल्पकोट्ययुतान्येषा रमते मम सद्मनि ॥४४॥
गुरुदेवनमस्कारो भावेनाऽपि यया कृतः ।  
सा देवी मानुषे लोके ममाऽनुग्रहपात्रिका ॥४५॥
मद्भक्तिबलदर्पस्था मम साधुपरायणा ।  
गुर्वीसेवापरा साध्वी मोदते मम धामनि ॥४६ ॥
गुरुदेवप्रतिमायां लक्ष्मि सदा वसाम्यहम् ।  
पद्मकोटिसहस्रैस्तु विष्णुपूजाफलं तु यत् ॥४७॥
गुरुदेवस्य पूजायां फलं तल्लभते सती ।  
न कृतं मर्त्यलोके यैर्गुरुदेवार्चनं जनैः ॥४८॥
ते मृता एव च मुहुर्जायन्ते कर्मभागिनः ।  
गुरुदेवस्य निकटे सर्वं याति पवित्रताम् ॥४९॥
भुक्त्वा गुरोः प्रसादं च यज्ञकोटिफलं भवेत् ।  
गुरोः पादोदकैः पीतैर्हत्याकोटिर्विनश्यति ॥3.64.५० ॥
काशीवासो युगान्यष्टौ दिनैकगुरुसेवनात् ।  
तस्माद् गुरोः पूजनं वै कर्तव्यं मोक्षकाम्यया ॥५ १ ॥
गुरुदेवस्वरूपः श्रीपतिर्यत्र हि तिष्ठति ।  
तत्र देवाः सुराः साध्व्यश्चेश्वराश्च वसन्ति वै ॥५२॥
सुराणां कीर्तनैः सर्वैः कोटिभिर्यत् फलं भवेत् ।  
तत्फलं श्रीहरेश्चापि गुरोश्च कीर्तनाद् भवेत् ॥५३ ॥
गुरुदेवमुखे हुत्वा सकृत् पिण्डेन तर्पिताः ।  
पितरस्तृप्तिमायान्ति शाश्वतीं चाऽमृतान्विताम् ॥५४॥
ये पिबन्ति जना वारि गुरोश्चरणपावितम् ।  
पञ्चगव्यसहस्रैस्तु प्राशितैः किं प्रयोजनम् ॥५५॥
प्रायश्चित्ते समुत्पन्ने किं दानैः किमुपोषणैः ।  
चान्द्रायणैश्च वा किं वै पीत्वा पादोदकं गुरोः ॥५६॥
यो ददाति गुरवेऽत्र घृतं दुग्धं च शर्कराम् ।  
तेनेष्टं सर्वमिष्टान्नैस्तेनेष्टं क्रतुभिः शतैः ॥१७॥
गृहेऽपि वसतस्तस्य तीर्थस्नानं दिने दिने ।  
दीक्षाऽस्य सर्वयज्ञेषु येन सन्तोषितो गुरुः ॥५८॥
स्वर्गे मर्त्ये च पाताले गुरवः सन्ति तारकाः ।  
गुरुदेवसमं नास्ति त्रैलोक्ये पावनं परम् ॥५९॥
मानुषे सुभगे लोके सफलं जीवितं यतः ।  
गुरोः प्राप्तिः कृता येन यया वा सेवनं गुरोः ॥3.64.६०॥
पत्रं पुष्पं फलं तोयं वस्त्रं द्रव्यं च भोजनम् ।  
जायते मेरुणा तुल्यं गुरुदेवसमर्पणात् ॥६१॥
विधिहीनाऽपि या नारी क्रियामन्त्रादिवर्जिता ।  
गुरुभक्ताऽर्चयेद् भक्त्या तस्याः शास्त्रोदितं फलम् ॥६२॥
निवसामि सदा तत्र देहे गुरोर्गुरौ सदा ।  
स्कन्धे याने गुरुं कृत्वा योऽध्वानं वहते जनः ॥६३॥
तस्य मार्गो ह्यनिरुद्धो मम धाम्नोऽस्ति सर्वदा ।  
गुरुदेवस्थितिर्यत्र तत्र सन्निहितो हरिः ॥६४॥
तत्र तीर्थं महादानं कुरुक्षेत्रं च नैमिषम् ।  
पुष्करं च प्रयागं चाप्यश्वपट्टसरस्तथा ॥६५॥
बालकृष्णसरश्चापि विषतुर्यसरस्तथा ।  
तत्र नारायणी चापि तत्रेरावतिका नदी ॥६६॥
मेनकाङ्गा च तत्रैव ब्रह्मपुत्राऽपि तत्र च ।  
यत्र गुरोर्निवासोऽस्ति सर्वतीर्थानि तत्र वै ॥६७॥
ब्रह्महत्यादिकं पापं यत्किञ्चिज्जायते जने ।  
तत्सर्वं निर्दहत्याशु गुरुदेवप्रसेवनम् ॥६८॥
गुरोर्मूर्तिर्हरेर्मूतिर्यत्रोभयोर्हि सङ्गमः ।  
तत्र द्वारवती बोध्या मुक्तिदा भक्तिराच्युती ॥६९॥
गुर्वर्चने न मन्त्राश्च न जपो न च भावना ।  
न द्रव्यं न हीरकादि नोपदा नेतरत्त्वपि ॥3.64.७०॥
न स्तुतिर्नापि दैन्यं च प्रेममात्रमपेक्षते ।  
अकृत्यस्याऽप्यभक्ष्यस्याऽपेयस्य ग्रहणे कृते ॥७१ ॥
यत्पापं तद् विनश्येद्वै सन्तुष्टे श्रीगुरौ हरौ ।  
पूजनं कुरुते गुर्व्या नित्यं शिष्या तु या सती ॥७२॥
सेवनं कुरुते गुर्व्याः पादसंवाहनादिकम् ।  
अनन्तोत्तरकालं सा वैधव्यं विन्दते न वै ॥७३ ॥
कृष्णसौभाग्यमापन्ना पद्मिनी जायते रमा ।  
गुरोः छायां समाश्रित्य दद्याद् दानानि वै सदा ॥७४॥
न जह्याच्च गुरोः पार्श्वं याम्यभीतो जनस्त्विह ।  
गुरोरग्रे यमदूता न चाऽऽयान्ति कदाचन ॥७५॥
गुरोः सेवा हरेः सेवा पत्युः सेवा यया कृता ।  
सफलं जीवितं तस्या यस्या गेहे त्रयं सदा ॥७६॥
सन्नियम्याऽन्यतो वृत्तीर्गुरुदेवस्य तोषणम् ।  
या कुर्यान्मानवी साध्वी भक्त्या सेवां च पूजनम् ॥७७॥
यथायोग्यं वस्तूनामर्पणं निवेदनं जलम् ।  
श्रद्धया गुरवे दत्ते पुष्पे पुष्पेऽश्वमेधजम् ॥७८॥
फलं सा विन्दते शिष्या साक्षाद् गुरुहरिश्रिता ।  
जन्मदुःखजरारोगैर्मुक्ता सा मोक्षगा मता ॥७९॥
गवामयुतदानेन यत्फलं प्राप्यते त्विह ।  
गुरवे पद्ममालां वै समर्प्येयाद्धि तत्फलम् ॥3.64.८०॥
दुर्लभं चापि दुष्प्रापं त्रैलोक्ये सचराचरे ।  
तदपि प्रार्थितं लक्ष्मि गुरुसेवा ददाति वै ॥८ १॥
ऐश्वर्यं सन्ततिं ज्ञानं राज्यं च सुखसम्पदः ।  
गुरुकृपा ददात्येव सेवालभ्या हि सा मता ॥८२॥
मेरुमन्दरतुल्यानि पापानि सर्वथा लयम् ।  
यान्ति गुरोः सेवनाद्धि साक्षाद्धरिर्गुरुर्हि सः ॥८३॥
नमो नारायणायेति नमः श्रीगुरवे तथा ।  
उक्त्वा नित्यं नमेद्देवं गुरुं हरिं पतिं प्रभुम् ॥८४॥
व्रजेत् सा परमात्मानं धामाऽक्षरनिवासिनम् ।  
शाश्वताऽऽनन्ददातारं ह्यनामयपदस्थितम् ॥८५॥
गुरोर्नाम हरेर्नाम पठते या मुहुर्मुहुः ।  
याति सा परमं धाम पुनर्जन्म न विन्दति ॥८६॥
कुले तस्याश्च ये जाताः शतशोऽथ सहस्रशः ।  
तेऽपि यान्ति परं धाम यया सन्तोषितो गुरुः ॥८७॥
महोत्सवेषु सर्वेषु गुरुं सम्पूजयेत् सती ।  
पूजयित्र्या गृहे नित्यं भवेयुर्वै महोत्सवाः ॥८८॥
आषाढे भावनाऽभिज्ञा पूर्णायां पूजयेद् गुरुम् ।  
तत्फलं लभते नारी सौभाग्यं शाश्वतं सती ॥८९॥
स्नापयेदुष्णसलिलैर्गन्धद्रव्यैर्विलेपयेत् ।  
मर्दयेद् गन्धतैलैश्च स्वच्छद्रव्यैः प्रमार्जयेत् ॥3.64.९० ॥
अभिषेकं कारयेच्च धारयेदम्बराणि च ।  
शृङ्गारयेच्च शृङ्गारैरर्चयेदक्षतादिभिः ॥९१ ॥
पुष्पचन्दनमाल्यैश्च समर्चयेद् गुरुं सती ।  
विभूषा धारयेच्चापि धूपदीपादि कारयेत् ॥९२॥
फलामिष्टान्नपानादि दद्याच्छ्रीगुरवे ततः ।  
दक्षिणां प्राऽर्पयेच्चापि यथावैभवमुत्तमम् ॥९३॥
पादामृतं पिबेच्चापि पादसंवाहनं चरेत् ।  
गुर्व्याः सदाऽङ्गमर्दादि कुर्याच्छिष्या सती शुभम् ॥९४॥
याने कृत्वा वाटिकायां महोद्याने गृहे तथा ।  
गुरुं गुर्वीं नयेद्वापि तोषयेद् भक्तिसम्भृता ॥९५॥
अनादिश्रीकृष्णनारायणं मां परमं गुरुम् ।  
एवं प्रसादयेत् साध्वी वधूर्या श्रीनरायणि! ॥९६॥
अन्या वा स्वपतिं कृष्णं प्रसादयेद्धि भावतः ।  
तथा या स्वगुरुं प्रसादयेद्वै सेवया सती ॥९७॥
सर्वास्ता ब्रह्मरूपा वै मोक्षगाः सन्ति पद्मजे ।  
दिव्या दिव्यस्वरूपाश्च पराया दिव्यताप्रदाः ॥९८॥
स्वस्याः समागमं प्राप्ता या या भवन्ति योषितः ।  
तास्ता दिव्यास्तथा भूत्वा प्रयास्यन्ति परं पदम् ॥९९॥
हरिश्चाहं सदा दिव्यः शक्तिर्दिव्या च मे सदा ।  
सा च त्वं श्रीस्तथा राधा रमा प्रज्ञा च माणिकी ॥3.64.१ ००॥
लक्ष्मीर्गङ्गा च विरजा पद्मावती च माधवी ।  
एवमाद्याः शक्तयो मे दिव्या ब्रह्मप्रिया हि ताः ॥१०१ ॥
हरिप्रिया न मे भिन्ना अभिन्नास्ताः सदा मम ।  
वसन्ति शक्तयः सर्वा गुर्व्यां गुरौ सदा प्रियाः ॥१ ०२॥
अहं शक्तिसहितो वै निवसामि वधूजने ।  
स्वामिजने निवसामि साधौ पत्यौ वसामि च ॥१ ०३॥
पूरयामि मनःकामान् तत्तद्गुरुत्वमास्थितः ।  
एवं श्रीशिवराज्ञीश्रि मां प्रसेवय माधवम् ॥१ ०४॥
पठनाछ्रवणादस्य स्मरणाद् वन्दनादपि ।  
भावग्राहादपि मुक्तिर्भवेदेव न संशयः ॥१ ०५॥
इति श्रीलक्ष्मीनारायणीयसंहितायां तृतीये द्वापरसन्ताने वधूगीतायां सर्वतिथिषु हरेर्भिन्नरूपस्य पूजा गुरुरूपस्य सदा पूजा चेत्यादिनिरूपणनामा चतुष्षष्टितमोऽध्यायः ॥६४ ॥
    
