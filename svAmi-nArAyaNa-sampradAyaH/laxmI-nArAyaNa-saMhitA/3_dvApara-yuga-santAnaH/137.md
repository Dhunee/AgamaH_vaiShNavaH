+++
title = "१३७"

+++
श्रीपुरुषोत्तम उवाच-  
शृणु नारायणीश्रि त्वं घटलक्ष्मीव्रतं तव ।  
घटलक्ष्मीव्रतिनस्तु क्रमात् सप्तदिवं भवेत् ॥१ ॥
भूलोकोऽयं दिवं प्रोक्तः सम्पत्सुखप्रमोदनैः ।  
भुवर्लोकोऽपि च दिवं सिद्धिमतां हि योगिनाम् ॥२ ॥
स्वर्गादयो दिवं सन्ति सत्यान्ताः सर्व एव ते ।  
देवलोका हि सप्तैते यतो दिव्यगतिप्रदाः ॥३ ॥
पर्यायेण तु सर्वेषामाधिपत्यं तव व्रतात् ।  
घटलक्ष्मीव्रतादेव जायते नात्र संशयः ॥४ ॥
इह लोके शुभं रूपमायुः सौभाग्यमुत्तमम् ।  
लक्ष्मीश्च विपुला सम्पज्जायते ते व्रतादिह ॥५ ॥
शृणु चात्र कथां दिव्यामगस्त्यस्य महात्मनः ।  
पुरा वह्निः समाज्ञप्तो महेन्द्रेण सुरद्विषाम् ॥६ ॥
विनाशार्थं ततो वह्निर्ददाह कोटिदानवान् ।  
निर्दग्धेभ्योऽवशिष्टा ये दानवास्तु सहस्रशः ॥७ ॥
पलायमानास्त्रस्ताश्च समुद्रं विविशुः खलाः ।  
तारकः कमलाक्षश्च कालदंष्ट्रः परावसुः ॥८ ॥
विरोचनश्च ते चाऽब्धौ सन्निवेशमकुर्वत ।  
अशक्तास्ते चेति मत्वा वह्निना समुपेक्षिताः ॥९ ॥
अथ कालान्तरे दैत्या बलमवाप्य वै पुनः ।  
सम्पीडयन्ति ते देवान् मनुष्यान् सह जङ्गमान् ॥3.137.१ ०॥
विप्रान् साधून् प्रसम्पीड्य प्रविशन्ति पुनर्जलम् ।  
एवं वर्षसहस्राणि वीराः पञ्च च सप्त च ॥११ ॥
जलदुर्गबलाल्लक्ष्मि पीडयन्ति जगत्त्रयम् ।  
ततः पुनर्महेन्द्रोऽपि वह्नये समुपादिशत् ॥१२॥
अचिराद् दैत्यनाशार्थमब्धिरेष विशुष्यतु ।  
यस्मादस्मद्द्विषामेषः शरणं वरुणालयः १३॥
तस्माद् भवान् द्रुतमस्य क्षयं विधातु शोषणात् ।  
अग्निः प्राह ततः शुक्रं समुद्रशोषणं प्रति ॥१४॥
अधर्म एव देवेन्द्र सागरस्य प्रशोषणम् ।  
अस्य योजनमात्रेऽपि जीवकोटिशतानि वै ॥१५ ॥
निवसन्ति हि जीवानां महान् प्रसङ्क्षयो भवेत् ।  
पापं चाऽसीमकं स्यान्मे तत्कथं प्रकरोम्यहम् ॥१ ६॥
एवं श्रुत्वा महेन्द्रस्तु प्राह रोषाद् वचस्तदा ।  
न धर्माऽधर्मसंश्लेषं प्राप्नुवन्त्यमरा दिवि ॥१७॥
भवान् दाहकरो देवः पापलेपविवर्जितः ।  
तथापि नाऽऽज्ञां वहसे शषामि मानुषो भव ॥१८ ॥
अथाह पवनं चेन्द्रस्त्वं प्रशोषय सागरम् ।  
पवनोऽपि तथा प्राह पापकृत्यं करोमि न ॥१ ९॥
तदेन्द्रस्तं शशापापि भव त्वं मानुषोऽनिल ।  
एवं शापं गतौ तौ च वशिष्ठाऽगस्त्यनामकौ ॥3.137.२० ॥
वह्निर्जातोऽगस्त्यमुनिर्वायुर्वसिष्ठ एव च ।  
कुम्भाद् द्वौ सहजातौ वै मित्रावरुणवीर्यतः ॥२१ ॥
उर्वशी श्रीनरनारायणपुत्र्यप्सरोवरा ।  
मित्रेणाऽऽमन्त्रिता कामाद् गच्छन्ती चाम्बरे यदा ॥२२॥
पश्चाद् दृष्टा वरुणेन धृता कामार्थमित्यपि ।  
किन्तु सा सत्यमार्गस्था वरुणं नाभ्यनन्दत ॥२३॥
मित्रेणाऽहं वृता पूर्वं तस्य भार्या भवामि ह ।  
ते भार्या धर्मतो नास्मि ह्यधुना वरुण प्रभो ॥२४॥
आह तां वरुणश्चित्तं मयि न्यस्य प्रगम्यताम् ।  
सापि मित्रं गता मित्रः शुश्राव च तयोदितम् ॥२५॥
चित्तन्यासं समाकर्ण्य क्रुद्धस्तत्याज तां तदा ।  
वेश्याधर्मं श्रितवती द्वाभ्यां त्यक्ता हि सा ययौ ॥२६॥
सङ्कल्पजं धातुमुग्रं मित्रश्च वरुणोऽपि च ।  
उर्वशीदर्शनोत्थं वै घटमध्ये ससर्जतुः ॥२७॥
एतस्मिन्नेव काले तु निमिना श्रीवसिष्ठकः ।  
शप्तो विदेहभावत्वे विदेहः सन् घटे स्थितः ॥२८ ॥
अगस्त्योऽपीन्द्रशापेन घटे तत्र स्थितोऽभवत् ।  
अग्निरगस्त्यो घटत उत्पन्नस्तत्र बालकः ॥२९॥
वायुर्वशिष्ठो घटत उत्पन्नस्तत्र बालकः ।  
वरुणांऽशोऽगस्त्यकश्च मित्रांशस्तु वसिष्ठकः ॥3.137.३० ॥
उत्पन्नौ जातमात्रौ तौ जातिस्मरौ प्रवेदिनौ ।  
चक्रतुः शापमुक्त्यर्थं घटलक्ष्मीव्रतं ह्युभौ ॥३ १ ॥
मण्डपं कदलीस्तभैः कारयामासतुश्च तौ ।  
हारतोरणमालाभिर्वस्त्रपुष्पफलादिभिः ॥३२॥
मृत्तिकाकलशाद्यैश्च कुण्डवेदीभिरन्वितम् ।  
होमसामग्रिकायुक्तं काष्ठासनादिराजितम् ॥३३ ॥
पूजोपहारयुक्तं च स्वर्णकलशराजितम् ।  
मृत्तिकाया घटं वारियुतं स्वयोनिमुत्तमम् ॥३४॥
मण्डपे चानयामासतुश्च द्वौ तौ पुपूजतुः ।  
मातरं श्रीमहालक्ष्मीमाह्वयामासतुश्च तौ ॥३५॥
स्थापयामासतुस्तत्र घटे सौवर्णकारिताम् ।  
पञ्चामृतैर्जलैश्चापि स्नापयामासतुस्ततः ॥३६॥
भूषयामासतुः शृङ्गारयामासतुरीश्वरीम् ।  
वेषयामासतू रक्ताम्बराद्यैर्मातरं हि ताम् ॥३७॥
पूजयामासतुः पुष्पाक्षतकुङ्कुमकज्जलैः ।  
सर्ववस्तुभिरभ्यर्च्याऽऽरार्त्रिकं चक्रतुस्तथा ॥३८॥
मिष्टान्नं पायसान्नं च भोजयामासतुर्मुदा ।  
जलं ताम्बूलकं चाप्यर्पयामासतुरादरात् ॥३९॥
सुवर्णकलशं पार्श्वे माल्यवस्त्रविभूषितम् ।  
पञ्चरत्नसमायुक्तं घृतपात्रसमन्वितम् ॥3.137.४०॥
तिलपत्रफलयुक्तं स्थापयामासतुश्च तौ ।  
अङ्गुष्ठमात्रं पुरुषं परमं ब्रह्म शाश्वतम् ॥४१ ॥
अनादिश्रीहरिं मां स्थापयामासतुरत्र च ।  
धान्यानि वस्त्रभूषाश्च पात्ररत्नानि सर्वथा ॥४२॥
विन्यस्य पूजयामासतुश्च गां वत्सिकायुताम् ।  
सर्वाभरणभूषाढ्यां शृङ्गखुरैः सुवर्णजाम् ॥४३ ॥
सकांस्यदोहपात्राढ्यां घण्टाऽऽभरणभूषिताम् ।  
पूजयामासतुश्चापि पुष्पाञ्जलिं न्यवापतुः ॥४४॥
ततः प्रसन्ना माता श्रीघटलक्ष्मीर्महासती ।  
प्रत्यक्षाऽभूत्तयोरग्रे वरार्थं तौ न्ययोजयत् ॥४५॥
वव्राते तौ वरं श्रेष्ठं मातस्तव प्रसादतः ।  
जन्मनोऽस्माद् भवेन्मुक्तिर्मानुषात्तत् तथा कुरु ॥४६॥
लक्ष्मीः प्राह तदागस्त्यं दैत्या वसन्ति वारिधौ ।  
अब्धिपानोत्तरं मुक्तिर्मानुषात्ते भविष्यति ॥४७॥
वसिष्ठोऽयं दिव्यदेहस्त्वया साकं भविष्यति ।  
लक्ष्मीः प्राह पुनश्चापि वरार्थं च तदा मुनिः ॥४८॥
वसिष्ठः सम्प्रययाचे घटलक्ष्मीव्रतं शुभम् ।  
अगस्त्योदयदिवसे प्रातः शुक्लतिलादिभिः ॥४९॥
तीर्थजलैः स्नानमाप्तः शुक्लाम्बरधरो गृही ।  
मृद्घटे वा स्वर्णघटे लक्ष्मीं त्वां पूजयेत्तु यः ॥3.137.५०॥
श्रीहरिं च वसिष्ठं चाऽगस्तिं च पूजयेत्तु यः ।  
आसप्तरात्रं वापि च सप्तदशसमाश्च वा ॥५१ ॥
पूजयेदर्घमप्यत्र दद्यात्तस्य क्रमात् खलु ।  
भूर्लोके च भुवर्लोके स्वर्गे महरि वै जने ॥५२॥
तपोलोके सत्यलोके वासो भवेच्चिरं खलु ।  
कल्पं कल्पं प्रभुक्त्वा स भोगान् यायात्ततोऽक्षरम् ॥५३॥
सप्ताऽर्घ्यकर्ता प्राप्नुयात् सप्तलोकान् समृद्धिकान् ।  
'नमो लक्ष्म्यै महालक्ष्म्यै विष्णुपत्न्यै नमो नमः ॥५४॥
अर्घ्यं गृहाण सर्वेशि देहि सौख्यानि सर्वशः' ।  
'नमो नारायणाय श्रीपतये हरये नमः ॥५५॥
अर्घ्यं गृहाण भगवन् देहि सौख्यानि सर्वशः' ।  
'काशपुष्पप्रतीकाशावग्निमारुतसम्भवौ ॥५६॥
मित्रावरुणयोः पुत्रौ कुम्भयोनी नमोऽस्तु वाम्' ।  
एवमर्घ्यं च पूजां च पुष्पाञ्जलिं समर्पयेत् ॥५७॥
तस्य लोकाः शाश्वतास्ते लक्ष्मि भवन्तु सर्वदा ।  
यावदायुश्च यः कुर्यात्तस्य वासोऽक्षरे भवेत् ॥५८॥
इत्यर्थिता वशिष्ठेन कुम्भलक्ष्मीः प्रसूस्तदा ।  
तथास्त्विति प्राह ताभ्यां शीघ्रं लीनाऽभवत् प्रसूः ॥५९॥
मुनी कृत्वा परिहारं तेपतुर्दुश्चरं तपः ।  
ततः कालेन दैत्यानां वीक्ष्योपद्रवमुल्बणम् ॥3.137.६०॥
अगस्त्यः पीतवानब्धिं दैत्या नाशं ययुस्तदा ।  
इन्द्रादिदेववृन्देन हता नष्टाः सुरद्विषः ॥६१ ॥
ततो देवाः प्रसन्ना वै ब्रह्माद्याश्चाययुर्मुनी ।  
यत्र तपस्तेपाते तौ वरार्थं प्रेरितौ च तैः ॥६२॥
अगस्त्यश्च वरं वव्रे यदभीष्टं तदाऽभवत् ।  
यावद् ब्रह्मसहस्राणां पञ्चविंशतिकोटयः ॥६३॥
वैमानिकौ भविष्यावो द्वावावां स्वर्गगामिनौ ।  
वसिष्ठः सप्तमध्ये स्यादगस्त्यो दक्षिणापथे ॥६४॥
अस्मत्तारोदये कुर्याद् यः कश्चित् पूजनं तु नौ ।  
स सप्तलोकसम्राड् वै पर्यायेण भवेदिति ॥६५॥
देवाः प्राहुस्तथाऽस्त्वेव ययुस्ते च यथागतम् ।  
वसिष्ठागस्त्यकौ चापि मलयाद्रौ गतौ तदा ॥६६॥
ततः कालान्तरेऽगस्त्यं पर्शुरामः प्रतापवान् ।  
समुद्रस्य प्रपानार्थं सर्षिगणो न्यवेदयत्॥६७॥
गोकर्णतीर्थभूम्यर्थं तदाऽगस्त्यः पुनः पपौ ।  
एवं कृत्वा महत्कार्यं स्वर्गं ययतुस्तौ मुनी ॥६८॥
इत्येतत् कथितं लक्ष्मि घटलक्ष्मीव्रतं तव ।  
सप्तदिनं फलाहारात्मकं पूजात्मकं तव ॥६९॥
अगस्त्यस्योदये कार्यं भुक्तिमुक्तिफलप्रदम् ।  
एवं लक्ष्मि तव पूजां भाद्रपदेऽष्टमीदिने ॥3.137.७० ॥
मार्गशीर्षे च वैशाखे ऊर्जे वा शुक्लपक्षके ।  
मण्डपोद्यानसंयुक्तामुद्यापनसमन्विताम् ॥७१ ॥
करिष्यन्ति नरा नार्यो यास्यन्ति ते परां गतिम् ।  
पञ्चगव्येन क्षीरेण पुष्पगन्धोदकेन च ॥७२॥
मधुना स्नापयेत्त्वां सम्पूजयेत् फलपुष्पकैः ।  
शृङ्गारयेद् वेषयेच्च विभूषयेन्नीराजयेत् ॥७३॥
भोजयेच्च ततः पुष्पाञ्जलिं दद्यात् सुमूर्तये ।  
क्षमां याचेत च नमेत् प्रार्थयेद् गुरवेऽर्पयेत् ॥७४॥
'महालक्ष्म्यै नमः पादौ तव गुल्फौ नमः श्रियै ।  
शोकहन्त्र्यै नमो जङ्घे रमायै जानुनी नमः ॥७५॥
ऊरू मङ्गलकारिण्यै वक्षःस्थल्यै नमः कटिम् ।  
पद्मायै नम उदरमुरः कामश्रियै नमः ॥७६॥
करौ सौभाग्यलक्ष्म्यै ते बाहूदरमुखं श्रियै ।  
कमलायै नमो नासां पद्मिन्यै लोचने नमः ॥७७॥
पुष्ट्यै ललाटमलकान् हिरण्यायै शिरो नमः ।  
हरिण्यै सुखदालक्ष्म्यै ललितायै नमो नमः ॥७८॥
नारायण्यै वासुदेव्यै सम्पदायै नमोऽस्तु ते ।  
सर्वमङ्गलमाङ्गल्यं देहि मे मातरीश्वरि ॥७९॥
सर्वमङ्गलमाङ्गल्यव्रतेन तव पद्मजे ।  
ममेष्टं सर्वमेवाऽस्तु कृपया तव चाब्धिजे ॥3.137.८०॥
गीतमङ्गलनिर्घोषान् कारयेद् यजमानकः ।  
सुवासिन्यः कन्यकाश्च कुर्युर्गीतानि तत्र च ॥८ १ ॥
पूजयेयू रक्तवस्त्रै रक्तमाल्यानुलेपनैः ।  
कुसुमैरक्षतैर्वार्भिर्नमस्कारैः प्रभोजनैः ॥८२॥
सिन्दूरकुङ्कुमतैलसारकस्तूरिकाऽञ्जनैः ।  
एवं सम्पूज्य तां मूर्तिं दद्याच्छ्रीगुरवे शुभाम् ॥८३ ॥
गुरुं सम्पूजयेच्चापि कमलैश्चन्दनादिभिः ।  
परिहारं ततः कुर्याद् भोजयेद् बालबालिकाः ॥८४॥
सर्वमङ्गलमाङ्गल्यलक्ष्मीव्रतमिदं परम् ।  
यः कुर्यात्तस्य माङ्गल्यं बहुधा वै वसेद् गृहे ॥८५॥
सर्वपापविनाशश्च सौभाग्यारोग्यवर्धनम् ।  
सर्वामोदप्रमोदेष्टानन्दसौख्यप्रदं व्रतम् ॥८६॥
अथाऽप्यन्यद् व्रतं लक्ष्मि वदामि साङ्ख्ययौगिकम् ।  
साङ्ख्ययोगकृतदीक्षायुतां त्वां तत्र पूजयेत् ॥८७॥
पूर्णिमायां तथा चैकादश्यां शुक्ले तु पक्षके ।  
सर्वमासेषु सौवर्णां कृत्वा लक्ष्मीं शुभाननाम् ॥८८॥
रक्ताम्बरां रक्तलेपां रक्तचन्दनचर्चिताम् ।  
पाटलां त्वां रत्तवर्णासने सम्यक् प्रपूजयेत् ॥८९॥
रक्तकुङ्कुमसलिलैः स्नापयेत् त्वां विभूषयेत् ।  
रक्तपुष्पाम्बरै रक्तहारै रक्त्ग्फलादिभिः ॥3.137.९० ॥
रक्तपुष्पैः पूजयेच्च रक्तां नारायणे मयि ।  
भोजयेत्पूजयेच्चापि नीराजयेन्नमेत्तथा ॥९१ ॥
प्रार्थयेद् पूजिका त्वां च साङ्ख्ययोगव्रतस्थिता ।  
रक्तवस्त्रे महालक्ष्मि रक्ते नारायणे स्थिते ॥९२॥
स्वास्थ्यं त्यागं महाशान्तिं हरेर्योगं प्रदेहि मे ।  
अन्येभ्यश्च विरक्ताऽहं रक्ताऽहं श्रीपतौ प्रभौ ॥९३॥
साङ्ख्ययोगमहालक्ष्मीव्रतं तेऽत्र करोम्यहम् ।  
अनेन मम सौभाग्यं तवेव भवताद्धरौ ॥९४॥
सर्वविघ्नविनाशोऽस्तु सर्वानन्दा भवन्तु मे ।  
सर्वे रसाः सर्वश्रेयःकल्याणानि भवन्तु मे ॥९५॥
इत्यभ्यर्थ्य दिशेल्लक्ष्मीं गुरवे कानकीं तथा ।  
रत्नभूषाम्बरधान्यपात्रादीनि समर्पयेत् ॥९६॥
एवं व्रतं प्रकर्त्र्यास्तु हरेर्दास्यं प्रपद्यते ।  
भुक्तिर्मुक्तिर्भवेद्धस्तगता नारायणाश्रयात् ॥९७॥
सोपवासं प्रकर्तव्यं साङ्ख्ययौगव्रतं त्विदम् ।  
सर्वपापहरं दिव्यदेहप्रदं हरिप्रियम् ॥९८॥
हरिप्रिया भवेत् साध्वी व्रतकर्त्री विदेहिनी ।  
चमत्कारमयी दिव्याऽक्षरधामगता भवेत् ॥९९॥
इति श्रीलक्ष्मीनारायणीयसंहितायां तृतीये द्वापरसन्ताने घटलक्ष्मीव्रतस्याऽगस्त्यकृतस्य सर्वमङ्गलमाङ्गल्यलक्ष्मीव्रतस्य, साङ्ख्ययोगलक्ष्मीव्रतस्य च निरूपणनामा सप्तत्रिंशदधिकशततमोऽध्यायः ॥१३७ ॥
    
