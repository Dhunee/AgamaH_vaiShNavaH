+++
title = "२००"

+++
श्रीपुरुषोत्तम उवाच-  
शृणु नारायणीश्रि त्वं भाण्डभक्तस्य वै कथाम् ।  
भाण्डीयनगरे भाण्डोऽभवच्छूद्रो हि भक्तराट् ॥१ ॥
गायने वादने शक्तो नाम्ना कालीन्दरः पुरा ।  
कालीन्दरोऽतिकुशलश्चाबाल्याद वाद्यरागवान् ॥२ ॥
वाद्यकलां विजानाति गीतिगानानुसारिणीम् ।  
भाण्डाश्च बहवस्तस्य शालामागत्य दूरतः ॥३ ॥
अभ्यासं विदधत्येव वाद्यानां तत्र वासिनः ।  
नृत्यानां गालतालानां गलतालात्मकात्मनाम् ॥४ ॥
कण्ठतालीतालसक्थिकरतालात्मकात्मनाम् ।  
नर्तक्यश्चापि बह्व्यश्चागत्याऽभ्यासं तथाविधम् ॥५ ॥
कुर्वन्ति तस्य शालायां वाराङ्गनाश्च कन्यकाः ।  
वर्षे वर्षे प्रकुर्वन्ति महोत्सवं च ते ततः ॥६ ॥
समाजे तत्र कुर्वन्ति शिक्षणस्य प्रदर्शनम् ।  
एवं तत्रातिकुशला गायका नर्तकास्तथा ॥७ ॥
वादका हासकाश्चापि बहुरूपा नराः स्त्रियः ।  
प्राप्नुवन्ति यथाविद्यं पारितोषिकमुत्तमम् ॥८ ॥
स्वर्णरूप्यमयं रत्नमयं भूषामयं च वा ।  
वेषमयं वाद्यरूपं समाजेन समर्पितम् ॥९ ॥
एवं सम्वत्सरे लक्ष्मि जायते सुमहोत्सवः ।  
प्रसिद्धस्तेन भाण्डः सः कालीन्दरो व्यजायत ॥3.200.१ ०॥
राजानः साधवः सत्यः श्रेष्ठिनश्चाधिकारिणः ।  
समुत्सवे समायान्ति पारितोषिकसम्प्रदाः ॥११ ॥
तेषां करोति सत्कारं यथायोग्यं यथाधनम् ।  
भाण्डीरनृपतिश्चापि नृपादीनां समर्हणम् ॥१२॥
स्वागतं चापि योग्यः सन् करोति च यथोचितम् ।  
एवंविधे समाजेऽयं कालीन्दरोऽतिभक्तराट् ॥१ ३॥
मम मूर्तिं तु सौवर्णी सिंहासने सभागते ।  
सर्वशृङ्गारशोभाढ्येऽवस्थापयति शोभनाम् ॥१४॥
लक्ष्मीराधायुतां रम्यां कृष्णनारायणाभिधाम् ।  
मण्डपे तैजसे शोभायुक्ते स्वर्गसभासमे ॥१५॥
गायनादेः समारम्भात् पूर्वं प्रपूज्य मां ततः ।  
नृपान् प्रपूज्य साधूँश्च सतीः प्रपूज्य चाग्रगान् ॥१ ६॥
वृद्धान् विप्रान् श्रेष्ठिवर्यान्नत्वा समाजमादरात् ।  
गीतिं रम्यां प्रार्थनाढ्यां करोति प्राक् तदा मम ॥१७॥
जयति नारायणः सर्वकारणहरिः  
श्रीपतिः सर्वलक्ष्मीश्वरोऽयम् ।  
जयति नारायणो ब्रह्मपारायणो  
राधिकाकान्त ईशेश्वरोऽयम् ॥१८॥
जयति कमलापतिर्ब्रह्मललनापति-  
र्मुक्तमुक्तानिकाकान्त ईशः ।  
जयति धामेश्वरश्चावतारेश्वरः  
कम्भराबालको बालकृष्णः ॥१ ९॥
जयति गोपालजो माणिकीनायक-  
श्चाऽक्षराधीश्वरश्च प्रमेशः ।  
सर्वलोकान्तरश्चान्तरात्मा प्रभु-  
र्जयति कृष्णो हरिः पार्वतीशः ॥3.200.२०॥
जयति गोपीपतिर्जयति नैष्ठिक-  
पतिर्जयति सर्वेशराजाधिराजः ।  
जयति वै कृष्णनारायणो माधवः  
स्वामिनां स्वामिनाथो विजयतु ॥२१ ॥
भक्तरक्षाकरो निजजनेष्टदायकः  
श्रीहरिर्मां समुद्धरतु कृष्णः ।  
भाण्डजातिं तथा नर्तकीयोषितो  
गायिका उद्धरत्वीश्वरेशः ॥२२॥
भक्तजनभावनां पूरयत्वच्युतो यः  
प्रभुर्दीनमित्रं विशेषात् ।  
स्तौति कालीन्दरः कालमायापरं  
भुक्तये मुक्तये शान्तये तम् ॥२३॥
एवं गीतिं नर्तकीभिः सहितस्य जनस्य मे ।  
कालीन्दरस्य श्रुत्वाऽहं प्रसन्नश्चाऽभवं मुहुः ॥२४॥
लक्ष्मीराधादिसहितस्तेभ्यो दातुं स्वदर्शनम् ।  
कृपामकरवं लक्ष्मि भक्ताधीनो नरायणः ॥२५॥
तेजःपुञ्जो मया तत्र प्रदर्शितोऽतिभासुरः ।  
सभायां तु समाजे वै मण्डपे मम मूर्तिजः ॥२६॥
तत्र शनैर्मम रूपं शङ्खचक्रगदाब्जवत् ।  
हारकेयूरमुकुटकटककौस्तुभादियुक् ॥२७॥
दिव्यशृङ्गारवेषाढ्यं प्रसन्नवदनं शुभम् ।  
राधालक्ष्मीयुतं दिव्यैः पार्षदैश्च समन्वितम् ॥२८॥
अदर्शयं क्षणं तत्र मुग्धाः सर्वाः स्त्रियो नराः ।  
अभवँस्तेजसा पुञ्जैः स्तम्भनेत्राश्च वै क्षणम् ॥२९॥
तेजो विलीय सहसा नरनाट्यधरोऽभवम् ।  
तैर्दृष्टो रूपवानस्मि तावत्तिरोऽभवं क्षणात् ॥3.200.३० ॥
भक्तभक्त्या मनागेवं मया रूपं प्रदर्शितम् ।  
सर्वः समाजो रूपं तद् द्रष्टुमियेष वै मुहुः ॥३ १॥
कालीन्दरं महाभक्तं शिश्रियुस्ते ततः सदा ।  
वैष्णवाः सर्व एवैते बभूबुर्मयि श्रद्धया ॥३२॥
सर्वे नित्यं भजन्ते मां प्रातः कुर्वन्ति कीर्तनम् ।  
कथां मदीयां कुर्वन्ति पूजनं मम वस्तुभिः ॥३३॥
नैवेद्यं भुञ्जते सर्वे मम प्रसादरूपि तत् ।  
सायं सङ्कीर्तनं सर्वे कुर्वन्ति मिलितास्तथा ॥३४॥
भाण्डशालाऽभवल्लक्ष्मि भक्तशाला हि सा सदा ।  
एकभक्तस्य योगेन कृपया मम दिव्यया ॥३५॥
नित्यं सुकीर्तनं तत्र जायते मम हर्षकृत् ।  
साधवः साध्विकास्तत्र नित्यमायान्ति यान्ति च ॥३६॥
कालीन्दरतथा चान्ये भक्ता मम प्रपूजनम् ।  
नित्यं कुर्वन्ति प्रातश्च मध्ये सायं सुशोभनम् ॥३७॥
नित्यभक्त्या पावनास्ते ह्यभवन् पङ्क्तिपावनाः ।  
ह्येकदा भाण्डीरपुरं साधुस्तु कमलायनः ॥३८॥
मम भक्तो ययौ तीर्थयात्रां कुर्वन् निशामुखे ।  
कालीन्दरो महान् भक्तः साधूनां सेवको द्रुतम् ॥३९॥
साधवे प्रददौ लक्ष्मि जलान्नं स्वागतं व्यधात् ।  
मधुपर्कं ददौ वासं सेवां चकार भावतः ॥3.200.४०॥
सायङ्कालोत्तरं तत्र समाजो दर्शकोऽभवत् ।  
तत्र कालीन्दरोऽपृच्छत् सते निःश्रेयसं निजम् ॥४१ ॥
आत्यन्तिकं सुकल्याणं वद साधो कथं भवेत् ।  
कमलायनसाधुस्तं सभायां वक्तुमारभत् ॥४२॥
अनादिश्रीकृष्णनारायणः सर्वातिवल्लभः ।  
हिताय देहिनां चात्र कृपया मानवे कुले ॥४३॥
नराकारः स्वयं भूत्वा विहरत्येव भूतले ।  
तदाश्रिताः साधवश्च दयालवश्चरन्त्यपि ॥४४॥
लोकानां हितकर्तारश्चोपदिशन्ति तद्गुणान् ।  
तद्गुणान् प्रसमाकर्ण्य भक्तिं कुर्वन्ति मानवाः ॥४५॥
भक्त्या श्रेयो भवत्येव जायते चाक्षरे गतिः ।  
ये जनाः समगृह्णन्ति गुणान् साधोः परात्मनः ॥४६॥
सेवां कुर्वन्ति साधूनां तथा श्रीपरमात्मनः ।  
भजन्ते तं प्रभुं साधून् ते तरन्ति भवार्णवम् ॥४७॥
ये तु दोषान् प्रगृह्णन्ति ते पतन्ति भवाम्बुधौ ।  
वर्धन्ते वासनास्तस्य दोषग्रहणपापतः ॥४८॥
ये तु दिव्यदृशा साधोर्हरेर्गुणान् गतिप्रदान् ।  
प्रशंसन्ति च गृह्णन्ति ते यान्ति परमां गतिम् ॥४९॥
तेषां हृदये नैर्मल्यं जायते साधुसेविनाम् ।  
शतविप्रसमः साधुः शतसाधुसमो हरिः ॥3.200.५०॥
यथा यथा दिवारात्रौ साधुसङ्गं करोत्ययम् ।  
तथा तथा दिव्यभावो हरौ साधौ च वर्धते ॥५१॥
तथा तथा च नैर्मल्यं सत्सङ्गश्च प्रवर्धते ।  
प्रवर्धते महापुण्यं परनिःश्रेयसाम्प्रदम् ॥५२॥
इन्द्रियाणां तु पापानि नश्यन्ति साधुसङ्गतः ।  
अतः सर्वार्पणैः सेव्याः साधवः साधुभूषणाः ॥५३॥
साधोः सेवा हरेः सेवा तया याति परं पदम् ।  
यत्र साधोर्निवासोऽस्ति तद्गृहं मोक्षदं सदा ॥५४॥
यत्र कृष्णनिवासोऽस्ति मन्दिरं तत् प्रमोक्षदम् ।  
स देशो मोक्षदो यत्र साधुर्हरिर्विराजते ॥५९॥
सा खट्वा पावनी यत्र साधुः स्वपिति शान्तिमान् ।  
यस्मिन् दिने हरेः साधोर्दर्शनं सेवनं भवेत् ॥५६॥
दिवसः स शुभः प्रोक्तो मोक्षोऽघविनाशकः ।  
सभा समाजः शुभकृद् यत्र साधोः समागमः ॥५७॥
भक्तानां सङ्गमश्चापि पापहो मोक्षदस्तथा ।  
वैष्णवानां सतां सङ्गः सतीनां सेवनं तथा ॥५८॥
मोक्षदं सम्भवत्येव सत्सङ्गः शेवधिर्नॄणाम् ।  
दानं पुण्यं भोजनादि दातव्यं साधवे सदा ॥५९॥
श्रीकृष्णाय प्रदातव्यं सर्वस्वं मोक्षकृद्धि तत् ।  
एवंविधाभिः सेवाभिर्मोक्षं सम्पादयेत् सुधीः ॥3.200.६०॥
असद्देशमसत्कालमसत्सङ्गं विवर्जयेत् ।  
सत्सङ्गं सत्क्रियां कुर्यात्तेन मोक्षो भवेदिह ॥६१ ॥
असत्सङ्गो भवेद्भक्तेर्नाशकस्तं परित्यजेत् ।  
मोक्षस्य रोधकं चापि दुष्टसङ्गं विवर्जियेत् ॥६२॥
पूर्वसंस्कारयोगेन नैर्मल्यं हृदि जायते ।  
पूर्वपुण्योदयेनापि नैर्मल्यं जायते हृदि ॥६३॥
कृपया श्रीहरेश्चापि नैर्मल्यं जायते हृदि ।  
साधूनां कृपया चापि नैर्मल्यं जायते हृदि ॥६४॥
सेवाख्येन पौरुषेण साधूनां श्रीहरेस्तथा ।  
नैर्मल्यं जायते श्रेष्ठं सर्वस्वार्पणकर्मणा ॥६५॥
निर्मलान्तःकरणो यः सज्जते सत्समागमे ।  
साधुसेवां हरेः सेवां कृत्वा कृपां प्रसादनम् ॥६६॥
प्रसन्नतां हरेर्लब्ध्वा लब्ध्वा साधोः प्रसन्नताम् ।  
वरदानं ततो लब्ध्वा हरेः सतां महात्मनाम् ॥६७॥
सद्बुद्ध्या श्रीहरिं प्राप्य नरनाट्यधरं प्रभुम् ।  
साधून्मोक्षप्रदान् प्राप्य कृत्वा सङ्गं हरेः सताम् ॥६८॥
तेभ्यः प्राप्य परं ज्ञानं तद्भक्त्याऽऽप्नोति दिव्यताम् ।  
कृपया दिव्ययानेन भक्तो याति परं पदम् ॥६९॥
सकल्पानां वासनानां मायानां च निवर्तनम् ।  
मोक्षाभिगमनं चेति हरेः सतां प्रसङ्गतः ॥3.200.७०॥
मनो लीनं हरौ कृष्णे जायते स्नेहयोगिनाम् ।  
तथैकान्तिकभक्तानां स्यान्निष्कैतवसेवया ॥७१ ॥
सेवाभक्तिपरः श्रेष्ठो न निवृत्तिपरायणः ।  
सेवकोऽसङ्ख्यमोक्षार्थी निवृत्तस्त्वात्ममोक्षकृत् ॥७२॥
दास्येन भजमानस्य भक्तिः कृष्णेऽधिका यतः ।  
भक्त्याधिक्यबलः श्रेष्ठः समर्थोऽसङ्ख्यमोक्षणे ॥७३॥
निवृत्तो दुर्बलो हीनः कृष्णस्तद्भक्तसेवया ।  
सेवकः सबलः कृष्णाज्ञायां दृढस्थितिर्मतः ॥७४॥
तत्र कश्चिद् भवेद् दोषो वाक्पारुष्यादिकोऽपि च ।  
न ग्राह्यो दिव्य एवाऽसौ तद्दोषो गुण एव सः ॥७५॥
दोषदृष्टिस्तु पुरुषो दानवो वाऽसुरो हि सः ।  
कृष्णे दोषग्राहकः स नृनाट्यमनुकुर्वति ॥७६॥
कल्याणदो हरिश्चात्र करोति भक्तवाञ्च्छितम् ।  
नारीणां कामनापूरो नराणामिष्टदोऽपि च ॥७७॥
तत दैत्याः कल्पयन्ति स्वदृष्टान्तेन कर्मजान् ।  
तच्चरित्रेषु दिव्येषु श्रुतिमात्राऽघहारिषु ॥७८॥
दोषान् कामक्रोधलोभान् तेन ते यान्त्यधोगतिम् ।  
नैतावता हरेः साधोर्जगत्कल्याणकारिणः ॥७९॥
दोषगन्धोऽपि भवति दिव्यस्य परमात्मनः ।  
दोषदर्शी त्वासुरः स्यात्तस्माद्दोषं न कल्पयेत् ॥3.200.८० ॥
महत्स्वपि तु भक्तेषु स्वल्पेष्वपि च सर्वथा ।  
हरौ यथा तथा दोषं स्वल्पं चापि न कल्पयेत् ॥८ १ ॥
कृष्णो दिव्यः कृष्णलीला दिव्याः कल्याणदास्तु ताः ।  
सन्तो दिव्या सतां लीला दिव्यास्तद्वद्धि मोक्षदाः ॥८२॥
दिव्या श्रीबालकृष्णस्य चाज्ञा तत्र च वर्तते ।  
यः स दिव्यो भवेदत्र महानेव मतो हि सः ॥८३॥
कृष्णनारायणश्चाऽक्षरेशः श्रीपुरुषोत्तमः ।  
साक्षात्प्राप्तो नरनाट्यधरोऽत्राऽऽज्ञाप्रवर्तकः ॥८४॥
इतिनिश्चित्य भक्तास्तु वर्तन्ते तद्वचोऽन्विताः ।  
तेषां प्रसेवया मुक्तिर्भवत्येवाऽऽज्ञया यथा ॥८५॥
भक्ता आज्ञाङ्किताः सन्ति मोक्षार्था मोक्षगामिनः ।  
संसारिणस्त्वभक्तास्ते भवन्ति विषयैषिणः ॥८६॥
भक्तानां विषयाः सन्ति नारायणपरायणाः ।  
अभक्तानां तु विषयाः कामास्वादनतत्पराः ॥८७॥
ग्राम्यं गीतं रूपमिष्टं स्पर्शो गन्धश्च देहजः ।  
अभक्ष्यभक्षणं चेति विषया विषयैषिणाम् ॥८८॥
कृष्णगतिं कृष्णरूपं कृष्णस्पर्शोऽतिसौरभः ।  
कृष्णस्य गन्ध एवापि जलान्नफलभूषणम् ॥८९॥
कृष्णप्रसादि तुलसीदलं चाम्बरमित्यपि ।  
वाद्यगायनशोभादि शृङ्गारहास्यगीतिकाः ॥3.200.९०॥
रमणं लासनं भावा भक्तानां भगवत्कृताः ।  
ग्राम्यास्तिष्ठन्ति बाह्येषु भक्तास्तिष्ठन्ति केशवे ॥९१ ॥
ग्राम्या हातुं न वै शक्ता यथा ग्राम्यान् प्रभोगकान् ।  
भक्ता हातुं न वै शक्तास्तथा कृष्णप्रभोगकान् ॥९२॥
समाधिस्था अपि भक्ताः कुर्वन्ति श्रीहरेः कथाम् ।  
आकृष्यन्ते गुणे गाने कृष्णस्यैव न चेतरे ॥९३॥
सत्वस्थितौ हरेर्ध्यानं जायते शान्तिकृत् सुखम् ।  
राजसे तामसे भावे कृष्णध्यानं तु दुर्वहम् ॥९४॥
ध्येयस्फुर्तिर्भवेन्नैव राजसे तामसे हृदि ।  
बहिः कृष्णस्तदा दृश्यो दर्शनीयो नृनाट्यधृक् ॥९५॥
साधवो दर्शनीयाश्च तदानीं बहिरेव ह ।  
सेवनीया बहिर्भावै राजसैः सुखसम्पदा ॥९६॥
यद्वा चात्मस्वरूपस्य कार्यं सुचिन्तनं तदा ।  
ज्ञानेन लीयते भावस्तामसो राजसोऽपि च ॥९७॥
मनोऽपि कीशवन्नैसर्गिकं चलं निरुद्ध्यते ।  
अनिरोधे तु सततं कीर्तनीयो हरिर्बहिः ॥९८॥
सतालीवादनं कुर्यात् कृष्णकीर्तनमुत्तमम् ।  
सङ्कल्पास्तेन नश्यन्ति राजसास्तामसास्तथा ॥९९॥
सतां सेवा प्रकर्तव्या ग्राह्या वार्ता सतां मुखात् ।  
साधयेच्छान्तिममृतप्रदां सङ्कीर्तनेन वै ॥3.200.१० ०॥
आश्रयोऽतिदृढः कृष्णे प्रसादस्य प्रवर्तकः ।  
आश्रयेण गुणवेगाः शाम्यन्ति भक्तयोगिनः ॥१०१ ॥
विश्वासेन प्रकर्तव्यश्चाश्रयः परमात्मनः ।  
स्वार्थेन वा प्रकर्तव्यः स्नेहेन वा परात्मनः ॥१ ०२॥
ज्ञानेन वा प्रकर्तव्यश्चाश्रयः परमात्मनः ।  
त्रयः पूर्वा निर्बला वै सबलो ज्ञानजाऽऽश्रयः ॥१०३ ॥
सतां वाक्येषु विश्वस्ता आश्रयन्ति हरिं जनाः ।  
राज्यैश्वर्याऽऽरोग्यधनाद्याप्त्यै तु स्वार्थिका जनाः ॥१ ०४॥
रूपसौहार्दसम्बन्धस्नेहेन स्नेहिनो जनाः ।  
स्निग्धा भूत्वाऽऽश्रयन्त्येव सहन्ते विरहं न ते ॥१ ०५॥
सत्सङ्गबलतो ज्ञात्वा माहात्म्यं परमात्मनः ।  
आश्रयन्ति हरिं ज्ञानिवर्यास्ते शाश्वताश्रयाः ॥१ ०६॥
ज्ञानिनस्तु प्रजानन्ति हरिं सर्वेश्वरेश्वरम् ।  
सर्वगुणाऽगुणाधारं दिव्यमायाधिपं तथा ॥१ ०७॥
दोषाऽदोषाश्रयं न्यायाऽन्यायाश्रयं प्रभुं विभुम् ।  
अणुं महान्तं दीर्घं च कामाऽकामाश्रयं तथा ॥१ ०८॥
ऐश्वर्याऽनैश्वर्ययुक्तं भयाऽभयसमन्वितम् ।  
सदसत्सर्वकोशं च यावदाश्चर्यसम्भृतम् ॥१ ०९॥
कर्माऽकर्माश्रयं चापि सर्वाश्रयं यथायथम् ।  
असम्भवो हरौ नास्ति यस्य कस्यापि सर्वथा ॥3.200.११ ०॥
असुष्ठोश्चापि सुष्ठोश्च महाश्रयो हरिर्हि सः ।  
सर्वं घटते कृष्णे वै सर्वशरीरशायिनि ॥१११ ॥
अन्विते तत्र सर्वत्र घटते देहवत् क्रिया ।  
व्यतिरेकेऽपि सर्वं वै घटते माययोज्झितम् ॥११२॥
समाये मायया तुल्यममाये निजतुल्यकम् ।  
घटते च ततो नास्याश्रये विघ्नं प्रजायते ॥११ ३॥
एवं समाश्रितः कृष्णो ज्ञानेन चेत् परेश्वरः ।  
सर्वकलानिधिः स्यात् स सर्वाधिश्रेयसां प्रदः ॥११ ४॥
आश्रयेण समस्तानि कृतानि साधनानि वै ।  
भवन्त्येव न सन्देहस्तं प्रसाध्य प्रमोक्षयेत् ॥१ १५॥
कालीन्दर! सदा ज्ञात्वा कुर्वाश्रयं मुहुर्मुहुः ।  
शस्यस्येव परन्धाम भज नारायणं हरिम् ॥११ ६॥
इत्युक्त्वा प्रययौ साधुरन्यां दिशं यथोचिताम् ।  
कालीन्दराद्या भेजुश्च लक्ष्मि! मां तद्वचःस्थिताः ॥१ १७॥
अथाऽहं नीतवाँस्ताँश्चाऽक्षरं मे परमं पदम् ।  
देहान्ते मे दृढमाश्रयं गतान् भक्तिभागिनः ॥१ १८॥
पठनाच्छ्रवणादस्य स्मरणाद् वर्तनात्तथा ।  
भुक्तिर्मुक्तिर्भवत्येव कृपया मे रमे सदा ॥११ ९॥
इति श्रीलक्ष्मीनारायणीयसंहितायां तृतीये द्वापरसन्ताने भाण्डीरग्रामस्थस्य कालीन्दरभाण्डस्य नर्तक्यादिसहितस्य परमभक्त्या मोक्षणं कमलायनमहर्षेरुपदेशश्चेत्यादिनिरूपणनामा द्विशततमोऽध्यायः ॥२०० ॥
    
