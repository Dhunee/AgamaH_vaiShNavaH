+++
title = "०१६"

+++
श्रीपुरुषोत्तम उवाच-  
शृणु नारायणीश्रि! त्वं ब्रह्मणो वत्सरे ततः ।  
साक्षात्कृन्नामके षष्टिकल्पे त्रयोदशे मनौ ॥१ ॥
कैलासवासो रुद्रो वै तीर्थार्थमगमत् क्षितौ ।  
पर्यटन् चाटुलाद्रौ स विष्णुतीर्थमुपाययौ ॥२ ॥
तत्र वै पर्वते रम्या शारदाख्या सरिद्वरा ।  
ब्रह्मपुत्र्यवहत् तस्यास्तटे श्रान्तः शुभं जलम् ॥३ ॥
पीत्वा प्रोक्ष्य निषसाद ध्यानमग्नोऽभवत् क्षणम् ।  
विष्णुं नारायणं सर्वेश्वरं दध्यौ परेश्वरम् ॥४ ॥
तावद्वनात् समायातो वाराहो मत्तवेगवान् ।  
मस्तकेन हरं शम्भुं धावन् वल्ल्मीकवद्धि सः ॥५ ॥
उच्चखानाऽविलोक्यैवाऽस्पष्टं भस्मावृतं हरम् ।  
ध्यानात्तूर्णं समुत्तस्थौ वाराहं वीक्ष्य शङ्करः ॥६ ॥
रोषं चकार सहसा भ्रकुटिः रक्ततां गता ।  
तस्या व्याघ्रानलो वह्निज्वालामालासमाकुलः ॥७ ॥
समुत्पन्नस्तामसो वै महाऽसुरोऽद्रिसदृशः ।  
वाराहं क्षणमात्रेणाऽनाशयच्छम्भुनोदितः ॥८ ॥
वाराहचर्म सङ्गृह्य व्याघ्रानलो हराज्ञया ।  
जाठरानलशान्त्यर्थं ययाचे भोजनं हरात् ॥९ ॥
शम्भुस्त्वाह समुद्रान्तर्वर्तिनां यादसां कुलम् ।  
भोजनं वै मया दत्तं तव याहि जलान्तिकम् ॥3.16.१ ०॥
व्याघ्रानलोऽतिबलवान् कामरूपधरो गणः ।  
निर्भयः क्षुत्प्रशान्त्यर्थमब्धितीरमुपाययौ ॥१ १॥
भक्षयामास यादांसि मकरान् कच्छपान् तिमीन् ।  
यथायथा भोजनं स चक्रे तथा तथाऽस्य ह ॥१२॥
जाठराग्निः प्रदीप्तश्च पाचकः सन् व्यवर्धत ।  
शरीरं च तथा तस्य वृद्धिं जगाम शैलवत् ॥१ ३॥
दशयोजनविस्तारो भूत्वाऽब्धिं स विवेश ह ।  
भक्षयामास बहुशो यादांसि प्रत्यहं स च ॥१४॥
मासान्ते च बभूवापि शतयोजनविस्तृतः ।  
वर्षान्ते स बभूवापि सहस्रयोजनाऽऽयतः ॥१५॥
महासमुद्रमाविश्य जलं पिबति श्वासतः ।  
झषाद्याः कोटिशो यान्ति तस्योदरे पचन्ति च ॥१६॥
जलं सर्वं चानलेन दग्धं प्रजायतेऽपि च ।  
अथ काले व्यतीते सोऽयुतयोजनविस्तृतः ॥१७॥
व्याघ्रानलोऽभवद् वार्धौ पिबत्यपि दिवानिशम् ।  
सहस्रयोजनं वार्धि शुष्कं करोति निर्जलम् ॥१८।.  
एवं सर्वे समुद्राश्च पीतास्तेन क्रमात् खलु ।  
महाजलं क्रमात् सर्वं पीतं भूपरितोऽब्धिजम् ॥१ ९॥
विना जलं न वै मेघा प्रजायन्तेऽब्धिमण्डलात् ।  
अब्धिष्वग्निस्तस्य व्याघ्रानलस्य प्रसृतोऽभवत् ॥3.16.२०॥
समुद्रविवराश्चाग्निमयाः पृथ्वी तथाऽभवत् ।  
शुष्का जलेन हीना च गर्भजलमदह्यत ॥२१ ॥
शुष्कं च भूतलं सर्वं वृष्टिरोधो व्यजायत ।  
मम्रुश्च देहिनः प्रायो योगिनस्तु त्रिलोक्य तत् ॥२२॥
समाधौ प्रविलीना वै ऋषयस्तु दिवं ययुः ।  
अकालः प्रलयो भूमौ जातो व्याघ्रानलेन वै ॥२३॥
जलाऽलाभे कर्दमादीन् व्याघ्रानलोऽत्ति वै तलात् ।  
सर्वतो जलहान्या च पृथ्वी रूक्षगतिं गता ॥२४॥
वार्धयस्तु मृतप्रायाः श्रीहरिं शरणं ययुः ।  
रक्ष रक्ष कृपानाथ व्याघ्रानलान्महोल्बणात् ॥२५॥
भक्षयत्येव यादांसि कर्दमानि जलानि च ।  
अकालप्रलयो जातो मृता इव वयं ततः ॥२६॥
रौद्रोऽयं वर्तते चाद्याऽयुतयोजनविस्तृतः ।  
आयतौ वर्धमानोऽयं ब्रह्माण्डं निगलिष्यति ॥२७॥
तदन्तो भवता कार्यो भवतः शरणं गताः ।  
क्षारः पीतो हि सर्वस्वश्चान्ये पीताश्च खण्डशः ॥२८॥
भवन्तमन्तरा नास्यासुरस्यान्तकरोऽपरः ।  
भवता रक्ष्यते सर्वं चापत्यमिव सर्वदा ॥२९॥
वयं समुद्राः सर्वे वै राधापुत्रा जलात्मकाः ।  
पिता नः श्रीकृष्ण एव भगवान राधिकापतिः ॥3.16.३ ० ॥
अनादिश्रीकृष्णनारायणावतार एव यः ।  
गोलोकाधिपतिर्गोपीपतिः श्रीपतिरीश्वरः ॥३ १॥
ततः पुत्रा वयं ते स्मो रक्ष कः पुरुषोत्तम ।  
इत्येवमर्थितश्चाऽहं समुद्रैः सप्तभिस्तदा ॥३२॥
त्वया साकं महालक्ष्मि! वार्धीनां गोचरोऽभवम् ।  
शङ्खचक्रगदापद्मस्वस्तिकध्वजशूलवान् ॥३ ३॥
पूजितो वन्दितस्तैश्च मिष्टोदेनाभिवन्दितः ।  
मिष्टोदस्यैव पत्न्यां पुष्करिण्यां तु तदाऽभवम् ॥३४॥
बालोऽहं जातमात्रोऽपि युवाऽब्धिपुत्र एव ह ।  
त्वं तदा शिवसत्येश्रि! पुण्डरीकस्य पुत्रिका ॥३५॥
भूभृतश्चाऽभवः सर्वैश्वर्यसौन्दर्यलक्षिता ।  
नाम्ना श्रीपुण्डरीकश्रीः सर्वकल्याणकारिणी ॥३६॥
अथाऽहं च प्रसस्मार वाहनं जलगाम्यपि ।  
तदा मिष्टोदकात्प्राप्तो जलतुरङ्गमोऽद्भुतः ॥३७॥
सपक्षः शुण्ढवाँश्चापि सजालपादवानपि ।  
कामरूपधरश्चापि श्वासरोधसमाधिमान् ॥३८॥
बलेऽब्धिसदृशश्चापि गत्या विद्युत्समोऽपि च ।  
अधृष्यः पर्वतप्रायः श्वेतवर्णस्तुरङ्गमः ॥३ ९॥
भूवार्यम्बरगमनः स्थूलसूक्ष्मादिसिद्धिमान् ।  
सर्वभाषाप्रवक्ता च दिव्यदेहोऽविभेद्यकः ॥3.16.४०॥
स्वम्बालिकायुतश्चापि युद्धकौशल्यशेवधिः ।  
चिन्तामण्यभियुक्तश्च मणिमौक्तिकभूषणः ॥४१ ॥
जलान्तर्दीपकान्तिश्चाऽन्धकारे सुप्रकाशवान् ।  
नैसर्गदृढवर्माढ्यः शस्त्रप्रसवतूणवान् ॥४२॥
सुधास्राविकेसराढ्यो मृत्युहृत्कल्गिशोभितः ।  
पुष्टः सर्वाङ्गताम्राढ्यश्चागप्य मां ननाम सः ॥४३॥
पत्खुरैर्हर्षणशब्दैः स्तवनैः पक्षविस्तरैः ।  
उच्चाग्रैर्जवकम्पैश्च स्वागतं स ममाऽऽचरत् ॥४४॥
मया वाहनरूपोऽसौ निर्विध्नाय प्रपूजितः ।  
विजयाय च तत्पृष्ठे दत्तो दक्षः करो मया ॥४५॥
अमृतं पायितश्चापि भाले तिलकितस्तथा ।  
यात्रार्थं बोधितश्चापि सङ्गरार्थं प्रह्रेषितः ॥४६॥
ह्रेषाशब्दोऽस्य वै लक्ष्मि! दिक्पालानां गृहान् ययौ ।  
चकम्पे द्यौः समस्ता वै पृथिव्यास्तत्र का दशा ॥४७॥
पर्वताश्च समुद्राश्च जलदेवाश्च मातरः ।  
वरुणश्च नदा नद्यो युद्धार्थं मिलिता मया ॥४८॥
स्वस्ववाहनसंयुक्ताश्चाकारिता मयाऽऽययुः ।  
विष्णुहस्ततलोत्पन्नं श्वेतवर्णं महागजम् ॥४९॥
चाऽधिरुह्य देवराजस्तत्र लक्ष्मि! समाययौ ।  
रुद्रौजःसम्भवं कृष्णवर्णं च पौण्ड्रकाभिधम् ॥3.16.५०॥
महिषं धर्मराजश्च समारुह्याऽऽययौ तदा ।  
ब्रह्मकर्णमलोद्भूतं श्यामं जलधिनामकम् ॥५१॥
शिशुमारमधिरुह्य वरुणस्तत्र चाययौ ।  
तथा शकटचक्राक्षं शेलाकारं नरं शुभम् ॥५२॥
सपक्षं चाऽम्बिकापज्जमारुह्य धनदः स्थितः ।  
गन्धर्वान् भुजगेन्द्राँश्चारुह्य श्वेतवृषाँस्तथा ॥५३॥
रुद्रा रौद्रासुरनाशार्थं तत्र समुपाययुः।  
अर्धसहस्रहंसाढ्यरथमारुह्य चन्द्रमाः ॥५४॥
आययौ च तथाऽऽदित्या हयोष्ट्ररथवाहनाः ।  
कुञ्जरस्था वसवश्च यक्षाश्च नरवाहनाः ॥५५॥
किन्नरा भुजगारूढा हयारूढौ तथाऽश्विनौ ।  
सारङ्गाधिष्ठिताश्चापि मरुतश्चाययुर्बलाः ॥५६॥
गन्धर्वाश्च स्वरारूढा अग्निर्मेषस्य पृष्ठगः ।  
समुद्रा मकरारूढा सुरा यानविमानगाः ॥५७॥
ब्रह्मा हंससमारूढो विष्णुर्गरुडवाहनः ।  
ऋषयश्चासनस्थाश्च पितरः पुण्यवाहनाः ॥५८॥
पृथिवी शेषवाहा च शेषः कच्छपवाहनः ।  
कच्छपा मेघवाहाश्च मेघाश्च वायुवाहनाः ॥५९॥
पर्वताः पक्षवाहाश्च विद्युतो मेघवाहिताः ।  
नदा नद्यस्तरङ्गस्थाः सशस्त्राः समुपाययुः ॥3.16.६० ॥
तदा वाद्यान्यवाद्यन्त देवानां तानरोहिणः ।  
बलदा निनदाश्चाप्यश्रूयन्त द्युसदां तदा ॥६ १ ॥
व्याघ्रानलः प्रशुश्राव निनादान् वै दिगन्तगान् ।  
रुष्टश्चाप्यसहमानस्तूर्णमास्फोटयन् मुहुः ॥६२।  
ऊरून् करतलैश्चाप्यमोचयच्चाट्टहासकान् ।  
ऊर्ध्वे चोड्डीय संवीक्ष्य युद्धसन्नाहसंस्थितान् ॥६३॥
सुरान् शीघ्रं गदां गुर्वीमुद्गृह्य गर्वमोहितः ।  
आकाशं पूरयन् तन्वा मां सुरान् प्रति चाययौ ॥६४॥
उच्छ्रये गमनस्पर्शी दीर्घश्चायुतयोजनः ।  
विशालो वार्धिवद् व्याघ्रानलो युद्धार्थमाययौ ॥६५॥
इन्द्रेण धर्मराजेन समं युद्धं चकार सः ।  
वरुणेन धनदेन समं युद्धं चकार सः ॥६६॥
चन्द्रमसा तथा रुद्रैरादित्यैर्युयुधेऽपि सः ।  
मूर्छां प्राप्य पुनर्युद्धं चक्रे बली पुनः पुनः ॥६७॥
यक्षैश्च किन्नरैश्चापि मरुद्भिर्युयुधे बली ।  
अग्निना ब्रह्मणा साकं विष्णुना युयुधे मुहुः ॥६८॥
पर्वतैश्चापि विद्युद्भिर्युयुधे चातिदारुणः ।  
सहस्ररूपधृग्भूत्वा युयुधे च सुरैः सह ॥६९॥
प्रधावन् व्योममार्गेणाऽऽकर्षयन् ग्रहमण्डलम् ।  
नक्षत्राणि पातयंश्च दुद्राव युयुधेऽपि च ॥3.16.७०॥
स्थिरं तदाऽम्बरं चापि सकम्पं वै व्यलक्ष्यत ।  
वायुस्तरा व्यमुञ्चन्त धृतिशक्तीः प्रकम्पिताः ॥७१ ॥
पृथ्वी कम्पेन च तदा संस्थानानि व्यसर्जयन् ।  
नक्षत्राणां च गतयोऽपि सव्याहतयोऽभवन् ॥७२॥
विजयस्यापि विश्वासश्चागाद् द्वयोर्हि संशयम् ।  
प्रलयो मुमुदे चाति पुष्टिं वीक्ष्याऽऽयतौ निजाम् ॥७३॥
आयुधानि समस्तानि प्रविश्य वर्ष्म चासुरम् ।  
विनिर्यान्ति परं पारं मार्गगानीव रोमतः ॥७४॥
नास्य देहे गर्भभागे स्पर्शोऽपि शस्त्रकृत्तदा ।  
जायते तादृशश्चास्ते युद्ध्यत्यत्यन्तमोजसा ॥७५॥
प्राणान् ग्लहाँस्तदा कृत्वा पणं कृत्वा विनाशने ।  
नाशे वा निश्चयं कृत्वा वृकानलः प्रयुद्ध्यति ॥७६ ॥
गदया तोमरेणापि शक्त्या पाशेन चासिना ।  
खड्गेन क्षेपणैश्चापि पर्वतैश्चोपलादिभिः ॥७७॥
शूलेन चापि चक्रेण दण्डेन च शरैस्तथा ।  
वक्षसा बाहुना चापि हस्त्यादिभिश्च ताडनैः ॥७८॥
एवं युद्धं चकाराऽसौ वृकानलोऽसुरस्तदा ।  
देवाश्च बलवन्तोऽपि प्रापुर्महापरिश्रमम् ॥७९॥
अथाऽहं च तदा लक्ष्मि! विनिश्चित्य दुरासदम् ।  
चक्रं सुदर्शनं चास्मै मुमोच लक्षधारवत् ॥3.16.८०॥
प्रलयाऽग्निसमं घोरं स्वर्गपातालदाहकम् ।  
वर्धमानं महद्रूपं ददाहैनं समन्ततः ॥८ १॥
व्याघ्रानलशरीराद्वै खण्डास्तदा तु कोटिशः ।  
पृथग्भूताः कर्तिता ये तेऽपि व्याघ्रानलाः पुनः ॥८२॥
भवन्ति त्वसुरास्तेन तुल्यास्तत्र हि सङ्गरे ।  
चक्रं तूर्णं मयाऽऽज्ञप्तं दह्यत्येव च तानपि ॥८३ ॥
अन्तरीक्षं समस्तं च तदा वह्न्यम्बरं ह्यभूत् ।  
प्रलयाग्निसमाव्याप्तं ब्रह्मास्त्रमिव वा ह्यभूत् ॥८४॥
तदा मया त्वमाज्ञप्ता महामायास्वरूपिणी ।  
मोहिनीरूपमास्थायाऽसुरस्य जडताप्तये ॥८५॥
सन्निधावम्बरे प्राप्ताऽसुरो मोहमुपागतः ।  
युद्धं चाऽसङ्ख्यरूपाणि त्यक्त्वा त्वां धर्तुमागतः ॥८६॥
समाश्लिक्षच्च यावत् त्वां तावत् त्वया स्ववह्निना ।  
व्याघ्रानलस्य वह्निर्वै समस्तोऽपि हृतोऽन्तरात् ॥८७॥
व्याघ्रानलो विना भानं विनाऽनलं च तैजसम् ।  
जडीभूतोऽभवत्तावत् सुदर्शनेन भेदितः ॥८८॥
पपात शतधा चापि सहस्रधा महार्णवे ।  
खङ्कशृङ्गाणि जातानि वार्धौ तद्देहखण्डकाः ॥८९॥
निर्जीवाश्च जलमध्ये पर्वता इव तेऽभवन् ।  
एवं व्याघ्रानले लक्ष्मि! नाशिते मेघगर्जनाः ॥3.16.९०॥
आकाशे चाऽभवँस्तत्र समुद्राश्चार्द्रतां ययुः ।  
मम देहात्तदा धारा जलानां च परिश्रमात् ॥९१ ॥
अभवन् वर्धमानास्ताः समुद्रानभ्यपूरयन् ।  
आकाशादभवद् वृष्टिर्जयपुष्पाक्षतात्मिका ॥९२॥
सुरा मुदं ययुश्चापि पुपूजुर्मां श्रियाः पतिम् ।  
मयाऽपि सत्कृता देवाः कृतकार्या निजालयम् ॥९३॥
ययुर्लक्ष्मि! तदा त्वं चादृश्यभावमुपागता ।  
ममापि वाहनं चाश्वस्त्वया साकं पितुस्तव ॥९४॥
गृहं प्रापय्य च त्वां तु मिष्टोदं समुपागतः ।  
अहं सुरान्नमस्कृत्य मिष्टोदं समुपागतः ॥९५॥
अनादिश्रीकृष्णनारायणः श्रीपुरुषोत्तमः ।  
अनादिश्रीवार्धिनारायणनाम्ना क्षितौ ततः ॥९६॥
प्रसिद्धश्चाऽभवं मह्यं पुण्डरीकः पिता तव ।  
ददौ पुत्रीं तु विधिना योग्याय मेऽन्तरात्मने ॥९७॥
सुरादिवन्दितायेशेश्वराय परमात्मने ।  
त्वां समुद्वाह्य विधिना पुण्डरीकश्रियं ततः ॥९८॥
अश्वं च वाह्नं लब्ध्वाऽविचरं भुवनत्रये ।  
आकल्पान्तमतिष्ठँश्च धर्मरक्षणहेतवे ॥९९॥
अनादिश्रीहरिः सोऽहं परब्रह्म सनातनः ।  
वेद्म्यहं सर्वमेवैतत् मम प्राकट्यमुत्तमम् ॥3.16.१० ०॥
एवं जाता ह्यवतारा मम तत्राऽप्यसङ्ख्यकाः ।  
पठनाच्छ्रवणाद्वापि कीर्तनात्स्मरणादपि ॥१०१ ॥
भुक्तिमुक्तिप्रदाः सर्वे चमत्कारपरायणाः ।  
स्मर नारायणीश्रि! त्वं शिवपुत्रि! चमत्कृतिम् ॥१ ०२॥
इति श्रीलक्ष्मीनारायणीयसंहितायां तृतीये द्वापरसन्ताने वेधसः एकोनविंशे वत्सरे रौद्रस्य व्याघ्रानलासुरस्य नाशनार्थम् अनादिश्रीवार्धिनारायणस्य प्राकट्यमिति-  
निरूपणनामा षोडशोऽध्यायः ॥१६ ॥
    
