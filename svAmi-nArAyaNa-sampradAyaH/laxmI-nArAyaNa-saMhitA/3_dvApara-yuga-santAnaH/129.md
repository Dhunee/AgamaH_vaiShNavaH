+++
title = "१२९"

+++
श्रीपुरुषोत्तम उवाच-  
शृणु लक्ष्मि वदाम्यत्र हेमहस्तिरथार्पणम् ।  
यत्प्रदानाद् दिव्यपदं वैष्णवं लभते जनः ॥१ ॥
पुण्यदिनं समासाद्य मण्डपं कारयेच्छुभम् ।  
वेदीं कुण्डं हव्यवस्तून्युपन्यसेच्च मण्डपे ॥२ ॥
आसनानि जलघटान् विप्रानाहूय तत्र च ।  
तीर्थान्यावाहयेच्चापि तथा पुण्याहवाचनम् ॥३ ॥
मङ्गलानि समस्तानि गापयेद् यजमानकः ।  
देवतावाहनं कुर्यात् पूजयेच्च यथाविधि ॥४ ॥
हेमहस्तिरथं पुष्पाकारं मण्यादिमण्डितम् ।  
वलभीभिर्विचित्राभिः कारयेद् दशचक्रकम् ॥५ ॥
सध्वजं सवरूथं च सोपस्करं सुशोभनम् ।  
छत्रचामररत्नाढ्यं वेत्रधरादिशोभितम् ॥६ ॥
चन्द्रदर्पणपूर्वस्थप्रभाशोभाविराजितम् ।  
व्याघ्रचर्मणि शार्दूलचर्मणि स्थापयेत्तिलान् ॥७ ॥
तत्र रथं स्थापयेच्च देयवस्तूनि चापि वै ।  
रथे नारायणं कृष्णं स्थापयेन्मां रमापतिम् ॥८ ॥
अवतारानीशनीश्च माणिक्यां दुःखहाश्रियम् ।  
राधिकां च प्रभां पाशवतीं लक्ष्मी जयां रमाम् ॥९ ॥
ललितां कमलां पद्मां पद्मिनीं तुलसीं सतीम् ।  
सावित्रीं कम्भरां लीलां गायत्रीं मञ्जुलां भुवम् ॥3.129.१ ०॥
महालक्ष्मीं महाविष्णुं सरस्वतीं च माधवीम् ।  
भार्गवीं सुगुणां हंसीं ब्रह्मविष्णुशिवाँस्तया ॥१ १॥
अनादिश्रीकृष्णनारायणंश्रीकृष्णमाधवम् ।  
ब्रह्मप्रियाहरिप्रियान्वितं मां सेवितं न्यसेत् ॥१२॥
मुक्तान्मे पार्षदाँश्चापि स्थापयेत्तत्र वै रथे ।  
सर्वायुधानि दिव्यानि दिव्यधान्यानि यानि च ॥१ ३॥
भाजनानि विचित्राणि चन्दनाऽक्षतदर्भकान् ।  
जलकुम्भान् रत्नयुक्तान् पञ्चपल्लवराजितान् ॥१४॥
दीपं चोपानहौ छत्रं दर्पणं पादुके तथा ।  
शय्यां मञ्चं कलशं च वस्त्राणि विविधानि च ॥१५॥
फलान्यपि विचित्राणि भोज्ययोग्यान्नकानि च ।  
धनानि स्वर्णरूप्याणि दानार्थं तत्र विन्यसेत् ॥१६ ॥
ध्वजं सगरुडं कुर्यात् कूबरं सविनायकम् ।  
सवितानं सुहारालीसंशोभिताऽभिगर्भकम् ॥१७॥
षोडशघटसंयुक्तं षोडशगोभिरन्वितम् ।  
षोडशहेममातङ्गैर्मुक्तादामविभूषितैः ॥१८॥
स्वर्णकूथकृतपृष्ठैः स्वर्णदन्तसुचक्रकैः ।  
स्वर्णाऽम्बालिकपृष्ठैश्च पादभूषादिराजितैः ॥१ ९॥
क्वणद्धण्टास्वरशोभैर्युक्तं कृत्वा रथं शुभम् ।  
पूजयेच्छ्रीहरिं तत्रस्थितं मां देवतादिकान् ॥3.129.२०॥
प्रदक्षिणं च त्रिःकृत्वा नमस्कारादि वै चरेत् ।  
स्तुतिं कुर्यात् कुसुमानामञ्जलिं विदधन् पुरः ॥२ १॥
नमस्ते ब्रह्मरूपाय नारायणाश्रिताय च ।  
सर्वेश्वरनिवासाय मुक्तकोटिमयाय च ॥२२॥
अक्षरब्रह्मरूपाय कोटिशक्तिश्रिताय ते ।  
नमो ब्रह्मनिवासाय स्वर्गमोक्षात्मकाय च ॥२३॥
तव दानेन यज्ञानां तीर्थानां व्रतरूपिणाम् ।  
शीलानां सर्वदानानां पुण्यं मे जायतामिह ॥२४॥
सर्वदेवमयस्त्वं वै सर्वयज्ञमयोऽप्यसि ।  
सर्वलक्ष्मीजुष्टदेवनिवासोऽसि प्रपाहि माम् ॥२५॥
पुनीहि पापव्रातेभ्यो रक्ष संसारसागरात् ।  
गतिं दानेन मे देहि स्वर्गीयां चाऽऽक्षरीं ततः ॥२६॥
यस्य पादौ प्रणमन्ति सुरेश्वरेश्वरेश्वराः ।  
अवतारास्तथा मुक्तास्तेन जुष्टोऽसि वै जय ॥२७॥
अध्वपारप्रापकस्त्वं भवाटव्या हरिश्रितः ।  
सम्पत्प्रदो भवानेव वर्तते भवयोगिनाम् ॥२८॥
पितॄणां तारकस्त्वं च वंशानां वर्धको ह्यसि ।  
सुखानां योजकस्त्वं च कृष्णरथ! नमोऽस्तु ते ॥२९॥
इत्यभ्यर्थ्य चतुर्थं च कृत्वा प्रदक्षिणं नमेत् ।  
हवनं चानले कुर्यादष्टोत्तरशतं हरौ ॥3.129.३०॥
ततो दानं चरेच्छ्रीमद्गुरवे साधवे ततः ।  
अन्यदानानि दद्याच्च ह्युचितानि सते तदा ॥३१॥
विप्रेभ्यो भिक्षुकेभ्यश्च बालेभ्यः सद्भ्य इत्यपि ।  
दद्याद् दानान्यनेकानि बालिकाभ्योऽम्बराणि च ॥३२॥
मिष्टान्नानि विचित्राणि दुग्धसाराणि यान्यपि ।  
पात्राणि भोजनान्येव धान्यानि रूप्यकाणि च ॥३३॥
दद्याद् यथाधनं सर्वं गृहं शालां च वाटिकाम् ।  
सहस्रपलनिर्माणो रथः साम्राज्यदो मतः ॥३४॥
लक्षस्वर्णकृतश्चैन्द्रपदप्रदोऽजभूप्रदः ।  
दशपलादूर्ध्वमेव दत्तो ददाति सम्पदः ॥३५॥
नारायणे मयि न्यस्तो धाम ददाति चाक्षरम् ।  
महासाधुजने न्यस्तो ददाति पदमैश्वरम् ॥३६॥
निर्गुणे मम भक्ते तु न्यस्तो ददाति मत्पदम् ।  
एवं दत्वा दिवं भुक्त्वा दाताऽन्ते याति मत्पदम् ॥३७॥
श्रवणात्कीर्तनाच्चास्य स्मरणाच्छ्रावणात्तथा ।  
अनुमोदकरणाच्च रथदानफलं लभेत् ॥३८॥
शृणु लक्ष्मि तथा चान्यन्महादानमनुत्तमम् ।  
पञ्चलाङ्गलकदानं पापहं सर्वपुण्यदम् ॥३९॥
पुण्यदिने यजमानो मण्डपं कारयेत्ततः ।  
कुण्डं वेदीं चासनानि होमदानार्थकानि च ॥3.129.४०॥
वस्तूनि हीरकरत्नादीनि पूजार्थकानि च ।  
चन्दनाक्षतपुष्पाणि सर्वोपकरणानि च ॥४१॥
मण्डपे स्थापयेत्तत्र जलकुम्भान् सरत्नकान् ।  
सदलान् सफलाँश्चापि पञ्च सौवर्णधातुजान् ॥४२॥
स्थापयेन्मण्डपे तत्र धान्यानि विविधानि च ।  
यथाशक्ति च भोज्यान्नमिष्टान्नानि च सन्न्यसेत् ॥४३॥
वस्त्राऽऽभूषणद्रव्याणि दानार्थानि च सन्न्यसेत् ।  
सारदारुमयान् पञ्च कारयित्वा हलान् शुभान् ॥४४॥
धुरयुक्तान् रज्जुनद्धान् सितासिताध्रशोभितान् ।  
मुष्टिकृष्टियुतान् रम्यान् वृषभैः पुरुषैर्युतान् ॥४५॥
दण्डरश्म्यादियुक्ताँश्च काञ्चनान् राजताँश्च वा ।  
पञ्चपलात् समारभ्याऽऽसहस्रादिपलावधि ॥४६॥
कारयित्वा हलानेवं वृषभान् दश तद्युजः ।  
धुरन्धरान् कारयित्वा सर्वशृङ्गारशोभितान् ॥४७॥
रूप्यपादाग्रतिलकान् रक्तकौशेयझुल्लिकान् ।  
मुक्ताहाराढ्यसत्कण्ठान् घुर्घुरादिविभूषणान् ॥४८॥
स्वर्णशृङ्गान् सुशोभाढ्यान् मण्डपे चाधिवासयेत् ।  
शकटानि सुयोग्यानि यथाशक्ति प्रकारयेत् ॥४९॥
खर्वटं खेटकं ग्रामं क्षेत्रं च सस्यशालिनम् ।  
गृहं रम्यं च वा वाटीं स्वर्णपात्रे प्रकारयेत् ॥3.129.५०॥
रक्षयेत्तत्र सान्निध्ये मण्डपे च ततः परम् ।  
स्वस्तिपुण्याहवाचश्च वाचयेद् विप्रकोविदैः ॥५१॥
आवाहयेद्धरिं मां च कृष्णं कृषिकरं तथा ।  
कार्ष्णीं राधां महालक्ष्मीमावाहयेच्च कर्षिणीम् ॥९२॥
अवताराँस्तथा मुक्तानीश्वरीर्देवताः सुरान् ।  
धरण्यादित्यरुद्रादीन् लोकपालान् समाह्वयेत् ॥५३॥
समिद्भिस्तिलमिष्टैश्च फलैर्दलैश्च पायसैः ।  
वह्नौ होमाँश्चरेदष्टोत्तरशतं स्मरँश्च माम् ॥५४॥
धरण्यादित्यरुद्रेभ्यः पायसं निर्वपेच्चरुम् ।  
गुरुर्दद्यात्तथा तेभ्यः पालाशसमिधो घृतम् ॥५५॥
कृष्णतिलाः शर्कराश्च व्रीहीँश्चापि फलानि च ।  
पृथ्वी साक्षान्महालक्ष्मीः सिता लक्ष्मीः प्रतुष्यति ॥५६ ॥
धरण्याः पुत्रिका देवी सिता पृथ्वीविदारिणी ।  
दारिका पुत्रिका चापि गर्भं भित्त्वोत्थिता हि सा ॥५७॥
तस्यै देयं पायसं वै तुष्टये हवने तदा ।  
होमोत्तरं विप्रदाम्पत्यं समाहूय पूजयेत्॥५८॥
दिव्याम्बरविभूषाद्यैर्हेमसूत्राऽङ्गुलीयकैः ।  
साधुं साध्वीं पूजयेच्च यथोचितप्रदानकैः ॥५९॥
मण्डपेऽष्टादशधान्यान्यपि धेनुं पयस्विनीम् ।  
शय्यां सोपस्करां चेक्षुदण्डादिशोभितां न्यसेत् ॥3.129.६०॥
हलान् प्रदक्षिणीकृत्य गृहीतकुसुमाञ्जलिः ।  
प्रार्थयेत् परमात्मानं हलस्थं मां विदारिणम् ॥६१॥
सितासितायां सिताध्रे शिवश्चेषास्थितो हली ।  
धुरे धर्मधरो विष्णू रज्ज्वां नारायणी प्रिया ॥६२॥
वृषभेषु धर्मदेवो भक्तिर्यष्ट्यां स्थिताऽस्ति च ।  
सर्वत्र श्रीहरिश्चास्ते नमस्ते परमेश्वर ॥६३॥
सर्वदेवा घुराढ्ये च त्वय्यासते च ते नमः ।  
भूवनस्पतिमूलानां रसज्ञां चिन्तये सिताम् ॥६४॥
कृष्णाय कृषिकाराय नमः श्रीहलधारिणे ।  
हलात्मने ब्रह्मणे ते व्यापकाय नमो नमः ॥६५॥
दानेऽर्पितो भवानत्र पञ्चलाङ्गलरूपधृक् ।  
स्वर्गं सत्यं महाराज्यं वैराज्यं भौममित्यपि ॥६६॥
देहि मे तत्फलात्माऽपि तथाऽन्ते मोक्षणं परम् ।  
इत्येवमुक्त्वा नत्वा च मुखे पञ्चलाङ्गलान् ॥६७॥
अर्पयेद् वृषभाद्युक्तानुपस्करणशोभितान् ।  
अन्यान्यपि च दानानि दद्याद् भिक्षुजनेषु वै ॥६८॥
विप्रेभ्यश्च यथायोग्यमृत्विग्भ्यश्चार्पयेत्तथा ।  
पञ्चलाङ्गलकृष्यर्हां पञ्चशतविघाटिकाम् ॥६९॥
भूमिं यद्वा न्यूनभागां सह दद्यात् सवाटिकाम् ।  
स्वर्णभूमिं च वा दद्याद् गृहं दद्याद्धि शान्तये ॥3.129.७०॥
अन्नजलादिकं दद्याद् दाने यथाधनं तदा ।  
भोजनानि ततस्तत्र कारयेद् द्विजयोगिनः ॥७१ ॥
साध्वीसाधुबालबालाऽपाङ्गान्धाद्यबलाजनान् ।  
एवं दद्याद् यथाशक्तिदानं पापविनाशकम् ॥७२॥
स्वर्गदं स्याद् राज्यदं स्यात् परमेष्ठिपदप्रदम् ।  
भूमौ यावन्ति सस्यानि तावद्युगानि वै दिवि ॥७३ ॥
मोदते सकुटुम्बश्च ततो याति हरेः पदम् ।  
पितॄणामुद्धरणं च भवत्येव न संशयः ॥७४॥
पञ्चलाङ्गलदानेन पुण्यं वै पञ्चकल्पजम् ।  
जायते तेन वै स्वर्गे मुहुर्दिवस्पतिर्भवेत् ॥७५॥
गोभूमिहलवृषभार्पको वैकुण्ठमाप्नुयात् ।  
पठनाच्छ्रवणादस्य तादृशं फलमाप्नुयात् ॥७६॥
अथ लक्ष्मि धराद्वीपमहादानं वदामि ते ।  
पापघ्नं पुण्यदं चाप्यमाङ्गल्यनाशकं सुखम् ॥७७॥
पुण्यदिनं समासाद्य मण्डपं कारयेच्छुभम् ।  
कुण्डं वेदीं कारयेच्च स्थापयेज्जलभृद्घटान् ॥७८॥
सरत्नपल्लववस्त्रान् अष्टसौवर्णकारितान् ।  
दानयोग्यानि वस्तूनि होमयोग्यानि यानि च ॥७९॥
पूजायोग्यानि सर्वाणि सर्वधान्यानि सन्न्यसेत् ।  
हैमीं क्षितिं जम्बुद्वीपात्मिकां सीमाद्रिशोभिताम् ॥3.129.८०॥
मध्ये मेरुयुतां रम्यां नवखण्डसमन्विताम् ।  
सागरैर्वेष्टितां चान्ते नदीनदसरोऽन्विताम् ॥८१ ॥
सर्वरत्नखनियुक्तां वाराहदेवपार्श्वगाम् ।  
हेम्नः पलसहस्रेण तदर्धेन तदंशकैः ॥८२॥
पञ्चपलैरूर्ध्वमेव कारयित्वा न्यसेद्धि ताम् ।  
मध्ये मां श्रीहरिं तत्र स्थापयेच्छ्रीरमापतिम् ॥८३॥
अवतारान्मम मुक्तान् मुक्तानिका न्यसेत्तथा ।  
ब्रह्मप्रियाः समस्ताश्च हरिप्रियास्तथाऽबलाः ॥८४॥
ईश्वरानीश्वराणीश्च देवान्देवीः ऋषींस्तथा ।  
महालक्ष्मीं श्रीगोपालकृष्णं कुङ्कुमवापिकाम् ॥८५॥
अश्वपट्टसरश्चापि मन्दिरं मे शुभं तथा ।  
लोमशस्याश्रमं चापि कारयित्वा न्यसेत्तथा ॥८६॥
भूषाच्छादनवस्त्राणि धनानि विविधानि च ।  
भोज्यान्नदानयोग्यानि स्थापयेत्तत्र मण्डपे ॥८७॥
सिंहचर्म न्यसेत्तत्र मृगचर्म न्यसेच्च वा ।  
तिलेषु तत्र धान्यानि रसाँश्च शर्कराः शुभाः ॥८८॥
फलान्यपि न्यसेच्चापि कौशेयं च वितानकम् ।  
आवाहयेल्लोकपालान् दिशां पालान् सुरेश्वरान् ॥८९॥
अधिवासनमाकुर्याच्छुक्लाम्बरधरः शुचिः ।  
प्रदक्षिणं क्षितेः कृत्वा गृहीतकुसुमाञ्जलिः ॥3.129.९०॥
पूजयेत्प्रार्थयेच्चापि भावनाभावितान्तरः ।  
नमस्ते सर्वलोकात्मन् क्षित्यात्मन् भगवन् हरे ॥९ १ ॥
त्वं क्षितिस्त्वं धरित्री त्वं धात्री पाहि वसुन्धरे ।  
वसुमत्यै नमस्तेऽत्र वसून् देहि च मे सदा ॥९२॥
अनन्तशेषमूर्द्धस्थाऽनन्तायै ते नमो नमः ।  
त्वं लक्ष्मीस्त्वं महालक्ष्मीः सन्तुष्टा त्वं नरायणी ॥१३॥
गायत्री त्वं शिवा त्वं च माणिक्या त्वं ममान्तिके ।  
दुःखहा त्वं च लोकानां गर्भधात्री च पाहि माम् ॥९४॥
त्वं ज्योत्स्ना त्वं प्रभा बुद्धिर्मेधा विश्वम्भरा सती ।  
धृतिः स्थितिः क्षमा क्षौणिः पृथ्वी रसा च जन्मदा ॥९५॥
पाहि स्वर्गं महद्राज्यं देहि मे शाश्वतं पदम् ।  
पितॄन्मोक्षगतान्सर्वान् विधेहि चार्पिता सती ॥९६॥
एवं नत्वाऽर्पयेत् क्ष्मां तां सौवर्णां गुरवे सते ।  
विप्रेभ्योऽर्धां प्रदद्याद् वा रत्नान्यन्यापि चपि वै ॥९७॥
भोजयेदथ भिक्षूँश्च सतीः साधून् समागतान् ।  
दद्याद् दानानि धान्यानि वस्त्राणि च फलानि च ॥९८॥
होमं प्रकारयेदष्टोत्तरशतं सुखप्रदम् ।  
पापं नश्यति तेनैव पुण्यं दानेन लभ्यते ॥९९॥
सम्पद्ं वैष्णवीं याति धरादानप्रदः पुमान् ।  
विमानेनाऽर्कवर्णेन पित्रुद्धारसमन्वितः ॥3.129.१ ००॥
प्रयाति श्रीपुरं नारायणपुरं च शाश्वतम् ।  
पठनाच्छ्रवणाच्चास्य मुक्तदेहोऽभिजायते ॥१०१ ॥
वैराजराज्यं भुक्त्वा च याति धामाऽक्षरं मम ।  
एवं ते कथितं लक्ष्मि महादानं धरात्मकम् ॥१ ०२॥
इति श्रीलक्ष्मीनारायणीयसंहितायां तृतीये द्वापरसन्ताने हेमहस्तिरथमहादानपञ्चलाङ्गलकमहादानहेमधरामहादाननिरूपणनामा नवविंशत्यधिकशततमोऽध्यायः ॥१२९ ॥
    
