+++
title = "२११"

+++
श्रीपुरुषोत्तम उवाच-  
शृणु नारायणीश्रि त्वं चण्डालस्य कथामपि ।  
रायणाग्रमवसतेर्नाम्ना कपिक्षयस्य वै ॥१ ॥
कपिक्षयो हि चाण्डालो रैवताचलसन्निधौ ।  
अभवत् सकुटुम्बः स रायणायां सुनीतिमान् ॥२ ॥
प्रथमं जातिदोषेण हिंस्रोऽभवद् वने भ्रमन् ।  
वानरान् वनजान् रक्तान् मारयित्वा स खादति ॥३ ॥
अतस्त्वन्यवनेवासैः कपिक्षयेतिबोधितः ।  
वानरमारनाम्नैव प्रसिद्धिमगमद्वने ॥४ ॥
अथैकदा वने वृक्षषण्डे स्थितं तु मण्डलम् ।  
वानराणां महद्वीक्ष्य तान् हन्तुं शरमादधे ॥४५ ॥
यावन्मुक्तो न वै बाणस्तावद्वानरसत्तमः ।  
दिव्यवाण्या जगादैनं शृणु त्वं श्वपचोत्तम ॥६ ॥
श्रुत्वा यथेष्टं यात्रार्थं समाचर निबोध मे ।  
पुरा त्वं वृषलीगामी द्विजो वेश्यारतोऽभवः ॥७ ॥
नाम्ना प्राज्ञेश्वरो विप्रो धर्मकर्मादितत्परः ।  
शृङ्खलाग्रामवास्तव्यो यत्र हिंसा जना अपि ॥८ ॥
वसन्ति स्म च तत्सङ्गात् तेषामन्नस्य योजनात् ।  
दानमानसहवासान्मनस्ते हिंस्रकं ह्यभूत् ॥९ ॥
देशकालक्रियावाणीसहायानामसत्तया ।  
असत्ते हृदयं जातं पापप्रियं शनैः शनैः ॥3.211.१०॥
ब्राह्मणस्य शुभो देहस्त्वया वेश्यासमागमात् ।  
अधर्मं योजितश्चाप्यभक्ष्याऽपेयादिभिस्तथा ॥११ ॥
क्षुद्रक्रियापरो जातो मद्यमांसपरायणः ।  
अथ कालेन मरणं तव जातं ततो भवान् ॥१ २॥
ययौ याम्यपुरं तत्र भुक्तवान् यमयातनाः ।  
अवशिष्टेन पापेन चाण्डालोऽत्र प्रवर्तते ॥१ ३॥
सा वेश्या वृषली तेऽत्र भार्याऽपि सहगाऽस्ति वै ।  
सहमित्राणि पापानि ते तेऽत्र सुतबान्धवाः ॥१४॥
वर्तन्ते चाण्डालयोनौ पापाः पापनिबन्धनाः ।  
पापानि त्वं पुरा कृत्वा चाण्डालत्वमुपेयिवान् ॥१५॥
ब्राह्मणत्वं त्वया पूर्वं मलवन्मलिनीकृतम् ।  
विनाशितं महत्पुण्यं स्वर्गं च मोक्षणं तदा ॥१ ६॥
इदानीं च पुनस्त्वं वै वर्तसे मांसभोजने ।  
घातको वानराणां यन्नरघ्नो भवसि ध्रुवम् ॥१७॥
वानरा नरमानुष्यास्तत्पापं नरघातजम् ।  
बालघातित्वमेवापि स्त्रीघातित्वमपि ध्रुवम् ॥१८॥
जायते तव चाण्डाल मानवे दुर्लभे पुनः ।  
उदरार्थं कुटुम्बार्थं कुरुषे हिंस्रकर्म यत् ॥१९॥
पुनस्ते यातनाः सन्ति याम्याश्चाधोगतिः पुनः ।  
यैः पूर्वे पातितस्त्वं वै तत्कृते यतसे पुनः ॥3.211.२०॥
कीदृशो मूर्खवर्योऽसि को लाभस्ते निपातिभिः ।  
पश्य मूर्ख मनुष्यस्य सार्थक्यं धर्मकर्म वै ॥२१॥
तथा पश्य निजं मोक्षं पापानां नाशनं सुखम् ।  
तीर्थं स्वर्णावतीनद्यां दामोदरं नरायणम् ॥२२॥
पश्य पुण्यं कुरु द्राक् च त्यज हिंसां सुखी भव ।  
भवाऽत्र पावनो भक्तो भज कृष्णनरायणम् ॥२३॥
नारायणह्रदे स्नात्वा कुरु सर्वाघनाशनम् ।  
संस्नात्वा रेवतीकुण्डे कुण्डे तथा च वामने ॥२४॥
कुङ्कुमवापिकाक्षेत्रे चाश्वपट्टसरोवरे ।  
स्नात्वा श्रीसोमतीर्थे च सरस्वत्यां सुखी भव ॥२५॥
मूलद्वारवतीपुर्यां स्नाहि याहि दिवं ततः ।  
गोपनार्थं शुभं तीर्थं कृत्वा याहि गवायनम् ॥२६॥
रे मूढ भज गोविन्दं श्रीपतिं कृष्णवल्लभम् ।  
दयां कृत्वा वृषं धृत्वा कृत्वा भक्तिं हरेस्तथा ॥२७॥
याहि ब्रह्मपरं लोकं सनातनं च शाश्वतम् ।  
कुङ्कुमवापिकातीर्थे वर्तते परमेश्वरः ॥२८॥
दिव्यमानुषदेहो वै ब्रह्मप्रियापतिः कृतिः ।  
स एव भगवान् जगत्स्रष्टा पाताऽन्तरस्थितः ॥२९॥
राधालक्ष्मीपतिः श्रीमद्बालकृष्णः परेश्वरः ।  
सेवितो नरनारीभिर्वर्तते मानवो यथा ॥3.211.३०॥
देहान्तेऽपि महापापी तस्य स्मरणमात्रतः ।  
सर्वपापविनिर्मुक्तो याति धामाऽक्षरं परम् ॥३१ ॥
तं गत्वा भज गोपालबालकं कम्भरासुतम् ।  
आत्मवन्तं परेशं तं समाश्रय हृदि स्थितम् ॥२॥
राधारमापतेस्तस्य माहात्म्यज्ञानमञ्जसा ।  
साक्षात्कर्तव्यमेवाऽतो मुक्तिर्भवति शाश्वती ॥३३॥
गाढस्नेहाद् भगवति प्रसन्नत्वं प्रजायते ।  
तेन मुक्तिः करगता भगवद्धामदायिनी ॥३४॥
स्नेहः कार्यः सर्वथा वै शृणु चाण्डाल वच्म्यहम् ।  
नवोढाया यथा पत्यौ तथा चाद्ये सुते यथा ॥३५॥
यथा मातरि बालस्य लोभिनस्तु धने यथा ।  
क्षुधितस्य यथाऽन्ने च भयभीतस्य रक्षके ॥३६॥
यादसां तु जले यद्वत् पतङ्गस्याऽनले यथा ।  
तथा स्नेहः सदा कार्यः परमेशे सुखप्रदे ॥३७॥
त्वचा स्प्रष्टव्य ईशेशो भालनीयश्च चक्षुषा ।  
श्रोतव्यश्चापि कर्णाभ्यामास्वाद्यश्चूम्बनादिभिः ॥३८॥
गन्धस्तस्यैव चाऽऽदेयो रूपं ग्राह्यं हरे सदा ।  
आश्लेषणीयो भगवान् कीर्तनीयश्च माधवः ॥३९॥
आनन्दनीयः श्रीकृष्णः सर्वार्पणं हरौ तथा ।  
कर्तव्यं च हरेर्गुणग्रहणं कार्यमन्वहम् ॥3.211.४०॥
माहात्म्यगुणवित्त्याद्यैः स्नेहः कृष्णे प्रजायते ।  
यद्वा साहजिकः स्नेहो भक्तस्यैव प्रजायते ॥४१॥
यथा स्त्रीपुत्रवित्तादौ तथा कृष्णनरायणे ।  
स्नेहं साहजिकं प्राप्तो ब्रह्मभूयाय कल्प्यते ॥४२॥
नैसर्गिकस्नेहवन्तो भवन्ति दिव्यबुद्धयः ।  
दिव्यक्रियाश्च हर्यर्थं स्नेहस्तेषां प्रपुष्यति ॥४३॥
स्नेहस्य पोषणे विघ्नो मानं चेत्तत्र वर्तते ।  
नाशनीयं सर्वथा तच्छ्रेयोऽध्वनि विघातकृत् ॥४४॥
दुःस्वभावाः समस्ता वै नाशनीयाः प्रयत्नतः ।  
अतिशत्रुधिया ते वै नाशनीया मुमुक्षुणा ॥४५॥
मित्रवद् देहवासा ये दुःस्वभावास्तु ते यदि ।  
मोक्षे विरोधिनः स्युश्चेद्धन्तव्याः सत्समागमैः ॥४६॥
सत्सङ्गः सर्वदा कार्यः सतां सङ्गो महौषधम् ।  
आत्माऽस्मि बलवान् कृष्णसहायवान् सुधर्मवान् ॥४७॥
यदिच्छति करोत्येव समर्थो मुक्तयेऽपि च ।  
रजसां तमसां वेगानुन्मूलयेद्धरिश्रितः ॥४८॥
देहाध्यासः कुसङ्गश्च पूर्वकृत्कर्मसञ्चयः ।  
मायामोहकराः सन्ति हन्तव्याः सत्समागमैः ॥४९॥
विवेकेन प्रहन्तव्यो देहाध्यासः सतां मुखात् ।  
सत्सङ्गेन कुसङ्गश्च हन्तव्यः सत्समागमात् ॥3.211.५०॥
पूर्वजन्मकृताः सर्वे संस्काराः पापकारिणः ।  
हन्तव्यास्ते सतां नित्यप्रसत्त्या महतामिह ॥५१ ॥
अतिपापस्य पुंसस्तु पापफलं प्रपीडनम् ।  
आपदश्च समायान्ति तदा तन्नाशहेतवे ॥५२।  
इतस्ततो धावति द्राक् समन्ताद्धनदो भवन् ।  
तथापि विपदो यान्ति वृद्धिं दूरे न यान्ति च ॥५३॥
अथ भग्नमना भूत्वा याति दुःखतरं जनम् ।  
श्रुत्वा साधुं च वा वृद्धं निवेदयति चापदः ॥५४॥
साधोस्तु वचनं प्राप्य करोति व्रतपूजनम् ।  
सत्सङ्गं भजनं चापि सेवां स्मरणं शार्ङ्गिणः ॥५५॥
एवं बीजबलेनाऽस्य लीयन्ते कल्मषाणि वै ।  
अकल्मषं च हृदयं जायते निर्मलं ततः ॥५६॥
भक्तियोग्यं तत्र कृष्णः सतां वाण्या विराजते ।  
प्रकाशते शनैश्चापि पुण्यः प्रजायते जनः ॥५७॥
एवं वै शुभतां यान्ति संस्कारा मलिना अपि ।  
चाण्डालो विप्रतां याति दुष्टः सुजनतां तथा ॥५८॥
प्रसादेन सतां रङ्को राजतां लभते द्रुतम् ।  
प्रसादेन सतां मूर्खः पाण्डित्यं लभते तथा ॥५९॥
प्रसादेन सतां पापी पुण्यं स्वर्गं प्रविन्दति ।  
प्रसादेन सतां दुष्टो जायते पङ्क्तिपावनः ॥3.211.६० ॥
अतिप्रसन्नताप्राप्त्यै साधूनामग्रतः सदा ।  
निश्छद्म वर्तितव्यं वै यथाऽनुवृत्तिमेत्य तु ॥६१॥
यत्र यत्र रुचिस्तेषां तत्तत् साध्यं विशङ्कया ।  
यत्र यत्राऽरुचिस्तेषां तत्तत् त्याज्यं द्रुतं सदा ॥६२॥
मानं च लोकलज्जां च गुणगर्वं विहाय वै ।  
सतां दास्यं प्रकर्तव्यं धार्यं वचः सतां हृदि ॥६३॥
सतां प्रसादे विघ्ना ये भवन्ति सेवनेऽपि च ।  
सर्वे ते दुर्गुणास्त्याज्या ग्राह्याः प्रसन्नताप्रदाः ॥६४॥
गुणा यैः स्युः प्रसन्ना वै सन्तस्ते तु गुणा मताः ।  
धर्मः स एव चोक्तोऽस्ति येन प्रसन्नता भवेत् ॥६५॥
सतां चाऽप्रीतिहेतुर्यः स तु दुर्गुण एव वै ।  
हेयः स एव भक्तेन कार्या प्रसन्नता सताम् ॥६६॥
अनुकूले दासभक्ते प्रसीदन्ति हि साधवः ।  
सतां गुणानां ग्रहणैर्दोषा नश्यन्ति हृद्गता ॥६७॥
सन्तो महान्त सेव्यास्ते दिव्यतासंविधायिनः ।  
गुणानां ग्रहणे भक्तिर्वर्धते परमात्मनि ॥६८॥
सतां निष्कामित्वगुणग्रहे निष्कामितां व्रजेत् ।  
सतां निःक्रोधतागुणग्रहे निःक्रोधतां व्रजेत् ॥६९॥
सतां निर्लोभतागुणग्रहे निर्लोभतां व्रजेत् ।  
सतां निर्मोहतागुणग्रहे निर्मोहतां व्रजेत् ॥3.211.७० ॥
सतां दिव्यरूपगुणग्रहे दिव्यसुरूपवान् ।  
भवेत् सतां भगवत्त्वगुणग्रहे भवेत्तथा ॥७१ ॥
महैश्वर्यादिशाली वै भवेद् भक्त्या तथोत्तमः ।  
अन्यत्राऽरुचिरस्याऽस्ति कृष्णे सत्सु रुचिः सदा ॥७२॥
भावः कृष्णे सत्पुरुषेऽन्यत्राऽभावोऽस्य वर्तते ।  
एवंविधस्य वो दास्यं हरौ सत्सु प्रवर्धते ॥७३ ॥
वर्धमानं परं दास्यं निर्मलं प्रीतिहेतुकम् ।  
विवर्तते वै स्वामित्वे स्वामिनः कृपया क्वचित् ॥७४॥
यथा शिष्ये सेवके वा स्वामित्वं कृपया भवेत् ।  
तथा दासे दास्यभावः स्वामिभावत्वमाव्रजेत् ॥७५॥
हरेरग्रे सतामग्रे पक्षपातो न विद्यते ।  
स्त्री शूद्रो वापि चाण्डालो भक्त्या याति परां गतिम्॥७६॥
इत्येवं वानरेणापि लक्ष्मि कपिक्षयो वनी ।  
प्रबोधितस्तदाऽऽश्चर्यं प्राप्तवान् बोधमाप्तवान् ॥७७॥
कृतकृत्यं निजात्मानं मेने वै पुण्यभागिनम् ।  
येन वै वानराल्लब्धं ज्ञानं मोक्षप्रदं शुभम् ॥७८॥
अथाऽयं प्रतिपप्रच्छ वानरं को भवानिह ।  
ज्ञानदो मोक्षदश्चापि हिंसादिदोषनाशकः ॥७९॥
मायादोषहरश्चापि सर्वाऽज्ञानविनाशकृत् ।  
वने त्वं चरसि कोऽत्र वद मे तु यथातथम् ॥3.211.८० ॥
धन्योऽहं कृतकृत्योऽहं जातोऽस्मि तव वाक्यतः ।  
विशेषतो भविष्यामि विदित्वा त्वां च पावनः ॥८ १ ॥
श्रुत्वैवं वानरः प्राह वयं चेमे वनेचराः ।  
वानरा रक्तवर्णा ये ते सर्वे स्वर्गदेवताः ॥८२॥
भवामो दिव्यदेहाश्च सर्वे स्वर्गनिवासिनः ।  
स्वर्गं पुण्यं प्रभुञ्जामः क्षयं पुण्यं प्रयाति च ॥८३॥
नूतनं नाऽर्ज्यते तत्र भोगभूमिर्यतो दिवम् ।  
कर्मभूभिः पृथिवीयं पुण्यं चात्र कृतं मिलेत् ॥८४॥
पुण्यार्थं वानरैः रूपैः पर्वते रैवताचले ।  
फलपत्रादिकं लब्ध्वा देवार्पणं प्रपूजनम् ॥८५॥
कृत्वा भुङ्क्ष्मः प्रसादं वै पावनं मोक्षदं शुभम् ।  
जलं च स्वर्णरेखाया नारायणह्रदात्तथा ॥८६॥
दामोदरह्रदात् पीत्वा वर्धयामः सुपुण्यकम् ।  
तीर्थे स्नात्वा भाविमोक्षं चेच्छामो मोक्षकामिनः ॥८७॥
न वयं वानराः किन्तु देवा वानररूपिणः ।  
स्वर्गान्ते मानवे लोके जन्म यथा न वै भवेत् ॥८८ ॥
मोक्षो भवेद् यथाऽस्माकं तथा कुर्मोऽत्र तीर्थकम् ।  
भवानपि तथा तीर्थं करोतु वै फलादनः ॥८९॥
कुटुम्बेन सहितस्त्वं प्रयास्यसि परां गतिम् ।  
लोमशं योगिनं गत्वा चाश्वपट्टसरोवरे ॥3.211.९०॥
मन्त्रं गृह्ण हरेस्तत्र पावनत्वं भविष्यसि ।  
इत्युक्तः स प्रणम्यैव चाण्डालो देवतागणम् ॥९१ ॥
शीघ्रं नारायणकुण्डवारि पीत्वाऽश्वसारसम् ।  
ययौ लोमशनिलयम् प्रणनाम जगाद च ॥९२॥
वृत्तान्तं सकलं पश्चादश्वपट्टसरोवरे ।  
स्नात्वा च कृपया मन्त्रं जग्राह लोमशात् तु सः ॥९३॥
'ओं नमः श्रीकृष्णनारायणाय स्वामिने स्वाहा' ।  
कुटुम्बेन सहितोऽयं भक्तोऽभवद्धरेर्मम ॥९४॥
अश्वपट्टसरोयात्रां चक्रे जातश्च पावनः ।  
पापं तस्य गतं नाशं भक्त्या मे लोमशाश्रयात् ॥९५ ॥
अथ कालान्तरे प्राप्ते काले तत्याज वर्ष्म सः ।  
भार्याऽपत्यानि सर्वाणि वर्ष्माणि तत्यजुस्तदा ॥९ ६॥
'हरेकृष्ण बालकृष्ण लक्ष्मीकान्त रमापते' ।  
वदन्तस्ते दिव्यदेहा अभवन् मुक्तियोगिनः ॥९७॥
विमानं चागतं तत्र मम पार्षदसेवितम् ।  
तत्राऽऽरुह्य ययुः सर्वे धामाऽक्षरं मम प्रियम् ॥९८॥
एवं भक्तस्य कल्याणं कृतं कीशप्रसङ्गतः ।  
मया लक्ष्मि कृपयैव चाण्डालस्य हि शाश्वतम् ॥९९॥
एवमन्येऽपि मे भक्त्या सतां भक्त्या च पावनाः ।  
सेवन्ते मां सतश्चापि तेऽपि यान्ति परां गतिम् ॥3.211.१० ०॥
पठनाच्छ्रवणादस्य स्मरणाद् यान्ति मोक्षणम् ।  
सकामाः सम्पदो यान्ति निष्कामा मत्पदं परम् ॥१०१ ॥
इति श्रीलक्ष्मीनारायणीयसंहितायां तृतीये द्वापरसन्ताने कपिक्षयात्मकस्य चाण्डालस्य वानररूपदेवोपदेशेन हरौ भक्त्या सकुटुम्बस्य मोक्षणमित्यादिनिरूपणनामैकादशाधिकद्विशततमोऽध्यायः ॥२११ ॥
    
