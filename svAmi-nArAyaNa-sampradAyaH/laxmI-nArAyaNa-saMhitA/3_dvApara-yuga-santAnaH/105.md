+++
title = "१०५"

+++
श्रीनारायणीश्रीरुवाच-  
धर्माणां कर्मणां चापि मूलं मे वद माधव ।  
यदाश्रयात् प्रपुष्टिं सम्प्रयाति मानवो वृषे ॥१ ॥
श्रीपुरुषोत्तम उवाच-  
शृणु श्रीशिवराज्ञीश्रि! धर्ममूलं सनातनम् ।  
नारायणे यथा लक्ष्मीः श्रीकृष्णे राधिका यथा ॥२ ॥
अनादिश्रीकृष्णनारायणे त्वं मयि राजसे ।  
विष्णौ लक्ष्मीर्यथा चास्ते गोपाले कम्भरा यथा ॥३ ॥
सावित्र्यजे हरे दुर्गा सिद्धिर्विनायके यथा ।  
तथा विवाहिता पत्नी धर्ममूलं हि देहिनाम् ॥४ ॥
पितृदेवाऽतिथीनां च स्वजनस्य गृहस्य च ।  
वंशस्य वंशशाखानां मूलं पत्नी विवाहिता ॥५ ॥
अलङ्कृत्योदकपूर्वां कन्यां दद्याच्छुभे वरे ।  
वरारोहां युवतीं चाऽनङ्गवासशरीरिणीम् ॥६ ॥
अभिप्रेता च या यस्य कन्याऽभिप्रेत एव यः ।  
तयोर्मुदा विवाहो वै कर्तव्यो हितकृद्धि सः ॥७ ॥
ब्राह्मणानां सतां चापि सात्त्विकानां विधिर्ह्ययम् ।  
धनेन बहुधा क्रीत्वा प्रसह्य हरणं च वा ॥८ ॥
न कर्तव्यं क्वचिल्लग्नं केनचित् सुखमिच्छती ।  
निःश्वासाभिहतं सर्वं दह्यत्येव हि योषितः ॥९ ॥
जातस्त्रीव्यञ्जनां भार्यामुद्वहेच्छ्रेय इच्छता ।  
उद्भिन्नयौवनां पुष्टामुद्वहेत्पुष्टयौवनः ॥3.105.१ ०॥
राजस्वल्यं विना नैव क्षतां कुर्यान्निजाङ्गनाम् ।  
अथवा चेत् कामुकी सा स्नेहस्पृश्या निसर्गजा ॥१ १॥
स्वयं पतिं प्रगच्छेच्चेद् रमणे नैव दूषणम् ।  
पत्नीच्छामन्तरा नोपयच्छेत् नारीचलो भवन् ॥१२॥
कामुकः स्वैरवृत्तश्च धर्मं हन्ति गृहाश्रयम् ।  
प्रसह्याऽधर्म एवास्ते स्नेहकार्यो वृषो मतः ॥१३॥
शृणु लक्ष्मि महाराष्ट्रे क्षत्रियो जाङ्घलामखः ।  
आसीत् वव्रे स कन्यां द्वादशवर्षां सुरूपिणीम् ॥१४॥
अजातयौवनभावां धर्महृदययोगिनीम् ।  
सद्विवेकयुतां राजस्वल्योत्तरं पतिं प्रति ॥१५॥
कामधर्मं चेहमानां नान्यथा सा सतीव्रता ।  
धर्मं कृत्वा पुरश्चास्ते पतिसेवापरा सदा ॥१६॥
कामुकश्च पतिस्तां वै प्रसह्य कामतृप्तये ।  
स्प्रष्टुमियेष सा प्राह कान्त! धर्मः प्रबाधते ॥१७॥
नाऽहं योग्या भवाम्यत्र विना धर्ममृतुं पते ।  
स्पर्शसेवां करोम्यत्र कामसेवां प्रवर्जय ॥१८॥
इत्युक्तोऽपि पतिधर्ममनावेक्ष्य हि कामुकः ।  
प्रसह्य पत्नीं जग्राह सती निःश्वासमाचरत् ॥१९॥
निश्वासान्मूर्तिमानग्निः प्रादुर्बभूव तत्क्षणम् ।  
अज्वालयत् पतिं सौधं स्मृद्धिं चोपस्कराणि च ॥3.105.२०॥
सती शुशोच बहुधा पत्यौ नष्टे पतिव्रता ।  
सस्मार धर्मं धर्मोऽपि तदा साक्षाच्चतुर्भुजः ॥२१॥
आययौ मा शुचश्चेति प्राह बालामनिन्दिताम् ।  
धर्मरक्षाकृते बाले प्रसन्नोऽस्मि वृषोऽस्म्यहम् ॥२२॥
वरं वरय भद्रं ते मा धर्माच्चल भामिनि! ।  
धर्मो रक्षति रक्षितो नाशितो नाशयत्यपि ॥२३॥
तेन नाशितवानस्मि ततो नाशोऽस्य चाऽभवत् ।  
त्वया वै रक्षितस्तेन त्वं चाऽबाधा प्रजीवसि ॥२४॥
वह्निस्त्वां न ददाहाऽत्र गृहे बाले बलान्मम ।  
वरं वृणु यथेष्टं वै ददाम्यद्य हि मा चिरम् ॥२५॥
श्रुत्वा बाला कुन्दधर्मानाम्नी तदा वरं पतिम् ।  
वव्रे कुटुम्बकं पत्युश्चापि सञ्जीवितं गृहम् ॥२६॥
सर्वोपस्करसंयुक्तं धर्मज्ञानयुतं पतिम् ।  
धर्मदेवस्तथाऽस्त्वाह द्रुतं सञ्जीवितः पतिः ॥२७॥
कुटुम्बसहितः सर्वगृहोपकरणान्वितः ।  
धर्मज्ञानयुतश्चापि मुमुदे चातिभाववान् ॥२८॥
प्रशशंस परं धर्मं पत्न्याः ऋतुजयच्छनम् ।  
धर्मो ययौ ततः पूजां लब्ध्वाऽथो जाङ्गलामखः ॥२९॥
पत्नीधर्मं सदा सम्पालयामास यथोदितम् ।  
सती सत्यवती प्राप दग्धमपि निजं पतिम् ॥3.105.३ ०॥
इत्येवं चास्ति मर्यादा पत्नीच्छानिर्मिता सदा ।  
तां रक्षन् जायते पुण्यं चान्यथा पातकं मतम् ॥३ १ ॥
शृणु लक्ष्मि तथा चान्यद् युवतीकन्यकावृषम् ।  
त्रीणि वर्षाण्युदीक्षेत कन्या ऋतुमती सती ॥३२॥
चतुर्थे त्वथ सम्प्राप्ते स्वयं भर्तारमर्जयेत् ।  
प्रजा न हीयते तस्या रतिश्चापि न हीयते ॥३३॥
अतोऽन्यथा वर्तमाना भवेद्वाच्या जनस्य सा ।  
तस्माद् रजस्वलाधर्मं विवाहयेन्न रक्षयेत् ॥३४॥
असपिण्डा निजमातुरसगोत्रा च या पितुः ।  
इत्येतामनुगच्छेत मानवो नियमो ह्ययम् ॥३५॥
पाणेर्ग्रहणपूर्वं तु याचन्ते वै जना मुहुः ।  
वरः श्रेष्ठो मिलेद् दद्यात्तस्मै विहाय चाऽपरम् ॥३६॥
नाऽनिष्टाय प्रदद्याद्वै न हीनाय न रोगिणे ।  
नाऽरये न बिभत्साय न दद्यात् क्रूरकर्मणे ॥३७॥
नाऽधार्मिकाय दद्याद्वै हिंसकाय तथा न च ।  
न ह्येव भार्या क्रेतव्या न विक्रय्या कथञ्चन ॥३८॥
यत्रेष्टं तत्र देया स्यान्निःशुल्का संविभूषिता ।  
मृते पत्यौ प्रदातव्या यत्रेष्टं योषितः खलु ॥३९॥
विवाहितेन चेत् त्यक्ता दातव्या त्वपराय सा ।  
भार्यया च परित्यक्तो भार्यामन्यां समुद्वहेत् ॥3.105.४०॥
मृतायामपि भार्यायां भार्यामन्यां समुद्वहेत् ।  
देवरं प्रविशेद्वापि देवरो वा विशेत् स्त्रियम् ॥४१॥
द्वयोश्चेदानुकूल्यं स्यादेष धर्मः सनातनः ।  
अपितृजां चाऽमातृजां विन्देत् मानवीं सतीम् ॥४२॥
अग्निं देवं पितरं वा गां परिक्रम्य सर्वथा ।  
वृद्धानां सन्निधौ यद्वा मालां समर्प्य वै मिथः ॥४३॥
हस्तयोर्मेलनं वापि कृत्वा नत्वा परस्परम् ।  
मण्डपे मन्दिरे वापि विवाहयेत् गुरोः पुरः ॥४४॥
अविरोधेन लोकानां कुटुम्बिनां नृपस्य च ।  
प्रजानां चाऽविरोधेन द्वयोर्ग्रहो विवाहनम् ॥४५॥
प्रकाशं यद्द्वयोरैक्यं चाऽविरोधेन शोभनम् ।  
हृदययोः साक्षिताऽत्र धर्मः सोऽपि पुरातनः ॥४६॥
अप्रकाशे गर्भवत्ता निन्दिता पितृवर्जिता ।  
दासीनामिव वंशो न गणनां याति धार्मिकीम् ॥४७॥
नियोगादपि जायन्ते पुत्रास्ते पितृलोकिताः ।  
ब्रह्मक्षत्रा वंशकरा धर्मः सोऽपि पुरातनः ॥४८॥
साधूनां पुनराचारो गरीयान् धर्मलक्षणः ।  
पित्राऽऽज्ञप्ता स्वय वृत्ता भर्त्रा योगमुपागता ॥४९॥
साध्वाचारेण सा जाता विवाहिता हि सा मता ।  
भार्यापत्योर्हि सम्बन्धश्चामृत्युश्चिरशोभनः ॥3.105.५०॥
रतिसाधारणो नैषस्तस्माद्धर्मः सनातनः ।  
सतिमात्रार्थसम्बन्धः स्त्रीपुंसोर्नहि धार्मिकः ॥५१॥
दायभागेऽपि पुत्रो वै गण्यते वंशभागवान् ।  
पुत्रो न स्यात्तदा पुत्री दायभागाधिकारिणी ॥५२॥
पुत्रः पुत्री समौ बोध्यौ दायभागेऽतिकारिणौ ।  
बहवोऽपि सुता यस्य पुत्र्योऽपि च तथाविधाः ॥५३॥
तस्यापि दायभागे स्युः पुत्राः पुत्र्योऽधिकारिणः ।  
समभागाः प्रदातव्या एष धर्मः सनातनः ॥५४॥
विवाह्य दायभागं चाऽदत्त्वा सम्प्रेषयन्ति ये ।  
कन्याभागप्रभोक्तारः पतन्ति नरके हि ते ॥५५॥
जीवितार्थाय विक्रीय कुमारं वा कुमारिकाम् ।  
भुञ्जते तद्धनं ते तु भुञ्जते पिशितं तयोः ॥५६॥
अन्योऽप्यथ न विक्रेयो मनुष्यः किं पुनः प्रजाः ।  
वश्यां कुमारीं बलतो विक्रीणीयान्न कश्चन ॥५७॥
धर्मबुद्ध्या चार्पयेद्वै जामात्रे यौतकान्विताम् ।  
मातुश्च यौतकं यत् स्यात् कुमारीभाग एव सः ॥५८॥
दौहित्र एव तद्रिक्थमपुत्रस्य पितुर्हरेत् ।  
पुत्रदौहित्रयोरेव विशेषो नास्ति धर्मतः ॥५९॥
पितृभिर्भ्रातृभिश्चापि श्वशुरैरथ देवरैः ।  
पूज्या भूषयितव्या च बहुकल्याणमिप्सुभिः ॥3.105.६०॥
पूज्या लालयितव्याश्च स्त्रियो नित्यं गृहस्थिताः ।  
रमण्यो यत्र तुष्यन्ति वसन्ति तत्र सम्पदः ॥६१॥
सिद्धयः प्रतिवर्षन्ति सर्वान् कामान् ददत्यपि ।  
यत्र नार्योऽवमन्यन्ते सर्वास्तत्राऽफलाः क्रियाः ॥६२॥
नैव भान्ति न वर्धन्ते वंशाः श्रिया विवर्जिताः ।  
स्त्रीहेतुकः सदा श्रेष्ठो धर्मो द्युसत्यलोकदः ॥६३॥
उत्पादनमपत्यस्य जातस्य परिपालनम् ।  
प्रीत्यर्थो लोकयात्राया यापनं स्त्रीजने स्थितम् ॥६४॥
नास्ति यज्ञस्तादृशो वै न श्राद्धं नोपवासनम् ।  
धर्मो युगलसौहार्दसमो द्युमोक्षदोऽपरः ॥६५॥
पिता रक्षति कौमारे भर्ता रक्षति यौवने ।  
पुत्राश्च स्थविरे पान्ति स्त्रीरक्षैवं पुरातनी ॥६६॥
श्रिय एताः स्त्रियो नाम सत्कार्या भूमिमिच्छता ।  
पालिताऽनुगृहिता च स्त्री श्रीरेव प्रकाशते ॥६७॥
अथ लक्ष्मि स्त्रियै देयो दायभागोऽपि सम्मतः ।  
पुत्रपुत्रीसमोभागस्तद्धनं योषितः सदा ॥६८॥
भर्त्रा तच्च धनं दत्तं यथेष्टं भोक्तुमर्हति ।  
स्त्रीणां तत्पतिदायाद्यं ह्युपभोगफलं मतम् ॥६९॥
एकस्य बहुभार्यत्वे ब्राह्मणी सर्वथोत्तमा ।  
स्नानं प्रसाधनं भर्तुर्दन्तधावनमञ्जनम् ॥3.105.७०॥
हव्यं कव्यं देवपूजां भोजनं ब्राह्मणी चरेत् ।  
अन्नं पानं च माल्यं च वासांस्याभरणानि च ॥७१ ॥
ब्राह्मण्येतानि दद्यात् स्वभर्त्रे सा हि गरीयसी ।  
अथवा चानुकूल्यं तु यथा भवेद्धि योषिताम् ॥७२॥
अक्लेशेन प्रमोदेन स्नेहेन चानुवृत्तितः ।  
तथा सेवेत विप्रा वा क्षत्रिया वाऽपरापि वा ॥७३॥
पत्युराज्ञां समगृह्य नान्यथा तु कथञ्चन ।  
गर्भशुद्धिश्च विज्ञेया गुणरूपनिसर्गकैः ॥७४॥
अपत्यं प्रतिबिम्बं वै पितुर्मातुश्च वा भवेत् ।  
तत्स्वभावमपत्यं तद्विज्ञेयं शुद्धवंशजम् ॥७५॥
तत्र यत्र पृथग्भावो गर्भाऽशुद्धिर्हि सा मता ।  
निषेके सङ्करीभावे वैरुप्यं बालके भवेत् ॥७६॥
सान्निध्येऽनिष्टवस्तूनां साङ्कर्यं जायते हृदि ।  
बीजे सङ्क्रमते तच्च गर्भे तद्भाव उद्भवेत् ॥७७॥
गर्भदानं ततोऽदृश्ये रहस्ये विध्नवर्जिते ।  
शान्तशब्दे शान्तलोके शान्तपश्वादिभाषणे ॥७८॥
सुशान्तसर्वतत्त्वेषु विधातव्यं न चान्यथा ।  
शुद्धवंशप्रसूतिः सा भवेदत्र न संशयः ॥७९॥
अन्यशब्दस्पर्शरूपरसस्वभावदूषणम् ।  
प्रक्रमते बीजदाने प्रतिमादर्शनादपि ॥3.105.८०॥
तस्मात् पतिमुखं दृश्यं नान्यद् दृश्यं तदा मतम् ।  
प्रसन्नहृदयाभ्यां च भाव्यं न तु क्रुधा रुषा ॥८१ ॥
न च मालिन्यभावेन भाव्यं सुगन्धिसम्भृता ।  
प्रसन्नमनसा भाव्यं भाव्यं सत्त्वगुणेन च ॥८२॥
एकाग्रमनसा भाव्यं दात्रा धात्र्या च सर्वथा ।  
स वंशः शुद्ध एव स्यात् स्मर्तव्यं नेतरत् तदा ॥८३॥
नारायणो हरिः कृष्णः परमेशः परात्परः ।  
स्मर्तव्यो दम्पतीभ्यां वै बीजदाने न चाऽपरः ॥८४॥
यत्स्मृतिस्तद्गुणा भावाः प्रक्रमन्ते प्रकृतयः।  
तस्माच्छ्रेष्ठः पतिर्देवो देवदेवो जनार्दनः ॥८५॥
शृणु लक्ष्मि कथयामि कथां पुरातनीं शुभाम् ।  
पुलस्त्यो वेधसः पुत्रो ददौ दानं यदाऽऽर्तवम् ॥८६॥
तदा प्रीतिः पुलस्त्यस्य भार्या सस्मार राक्षसम् ।  
निर्ऋतं रावणस्तेन रक्षोधर्मा व्यजायत ॥८७॥
यदाऽऽर्तवे प्रसस्मार विष्णुं नारायणं हरिम् ।  
तद्भावभावितो जातो भक्तः पुत्रो विभीषणः ॥८८॥
पार्वतीशङ्करौ पूर्वे सस्मरतुर्बलान्वितम् ।  
सेनापतिं सुतं दैत्यनाशकं विजयप्रदम् ॥८९॥
स्कन्दस्तेनाऽभवद् विघ्ननाशार्थं गणपोऽभवत् ।  
वैराजस्त्रिगुणान् स्मृत्वोत्पादयामास वै त्रिकम् ॥3.105.९०॥
ब्रह्मविष्णुमहेशाख्यं यथा स्मृतिस्तथा जनिः ।  
चरौ फले प्रसादे च बीजे चाशीर्वचस्यपि ॥९१ ॥
यादृक् स्मरणं रोहेद्वै तादृशी जायते प्रजा ।  
यद्भावना भवेद् भक्तिः फलं तद्भावभावितम् ॥९२॥
कल्पवृक्षे हरेर्मूर्तौ गुरौ पत्यौ स्त्रियां सति ।  
औषधे मन्त्रे तपसि यथा भावस्तथा फलम् ॥९३॥
विद्यायामुद्यमे युद्धे कृषौ भृत्यक्रियाविधौ ।  
भौतिकाभ्युदये वेगे यादृग्यत्नस्तथा फलम् ॥९४॥
नृपे साधौ हरौ पित्रोः श्रेष्ठिनि स्वामिनि क्रमे ।  
देवे पितरि सन्तुष्टे यथा कृपा तथा फलम् ॥९५॥
शत्रौ नियामके सर्पे विप्रे शस्त्रिणि तापसे ।  
कलहे रोधने नाशे यथा रोषस्तथा फलम् ॥९६॥
भक्तौ योगे प्रार्थनायां सेवायां दैवकर्मसु ।  
शास्त्रे भोग्ये दीर्घकार्ये यथा शान्तिस्तथा फलम् ॥९७॥
धर्मे लग्ने मृधे दाने वचने विघ्नसारणे ।  
चौर्ये मोक्षे देशकाले यथा शैघ्र्यं तथा फलम् ॥९८॥
काव्ये न्याये चोपदेशे चाज्ञायां चान्तिमे क्षणे ।  
संहारे चापदि प्रारम्भे यथाधीस्तया फलम् ॥९९॥
क्षेत्रे स्वर्गे स्त्रियां शिष्ये पुत्रे कार्ये ह्युपार्जने ।  
मन्त्रे शास्त्रे रचनायां यथा बीजं तथा फलम् ॥3.105.१ ००॥
कीर्तौ रतौ वृषे वंशे सुखे श्रमे च भोजने ।  
कोशेऽतिथौ गृहे स्वर्गे यथा भार्या तथा फलम् ॥१० १॥
तस्माल्लक्ष्मि सदा भार्या पातिव्रत्यपरायणा ।  
विशेषतो हि धर्माणां मूलं भवति सर्वथा ॥१ ०२॥
पुरुषार्था हि चत्वारश्चोपायाः साधनानि च ।  
यात्राः सर्वाः प्रवर्तन्ते सिद्ध्यन्ति निजयोषिता ॥१ ०३॥
क्षेत्रं वै सर्वधर्माणां वाटिका पुत्रसम्पदाम् ।  
कल्पलता सुखानां च भार्या भवति मूलिका ॥१ ०४॥
मन्दुरा सा मनोऽश्वानामाश्रया प्राणपक्षिणाम् ।  
नौः सा संसारिणां पत्नी यानं सा स्वर्गिणां तथा ॥१०५॥
यज्ञे वंशे सुखे दुःखे पुण्ये महोत्सवे सवे ।  
गृहे कार्ये धने ख्यातावर्धाङ्गना निजात्मिका ॥१ ०६॥
पठनाच्छ्रवणाल्लक्ष्मि तथा धर्मसमाश्रयात् ।  
भुक्तिर्मुक्तिर्भवेच्चापि नार्या नरस्य सर्वथा ॥१ ०७॥
इति श्रीलक्ष्मीनारायणीयसंहितायां तृतीये द्वापरसन्ताने सर्वधर्मकर्मणां मूलं विवाहिता पत्नीति जाङ्घलामखस्य क्षत्रियस्य कुन्दधर्मपत्न्याः सरधर्मे चमत्कारः कन्यादानयोग्यता वरयोग्यता दायभागयोग्यता बीजशुद्धिरित्यादिनिरूपणनामा पञ्चाधिकशततमोऽध्यायः ॥१०५ ॥
    
