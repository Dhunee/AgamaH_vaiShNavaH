+++
title = "२२५"

+++
श्रीपुरुषोत्तम उवाच  
शृणु नारायणीश्रि त्वं रत्नप्रभेति नामिनः ।  
खरपालस्य भक्तस्य कथां मोक्षपदां शुभाम् ॥१ ॥
लूणीनदीतटे लूणीनगर्याँ क्षत्रियोत्तमः ।  
रत्नप्रभाभिधश्चासीत् सहस्रखरपालक:!! २ \|  
लम्बकर्णैः करोत्येव धान्यादीनां प्रणायनम् ।  
देशाद् देशान्तरं ग्रामाद् ग्रामान्तरं पुनः पुनः ॥३ ॥  
श्रेष्ठिनां च नृपादीनां व्यापारान् गर्दभैः स तु ।  
करोत्यानयनं चापि नयनं श्रममूल्यतः ॥ ४ ॥  
एवं धान्यानि बहूनि पात्राणि समिधस्तथा ।  
अरण्यात् क्षेत्रखलतो नगरान्नगरान्तरात् ॥ ५ ॥  
ग्रामान्तरं ग्राममध्यं प्रापयत्येव गर्दभैः ।  
श्रममूल्यं ग्रहीत्वैव गृहयात्रां दधाति वै ॥ ६ ॥  
अथैकदा स गोधूमान् सहस्रद्वयकोष्ठली: ।  
खरपृष्ठेषु नीत्वैव ळूणीग्रामाद् विनिर्ययौ ॥७ ॥  
चत्वारिंशत्खरपालैर्भृत्यैर्युतश्च निर्भयः ।  
युद्धपुरीं राजधानीं ययौ सूर्यातपे दिने ॥ ८ ॥  
मार्गे तु गच्छतस्तस्य श्रमोऽभवत्तदातपे ।  
गर्दभानां श्रमोऽप्येवं विदित्वा श्रान्तिमालभत् ॥ ९ ॥  
तरुषण्डे जलनालीपार्श्वे घटीद्वयं हि सः ।  
तत्र वै वसति साधुमण्डळं वन्यनिर्भरम् ॥१०॥
रत्नप्रभस्तथा चान्ये पाययित्वा जलं खरान् ।  
रोटकाद्यशनं कृत्वा साधूनामग्रतो ययुः ॥११॥
नत्वा जयश्रीरामेति समुच्चार्य पुरः स्थिताः ।  
साधवः स्वागतं चक्रुराशीर्वादान् ददुस्तदा ॥१२॥
गमनागमने ज्ञात्वा ज्ञात्वा व्यापारजं श्रमम् ।  
हितार्थे द्यया प्राहुर्नारायणाश्रयं शुभम् ॥१३॥
साधुवर्यो नरसिंहस्वामीति साधुसेवितः ।  
उपादिदेश सर्वेभ्यो घटिकामात्रमच्युतम् ॥१४॥
अहो सर्वे कृतं लोके न कृतं कृष्णसेवनम् ।  
तर्हि सर्वे निष्फलं वै गर्भस्येव हि देहिन: ॥१५॥
यथा चन्दनभाराढयः खरो भारं प्रवेत्ति वै \|  
सुगन्धं नैव वेत्तीति तदानन्दविवर्जितः ॥१६॥
तथा श्रमपरो लोके कृष्णभक्तिविवर्जितः ।  
भारवेत्ता न तु चात्मरसवेत्ता निगद्यते ॥१७॥  
द्वयोः श्रमवहत्वेन खरमानवयोर्नहि ।  
विशेषो दृश्यते तत्र मानवः खरवद्धि स: \|\| १८\|\|  
कुळालस्य वशं यान्ति रासभा: पशवो यथा ।  
स्वकर्मणां वशं यान्ति कुलालाः पशवोऽपरे ॥१९॥
भक्तिहीना धर्महीनाः पुरुषार्थविवर्जिताः ।  
दानपुण्यविहीनास्तु मानवा रासभा इव \|\|२०\|\|  
तीर्थसेवाविहीनाश्च स्नानपूजाविवर्जिताः ।  
साधुसेवादिरहिता मानवा रासभा इव \|\|२१\|\|  
आत्मकल्याणहीनाश्च संसक्ता रासनादिषु ।  
शिश्नोदरतृपा लोके मानवा रासभा इव ॥२२॥  
कुटुम्बभारवोढारः श्रेयोमार्गविहीनकाः ।  
विषयघासग्रासाश्च मानवा रासभा इव ॥२३॥  
मर्यादाशून्यवर्त्मानः पितृसेवाविवर्जिताः ।  
सर्वात्मबुद्धिहीनाश्च मानवा रासभा इव \|\|२४\|\|  
आहारमात्रयत्नाश्च तपोव्रतविवर्जिताः ।  
भस्मावगुण्ठा निर्वस्त्रा मानवा रासभा इव ॥२५॥  
उपासनालेशशून्याः पञ्चदेवेषु नास्तिकाः ॥
गुरौ पूज्यत्वरहिता मानवा रासभा इव ॥२६॥  
गृहिणोऽपि श्राद्धहीना यज्ञनैवेद्यवर्जिताः ।  
व्यवायपरमा लुब्धा मानवा रासभा इव \|\|२७\|\|  
चतुष्पदा बालपुच्छा भोगस्थानाभिवृत्तयः ।  
देवस्मरणहीनाश्च गृहिणो रासभा इव ॥२८॥  
अश्लीलश्रवणे लम्बकर्णाः क्लेशे विराविणः ।  
धावमाना विषयार्थे गृहिणो रासभा इव ॥२९॥  
अशान्ता विषयैर्वातैश्चरन्तो मायिकच्चरान् ।  
क्षपयन्ति वृथाऽऽयुष्यं गृहिणो रासभा इव ।३०॥
साधुतीर्थे स्नानवन्तो ह्यपि शास्त्रजळप्ळुताः ॥
अमाहात्म्यविदश्चाज्ञा लुठन्ति पाप भस्मसु \|\|३१\|\|  
सत्सु सप्तसु पुत्रेषु गर्दभी भारवाहिनी ।  
सत्सु सत्सु तारकेषु गृहिण्यो भारवाहिकाः ॥३२॥
सत्सु सप्तसु पुत्रेषूष्ट्रस्य भारो न हीयते ।  
सत्सु गृहिषु पुत्रेषु पितुर्भारो न हीयते ॥३३॥
उष्ट्रस्य जरठस्यापि शतक्रोशप्रधावनम् ।  
वृद्धस्य मानवस्यापि शताऽऽक्रोशप्रधावनम् \|\|३४\|\|  
चरति रासभो ग्रामे चरति मानवो गृहे ।  
चरति न हरौ क्वापि को भेदो गर्दभे नरे ।३५॥  
लम्बगलः सदोष्ट्रोऽस्ति खाद्ये लम्बगलो नरः ।  
साम्याहारे नरे चोष्ट्रे को भेदो भक्तिवर्जिते ॥३६॥  
ताडनं लकुटैर्नित्यमेकस्याऽन्यस्य वाचिकैः ।  
अचिन्तकौ दुःखहानेः को भेदो मानवे खरे ॥३७॥  
खरे खश्चेन्द्रियार्थश्च तानि रlतीति वै खरः ।  
नरे नो नारायणार्थस्तं रातीति नरः स्मृतः ॥३८॥  
नारायणं नरस्त्यक्त्वा नरकं चेत् समृच्छति ।  
खरे नरे च को भेदो नखशफादिदेहजः ॥३९॥  
गतिश्चानर्गला यस्य खरस्य च नरस्य च ।  
अमर्यादा कर्मणां च को भेदो वै खरे नरे ॥४०॥  
स्नाति चेन्न नरः खरो नैव स्नाति कदाचन ।  
गृणाति न हरेर्नाम नरः खरः स एव सः ॥४३ ॥  
तस्मात् प्रातः समुत्थाय स्नात्वा रटेन्नरायणम् ।  
पूजयेत्परमात्मानं भोजयेच्छ्रीपतिं प्रभुम् ॥४२॥
ततो भुञ्जीत पुण्यं तत्प्रसादं च जलं पिबेत् ।  
सेवेत साधुपुरुषान् भजेत श्रीहरिं सदा ॥४३॥  
अभ्यासं विदधीतापि नामसङ्कीर्तनस्य वै ।  
स्वप्ने जाग्रति सुप्तौ च कृष्णमूर्तिं विभावयेत् ॥४४॥  
इन्द्रियाणां बहिर्वृत्तिमत्त्वे जाग्रत् प्रकीर्तितम्।  
तदा बाह्ये हरेर्मूर्तिर्द्रष्टव्या साधवोऽपि च \|\|४५॥
बाह्यैः सर्वप्रयत्नैश्च सेवनीया हि साधवः ।  
विवेकेन सेवनीयाः सत्त्वप्रधानजाग्रति \|\|४६\|\|  
भ्रान्त्याऽपि ते सेवनीया रजःप्रधानजाग्रति ।  
शोकश्रमादिना सेव्यास्तमःप्रधान जाग्रति ॥४७॥
इन्द्रियाणां वृत्तयस्तु हृदयं कण्टमाश्रिता: \|  
गोळकाऽनागताः सैषा स्वप्नावस्था हि निद्रिता ॥४८॥  
विवेकेन तदा स्वप्ने सेवनीया ह्रि साधवः ।  
तदा हरिः सेवनीयः स्वप्ने सत्त्वप्रधानके ॥४९॥  
भ्रान्त्या बुद्धया सेवनीयाः स्वप्ने रजःप्रधानके ।  
शोकश्रमादिना सेव्याः स्वप्ने तमःप्रधानके \|\|५०॥
वृत्तीनां हृदये मनाग् वासश्चार्धसुषुप्तिका ।  
क्षणं समानसेवा वै कर्तव्याः सत्त्वसुप्तिके॥५१ \|\|  
क्षणं विभ्रान्तसेवा तु कार्या राजससुप्तिके ।  
क्षणं लयार्पणसेवा कार्या तामससुप्तिके \|\|५२॥
अर्थाल्लयोऽपि कृष्णे तत्सत्सु भ्रमणमित्यपि ।  
मनाग् भानं हरी सत्सु नान्यत्र मायिके तदा ॥५२ ॥
तत आत्मनि परमे सर्वलयः सुषुप्तिका ।  
आत्मन: श्रीहरौ चैक्यं तुर्यपदं सुषुप्तिका!!५४!।  
तद्भोगस्तद्रतिस्तस्मिन् चेतनार्पणमित्यपि ।  
आनन्दार्पणमेवापि जीवनार्पणमित्यपि \|l५५\]\|  
प्राणार्पणं तथा सर्वसंस्कारार्पणमित्यपि \|  
सर्वभोगार्पणं पूर्णसुषुप्तिः सा हरौ सदा ॥५६ ॥
कर्तव्या भगवद्भक्तैर्यत्र ब्रह्मसुखं महत् ।  
अहन्ताममतानाशः कर्तृतावेतृतालयः ॥५७॥
हरौ नारायणे विष्णौ वासुदेवे निजात्मनः ।  
तदा हरिः परब्रह्माऽन्तर्यामी कर्मदर्शकः ॥५८l!  
द्रष्टा भवति चात्मस्थस्तुर्यपदं परं हि तत् ।  
तत्रापि भगवान् सेव्यः समाधाविव तुर्यके ॥५९I!  
सन्तस्तथा सेवनीया मूर्तौ लीना हि तुर्यके ।  
धामदृष्टया धामशक्त्या धामेन्द्रियैश्च तेजसा ॥६०\|\|  
धामक्रियाभिर्भगवान् सेवनीयो निजात्मना ।  
ब्रह्मात्मना परब्रह्म सेवनीयः परे पदे \|\|६१\|\|  
दिव्यया चैकरसया तन्वा ब्राह्मया नरायणः ।  
सेवनीयस्तदा तुर्यपदॆ निजात्मना श्रियः \|l६२ll  
एषा मोक्षस्थितिश्चात्र धाम्नो मोक्षेण मिश्रिता ।  
आनन्दनीया सा कृष्णेऽनादिश्रीकृष्णवल्लभे ॥६३ll  
सर्वावस्था अर्पणीया नारायणे परेश्वरे ।  
बाल्यं च यौवनं वार्धक्यं च देयं परात्मनि ॥ ६४॥  
नारीत्वं व नरत्वं च देयं वै परमात्मनि ।  
कन्यात्वं व कुमारत्वं दम्पतीत्वं वनित्वकम् \|\| \|\|  
यतित्वं मरणं चापि समर्पणीयं माधवे ।  
विमर्शश्च तथा बिन्दुर्नादो ध्वनिः पदानि च ॥६६॥
परा ह्यपरा पश्यन्ती मध्या वैखरिकेति च ।  
अर्पणीया हरौ सर्वा ब्रह्मजा ब्रह्ममूर्तयः ॥६७॥  
परा वाणी समस्ता या ब्रह्मवर्णनरूपिणी!  
कृष्णस्य च सतां वार्ता कीर्तनगायनात्मिका ॥६८॥
हरेर्लीला चरित्राणां वर्णनं भक्तिवर्णनम् ॥
वर्णनं चाऽवताराणां प्रशंसा तत्सतामपि ॥ ६९॥  
भक्तानां वर्णनं चापि परा वाणी निगद्यते ।  
मोक्षदा दिव्यशब्दा या सर्वा परा प्रकीर्तिता ॥७०॥  
अर्पणीया हरौ सापि हरेः प्रीतिकरी सुखा ।  
अथान्या लोकविषया व्यवहारनियोजिका ॥७१ ॥  
यथार्था सत्यरूपा च ऋतफलाऽपि पुण्यदा ।  
पश्यन्ती सा सदा वाणी चार्पणीया हरौ सदा \|\|७२॥  
ईश्वराणां च देवानामृषीणां सा सदा मता ।  
सत्त्वप्रकाशसुखदा चार्पणीया परेश्वरे \|\|७३॥  
अथाऽन्याऽर्थपरा याऽपि निन्दाप्रशंसनात्मिका ।  
लोकस्वार्थसाधना च भ्रान्तिविपर्ययांऽशजा ॥७४॥  
मध्या सा भारती पुण्यापुण्यफलाऽफलप्रदा ।  
अर्पणीया हरौ कृष्णे सर्वथा भक्तिशालिना ॥७५॥  
अथेतराऽर्थशून्या वा दुष्टार्थोद्वेगकारिणी ।  
निकृष्टा प्राकृती वाणी वितण्डा निष्फलोभया \|\|७६ ॥  
श्रोतुर्वक्तुः फलशून्या भङ्गमात्रपरायणा ।  
क्लेशमात्रान्विता सा तु वैखरी चाधमा सदा ॥७७॥  
सापि कृष्णे चार्पणीया देशकालोदिता यदि ।  
अथाऽन्या निश्चितैकार्था बह्वर्था चापरा अपि \|\|७८॥
अस्पष्टार्था च स्पष्टार्था चतुर्धापि सरस्वती!  
अर्पणीया सदा कृष्णे ततो दिव्या हि मुक्तिदा ॥७९॥  
पदवाक्यप्रमाणानि देयानि परमात्मनि!  
न्यायसिद्धिस्वरूपाणि देयानि परमात्मनि \|\|८०\|\|  
भूतभौतिकतत्त्वानि देयानि परमात्मनि!  
ध्येयध्यानध्यातृवर्गा देयास्ते परमात्मनि \|\|८१\|\|  
भोग्यभोगभोक्तुवर्गा देयास्ते परमात्मनि ।  
भगं भक्तिर्भजमानो देयाः श्रीपरमेश्वरे \|\|८२\|\|  
ऐन्द्र्यमिन्द्र इन्द्रियाणि चार्पणीयानि माधवे ।  
नरता वा खरता वा निक्षेप्तव्या हरौ प्रभौ ॥८३॥  
दिव्या सा तु तदा भूत्वा कुर्यान्नखरतां जने ।  
नस्य नारायणस्यैव खं दिव्यं व्योम चाक्षरम् ॥८४॥  
तत्र रतां प्रीतिमेव कुर्यान्नखरतामिति ।  
एवं लक्ष्मि वोपदिष्टा रत्नप्रभादयस्तदा ॥८५॥
नरसिंहस्वामिना वै साधुना हरियोगिना \|  
ओं नमः श्रीकृष्णनारायणाय स्वामिने स्वाहा ।८६\|\|  
दत्वा मन्त्रं कृताः पूता वैष्णवा मम भक्तिगाः ।  
अथ मत्वा गुरुं देवं नृसिंहस्वामिनं च ते ॥८७॥  
पूजयामासुरत्यर्थं भोजयामासुरादरात् ।  
आशीर्वादान् जगृहुश्च तेभ्यः कल्याणकारिणः ॥८८॥  
साधून्नत्वा ययुर्ग्रामान्तरं रासभपालका: \|  
स्वीयालये ह्युक्तरीत्या हरिं भेजुर्हरे हरे ॥८९॥  
भजनेन तथा भक्त्या ज्ञानेन गुरुसेवया ।  
द्रुतं चाहं प्रसन्नश्चाऽभवं रासभपालिनाम् ॥९०॥  
एकदा रासभं कृत्वा गरुडं रासभे स्थित: \|  
मार्गे तान् यात एवाहमग्रतो मिलितः पुरः ॥९१॥
सश्मश्रुः क्षत्रियवेषो यात्रालुरिव शोभनः ।  
तेभ्यो मया ‘जय कृष्ण ‘जय राम’ जनार्दन ॥९२॥
जय नारायण विष्णो जय कृष्णनारायण’ \|  
इत्येवं नामभि: संस्मारितः श्रीपुरुषोत्तमः ॥९३॥
नमनं च कृतं शीघ्रमवतीर्य तु रासभात् ।  
तेऽपि श्रुत्वा हृरेर्नाम प्रसन्ना मिमिळुर्हिं माम् ॥९४॥
यथा प्रिया बान्धवा वा पुत्राश्च पितरोऽथवा ।  
मां निरुद्ध्य निषाद्यापि कम्बलासनके द्रुतम् ॥९५॥
जळं फलं तथाऽन्नं व ददुर्मार्गेऽतिहर्षिताः ।  
पृष्ठवन्तो गृहं मे चागमनं कर्म चेत्यपि ॥९६॥
मया दिव्यं परं व्योम गृहं मे दर्शितं तदा ।  
कर्म नारायणाख्यानं तीर्थार्थागमनं तथा ॥९७॥  
श्रुत्वा चातिप्रसन्नास्ते लक्ष्मि नारायणं तु माम् ।  
असेवन्त परं भक्तं ज्ञात्वा हृदाङ्गमर्दनैः ॥९८॥
चक्रुस्ते दण्डवञ्चापि मत्वा साधूत्तमं तु माम् ।  
अथैतेभ्यो मया तूर्णं चतुर्भुजं तु दर्शनम् ॥९९॥
गरुडेन सहितं तु दत्तं तत्रैव सत्पथे ।  
प्रसादं दत्तवाँस्तेभ्यो भक्षितं यत् फलादिकम् ॥१००॥  
स्कन्धकम्बलवन्तस्ते हस्तयष्टिधरास्तथा \|  
पादेषु चर्मोपानद्वन्तस्ते ननृतुरुत्सुकाः ॥१०१॥  
मस्तके दीर्घपटका धृतकञ्चुकधोत्रकाः ।  
ननृतुश्चातिहर्षेण चक्रुर्भूलोटनं मुहुः ॥१०२॥  
मोक्षं देहि पदं देहि हरे रासभवाहन ।  
दिव्यं धाम नः प्रदेहि कृष्ण गरुडवाहृन ॥१०३॥  
एवमुच्चार्य सहसा न्यधुः पादरजो मुखे ।  
चक्रुर्मे दर्शनं त्वेकतानमुग्धाः समाधिवत् ॥१०४॥  
तिरोऽभवं ततो लक्ष्मि ते च क्षणान्तरे प्रभाम् ।  
आसाद्य वर्णयन्तो मां धन्यभाग्यानि मेनिरे ॥१०५॥  
तत्र मार्गे प्रचक्रुस्ते नारायणस्य वेदिकाम् ।  
नित्यं भक्तिं प्रचक्रुस्ते लुणीनदीतटे सदा ॥१०६॥  
प्राप्ते काले गरुडेन सहस्रशोऽपि तानहम् ।  
क्रमेण नीतवान् धामाऽक्षरं मोक्षपदं रमे ॥१०७॥
एवमुद्धारिता भक्ताः साधुयोगेन वै मया ।  
पठनाच्छ्रवणादस्य भुक्तिर्मुक्तिर्ध्रुवा भवेत् ॥१०८॥  
इतिश्रीलक्ष्मीनारायणीयसंहितायां तृतीये द्वापरसन्ताने भक्तस्य रासभपालस्य रत्नप्रभस्य नृसिंहस्वामिसाधुयोगेन भगवत्प्राप्तिर्मोक्षणं चेत्यादिनिरूपणनामा पञ्चविंशत्यधिकद्विशततमोऽध्यायः ॥२२५ ॥  
    
