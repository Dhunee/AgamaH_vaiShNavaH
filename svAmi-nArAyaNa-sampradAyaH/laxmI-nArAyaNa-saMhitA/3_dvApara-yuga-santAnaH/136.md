+++
title = "१३६"

+++
श्रीपुरुषोत्तम उवाच-  
शृणु नारायणीश्रि त्वं लक्ष्मीनाम्नां शतद्वयम् ।  
पुरा जप्त्वा समाराध्य तपः कृत्वा तवोपरि ॥१ ॥
अच्छोदा नाम पितॄणां कन्यका मानसी शुभा ।  
अमावसुं हि बलिनं पतिं प्राप्तवती ततः ॥२ ॥
पितॄणां च महालक्ष्म्या आशीर्वादमवाप सा ।  
मत्स्ययोनिसमुत्पन्ना वसोः राज्ञः सुवीर्यजा ॥३ ॥
कन्यका धीवरपोष्या सस्यवती भविष्यसि ।  
पराशरस्य वीर्येण .पुत्रमेकमवाप्स्यसि ॥४ ॥
द्वीपे तु बदरीप्राये बादरायणमच्युतम् ।  
विष्णोर्माता स्वयं भूत्वा ततः परं विवाहिता ॥५ ॥
समुद्रांशेन भूपेन शन्तनुना सुपुत्रिणी ।  
भविष्यसि सुतौ चित्राङ्गदविचित्रवीर्यकौ ॥६ ॥
उत्पाद्य च ततः पितृलोकं प्रयास्यसि द्रुतम् ।  
प्रौष्ठपद्यष्टकारूपा पितृलोके भविष्यसि ॥७ ॥
नाम्ना सत्यवती लोके पितृलोके तथाऽष्टका ।  
आयुरारोग्यदा नित्यं सर्वकामफलप्रदा ॥८ ॥
भविष्यसि ततश्चापि नदीत्वं संव्रजिष्यसि ।  
अच्छोदानामतश्चापि पित्रुद्धारकरी सदा ॥९ ॥
इत्येवं सा पितृकन्या लक्ष्मीशान्तिव्रतेन वै ।  
ख्यातिमती व्यासमाता वरदानमवाप ह ॥3.136.१० ॥
गीयते द्वे शते नाम्नां येनाऽष्टम्यां च पूजने ।  
गोदाने श्राद्धदाने वा बहुपुत्रो भवेद्धि सः ॥११ ॥
द्वे शते ते तथा लक्ष्मि तीर्थान्यपि भवन्ति च ।  
सृष्टित्रयेऽपि तत्रापि स्नाता ब्रह्माऽधिगच्छति ॥१२॥
पितरस्तस्य सन्तृप्तास्तरन्ति ब्रह्म यान्त्यपि ।  
अथ चान्ये बर्हिषदः पुलस्त्यस्य सुता दिवि ॥१ ३॥
पितरः शतशः सन्ति तासां कन्या तु मानसी ।  
पीवरी नामतः साध्वी चक्रे लक्ष्मि व्रतं तव ॥१४॥
लक्ष्मीशान्तिकरं कृत्वा व्रतं तपश्च दारुणम् ।  
त्वां लब्ध्वा गोचरां दिव्यां हरिकृष्णयुतां वने ॥१५॥
वरं चावाप तत्रैव त्वत्तः पतिमती भव ।  
पतिस्ते शुक्रदेवो वै महायोगी भविष्यति ॥१६॥
व्याससुतस्तस्य भार्या भवती मानसीं सुताम् ।  
कृत्वीनाम्नीं लप्स्यसे च योगिनीं दिव्यशोभनाम् ॥१७॥
दास्यसि त्वं सुतां राज्ञे पाञ्चालेशाय वै ततः ।  
पुत्रास्तेऽपि च चत्वारः कृत्व्यनुजा महेश्वराः ॥१८॥
कृष्णो गौरः प्रभुः शम्भुर्भविष्यन्ति प्रमुक्तिदाः ।  
पतिपुत्रादिसहिता चिरेण मोक्षमेष्यसि ॥१९॥
इत्येवं पीवरी प्राप्ता वरदानं तव व्रतात् ।  
अथ चाऽन्ये पितरोऽपि मरीचिगर्भनामिनः ॥3.136.२० ॥
एतेषां मानसी कन्या यशोदा नामतः शुभा ।  
कृत्वा व्रतं तव लक्ष्मि पत्नी ह्यंशुमतोऽभवत् ॥२१ ॥
जनन्यपि दिलीपस्य भगीरथपितामही ।  
अजायत ततः स्वर्गं मोक्षं गताऽपि सुन्दरी ॥२२॥
अथाऽऽज्यपानां कन्यापि नाम्ना तु विरजा पुरा ।  
लक्ष्मीशान्तिव्रतं कृत्वा नहुषस्य प्रियाऽभवत् ॥२३॥
ययातेर्जननी सा च ऐकाष्टकाऽभवत्ततः ।  
ब्रह्मलोकगता तत्र मोदते शाश्वतीः समाः ॥२४॥
अथ मानसपितॄणां कन्या तु नर्मदा सती ।  
लक्ष्मीशान्तिव्रतं कृत्वा नदीरूपा प्रमोदते ॥२५॥
प्रमोदते सदा स्वर्गे पितृलोकेऽपि मोदते ।  
पूज्यते त्रिषु लोकेषु हरेर्नर्मप्रदा सखी ॥२६॥
अथ गौः पितृकन्यापि लक्ष्मीशान्तिव्रतेन वै ।  
शुक्रस्य दयिता पत्नी साध्यमाता विराजते ॥२७॥
एवं स्वर्गे तथा सत्ये भूतलेऽपि स्थले-स्थले ।  
लक्ष्मीशान्तिव्रतेनैव मोदन्ते सम्पदर्द्धिभिः ॥२८॥
अथ लक्ष्मि शुकपुत्री नाम्ना कृत्वी तु योगिनी ।  
पितृमानसकन्यायाः पीवर्याः पुत्रिका पुरा ॥२९॥
लक्ष्मीशान्तिव्रतं चक्रे नारायणसमन्वितम् ।  
पुत्रार्थं तत्पतिश्चापि पञ्चालाधिपतिर्नृपः ॥3.136.३ ०॥
अनघो नाम वैभ्राजो हरिं नारायणं रमाम् ।  
लक्ष्मीशान्तिव्रतेनैव तोषयामास वै ततः ॥३ १ ॥
लक्ष्मीजनार्दनौ तुष्टौ प्राहतुस्तौ वराय च ।  
वव्राते तौ वरं पुत्रं नारायणसमं तदा ॥३२॥
पारगं सर्वशास्त्राणां धार्मिकं योगिनं वरम् ।  
सर्वभूतरुतज्ञं च महाबलपराक्रमम् ॥३३॥
एवमस्त्विति चार्पय्य वरदानं तिरोगतौ ।  
सोऽयं नारायणः साक्षात्तस्य पुत्रोऽभवत्तदा ॥३४॥
ब्रह्मदत्ताभिधानो वै दयालुः सत्त्वसद्बलः ।  
तस्य भार्याऽभवल्लक्ष्मीर्नाम्ना सन्नतिरित्यथ ॥३५॥
विश्वक्सेनोऽभवत्तस्याः पुत्रोऽपि भगवान् स्वयम् ।  
एवं लक्ष्मीव्रतपुण्यं महाफलप्रदं सदा ॥३६॥
अथ कर्दमपत्नी या सिनीवाली पुराऽभवत् ।  
लक्ष्मीशान्तिव्रतं कृत्वा देवहूती ततोऽभवत् ॥३७॥
कपिलं श्रीहरिं पुत्रं प्राप्तवती व्रतेन ते ।  
द्युतिस्तप्त्वा तपः कृत्वा लक्ष्मीशान्तिव्रतं पुरा ॥३८॥
विभावसुं पतिं लेभे पवमानादिकान् सुतान् ।  
तुष्टिस्तेपे तपश्चापि लक्ष्मीशान्तिव्रतं व्यधात् ॥३९॥
पतिं प्राप हि धातारं सर्वलोकनमस्कृतम् ।  
प्रभा कृत्वा व्रतं लेभे पतिं प्रभाकरं हरिम् ॥3.136.४० ॥
कुहूः कृत्वा व्रतं लेभे हविष्यन्तं पतिं शुभम् ।  
कीर्तिर्जयन्तं भर्तारं वसुर्मारीचकश्यपम् ॥४१ ॥
धृतिः प्राप्ता पतिं नन्दिं पुरूरवसमुर्वशी ।  
उर्वशी त्वेकदा लक्ष्मीस्वयंवरे ननर्त ह ॥४२॥
लक्ष्मीशान्तिव्रतं चक्रे सुतानष्टावजीजनत् ।  
आयुं दृढायुमश्वायुं धनायुं सधृतिं वसुम् ॥४२॥
शुचिविद्यं शतायुं च ततो दिवं ययौ हि सा ।  
अथ लक्ष्मि वृषपर्वसुता शर्मिष्ठिका शुभा ॥४४॥
लक्ष्मीशान्तिव्रतं कृत्वा ययातिं प्राप सत्पतिम् ।  
शुक्रपुत्री देवयानी चक्रे लक्ष्मीव्रतं ततः ॥४५॥
गुरुपुत्रं कचं दैत्यवृकैरत्तमजीवयत् ।  
पुनर्दैत्यैर्मदिरायां चूर्णितं पायितं कचम् ॥४६॥
शुक्राय स च शुक्रोऽपि सञ्जीवनीं कचाय वै ।  
ददावुदरस्थायाऽपि देवयान्याः शुभाग्रहात् ॥४७॥
लक्ष्मीशान्तिव्रतं कृत्वा कचः पितृगृहं ययौ ।  
सञ्जीवनीं स्वशिष्येभ्योऽध्यापयामास तद्बलात् ॥४८॥
अथ वै ज्यामघभार्या चैत्रा लक्ष्मीव्रतेन वै ।  
पुत्रं विदर्भसञ्ज्ञं चाऽवाप सद्गुणशालिनम् ॥४९॥
स्नुषा पतिं ह्यवापाऽथ लक्ष्मीव्रतेन तं तथा ।  
या जिता रणसङ्ग्रामे ज्यामघेन स्नुषा कृता ॥3.136.५०॥
लक्ष्मीशान्तिव्रतं चक्रे दृशद्वती ह्युशीनरात् ।  
शिबिमौशीनरं पुत्रं लेभे वै चक्रवर्तिनम् ॥५१ ॥
बलेः पत्नी सुदेष्णा च कृत्वा लक्ष्मीव्रतं पुरा ।  
अङ्गं वङ्गं कलिङ्गं च पुण्ड्ं सुह्मं सुतान् शुभान् ॥५२॥
दीर्घतमसः संलेभे ब्राह्मणान् राज्यभोगिनः ।  
शकुन्तला व्रतं कृत्वा लेभे तु भरतं सुतम् ॥५३॥
ममता तु व्रतं कृत्वा भरद्वाजं सुतं शुभम् ।  
अवाप तु बृहस्पतेर्भरताय ददौ च तम् ॥५४॥
हिरण्यनाभिनः शिष्यः कौशल्यस्य महात्मनः ।  
कृतायनो व्रतं कृत्वा लक्ष्मीप्रसादतस्ततः ॥५५॥
चतुर्विंशतिधाश्चक्रे दिव्या वै सामसंहिताः ।  
अहल्या तु दिवोदासभगिनी वै शरद्वतात् ॥५६॥
शतानन्दमृषिं पुत्रं लेभे लक्ष्मीव्रतात् किल ।  
कावेरी कृष्णवेणी च नर्मदा यमुना तथा ॥५७॥
गोदावरी वितस्ता च चन्द्रभागा इरावती ।  
विपाशा कौशिकी चापि शतद्रूः सरयूस्तथा ॥५८॥
सीता मनस्विनी चापि ह्रदिनी पावना नदी ।  
लक्ष्मीशान्तिव्रतं कृत्वा धिष्ण्यान् पुत्रान् हि लेभिरे ॥५९॥
एवमन्या योषितोऽपि कृत्वा लक्ष्मीव्रतं त्विदम् ।  
लेभिरे सम्पदः पुत्रीपुत्रान् स्वर्गं च मोक्षणम् ॥3.136.६०॥
शृणु लक्ष्मि व्रतं श्रेष्ठं सौभाग्यशयनं त्वपि ।  
पुरा कृतं त्वया त्वेतत् सर्वकामफलप्रदम् ॥६१ ॥
पुरा दग्धेषु लोकेषु भूर्भुवःस्वर्महःसु च ।  
सौभाग्यं सर्वभूतानां पिण्डीभूतं तदाऽभवत् ॥६२॥
वैकुण्ठं तत् समासाद्य विष्णोर्वक्षःस्थले स्थितम् ।  
पुनः सृष्टौ प्रजायां तत् सौभाग्यं गन्तुमिच्छुकम् ॥६३॥
हरेर्वक्षःस्थलाल्लक्ष्मीरूपं प्रादुरजायत ।  
सर्वसौख्यप्रदं तच्चाऽभवद्धरेरनुज्ञया ॥६४॥
लक्ष्मीरूपं विहायैव रसरूपं सुधात्मकम् ।  
ब्रह्मा विष्णुश्च रुद्रश्च ये सृष्टेर्वै धुरन्धराः ॥६५॥
ते सौभाग्यं पपुस्तत्र रसं देवीसमन्विताः ।  
रूपलावण्यसौभाग्यतेजोबलादिवर्धनम् ॥६६॥
शेषं सर्वप्रभूतार्थमष्टधा समजायत ।  
रसात् सप्ताऽभवन् मोदाः सप्त सौभाग्यदायिनः ॥६७॥
इक्षवो गुडपिण्डावा निष्पावा जीरकानि च ।  
गोक्षीरादि कुसुम्भं च सिन्दूरं कुङ्कुमं तथा ॥६८॥
लवणं चेति सौभाग्यं वर्धन्ते तानि तद्व्रतात् ।  
नारायणेन सौभाग्यात्मकं स्वेनापि रक्षितम् ॥६९॥
लालनात् साऽभवत्तस्य ललिता नाम सुन्दरी ।  
लोकान् सौभाग्यरूपान् सा लालयत्येव सर्वदा ॥3.136.७०॥
लोकानवाप्य लालित्याल्ललिताश्रीस्तदुच्यते ।  
त्रैलोक्यसुन्दरीमेनामुपयेमे महाप्रभुः ॥७१ ॥
या लोके सौभाग्यमयी भुक्तिमुक्तिफलप्रदा ।  
त्वमेव लक्ष्मि सञ्जाता महालक्ष्मीः सुभाग्यदा ॥७२॥
त्वामाराध्य नरो नारी भक्त्या किं किं न विन्दति ।  
आराधनं व्रतं ते तद् वक्ष्याम्यत्र हितावहम् ॥७३॥
वसन्तमासमासाद्य तृतीयायां तु शुक्लके ।  
पूर्वाह्णे यजमानस्तु तिलैः स्नानं समाचरेत् ॥७४॥
सौभाग्या ललिता देवी वव्रे नारायणं तदा ।  
तया सहैव मां नारायणं सम्पूजयेत् प्रगे ॥७५॥
तृतीयायां फलैः पुष्पैर्धूपैर्दीपैर्निवेदनैः ।  
पञ्चगव्येन च तीर्थतोयैः संस्नापयेच्छ्रियम् ॥७६॥
नमो लक्ष्म्यै महालक्ष्म्यै ललितायै तु मस्तके ।  
नमो देव्यै महादेव्यै ललितायै मुखे नमः ॥७७॥
नमो ब्राह्म्यै महाब्राह्म्यै वैष्णव्यै हृदये नमः ।  
नमो मात्रे महामात्रे नारायण्यै तथोदरे ॥७८॥
नमः श्रियै महाश्रियै वासुदेव्यै कटिस्थले ।  
नमो भाग्यै महाभाग्यै सौभाग्यायै उरौ नमः ॥७९॥
नमो भूम्न्यै महाशून्यै व्यापिकायै च पादयोः ।  
नमोऽनादिकृष्णनारायणपत्न्यै समन्ततः ॥3.136.८०॥
सौभाग्यभवनायै ते नमः कान्ताविभूतये ।  
नमो युगलरूपायै दम्पत्यै ते नमो नमः ॥८ १ ॥
सर्वसौभाग्ययुक्तायै ललितायै नमोनमः ।  
एवं संस्नाप्य विधिना वस्त्रालङ्कारमर्पयेत् ॥८२॥
भूषणानि समस्तानि शृङ्गाराणि समर्पयेत् ।  
घृतं सिन्दूरकं क्षीरं कुङ्कुमं लवणं तथा ॥८३ ॥
जीरकं कज्जलं चापि चन्दनं रक्तचन्दनम् ।  
हरिद्रां कर्पूरकं च कस्तूरीं कङ्कणानि च ॥८४॥
शृङ्खलां नत्थिकां तन्तीं नूपुरोर्मिकसंयुताम् ।  
निष्पावान् पत्रिकां पूगीफलं ताम्बूलकं तथा ॥८५॥
शर्करां च लवङ्गं च एलां संस्थापयेत् पुरः ।  
धूपं दीपं च नैवेद्यं दद्याज्जलं सुगन्धि च ॥८६॥
आरार्त्रिकं प्रकुर्याद्वै ललितायाः प्रदक्षिणम् ।  
नमस्कारं पुनः कुर्यात् पुष्पाञ्जलिं समर्पयेत् ॥८७॥
प्रार्थयेल्ललितां कृष्णं दीयेतां भाग्यमुत्तमम् ।  
दम्पतीरूपमेवापि ह्यखण्डितसुखावहम् ॥८८॥
रसधान्यादिभोज्यानि मिष्टान्नानि सदा गृहे ।  
सूपौदनानि शाकानि दध्योदनानि यानि च ॥८९॥
क्षीरोद्भवानि सर्वाणि चेक्षुभवानि यानि च ।  
वेशवारादिकं चापि मुखवासादिकानि च ॥3.136.९० ॥
शय्यास्तरणयानानि वेषशृङ्गारकाणि च ।  
भूषाम्बराणि सर्वाणि विविधाभूषणानि च ॥९१ ॥
यानवाहनरथका गोवाजिगजसद्वृषाः ।  
दासदासीभृत्यसखीवर्गाः स्वर्णालयास्तथा ॥९२॥
भवनानि विचित्राणि क्षेत्राणि वाटिकास्तथा ।  
महोद्यानानि सर्वाणि वंशः पुत्राः सुतास्तथा ॥९३॥
स्नुषाश्च बान्धवाश्चापि यशो कीर्तिश्च सम्पदः ।  
ऋद्धिः शान्तिः रत्नगजा आरोग्यं धर्म उत्तमः ॥९४॥
भक्तिर्ज्ञानं च दीयन्तां कृष्णौ धामाक्षरं ततः ।  
एवमभ्यर्च्य तौ तत्र स्थापयेन्मण्डपे त्वथ ॥९५॥
हवनं तु प्रकुर्याद्वै चाष्टोत्तरशतात्मकम् ।  
दक्षिणां च ततो दद्याद् भोजयेद्विप्रसज्जनान् ॥९६॥
दीनाऽनाथान् भोजयेच्च दद्याद्दानानि वै ततः ।  
परिहारं प्रकुर्वीत मध्याह्ने पुनरेव च ॥९७॥
भोजयेद् विविधं भोज्यं जलं ताम्बूलकं दिशेत् ।  
स्वापयेद्घटिकामुत्थापयेत् कृष्णां नरायणम् ॥९८॥
जलं फलं प्रदद्याच्च सायं रात्रौ प्रपूजयेत्॥
आरार्त्रिकं सोत्सवं च कारयेद् भोजयेत्ततः ॥९९॥
स्वापयेद् भगवन्तौ तौ शयने मृदुले शुभे ।  
सहैव शयनं चैतत् सौभाग्यशयनं व्रतम् ॥3.136.१० ०॥
प्रातरुत्थापयेद् देवौ पूजयेद् विधिना ततः ।  
तथा च द्विजदाम्पत्यं पूजयेद् वस्त्रभूषणैः ॥१०१ ॥
सौभाग्याऽष्टकसंयुक्तं सुवर्णचरणद्वयम् ।  
द्वयोश्चतुष्टयं दद्याद् विप्राय साधवे तदा ॥१ ०२॥
ललितां गुरवे दद्यात् कृष्णं दद्यात्तु साधवे ।  
युगलं साधवे दद्यात् सौभाग्यचिरताप्तये ॥१ ०३॥
एवं सम्वत्सरं यावत् तृतीयायां समाचरेत् ।  
वत्सरान्ते प्रकुर्याच्च सूद्यापनं महत्तमम् ॥१ ०४॥
चैत्रे शृङ्गाटकं दद्याद् वैशाखे घृतपायसम् ।  
ज्येष्ठे मन्दारकुसुमं वृन्दापत्रं शुचौ तथा ॥१ ०५॥
श्रावणे दधि दद्याच्च नभस्ये तु कुशोदकम् ।  
क्षीरमाश्वयुजे मासि कार्तिके नवनीतकम् ॥१ ०६॥
मार्गे मासे द्विदलां च पौषे घृतं सशर्करम् ।  
माघे कृष्णातिलान् दद्यात् पञ्चगव्यं तु फाल्गुने ॥१ ०७॥
तुलसीकमलादीनि सर्वमासे मतानि वै ।  
एवं कृत्वा व्रतं नारी कुमारी विधवाऽपि वा ॥१ ०८॥
व्रतान्ते शयनं दद्यात् सर्वोपस्करसंयुतम् ।  
लक्ष्मीनारायणौ हैमौ शयने स्थापयेत्ततः ॥१ ०९॥
दानं दद्याद् ब्राह्मणाय साधवे वा सुपूजिने ।  
धान्यालङ्कारगोदानं धनं दद्याद् द्विजातये ॥3.136.१ १ ०॥
एवं करोति यः सम्यक् सौभाग्यशयनव्रतम् ।  
सर्वान् कामानवाप्नोति पदं चानन्तमश्नुते ॥१११ ॥
यस्तु द्वादशवर्षाणि सौभाग्यशयनव्रतम् ।  
करोति स्त्री नरो वापि देव्यनुग्रहलालितौ ॥१ १२॥
पूज्यमानौ वसेतां स्वः यावत्कल्पाऽयुतत्रयम् ।  
शृणुयाद्वा पठेद्वापि प्रदद्यादथ वा मतिम् ॥१ १ ३॥
सोऽपि देवेश्वरो भूत्वा स्वर्गे वसेन्न संशयः ।  
भुक्तिं मुक्तिमवाप्नोति शाश्वतानन्दसम्पदः ॥१ १४॥
इति श्रीलक्ष्मीनारायणीयसंहितायां तृतीये द्वापरसन्ताने लक्ष्मीशतद्वयनामजपेन पितृकन्यकादीनां स्वेष्टफलावाप्तिः, लक्ष्मीसौभाग्यशयनव्रतविधि-  
श्चेतिनिरूपणनामा षट्त्रिंशदधिकशततमोऽध्यायः ॥१३६ ॥
    
