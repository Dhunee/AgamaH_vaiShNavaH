+++
title = "०८५"

+++
श्रीपुरुषोत्तम उवाच-  
शृणु नारायणीश्रि! त्वं साधुधर्मं सनातनम् ।  
धार्यन्ते येन लोकाः सः सतां धर्मो हरिः स्वयम् ॥१ ॥
हरेर्लीलाचरित्राणि स्मर्तव्यानि सदा मम ।  
साधुधर्मः सदा कृष्णो रक्षणीयो निजे हृदि ॥२ ॥
महायशफलं चापि सर्वदानफलं तथा ।  
गवां फलं तीर्थफलं व्रतानां फलमित्यपि ॥३ ॥
एतत्फलमवाप्नोति यो जनः साधुधर्मवान् ।  
मोक्षकार्यं सदा साधोर्नारायणसमाश्रयात् ॥४ ॥
बन्धहानिस्तथा कार्यं साधोरेव प्रकीर्तितम् ।  
वक्तारो भक्तिकर्तारो येषां शुद्धं च मानसम् ॥५ ॥
तेषां व्यक्तं जिता लोकाः साधूना साधुसङ्गिना ।  
मुच्यते किल्बिषाच्चापि न स पापेन लिप्यते ॥६ ॥
धर्मं च लभते नित्यं साधुसङ्गी शरीरवान् ।  
मोक्षं ततश्च लभते साधोर्हरेः कृपाकणात् ॥७ ॥
मानवास्तु सदा लक्ष्मि बालिशा इव मोहनः ।  
साधून्निन्दन्ति मद्रूपान् यान्ति ते नरकान् बहून् ॥८ ॥
क्रूराश्च मानवा लोके दयाहीनाश्च घातकाः ।  
साधून्निरर्थकान्मत्वा त्यजन्ति भाररूपिणः ॥९ ॥
तेषां गतिर्न वै स्याद्धि सती क्वाऽप्यथसञ्चयात् ।  
असाधुनिन्दकाः क्रूरास्तामसादिस्ववर्तनैः ॥3.85.१० ॥
तिर्यग्योनिगतान् सत्वान् जीवान् हिंसन्ति मोहिताः ।  
कीटान् पिपीलिकान् सर्पान् वृश्चिकान् पशुपक्षिणः ॥११ ॥
अपि चेत् ते शरणं वै सतां यान्त्यघनुत्तये ।  
प्रसेवेयुः सतश्चेद्वै देहेन मनसा यदि ॥१२॥
तदा पापैः प्रमुच्यन्ते न चेद्धिंसन्ति वै पुनः ।  
सतां प्रसेवया पुण्यं जायते बलवत्तरम् ॥१ ३॥
पुण्येन शुभसङ्कल्पाः शनैश्चापि शुभक्रियाः ।  
असत्क्रियाणां सन्त्यागः सत्सङ्गातिप्रवीणता ॥१४॥
पश्चात्तापः स्वकृत्यानां प्रायश्चित्तं तपः परम् ।  
उपवासादिकं भक्तिर्यजनं दानमर्पणम् ॥१५ ॥
पूजनं देवतादीनां - जपध्यानसुकीर्तनम् ।  
तीर्थयात्रा ज्ञानलाभस्त्वेवं भवन्ति धर्मिणः ॥१६॥
ततः स्वर्गगतिः पश्चान्मोक्षगतिः प्रसम्भवेत् ।  
एतत् सर्वं सतां योगे तूर्णं श्रेष्ठं प्रजायते ॥१७॥
सन्तो नारायणाः सर्वे पापघ्ना मोक्षदायिनः ।  
तेषु सदा विराजेऽहं शाश्वतः पुरुषो हरिः ॥१८॥
अनादिश्रीकृष्णनारायणः श्रीपुरुषोत्तमः ।  
श्रीवत्साङ्को हृषीकेशः सर्वेश्वरादिपूजितः ॥१९॥
सर्वज्ञः सर्वसंश्लिष्टः सर्वगः सर्वतोमुखः ।  
परमात्मा हृदयस्थः सर्वव्यापी सनातनः ॥3.85.२०॥
नायकः सर्वसृष्टीनां धाम्नां धामजुषामपि ।  
श्रीकृष्णः पुण्डरीकाक्षः श्रीगर्भः श्रीसहोषितः ॥२१॥
शार्ङ्गचक्रादिचिह्नश्च दमशीलशमान्वितः ।  
परक्रमेण वीर्येणोत्तमेन दर्शनेन च ॥२२॥
उत्साहेन प्रमाणेन धैर्येणार्जवसम्पदा ।  
कृपया स्नेहभक्त्या च निजान् प्रति समन्वितः ॥२३॥
योगमायः समस्ताक्षो ब्रह्मण्यश्च शरण्यकः ।  
भयहर्ता भयार्तानां दीनानां पालने रतः ॥२४॥
श्रुतवानर्थसम्पूर्णो वरदश्च वरार्थिनाम् ।  
परमेशो रमेशश्च मेशो ब्रह्मप्रियापतिः ॥२५॥
सर्वाः सुखं संश्रिताश्च शरीरे मम देवताः ।  
सोऽहं परेश्वरः साक्षाच्छ्रीभूलीलारमापतिः ॥२६॥
यो हि मां द्रष्टुमिच्छेद्वै चावतारावतारिणम् ।  
द्रष्टव्यास्तेन मे सन्तः साध्वर्थाः साधुभूषणाः ॥२७॥
दृष्टेष्वेतेष्वहं दृष्टो न मे भेदोऽत्र विद्यते ।  
सन्तो नारायणाः सर्वे इति विद्धि मम प्रिये ॥२८॥
सोऽहं श्रीपुण्डरीकाक्षो यस्य प्रीतो भवामि च ।  
तस्य देवगणः प्रीतः सर्वार्थास्तस्य हस्तगाः ॥२९॥
यश्च मां मानवे लोके संश्रयिष्यति मानवः ।  
तस्य कीर्तिर्जयश्चैव स्वर्गश्चाऽत्र भविष्यति ॥3.85.३ ०॥
धर्माणां देशिकः पूज्यः स भविष्यति धर्मभाक् ।  
साधुरेव स मन्तव्यो नमस्कार्यः सदा जनैः ॥३ १ ॥
धर्म एव परः स स्याद् यस्मिन्नभ्यर्हितोऽस्म्यहम् ।  
सोऽहं प्रजाहितार्थं वै साधुकोटीरसर्जयत् ॥३२॥
ब्रह्मायनादीन् सर्वांश्च सच्चिदानन्दप्रभृतान् ।  
सनत्कुमारमध्याँश्च पूर्वान् पूर्वतरानपि ॥३३ ॥
सोऽहं साधुस्वरूपोऽस्मि हरिर्नारायणः प्रभुः ।  
भगवान् सर्वरूपाणां धर्ता कर्त्ता विनाशिता ॥३४॥
वन्दितोऽहं च वन्दे तं मानितो मानयाम्यपि ।  
अर्हितश्चाऽर्हयाम्येनं पूजितः पूजयामि तम् ॥३५॥
दृष्टः पश्याम्यजस्रं तं संश्रितः संश्रयामि तम् ।  
एवं मे ध्यानकर्तुश्च ध्याताऽहं सततं प्रिये ॥३६॥
एवं मेऽस्ति व्रतं नित्यं तादृशाः साधवो मम ।  
सज्जनाऽचरितं त्वेतद् व्रतं मे नाऽपरैरिह ॥३७॥
तस्मात् सन्तो मम रूपास्तारका देहिनामिह ।  
कर्मणा मनसा वाचा सेवनीया हि साधवः ॥३८॥
साधून् दृष्ट्वा ममाऽप्येव दर्शनं जातमेव हि ।  
समस्ताश्च सुरा नित्यं साधुदेहे वसन्ति वै ॥३९॥
सुरेश्वरस्तथा विष्णुश्चाऽहं साधौ वसामि च ।  
सर्वाऽऽरामः सुरामोऽहं रमेशः परमेश्वरः ॥3.85.४०॥
कुङ्कुमवापिकाक्षेत्रे निवसामि त्वया सह ।  
ब्रह्मप्रियाभिः सहितो हरिप्रियानुसेवितः ॥४१॥
कीर्तिर्लक्ष्मीर्धृतिः शान्तिः पुष्टिस्तुष्टिः रतिः रमा ।  
भुक्तिर्मुक्तिः श्रीर्लीला च यत्र तत्राऽहमेव च ॥४२॥
मम साधुषु वर्तन्ते सदा कीर्त्यादयः प्रिये ।  
निवसामि सदा तेषु मद्रूपाः साधवस्ततः ॥४३॥
प्रभावं साधुपूगस्य यश्च जानाति सर्वथा ।  
स तु सार्धं समाश्रित्य प्राप्य मां याति मत्पदम् ॥४४॥
भवन्त्येव च तस्यैव सर्वे कामा यथेप्सिताः ।  
ये वा नाम रटन्त्यत्र मम लक्ष्मि समाहिताः ॥४५॥
तेषां कीर्तनभक्तानां संसिद्ध्यन्ति मनोरथाः ।  
पूज्याः कीर्तनभक्ता मे तान्नमस्यामि चाप्यहम् ॥४६॥
सार्धं मुक्तं सतीं साध्वीं ब्रह्मप्रियां हरिप्रियाम् ।  
सन्तं चाश्वपट्टभूमिं ये नमन्ति नमामि तान् ॥४७॥
लक्ष्मीं राधां रमां श्रीं च माणिक्यां सुखदांश्रियम् ।  
रमां पद्मावतीं कृष्णां ये नमन्ति नमामि तान् ॥४८॥
अवताराँश्च मे व्यूहान् भक्तांश्च पार्षदानपि ।  
मूर्तीर्मे ये नमस्यन्ति तन्नमस्याम्यहं सदा ॥४९॥
वरुणं भास्करं वायुं वह्निं चन्द्रं बलाहकम् ।  
शिवं विष्णुमजं देवान् ये नमस्यन्ति तान्नमे ॥3.85.५०॥
दुर्गां सरस्वतीं भूमिं शारदां विरजां तथा ।  
मङ्गलाममृतां ये च नमस्यन्ति नमामि तान् ॥५ १ ॥
बृहस्पतिं नारदं च सनत्कुमारमच्युतम् ।  
नरं नारायणं ये च नमस्यन्ति नमामि तान् ॥५२॥
तपोधनान् महर्षींश्च भक्तिधनान् सतो जनान् ।  
विद्याधनाँश्च विदुषो ये नमन्ति नमामि तान् ॥५३॥
अभुक्त्वा दैवकर्माणि कुर्वते ये प्रभुप्रियाः ।  
सन्तुष्टाः क्षमिणः सन्तस्तान् नमामि पुनः पुनः ॥५४॥
यज्ञे यजन्ति ये चेष्टीर्जितेन्द्रियाः सुशान्तयः ।  
प्रातर्भजन्ति सायं ये तान्नमामि सुहृत्प्रियान् ॥५५॥
धर्मं भक्तिं च पितरौ गाश्च गुरुं नमाम्यहम् ।  
ये वै संयमिनः शान्ता वने मूलफलाशनाः ॥५६॥
असञ्चयाः साधवस्तान् नमामि सततं प्रिये ।  
भृत्यपोषा अतिथीनामाश्रया विघसाशिनः ॥५७॥
सत्यवाचो ब्रह्मचारास्तान्नमामि सदा सतः ।  
प्रसन्नहृदयाः सर्वसत्त्वेषु मद्विवेकिनः ॥५८॥
स्वाध्यायध्याननिरतास्तान्नमामि सतो जनान् ।  
गुरुप्रसादे मद्भक्तौ यत्नवन्तः स्थिरव्रताः ॥५९॥
शुश्रूषवोऽनसूयन्तस्तान्नमस्यामि सज्जनान् ।  
सुव्रता सुनयो भक्ता ब्रह्मिष्ठा ब्रह्मदायिनः ॥3.85.६०॥
वोढारो मे प्रसादस्य तान्नमामि सदा सतः ।  
भैक्षचर्यासु निरता दीना गुरुकुलाश्रयाः ॥६१॥
निर्घृणाश्चाऽच्युतधना निर्ममा गतवासनाः ।  
ब्रह्मवक्तार ऐशा ये तान्नमामि सतो जनान् ॥६२॥
अहिंसानिरताः सत्यव्रता दान्ता वितृष्णकाः ।  
कपोतवृत्तिका गृह्यास्तान्नमामि सतो जनान् ॥६३॥
चतुर्वर्गस्थिताः शान्ता अपि निष्कामयोगिनः ।  
शिष्टाचारप्रवृत्ताश्च नमाम्येतान् रमे सदा ॥६४॥
ब्राह्मणा ब्रह्मतनवो भक्तिपराः सुपुण्यिनः ।  
सुधाभक्षा व्रतयुक्तास्तान्नमामि सदाश्रितान् ॥६५॥
अयोनीनग्नियोनीँश्च ब्रह्मयोनीन् सदुद्भवान् ।  
अच्युतगोत्रान् श्रीगोत्रान्नमामि सततं सतः ॥६६॥
अक्षरं चापि गोलोकं वैकुण्ठं चाऽमृतं पदम् ।  
अव्याकृतपदं ये च गन्तुमिच्छव ऐश्वरम् ॥६७॥
वैष्णवं धाम वा साध्वाश्रमान् जिगमिषूँस्तथा ।  
नमस्यामि सतस्तान् वै सर्वानहं हि पद्मजे ॥६८॥
लोकज्येष्ठान् कुलज्येष्ठान् तमोघ्नान् लोकभास्करान् ।  
कृष्णधामप्रदान् साधून्नमानि भवपारदान् ॥६९॥
पूजार्हान् हितधातृँश्च सुखदान् पोषकामपि ।  
रक्षकान् कालमायादेर्नमामि सज्जनान् सतः ॥3.85.७०॥
अत्राऽमुष्मिन् सुखदास्ते हरेर्भक्ता हि साधवः ।  
ये सर्वाऽतिथयो नित्यं तान्नमामि सदा रमे ॥७१ ॥
एतादृशेषु भक्तेषु साधुषु ब्रह्मयोगिषु ।  
अनुसृताश्चाभिरता दुर्गाण्यतितरन्ति ते ॥७२॥
तेषु शान्तिपरास्तेषां प्रशंसकाश्च सेवकाः ।  
अनसूयका भक्ताश्च दुर्गाण्यतितरन्ति ते ॥७३॥
सर्वान् सतो नमस्कुर्वन् देवान् वृद्धान् शुभावहान् ।  
श्रद्धावान् भक्तिमाँश्चापि दुर्गाण्यतितरत्यपि ॥७४॥
तपस्विनः साधवो वै कौमारब्रह्मचारिणः ।  
भक्त्या प्रभावितात्मानस्तारयन्त्यघिनो जनान् ॥७५॥
मात्रापित्रोर्गुरुजने भक्त्या वसन्ति ये जनाः ।  
सदाऽऽशीर्वादनेतारो दुर्गाण्यतितरन्ति ते ॥७६॥
यथा त्वं वर्तसे लक्ष्मि वर्तन्ते साधवो यथा ।  
ब्रह्मप्रियाश्च वर्तन्ते वर्तन्ते च हरिप्रियाः ॥७७॥
यथा कुङ्कुमवापीस्था वर्तन्ते च नराः स्त्रियः ।  
सर्वे मुक्ता ब्रह्मवासाः सन्तः साध्व्यो हि मे मताः ॥७८॥
चतुर्दशसु लोकेषु नर्षयस्तादृशास्तथा ।  
पितरो मुनयो नैव न सुरा मानवास्तथा ॥७९॥
नाऽन्ये विप्रा यथा चैते पावना मत्स्वरूपिणः ।  
क्षेत्रं कुकुमवापीयं चाऽक्षरं धाम मेऽस्ति यत् ॥3.85.८०॥
तत्रस्थाः सर्वमुक्ताश्च मुक्तान्यः शक्तयो मम ।  
सर्वा ब्रह्मप्रिया नार्यः सर्वे मुक्ता नरास्त्विह ॥८१॥
पादपाश्चाण्डजा जरायूजाश्चान्येऽपि जन्तवः ।  
स्वेदजा वापि सर्वे चाऽक्षरक्षेत्रे वसन्ति ये ॥८२॥
दिव्या मुक्ता हि ते सर्वे सर्वपूज्या भवन्ति ते ।  
त एव साधवः सर्वे मुक्तिदा वासमात्रतः ॥८३॥
कल्पद्रुमस्य चाङ्गानि सर्वाणि पावनानि वै ।  
तथा चाऽक्षरभूमेश्च वासिनः पावना हि मे ॥८४॥
साधवस्ते शरण्या वै शरणागतरक्षिणः ।  
यथाऽहं च तथा ते वै दयापूर्णा विमुक्तिदाः ॥८५॥
सर्वस्वं चापि दत्त्वैव रक्षन्ति शरणागतान् ।  
शृणु लक्ष्मि समाख्यानं साधोर्वृषायनस्य ह ॥८६॥
वृषायनो हि साधुर्मे दीक्षां प्राप्य वने वसन् ।  
भजते मां हरिं कृष्णं निर्द्वन्द्वो निष्परिग्रहः ॥८७॥
विदेह इव राजन् वै तेजसा भास्करो यथा ।  
दयया चाऽभयदाता जीवानां श्रेयसि स्थितः ॥८८॥
व्याघ्रारण्ये निम्बतरोरधोवासो विराजते ।  
तत्रैकदा तु श्येनेन पात्यमाना भयातुरा ॥८९॥
चटका शरणं प्राप्ता वृषायनाख्ययोगिनम् ।  
स तां दृष्ट्वा निराधारां त्रासादङ्कमुपागताम् ॥3.85.९०॥
आश्वास्याऽऽह भयं मा ते चटकेऽस्त्विह मेऽन्तिके ।  
इत्युक्त्वा चटका हस्ततले धृत्वा तदासने ॥९ १॥
अग्रे तां रक्षयामास तावच्छ्येन उवाच तम् ।  
ऋषे साधो मम भक्ष्यं चटकेयं प्रदीयताम् ॥९२॥
प्रयत्नान्महतो लब्धा त्यजैनां भक्षणं मम ।  
अस्या मांसं तु मे चाद्य पर्याप्तं स्यात्प्रतोषणम् ॥९३ ॥
क्षुधा मे बाधते साधो भोज्यं मे दीयतां द्रुतम् ।  
मया ह्यनुसृता त्वेषा ममैव भक्ष्यरूपिणी ॥९४॥
साधुना नाऽत्र वयसोः स्थातव्यं मध्यपातिना ।  
औदासीन्यस्थितेस्तेऽत्र को लाभो द्वेषरागयोः ॥९५॥
समवृत्तिर्भवेत् साधुः पक्षपातो न ते वृषः ।  
क्षुधितोऽहं चाति साधोऽन्यथा मे मरणं भवेत् ॥९६॥
दयालो त्वं देहि भक्ष्यं चटकां मन्निपातिताम् ।  
चटकाया रक्षणे ते मे हत्यापापमापतेत् ॥९७॥
मम जीवनदाने तु चटकाध्वंसपातकम् ।  
ते भवेदिति चात्रार्थे भवौदासीनवृत्तिमान् ॥९८॥
इत्याकर्ण्य क्षणं वृषायनश्चिन्तामवाप ह ।  
द्वयोश्चाऽभयदानं च विचार्येत्थमुवाच तम् ॥९९॥
वद श्येन निजार्थं वै यथा ते क्षुन्निवर्तनम् ।  
भवेदेव तथा कुर्वे मुञ्चामि चटका नहि ॥3.85.१ ००॥
शरणं सा जीवनार्थं त्वागता मां प्ररक्षिणम् ।  
न मुञ्चति ममाङ्गानि पश्य रक्षार्थिनीं त्विमाम् ॥१० १॥
तत्रापि विद्यते नारी न हन्तव्या कदाचन ।  
गर्भिणी विद्यते चापि न हन्तव्या त्वया द्विज ॥१ ०२॥
फलं मूलं चान्नमिष्टं भिक्षागतं ददामि ते ।  
आनयामि त्वदर्थं वै मिष्टान्नं तत्प्रभक्षय ॥१ ०३॥
श्येनः प्राह न मे कार्यं फलमूलैर्न भिक्षया ।  
यस्तु देवेन विहितो भक्ष्यो मे चटकात्मकः ॥१ ०४॥
मांसं भक्ष्यं श्येनजातेः रीतिस्त्वेषा पुरातनी ।  
यदि साधो चटकाया स्नेहस्ते पक्षपातवत् ॥१ ०५॥
ततस्त्वं मे प्रयच्छाऽद्य स्वमांसं चटकामितम् ।  
तुलया तोलितं मे स्यात्पर्याप्तं नाधिकं खलु ॥१ ०६॥
वृषायनः प्रसन्नोऽभूच्छ्रुत्वा तूर्णं तमाह च ।  
महाननुग्रहश्चाऽयं खग त्वया मयि कृतः ॥१ ०७॥
ततः कृत्वा पर्णपुट्यौ तुलां कृत्वा यथोचिताम् ।  
उत्कृत्योत्कृत्य मांसं स्वं श्येनार्थं समतोलयत् ॥१ ०८॥
चटकाभारमांसं स्वं ददौ श्येनाय बाहुजम् ।  
श्येनो लब्ध्वा प्रभुक्त्वा च पीत्वा जल वनं ययौ ॥१ ०९॥
चटका रक्षिता जाता प्रसन्नाऽभूत् सुनिर्भया ।  
शनैः सा तु ऋषिं नत्वा पार्श्वे वने ययौ ततः ॥3.85.११ ०॥
सन्धिनीं पूरणीं श्रेष्ठामोषधिं प्राप्य चाययौ ।  
साधोर्हस्ते ददौ पत्ररसं बाहुः प्रपूरितः ॥११ १॥
यथापूर्वमभवच्च नीरुक् साऽपि ततः परम् ।  
सेवायां सर्वदा साधोः पार्श्वेऽवसत् सुपक्षिणी ॥११ २॥
फलपत्राणि चादाय साधवेऽर्पणमेव ह ।  
करोति चाथ कालेन सुषुवेऽण्डानि पञ्च च ॥१ १३॥
सेवाफलेन ते सर्वे बाला भूतादिवेदिनः ।  
त्रिकालदर्शिनः सर्वे जाताः श्वेतस्वरूपिणः ॥१ १४॥
दीपोत्सवीघोटकाख्या महर्षिणा हि ते कृताः ।  
शकुनज्ञाः शकुन्तास्ते पूज्यन्ते दैववेदिभिः ॥१ १५॥
चटका सा ततः काले वार्धक्ये मृत्युमागता ।  
विमानेन ययौ स्वर्गं जाताऽप्सरोवरा शुभा ॥१ १६॥
नाम्ना चाऽलम्बुषा त्विन्द्रसेविका च ततः परम् ।  
मुक्तिं प्राप्ता ब्रह्मलोके साधोः सेवाफलेन वै ॥१ १७॥
एवं परोपकारार्थदत्तसर्वस्वसाधवः ।  
रक्षन्ति चापि मोक्षं च प्रेषयन्ति च देहिनः ॥१ १८॥
भक्तानां रक्षिता चानुरक्तानां शरणार्थिनाम् ।  
यः स साधुर्दयालुश्च सुखं ददाति विदन्ति ॥१ १९॥
साधुवृत्तो जनश्चात्र साधुत्वमनुतिष्ठति ।  
किं न प्राप्तं भवेत्तेन मदर्थत्यागवर्षिणा ॥3.85.१२०॥
वृषायनो हि भगवान् वर्ततेऽश्वसरोवरे ।  
यदाश्रयेण बहवो यान्ति धामाऽक्षरं मम ॥१२१ ॥
पश्य लक्ष्मि स्थितं वारितटे ध्याने मदर्थिनि ।  
एवं मे साधवो लोके भवन्ति श्रेयसां प्रदाः ॥१२२॥
इति श्रीलक्ष्मीनारायणीयसंहितायां तृतीये द्वापरसन्ताने साधोर्मुख्यधर्मो नारायणस्तेन साधुत्वम् । साधवे नारायणनतिः, वृषायनेन साधुना चटकाभारमांसं श्येनाय  
दत्वा चटका रक्षिता चेत्यादिनिरूपणनामा पञ्चाशीतितमोऽध्यायः ॥८५ ॥
    
