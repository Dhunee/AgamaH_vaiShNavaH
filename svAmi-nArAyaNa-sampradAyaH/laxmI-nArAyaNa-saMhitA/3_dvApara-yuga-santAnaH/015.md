+++
title = "०१५"

+++
श्रीपुरुषोत्तम उवाच-  
शृणु त्वं शिवजन्ये! श्रि! वेधसो वत्सरे ततः ।  
अष्टादशे लयभावाऽभिधे द्वादशकल्पके ॥१ ॥
एकादशे मनौ तत्र युगह्रासबलात् खलु ।  
विनाशे साधुधर्माणां साधुदीक्षाक्षये तथा ॥२ ॥
मोक्षमार्गस्य रोधे च दैवपैत्र्यविधौ गते ।  
पुनस्तत्स्थापनार्थं च रेवया साकं हरिः स्वयम् ॥३ ॥
प्राविरासं चाऽग्रजस्य वषड्विप्रस्य सद्गृहे ।  
वषट्कारोऽभवन्नाम्ना विप्रो व्रतपरायणः ॥४ ॥
तापसो हृतसर्वस्वो दुष्टनास्तिकमानवैः ।  
पीडितो मम भक्तोऽसौ त्यक्त्वा ग्रामे वनं ययौ ॥५ ॥
भजते स्म सदा मां श्रीकृष्णनारायणं हरिम् ।  
फलैर्मूलैर्दलैः पुष्पैर्भावनैर्मानसैस्तथा ॥६ ॥
नित्यं मां प्रातरेवाऽसौ पूजयत्येव वस्तुभिः ।  
भार्या तस्य तथा साध्वी जपसेवापरायणा ॥७ ॥
नित्यं त्वां श्रीसतीं लक्ष्मीं नारायणीं सनातनीम् ।  
पूजयत्येव विधिना भोजयत्येव सत्फलम् ॥८ ॥
जलं पुष्पं दलं चापि समर्पयति सादरम् ।  
कीर्तनं भजनं मे च ते चोभौ कुरुतः सदा ॥९ ॥
मध्याह्ने च तथा सायं मम ध्यानपरायणौ ।  
अरण्यवासौ नित्यं च तावास्तां वै विदेहिनौ ॥१० ॥
देहार्थं वैभवा भोगा यस्य नैव क्वचित् खलु ।  
हर्यर्थं वैभवा यस्य विदेहः स भवेत् प्रिये ॥११ ॥
एवं वै वर्तमानौ तावनपत्यौ सुखाश्रयौ ।  
वार्धक्यं किञ्चिदापन्नौ वने वृक्षनिवासिनौ ॥१२॥
तयोरेवं हि वसतोः पुत्रपुत्र्येषणाऽभवत् ।  
वषट्कारस्य मनसि पुत्रैषणा व्यजायत ॥१३ ॥
स्वधावत्याश्च मनसि पुत्र्येषणा व्यजायत ।  
माता त्विच्छति कन्यां वै सर्वकार्ये सहायिनीम् ॥१४॥
पिता प्रेच्छति पुत्रं वै सर्वकार्ये सहायकम् ।  
पुत्रपुत्र्येषणावन्तौ गृहधर्मपरायणौ ॥१५॥
उभौ तौ मां प्रार्थयतः पूजनान्ते मनोरथम् ।  
लोके लक्ष्मि! जनानां वै त्र्येषणा जायते मुहुः ॥१६॥
लोकैषणा तथा वित्तैषणा पुत्रैषणा खलु ।  
नारायणस्य भक्तानां लोकैषणा प्रशाम्यति ॥१७॥
यतो भक्त्या परं धाम भक्ताः प्राप्स्यन्ति वै ध्रुवम् ।  
साधूनां तोषिणां चापि वित्तैषणा प्रशाम्यति ॥१८॥
जलाऽन्नाऽम्बरलाभश्च यात्रामात्रः सतां यतः ।  
पुत्रैषणा सपुत्राणां ज्ञानिनां च प्रशाम्यति ॥१ ९॥
उत्तमर्णा धनाप्त्यर्थं जायन्तेऽपत्यरूपिणः ।  
तादृशानामपत्यानामसत्त्वे सुखमेव यत् ॥२० ॥
अपत्यानां गर्भकेऽपि जनने पालने तथा ।  
पोषणे लग्नकरणे व्यये रोगे हि दुःखकम् ॥२१ ॥
तथापि लोकवाक्यानां स्पर्शो येषां प्रजायते ।  
विधुरोऽयं ह्यपुत्रोऽयं निर्वंशोऽयं तथैकलः ॥२२ ॥
एवंविधानां वाक्यानां येषां नास्ति सहिष्णुता ।  
तेषां मायाभिभूतानामेषणाद्रुः प्रजायते ॥२३ ॥
ज्ञानहीनस्य भक्तस्य मूल्यं भवति लौकिके ।  
ज्ञानिनो मम भक्तस्य दग्धं मामन्तराऽखिलम् ॥२४॥
यस्य दग्धं हि सर्वं वै मायिकं तस्य किं न्विह ।  
पुत्रेण लोककार्येण राज्येन वैभवेन वा ॥२५॥
भौतिकस्य तु पुत्रस्यैषणा बन्धाय कल्प्यते ।  
वषट्कारस्य विप्रस्य पुत्रैणषा ह्यभूत् किल ॥२६॥
किन्तु सा मद्गोचराऽभूत् हरिर्मे सुततां व्रजेत् ।  
स्वधावत्याश्चैषणाऽपि लक्ष्मीर्मे बालिका भवेत् ॥२७॥
एवं मद्योगसङ्कल्पौ तयोरास्तां शुभाश्रयौ ।  
तौ सङ्कल्पौ सदा दिव्यौ मायाबन्धनवर्जितौ ॥२८ ॥
आस्तां तयोः शुभौ तस्मान्मया ध्यानं कृतं तयोः ।  
पितरौ तौ विधातव्यो धर्मस्थापनहेतवे ॥२९॥
तयोस्तु भक्तयोश्चापि सङ्कल्पयोः प्रपूर्तये ।  
अनादिश्रीकृष्णनारायणोऽहं च त्वया सह ॥३ ० ॥
विमृश्य तद्वनं यातो गोचरस्तापसोऽभवम् ।  
अतिथीभूतश्चाहं त्वं मम सार्था च भिक्षुकी ॥३१ ॥
गतवन्तौ तयोर्वासं वने वै भक्तयोः पुरम् ।  
तापसौ सजटौ चीरवल्कलौ रूक्षवेषिणौ ॥३२॥
विप्रौ नारायणं नाम रटन्तौ मालिकान्वितौ ।  
साधुधर्मौ भिक्षुकौ वै मध्याह्ने समुपस्थितौ ॥३३॥
तदा तौ हृष्टमनसौ चक्रतुः स्वागतं शुभम् ।  
पाद्यमर्घ्यं चासनं च मधुपर्कं फलादिकम् ॥३४॥
सलिलं शुभवचनं ददतुस्तौ तदा हि नौ ।  
मया भिक्षा स्वीकृता च त्वयाऽपि स्वीकृता ततः ॥३५॥
पादसंवाहनं तौ चक्राते नौ च प्रषेवणम् ।  
धन्यौ स्वो यत् सतोः सेवा साध्वोश्चाद्य प्रपद्यते ॥३६ ॥
साधुसेवापापहन्त्री दिब्यपुण्यप्रदायिनी ।  
भुक्तिदात्री मुक्तिदात्री सर्वसङ्कल्पपूरणी ॥३७॥
कल्पवल्लीसमा कल्पद्रुमतुल्या फलप्रदा ।  
चिन्तामणिसमा सेवा कामधेनुसमा सताम् ॥३८॥
साधवो यस्य वै गेहे समायान्ति हरिप्रियाः ।  
तद्गृहं सर्वदा तीर्थं वनं वा पत्तनं च वा ॥३ ९॥
अन्यतीर्थानि कालेन पावयन्ति यथाबलम् ।  
साधुतीर्थं तूर्णमेव पुनन्ति सेविनो जनान् ॥४०॥
यत्र साध्वागमस्तत्रागमो वै श्रीहरेर्ध्रुवः ।  
यत्र हर्यागमस्तत्र मुक्तानामागमो ध्रुवः ॥४१ ॥
यत्र मुक्तागमस्तत्र मुक्त्यागमश्च वै तथा ।  
मुक्तेर्यत्रागमस्तत्र भक्त्यागमोऽपि वै ध्रुवः ॥४२॥
यत्र भक्त्यागमस्तत्र धर्मागमोऽपि वै ध्रुवः ।  
ज्ञानवैराग्ययोश्चाप्यागमश्च सम्पदां ध्रुवः ॥४३ ॥
यत्र नारायणः कृष्णः सद्भिः सहोपपद्यते ।  
तत्र लक्ष्मीश्च कमला श्रीः सिद्धिः शाश्वती ध्रुवा ॥४४॥
यत्र नारायणः कृष्णस्तत्र यज्ञा व्रतानि च ।  
तपांसि चापि सर्वाणि सुराः सर्वेऽपि तत्र च ॥४५ ॥
यत्र नारायणः सद्भिर्भुङ्क्ते फलजलादिकम् ।  
तत्र वै भुञ्जते देवाः पितरश्च जगत्त्रयम् ॥४६ ॥
अद्य वै वनवासो नौ साध्वोरागमकारणात् ।  
सफलः खलु सञ्जातो राज्याधिकोऽपि मोददः ॥४७॥
अद्य नौ त्वनपत्यत्वं विलीनं सत्प्रसेवनात् ।  
अद्य नौ निर्धनत्वं च महत्यर्थे फलप्रदम् ॥४८॥
अद्य नौ जीवनं जातं सार्थकं सुप्रजीवनम् ।  
अद्य नौ मानसौ भावौ पूरितौ निश्चितौ त्विह ॥४९ ॥
मन्यावहेऽद्य कालोऽपि पवित्रतां प्रयास्यति ।  
शकुनानि शुभान्येव जायन्ते भवदागमात् ॥५० ॥
स्फुरन्ति शुभबोधानि चाङ्गानि नौ त्वदागमात् ।  
वसतामत्र पूज्यौ वै सेवयिष्याव आदरात् ॥५१ ॥
सतां सेवाप्रसङ्गेन तरन्ति देहिनोऽभवम् ।  
वने च निर्जने चात्र भवद्वासेन शोभनः ॥५२॥
सत्सङ्गो मोदजनको नः प्रत्यहं भविष्यति ।  
एषा बकुलवृक्षाऽधोभागे वै पर्णशालिका ॥५३॥
भवद्भ्यामर्पिता रम्या शीतातपनिवारणी ।  
आवां त्वन्यां करिष्यावः कुटिं स्वाश्रयदायिनीम् ॥५४॥
इत्युक्त्वा विप्रयुगलं पतितं पादयोर्हि नौ ।  
मयोक्तं च तदा ताभ्यां कुशलं भवतोः सदा ॥५५॥
निरामयं चाभ्युदयः सुखमस्तु च शाश्वतम् ।  
आवां वनेचरौ स्वोऽत्र नैकस्थाननिवासिनौ ॥५६॥
निर्बन्धनौ सर्ववासौ गुप्तकुटिनिवासिनौ ।  
भवद्विधानां विप्राणां भक्तानां तु समागमे ॥५७॥
दैवेच्छया जायमाने तिष्ठावो गोप्रदोहनम् ।  
तथापीश्वरभक्तानां निर्मलानां तपस्विनाम् ॥५८॥
गृहे सञ्जायते क्वापि पक्षपातो हि नौ मुधा ।  
प्रेम्णाऽऽतिथ्यं गृहीतं च गृहीतं स्वागतं तथा ॥५ ९ ॥
आज्ञां प्राप्य गमिष्यावो वनान्तरं च वोऽस्तु शम् ।  
तदा तौ चाश्रूणि मुक्त्वा प्राहतुर्नौ मुदान्वितौ ॥६० ॥
कुटिर्यत्र सतां सङ्गः सा कुटिर्न तु पार्णिकी ।  
वासो यत्र सतां योगः स वासो न तु भूमिगः ॥६ १ ॥
जीवनं च सह सद्भिर्जीवनं न तु भोजनम् ।  
सुखं. सेवा सतां नित्यं कर्तव्यं नाऽपरं शुभम् ॥६२॥
आवां साधुस्वरूपौ स्वो यास्यावोऽनुभवत्पदम् ।  
यद्वाऽत्र कुरुतां वासं सेवालाभो हि नौ भवेत् ॥६३ ॥
भवदागमने वृक्षा मोदन्ते वनपक्षिभिः ।  
भवदागमने वल्ल्यो विकासन्ते सुपुष्पकैः ॥६४॥
भवदागमनेऽङ्गानि हृदयाढ्यानि सर्वथा ।  
अनुभवन्त्यपूर्वाणि सुखान्यानन्दकानि च ॥६५॥
तिष्ठते च ततोऽत्रैव दासौ स्वो भवतोरिह ।  
मयोक्तौ च तदा तौ वै कथमीदृक् पराऽऽग्रहः ॥६६ ॥
क्रियतेऽत्र भवद्भ्यां वै वदतं हार्दमेव नौ ।  
तावुभावाहतुस्तत्र वने त्वेकाकिनौ सदा ॥६७॥
आवां वासं प्रकुर्वश्च भवतां तु स्थिताविह ।  
सार्थवासो भवेदेव सतां सङ्गो हि दुर्लभः ॥६८॥
सपत्नीकगृहस्थस्य वासस्त्वेकाकिनो वने ।  
भयदो वै ततः स्थेयं गृहस्थेन सहायिना ॥६९॥
द्वयोर्गृहस्थयोर्वासः शोभनो वै वनान्तरे ।  
त्रयाणां चाधिकानां च वासो वै चातिशोभनः ॥७० ॥
नारीणां तु सतीधर्मान्वितानां धर्मपालने ।  
साहाय्यं स्यात् प्रमदा हि साध्व्यः साध्व्यः सुखाश्रयाः ॥७१ ॥
तस्माद् वां रोचयावोऽत्र वासं साधुप्रधर्मिणोः ।  
विना वै भवतोर्वासं शान्तिनौ न भविष्यति ॥७२॥
तदा मयोक्तं च तथाऽस्त्वित्योमित्यभिनोदितौ ।  
सुखं चावापतुस्तूर्णं हर्षान्वितौ बभूवतुः ॥७३ ॥
आवां सुखस्थितौ तयोश्चावासे कृतपूजनौ ।  
मुदा सायं गतं वार्तालापैः सद्धर्मबोधनैः ॥७४॥
सन्ध्यां कृत्वा निशायां च हरेर्वार्ता विधाय च ।  
सुष्वुपुश्चापि चत्वारो निशान्ते च द्वयोरपि ॥७५॥
ब्राह्ममुहूर्ते पूर्वे वै समये शोभने तदा ।  
विप्रस्य चापि विप्राण्याः स्वप्ने चावामुपागतौ ॥७६॥
लक्ष्मीनारायणौ साक्षात्तापसौ समुपागतौ ।  
पुत्ररूपोऽप्यहं जातस्त्वं स्वप्ने पुत्रिकाऽभवः ॥७७॥
यमलं च द्विजाभ्यां वै प्राप्तं बालस्वरूपि तत् ।  
प्राप्य विप्रौ सुमुदितौ ततः स्वप्नं न्यवर्तत ॥७८ ॥
आवामदृश्यतां प्राप्तौ तौ तु जागरितौ तदा ।  
अभवतां ततो द्रष्टुं तौ स्वकुट्यां तु नावुभौ ॥७९॥
अदृष्ट्वा सुमहाश्चर्यं प्राप्तौ च मुदितौ ततः ।  
आवां तत्र तदा लक्ष्मि! वायुदेवं हि गर्भगम् ॥८ ०॥
समाहूय ददतुश्च गर्भाज्ञां गर्भदर्शनम् ।  
प्रकारस्य यथा गर्भवती वै प्रमदा भवेत् ॥८ १ ॥
वायुश्चैवं चकाराऽपि गर्भकुक्षौ वसन् सदा ।  
यथा गर्भवती नारी तथौदरमदर्शयत् ॥८२॥
आवामदृश्यरूपेण वर्तमानौ तदाश्रये ।  
प्रतिमायां समये त्वागते यमलमेव ह ॥८३॥
प्रादुर्भूतौ यदा वायुर्गर्भद्वाराद् विनिर्ययौ ।  
शङ्खचक्रगदापद्मधारिणौ यमलात्मकौ ॥८४॥
कन्याकुमारकौ चोभावजायेवहि तत्पुरः ।  
अयोनिजावपि यद्वद् योनिजाविव वै तदा ॥८५॥
आकाशात्पुष्पवृष्टिश्च देवमुक्तकृताऽभवत् ।  
दुन्दुभयो निनेदुश्च वने जातो महोत्सवः ॥८६॥
ऋषयश्च समाजग्मुस्तत्र दर्शनहेतवे ।  
मङ्गलं बहुधा तत्र जातं जनेस्तदाऽऽवयोः ॥८७॥
कृतसंस्कारकौ सर्वविधौ च यमलात्मकौ ।  
आवां वृद्धिं गतौ तत्राऽरण्ये च ब्रह्मचारिणौ ॥८८॥
साधुधर्मपरौ साधुदीक्षायुक्तौ स्वयङ्कृतौ ।  
अजायेवहि तत्रैव ब्रह्मसूत्रान्वितावपि ॥८९॥
अथाऽरण्यनिवासेभ्यो ग्रामवासेभ्य इत्यपि ।  
उपादिशावः साधूनां धर्मान् त्यागाश्रमार्थिनाम् ॥९० ॥
कामदेवस्य वै त्यागो जिह्वारासनवर्जनम् ।  
मोहदर्शनसन्त्यागः स्नेहस्पार्शनवर्जनम् ॥९ १ ॥
चलशब्दादिसन्त्यागो विकृतिगन्धवर्जनम् ।  
परिग्रहस्याऽसङ्गश्च रागद्वेषविवर्जनम् ॥९३ २॥
यात्रामात्राऽन्नसलिलग्रहणं चाऽनिकेतनम् ।  
मौनं कर्मपरित्यागो हरौ सर्वार्पणात्मना ॥९३ ॥
तपोधर्मो निग्रहश्च वासनात्यजनं सदा ।  
ममाऽहन्त्याजनं चापि दैह्यभिन्नप्रबोधनम् ॥९४॥
सर्वद्रोहाकरणं च क्षमा सहिष्णुता दया ।  
अध्यात्मचिन्तनं नित्यं परमेशस्य पूजनम् ॥९५ ॥
ब्रह्मस्थित्या वर्तनं च शोकमोहविवर्जनम् ।  
अयाचिते च सम्प्राप्ते सन्तोषश्चार्जवं तथा ॥९६ ॥
काषायाम्बरधारित्वं करपात्रकता तथा ।  
यथाऽपेक्षाऽम्बरग्राहो यथासुखं वने स्थितिः ॥९ ७॥
ओं नमः श्रीशीलनारायणाय परमात्मने ।  
इतिमात्रजपश्चापि भक्तिश्च परमात्मनि ॥९८ ॥
इत्येवं वै नराणां च नारीणां साधुवृत्तिता ।  
शिक्षिता वै तदाऽऽवाभ्यां मानवेभ्यः सुखावहा ॥९९ ॥
अनादिश्रीकृष्णनारायणेन परमात्मना ।  
मया त्वया तदाऽनादिसाधुधर्माः प्रवर्तिताः ॥१०० ॥
अनादिश्रीशीलनारायणेन परमात्मना ।  
अनादिस्वामिनीनारायण्या त्वयाऽन्वितेन ह ॥१०१ ॥
सहोदरेण वै भ्रात्रा मया साधुस्वरूपिणा ।  
सहोदर्या च वै स्वस्रा त्वया साध्व्या सुयोषिता ॥१०२ ॥
कोटिशो मानवा जाताः साधवः शीलवर्तनाः ।  
साध्व्यश्च कोटिशो जाताः शीलव्रतपरायणाः ॥१०३ ॥
ततो यज्ञाश्च सञ्जाता व्रतानि विविधानि च ।  
भजनं पूजनं चापि मन्दिराणि ममापि च ॥१ ०४॥
शीलस्य नियमश्चापि दैवपैत्र्यक्रियास्तथा ।  
तीर्थसेवा साधुसेवा सर्वे धर्माः प्रवर्तिताः ॥१ ०५॥
अनादिश्रीशीलनारायणेन वै मया तदा ।  
सर्वं जानाम्यहं लक्ष्मि! स्मर प्राकट्यमेव यत् ॥१०६ ॥
अन्येऽपि च तदा तत्राऽवतारा मम नैकशः ।  
अभवन् कार्यवशगा जानाम्यहं न चेतरः ॥१ ०७॥
इत्येवं कथितं मे ते प्राकट्यं शीलहेतवे ।  
स्मरणाच्छ्रवणाच्चापि पाठनान्भुक्तिमुक्तिदम् ॥१ ०८॥
आकल्पान्तं त्वावयोश्च तदाऽभवं निवासनम् ।  
धर्मार्थं साधुरूपेण कोटिभिः साधुभिः सह ॥१० ९॥
शिष्यप्रशिष्यशाखाश्च व्यवर्धन्त तदा क्षितौ ।  
मात्रे पित्रे ततो मुक्तिं दत्वा गतौ निजाक्षरम् ॥११० ॥
इति श्रीलक्ष्मीनारायणीयसंहितायां तृतीये द्वापरसन्ताने वेधसोऽष्टादशे वत्सरे साधुधर्मस्थापनार्थम् अनादिश्रीशीलनारायणस्य प्राकट्यमित्यादिनिरूपणनामा पञ्चदशोऽध्यायः ॥१५ ॥
    
    
