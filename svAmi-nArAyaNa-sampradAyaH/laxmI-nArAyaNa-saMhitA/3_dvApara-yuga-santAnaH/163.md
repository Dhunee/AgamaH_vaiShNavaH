+++
title = "१६३"

+++
श्रीपुरुषोत्तम उवाच-  
सूर्यदेवो बलस्याऽसृक्समिधं प्राप्य बीजकम् ।  
ययावाकाशमार्गेण लङ्काधिपो रुरोध तम् ॥१ ॥
समुद्रे चापि रावणगङ्गायां बीजकानि वै ।  
निपेतुस्तज्जरत्नानि जातानि दीप्तिमन्ति ह ॥२ ॥
उज्ज्वलाश्चारुरागास्ते पद्यरागा हि तोयजाः ।  
सौगन्धिकोत्था गुणिनः कुरुविन्दोद्भवास्तथा ॥३ ॥
स्फाटिकजाः प्रभावन्तो बहुवर्णास्तथाऽपरे ।  
जाता बन्धूकगुञ्जेन्द्रगोपजपाऽसृक्सन्निभाः ॥४ ॥
दाडिमकिंशुकपुष्पसिन्दूरोत्पलसन्निभाः ।  
पद्मकुङ्कुमलाक्षाजरसवर्णाः प्रभायुताः ॥५ ॥
रागे सान्द्राः स्वप्रभया भान्ति ये स्फुटमध्यिनः ।  
स्फाटिकजाः सूर्यभाभिः पार्श्वानि रञ्जयन्ति ते ॥६ ॥
कुसुम्भनीलमिश्राभा उग्ररक्ताम्बुजप्रभाः ।  
अन्ये पुष्करपुष्पाभा हिङ्गुलवत्त्विषोऽपरे ॥७ ॥
चकोरपीकसारसनेत्रभाश्चापरेऽपि च ।  
कोकनदोत्तमपुष्पत्विषश्चान्ये भवन्त्यपि ॥८ ॥
प्रभावकाठिन्यगुरुत्वकैः प्रायः समा इमे ।  
स्फाटिकजाः पद्मरागाः नीलरक्तप्रभायुताः ॥९ ॥
एते सौगन्धिकोत्थास्तु मणयः प्रायशः समाः ।  
एतेभ्यो रङ्गतो न्यूना मणयः कुरुविन्दजाः ॥3.163.१ ०॥
निरर्चिषोऽन्तर्बहुला नाऽतिप्रभावशालिनः ।  
तत्सदृशा आन्ध्रदेशे तुम्बुरुदेशके तथा ॥११ ॥
सधर्माणः प्रजायन्ते स्वल्पमूल्या हि ते मताः ।  
रङ्गाधिक्यं गुरुरेवं च स्निग्धता समताच्छता ॥१२ ॥
अर्चिष्मत्ता महत्ता च मणीनां श्रैष्ठ्यबोधकाः ।  
ये तु कर्करसदृशाश्छिद्रमलादियोगिनः ॥१३ ॥
प्रभाहीनाः सपरुषा विवर्णास्ते न चोत्तमाः ।  
सदोषं मणिमाबद्ध्य शोकचिन्ताऽऽमयाँस्तथा ॥१४॥
मृत्युं दुःखं वित्तनाशं लभते नात्र संशयः।  
पद्मरागसमा विजातीया भवन्ति पञ्च च ॥१५॥
कलसपुरजाश्चापि तुम्बुरुदेशजास्तथा ।  
मुक्तपाणीयजाताश्च सिंहलोत्थाः श्रीपूर्णका ॥१६॥
कलसोत्थास्तुषयोगा भवन्ति मणयो हि ते ।  
ताम्रवर्णास्तुम्बुरुत्था कृष्णाः सिंहलदेशजाः ॥१७॥
मुक्ता नमःस्वभावाश्च श्रीपूर्णा दीप्तिवर्जिताः ।  
तुषयोगे ताम्रवर्णा भवन्ति स्नेहिनोऽपि च ॥१८ ॥
ये प्रघृष्टा वर्जयन्ति दीप्तिं ते निम्नजातिकाः ।  
अङ्गुल्याक्रान्तमूर्धा यो बिभर्ति पार्श्वकृष्णताम् ॥१ ९॥
अन्यस्य सन्निधिस्थस्य गुणान् यश्च बिभर्त्यपि ।  
निकृष्टमूल्यवान् स स्यान्मुक्तामणिः समोऽपि वै ॥3.163.२० ॥
जाते कृत्रिमसन्देहे शाणे तं परिलेखयेत् ।  
स्वजातकसमुत्थेन विलिखेच्च परस्परम् ॥२१ ॥
वज्रं वा कुरुविन्दं वा विमुच्याऽन्येन केनचित् ।  
न शक्यं लेखनं कर्तुं पद्मरागेन्द्रनीलयोः ॥२॥
यत्र लेखः स निम्नो वै मणिर्नोत्तम उच्यते ।  
यद्वा कृत्रिम एवापि रेखायुक्तो भवेद् यदि ॥२३ ॥
कृत्रिमो दोषवाँश्चापि धार्यो नैव मणिः क्वचित् ।  
सत्येन मणिना साकं कौस्तुभेन समं च वा ॥२४॥
चण्डालस्त्वेक एवापि द्विजातीँस्तु बहूनपि ।  
दूषयत्येव तद्वच्च दुष्टो हन्ति गुणानपि ॥२५॥
सत्यपद्मरागधर्ता सपत्नेषु वसन्नपि ।  
नाऽऽपद्भिरभिभूयेत न विघ्नैरभिभूयते ॥२६॥
नोपद्रवैर्नोपसर्गैर्न दोषैरभिभूयते ।  
वर्णदीप्तियुतं श्रेष्ठं तद्धीनं हीनमेव तत् ॥२७॥
श्रेष्ठं रत्नं सदा धार्यं न कनिष्ठं कदाचन ।  
मूल्यहीनस्य धर्तारं मूल्यहीनं करोति तत् ॥२८ ॥
अथ ब्रह्मप्रिया! वोऽत्र मरकतान् वदामि तु ।  
बलपित्तसमिद्बीजं गृह्णन् वासुकिरम्बरे ॥२९॥
प्रदुद्राव यदा तत्र गरुडस्तमरोधयत् ।  
बीजानि न्यपतँश्चापि माणिक्यपर्वतस्थले ॥3.163.३ ० ॥
तुरुष्कपादपेष्वेवं नलिकावनवल्लिषु ।  
श्वेतसागरतीरे च मरकतास्ततोऽभवन् ॥३ ४१ ॥
गरुडस्य चञ्चुरन्ध्राद् बीजानि पतितान्यपि ।  
तेभ्यो जाताः शुककण्ठशिरीषपुष्परङ्गिणः ॥३२॥
खद्योतपृष्ठसदृशाः शैवलशाद्बलप्रभाः ।  
कल्हारशष्पतुल्याश्च भुजङ्गभुजसतप्रभाः ॥३ ३॥
पत्ररङ्गास्तथा पित्तजातास्ते मणयो मताः ।  
भुजङ्गभोगबीजोत्थैर्विषं सर्व प्रशाम्यति ॥३४॥
सर्वौषधिमन्त्रगणैर्यन्न शक्यं चिकित्सितुम् ।  
महाऽहिदंष्ट्राप्रभवं विषं त्वेतैः प्रशाम्यति ॥३५ ॥
अत्यन्तं तु हरिद्वर्णं कोमलं सप्रभं तथा ।  
काञ्चनचूर्णमध्याभं रत्नं तदुत्तमं मतम् ॥३६॥
सर्वसंस्थानगुणवत् समानरूपवत्तथा ।  
गुरु सूर्यकरस्पर्शात् प्रदीपयति चाश्रमम् ॥३७॥
विदुत्प्रभाया योगाद् यच्चान्तर्दीप्तियुतं भवेत् ।  
भवेच्च शाद्वलनिभं हरितं श्रेष्ठमेव तत् ॥३८॥
वर्णा यत्र तु बहुला मध्ये स्वच्छकराश्रयम् ।  
साभ्रं स्निग्धं विशुद्धं च बर्हिप्रभं समन्ततः ॥३ ९॥
तन्न्यूनं पूर्वतो बोध्यं किञ्चिच्छ्रेष्ठं हिं गण्यते ।  
शबलं रूक्षं मलिनं कठोरं कर्करं यथा ॥3.163.४० ॥
मिश्रं शिलोत्थजतुना मरकतं न तूत्तमम् ।  
मारकतैः कणैः क्लृप्तं सन्धितं वा तथाविधम् ॥४१ ॥
श्रेयस्कामैर्न तद्धार्यं जेतव्यं तन्न वै क्वचित् ।  
भल्लातकस्य पवनैर्वैषम्यं यान्ति यत्प्रभाः ॥४२॥
कृत्रिमास्ते मरकता नैव धार्याः कदाचन ।  
वज्रतुल्यास्तथा मुक्तास्तुल्या मरकता अपि ॥४३ ॥
येषां प्रभा चोर्ध्वगा वै ऋज्वी वा वक्रगामिनी ।  
तिर्यगालोच्यमानानां सद्यो वा सा प्रणश्यति ॥४४॥
एते विजातयो बोध्या मरकताः शुभावहाः ।  
स्नानाऽऽचमनजप्येषु रक्षामन्त्रक्रियाविधौ ॥४५॥
गोहिरण्यादिदानेषु साधनेऽनुष्ठितेऽपि च ।  
दैवपैत्र्यातिथेयेषु गुरुसम्पूजनेषु च ॥४६॥
बाध्यमानेषु विविधैर्दोषजातैर्विषोद्भवैः ।  
दोषहीनं गुणवच्च काञ्चनप्रतियोजितम् ॥४७॥
सङ्ग्रामे जयकार्ये च धार्यं मरकतं सदा ।  
पद्मरागाधिकं मूल्यं मारकतं प्रकीर्तितम् ॥४८॥
दोषाधिक्ये मूल्यहानिर्मारकतेऽपि जायते ।  
एवं मारकताः प्रोक्ता नीलमणीन् वदामि वः ॥४९॥
नेत्रयुग्मसमिद्बीजं बलस्य यत्पपात ह ।  
सिंहले कच्छदेशे च सा भूमिर्बहुषाऽभितः ॥3.163.५० ॥
इन्द्रनीलवती जाता नीलास्ते नैकजातयः ।  
नीलाब्जभृङ्गशार्ङ्गाभा हरकण्ठसमा अपि ॥५ १ ॥
गिरिशृङ्गनिभा वार्धिजलाभाः शिखिरङ्गिणः ।  
नीलीरङ्गा पीककण्ठसमाभास्ते महागुणाः ॥५२॥
मृत्पाषाणशिलारन्ध्राः कर्करास्त्रुटिसंयुताः ।  
अभ्रिकापटलच्छाया वर्णदुष्टा भवन्त्यपि ॥५३॥
पद्मरागगुणान् सर्वानाप्नोति चेन्द्रनीलधृक् ।  
पद्मरागे परीक्षा या सैवेन्द्रनीलवेऽपि च ॥५४॥
वह्नौ क्षिप्तः पद्मरागो वह्निं क्रमेत यावता ।  
ततोऽधिकश्चेन्द्रनीलः क्षिप्तः क्रमेत चानले ॥५९॥
परीक्षा सैव बोद्धव्या यथार्थस्य मणेः शुभा ।  
तथापि न परीक्षार्थं गुणानां नाशकारके ॥५६ ॥
वह्नौ मणिर्निधातव्यो यतो दुष्टो भवेद्धि सः ।  
सोऽनर्थाय भवेद् भर्तुः कर्तुः कारयितुस्तथा ॥५७॥
काचोत्पलकरवीरवैदूर्यस्फटिकादयः ।  
इन्द्रनीलसमास्त्वेते मणयोऽपि भवन्ति हि ॥५८॥
काठिन्यगुरुताऽऽधिक्ये श्रैष्ठ्यमेषां प्रजायते ।  
इन्द्रनीलस्ताम्रवर्णः करवीरोत्पलप्रभः ॥५५॥
यस्य मध्यगता भाति नीलस्येन्द्रायुधप्रभा ।  
तमिन्द्रनीलमित्याहुर्महार्हं बहुदुर्लभम् ॥3.163.६०॥
यस्य वर्णस्य भूयस्त्वात् श्रीरे शतगुणे स्थितः ।  
नीलतां तन्नयेत् सर्वं महानीलः स उच्यते ॥६१ ॥
पद्मरागस्य यन्मूल्यं माषमात्रस्य धार्यते ।  
तन्मूल्यं चेन्द्रनीलस्य धार्यते गुणभामतः ॥६२॥
अथ लक्ष्म्यः! प्रवक्ष्यामि वैदूर्यस्योद्भवादिकम् ।  
बलासुरस्य नादात्मसमिद्बीजोद्भवा हि ते ॥६३॥
अनेकवर्णा शोभाभिरामकान्तियुताः खलु ।  
विदूरे पर्वते कामरूपकामाक्षिकीक्षितौ ॥६४॥
वैदूर्यास्ते मणयश्च प्रावृड्घनावभासिनः ।  
विस्फुल्लिङ्गसमा जातास्तेजस्विनोऽपि वै शुभाः ॥६९॥
श्रेष्ठा मयूरकण्ठाभा वेणुदलनिभास्तथा ।  
चापपक्षनिभास्तेऽपि प्रशस्ता वरभाग्यदाः ॥६६॥
गिरिकाचाः शिशुपालाः काचाश्च स्फटिकास्तथा ।  
धूम्राश्चेति च वैदूर्यजातयोऽपि समा यथा ॥६७॥
लिख्याभावात् काचसञ्ज्ञः शिशुपालो लघुत्वतः ।  
गिरिकाचस्त्वदीप्तित्वात् स्फटिकश्चोज्ज्वलत्वतः ॥६८॥
पलद्वयगुरोर्मूल्यमिन्द्रनीलसमं मतम् ।  
नामाभागुणभेदैर्हि भेदो मूल्ये प्रजायते ॥६९॥
स्नेहलघुतामृदुता भेदे लिङ्गानि सर्वदा ।  
मणिबन्धे धृता लाभप्रदाश्चेन्मूल्यषड्गुणाः ॥3.163.७०॥
एतन्मूल्यं त्वाकरेषु भूदेशे बहुलं भवेत् ।  
सुवर्णः षोडशमाषस्तत्सप्तांशस्तु सञ्ज्ञकः ॥७१ ॥
शाणश्चतुर्माषमाणो माषकः पञ्चकृष्णलः ।  
पलस्य दशमो भागो धरणः परिकीर्तितः ॥७२॥
धरणेऽधिकतां प्राप्ते मूल्यमधिकं गौरवात् ।  
अथ लक्ष्म्यः पुष्परागान्मणीन् वदामि बोधतः ॥७३॥
बलासुरस्य त्वक्समिद्बीजानि हिमपर्वते ।  
पतितानि ततो जाताः पुष्परागा महागुणाः ॥७४॥
आपीतपाण्डराः पद्मरागाः पाषाणजातयः ।  
आपीतलोहितास्ते तु कौरुण्डकाभिधानकाः ॥७९॥
स्वच्छलोहितपीतास्तु काषायकाभिधानकाः ।  
आनीलशुक्लस्निग्धास्ते सोमानकाभिधानकाः ॥७६॥
अत्यन्तलोहितास्ते ये पद्मरागा हि ते मताः ।  
सुनीलास्ते पुष्परागा इन्द्रनीलाभिधानकाः ॥७७॥
मूल्य वैदूर्यसदृशं धारणाद् योषितां सदा ।  
पुत्ररूपं फलं शुद्धः प्रयच्छति न संशयः ॥७८॥
अथ लक्ष्म्यः प्रवक्ष्यामि कर्केतनान् मणीनिह ।  
वायुर्बलस्य तु नखसमिद्बीजमुपागमत् ॥७९॥
पद्मवनेषु चिक्षेप कर्केतनास्ततोऽभवन् ।  
मधुसोमरुधिराभास्ताम्रपीतानलोपमाः ॥3.163.८० ॥
नीलश्वेतपरुषाश्च व्याध्यादिदोषहारकाः ।  
स्निग्धाः शुद्धाः समवर्णाः पीताश्चित्रा गुरुत्विनः ॥८ १॥
रेखाव्रणदोषहीनाः कर्केतनास्ते पावनाः ।  
स्वर्णपत्रेण वेष्टयित्वा तापयेदनलेन च ॥८२॥
प्रकाशमेति चेत् कर्केतनः स रोगनाशकृत् ।  
क्लेशनाशकश्चाप्यायुष्प्रदश्च सुखवंशदः ॥८३॥
अलङ्कृतौ धृतश्चाऽयं धन धान्यं ददाति च ।  
पूजां च बान्धवाँश्चापि ददात्युज्ज्वलतामपि ॥८४॥
एके नीलाश्च विकृता म्लानाः कलुषिणस्तथा ।  
तेजोदीप्तिहीनवर्णा भवन्ति कर्कसदृशाः ॥८५॥
अगुणास्ते दुःखदा वै न धार्या हि कदाचन ।  
सूर्यकिरणमासाद्य तेजः परिधियोगिनः ॥८६॥
जायन्ते ये तेऽग्रमूल्याः कर्केतना भवन्ति वै ।  
अथ ब्रह्मप्रिया! वोऽत्र भीष्मरत्नानि वच्म्यहम् ॥८७॥
बलासुरस्य वै वीर्यसमिद्बीजं हिमालये ।  
तदुत्तरे प्रदेशे चाऽपतद् भीष्माणि वै ततः ॥८८।  
शङ्खाऽब्जाभानि भावन्ति स्योनाकसन्निभानि च ।  
जातानि कण्ठधृत्या तु सम्पत्प्रदानि तानि वै ॥८९।  
भीष्ममणिधरं दृष्ट्वा पलायन्ते तु दूरतः ।  
वृका द्वीपिनः शरभा व्याघ्रशार्दूलकुञ्जराः ॥3.163.९०।  
भीष्ममणिश्चाऽङ्गुलीयो गुणयुक्तो धृतो यदि ।  
पितृतर्पणकार्ये च बहुतृप्तिप्रदो हि सः ॥९१ ॥
सर्पाऽण्डजाऽऽखुवृश्चिकविषाणि यान्ति शं तथा ।  
जलाग्निचौरवैरिभीर्नश्यत्येवाऽस्य धारणात्॥९२॥
मेघशैवलरङ्गं च परुषं पीतमप्रभम् ।  
विवर्णं मलिनं दूराद् वर्जयेद्धानिदो यतः ॥९३ ॥
मूल्यं यथागुणं कल्प्यं देशकालादिशोभनम् ।  
अथ वै पुलकान् वच्मि मणीन् ब्रह्मप्रिया! हि वः ॥९४॥
बलासुरस्य नखरसमिद्बीजं भुजङ्गमाः ।  
चिक्षिपुः पर्वतेषूर्ध्वं निम्नगात्वपि चोत्तरे ॥९५६॥
देशे ततो हि मणयः पुलकास्तु विजज्ञिरे ।  
दाशार्णे वागदे मेलकके कालगकेऽपि च ॥९६ ॥
गुञ्जाऽञ्जनक्षौद्रवर्णा मृणालाभास्तथाऽभवन् ।  
गन्धर्पवह्निकदलीभासाः श्रेष्ठास्तथाऽभवन् ॥१७॥
शङ्खाऽब्जभृङ्गार्कतुल्यचित्रभङ्गा अरेखकाः ।  
मङ्गलास्ते वृद्धिदा वै पुलकाः परिकीर्तिताः ॥१८ ॥
काकश्वरासभजम्बूकवृकोग्रस्वरूपिणः ।  
समांसगृध्रमुखभा मृत्युदास्ते धृता यदि ॥१९॥
मूल्यमेषां पलभारे शतानि पञ्च मुद्रिकाः ।  
अथ लक्ष्म्यो! रुधिराख्यं रत्नं वः कथयाम्यहम् ॥3.163.१०० ॥
बलासुरस्य रूपाख्यसमिद्बीजं हुताशनः ।  
निन्ये चिक्षेप रेवायां निम्नक्षितावपि ध्रुवम् ॥१०१ ॥
इन्द्रगोपनिभाश्चापि शुकचञ्चुनिभास्तथा ।  
पुष्टा रुधिरवर्णास्ते रुधिराश्चाऽभवन् हि ते ॥१०२ ॥
मध्ये चन्द्रपाण्डुरास्ते शुद्धवर्णास्तुलाभिनः ।  
इन्द्रनीलसमाश्चापि भृत्यैश्वर्यप्रदा हि ते ॥१०३ ॥
पक्वास्ते सुरवज्राख्या लाभदा सम्पदां प्रदाः ।  
अथ लक्ष्म्यः स्फटिकाख्यान मणीन् वच्मि शुभावहान् ॥१ ०४॥
कावेरीविन्ध्ययवनचीननेपालभूमिषु ।  
बलासुरस्य मेदाख्यसमिद्बीजं तु लाङ्गली ॥१ ०५॥
चिक्षेपाऽऽकाशमार्गेऽपि तैलं तत् स्फटिकं ह्यभूत् ।  
मृणालशङ्खधवलाः किञ्चिद्वर्णान्तरान्विताः ॥१० ६॥
पापनाशकरा योग्यगुणमूल्या हि तेऽभवन् ।  
अथ शेषो बलाऽऽन्त्रान् वै समिद्बीजस्वरूपिणः ॥१ ०७॥
केरलादौ प्रचिक्षेप विद्रुमास्ते ततोऽभवन् ।  
शशलोहितवर्णाश्च गुञ्जाजपानिभा अपि ॥१०८ ॥
सुनीला देवकरोमा जाता भिन्ना हि ते तथा ।  
प्रसन्नं कोमलं स्निग्धं सुराङ्गं विद्रुमं हितम् ॥१ ०९॥
धनधान्यङ्करं लोके विषार्तिभयनाशनम् ।  
एवं जातानि रत्नानि जायन्ते बीजवंशतः ॥3.163.११० ॥
खनिजाश्च प्रजायन्ते वाह्नेया मणयोऽपि च ।  
ब्रह्मप्रियाः समस्ता वो मणयः कथिता मया ॥१११ ॥
बलस्य मम भक्तस्य निर्मित्तेन समुद्भवाः ।  
धारणाद्वाचनाच्चापि मम स्मरणकारकाः ॥११ २॥
बलस्ततो विमानेन ययौ धाम ममैव सः ।  
जयाद्याश्च भवत्योऽत्र वर्तन्ते योषितो मम ॥११ ३ ॥
