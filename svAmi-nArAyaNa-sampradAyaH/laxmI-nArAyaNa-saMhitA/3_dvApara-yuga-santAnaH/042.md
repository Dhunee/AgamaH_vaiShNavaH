+++
title = "०४२"

+++
श्रीपुरुषोत्तम उवाच-  
शृणु नारायणीश्रि त्वं शिवराज्ञीश्रियं हरिः ।  
ततोऽपि विविधानाहाऽऽचारान् वदामि ते शुभात् ॥१ ॥
नवान्नानि रसवन्ति दातव्यानि सदाऽर्थिने ।  
नवसस्येष्टिरेवाऽत्र दीर्घायुःसम्प्रदा यतः ॥२ ॥
सर्वेऽपि मानवा नार्यो नराश्चापि नवेऽन्नके ।  
सति चाग्निं विशुद्धाऽन्नैर्यजेत परमेश्वरम् ॥३ ॥
दघ्ना मिष्टाम्ब्लमधुरास्वादेन पयसा तथा ।  
मिष्टसारान्वितेनाऽपि यजेत परमेश्वरम् ॥४ ॥
पायसान्नैः पयःपाकैः क्षीरैर्यजेत माधवम् ।  
घृतेन घृतपक्वेन घृताक्तैश्च शुभान्नकैः ॥५ ॥
नवनीतैः शुभैः सद्योजातैः शर्करयाऽन्वितैः ।  
यजेत परमात्मानं दुग्धपुटीप्रपूरितैः ॥६ ॥
पूरिकापोलिकायुक्तैर्गुप्तपुटकभोजनैः ।  
यजेत मां हरिं लक्ष्मि! येन तृप्तो भवामि च ॥७ ॥
शर्कराभिश्च खण्डाद्यैर्मधुभिर्गुडकैसरैः ।  
सद्रसैश्चापि मां शीतपेयैर्यजेत सर्वथा ॥८ ॥
आम्रफलैर्मिष्टफलैर्यजेत द्राक्षिकाफलैः ।  
कदलैश्चाऽमृतैश्चापि नारीकेलादिपाचनैः ॥९ ॥
शीतफलैः रायणैश्च जम्बूभिः पनसैस्तथा ।  
नवचिर्भटकर्कटीभिर्यजेत वधूर्हि माम् ॥3.42.१ ०॥
मानाऽवमानौ द्वावेतौ सदा बोध्यो विषाऽमृते ।  
तत्स्पर्शाभिभवं प्राप्य वधूवर्गोऽवसीदति ॥१ १॥
तस्माद् दास्येन भावेन वर्तितव्यं वधूजनैः ।  
चक्षुःपूतं चरेन्मार्गं मनःपूतां चरेत् क्रियाम् ॥१२॥
स्वामिपूतां चरेत् सेवां धर्मपूते वधूर्वसेत् ।  
स्वाम्याज्ञां पालयेन्नित्यं चाऽज्ञाभङ्गं न चाचरेत् ॥१३॥
आज्ञाधर्मो हि पत्नीनां तेनेच्छेत् सिद्धिमुत्तमाम् ।  
कैतवं छद्म शाठ्यं च पैशुन्यं वर्जयेद् वधूः ॥१४॥
अतिहास्यमवष्टम्भं लीलां स्वेच्छाप्रवर्तनम् ।  
वर्जयेत् सर्वयत्नेन गुर्वीणां सन्निधौ वधूः ॥१५॥
तद्वाक्यप्रतिकूलं च तथाऽयुक्तं गुरौ वचः ।  
न वदेद् गृहिणीवर्गो ह्यनिष्टं न स्मरेत् क्वचित् ॥१६॥
रजस्वलां सूतिकां च न स्पृशेन्मलवाहिनीम् ।  
चतुर्थ्यां सुवधूर्नैव रतिकार्यकरी भवेत् ॥१७॥
अल्पायुर्व्रतविद्याढ्यत्वादिहीनप्रसूस्तदा ।  
यतो जायेत तस्माद्वै बलवद्ग्रहगा भवेत् ॥१८॥
सङ्गं सतीभिः कुर्वीत भवेत् सर्वार्थसाधिका ।  
असतीसङ्गमुज्जह्यात् परत्राऽत्र हितं न यत् ॥१९॥
वर्जयेत् क्षुद्रसङ्गं च विरोधं स्वजनेषु च ।  
शत्रुसेवापरासङ्गं दुष्टायोगं च वर्जयेत् ॥3.42.२०॥
उत्तमाभिर्हि साङ्गत्यं पण्डिताभिश्च सत्कथाम् ।  
अलुब्धाभिश्च मित्रत्वं कुर्वाणा नावसीदति ॥२१ ॥
परसङ्गं परिहास्यं चाऽस्थाने नरयोषितोः ।  
परवेश्मनि वासं च न कुर्वीत कदाचन ॥२२॥
पराऽपि हितकर्त्री चेद् बान्धवी सा न चेतरा ।  
अहितो देहजो व्याधिर्हितमारण्यकौषधम् ॥२३॥
बान्धवी या हिता सैव स पिता यस्तु पोषकः ।  
तन्मित्रं यत्र विश्वासः स देशो यत्र जीव्यते ॥२४॥
स भृत्यो यो विधिभृत्यस्तद्बीजं यत्प्ररोहति ।  
सा भार्या या पतिनिष्ठा स पुत्रो यः सुखाप्तये ॥२५॥
सा जीवति गुणा यस्या धर्मो यस्याः सा जीवति ।  
गुणधर्मविहीनाया निष्फलं जीवनं यतः ॥२६॥
सा भार्या या गृहे दक्षा प्रतिप्राणा प्रियंवदा ।  
हिता भक्ताऽनुकूला च सर्वसौभाग्यवर्धिनी ॥२७॥
यस्य भार्या निःस्नेहाक्षी कपटा कलहप्रिया ।  
वादप्रियाऽन्यसंसक्ता त्यक्तलज्जा विमानिनी ॥२८॥
कश्मला सेवया हीना सा जरा न जरा जरा ।  
यस्य भार्या समवृत्तिर्गुणज्ञा चानुगामिनी ॥२९॥
पतिभाग्याऽल्पसन्तुष्टा प्रियभावा प्रियङ्करी ।  
पतिधर्मा पत्यभिन्ना सा प्रिया न प्रिया प्रिया ॥3.42.३० ॥
दुष्टा भार्या शठं मित्रं भृत्यः स्वार्थपरायणः ।  
सर्पो यत्र च तत्र स्याद्वासो मृत्युप्रदः खलु ॥३ १ ॥
अगुणज्ञः पतिः क्रुद्धा सपत्नी दोषदायिनी ।  
सर्वसंशयिनी वासो यत्र तत्र न शं भवेत् ॥३२॥
त्यजन्तु दुर्जनसङ्गं भजन्तु साधुसङ्गतिम् ।  
कुर्वन्तु पुण्यमनिशं स्मरन्तु मां हरिं पतिम् ॥३३॥
आपदर्थे धनं रक्षेद् दारान् रक्षेद्धनादिभिः ।  
पतिं पुत्रं सतीं भार्यां रक्षेद् धनादिभिः सदा ॥३४॥
त्यजेदेकं कुलस्यार्थे धर्मार्थं तु कुलं त्यजेत् ।  
धर्मं त्यजेच्च हर्यर्थे मोक्षार्थं सर्वमुत्सृजेत् ॥३५॥
वरं वासोऽरण्यदेशे न तु दुष्टे गृहे क्वचित् ।  
दुश्चरितं गृहं क्लेशः प्रत्यक्षनरकावुभौ ॥३६॥
चलत्येकेन पादेन तिष्ठत्येकेन धीमती ।  
न परीक्ष्य परं स्थानं पूर्वमायतनं त्यजेत् ॥३७॥
त्यजेद्दशमसद्वृत्तं वासं सोपद्रवं त्यजेत् ।  
कृपणं स्वामिनं मायामयं दुष्टं नरं त्यजेत् ॥३८॥
पदस्थस्यैव मित्राणि यानि तानि न चाञ्जसा ।  
अर्थपदविहीनस्य मित्राणि सार्थकानि वै ॥३९॥
आपद्रक्षाकरं मित्रं क्षीणसम्पत्सु कामिनी ।  
दुर्भिक्षादौ सहयाना सा भार्या भाग्यशालिनः ॥3.42.४०॥
द्रुमं क्षीणफलं शुष्कं सरः पतिं च निर्धनम् ।  
छाया मत्स्या धर्मपत्नी न त्यजन्ति कदाचन ॥४१ ॥
विहगाः सारसाश्चापि गणिकास्तान् त्यजन्ति वै ।  
स्वार्थवशास्तथा बोध्या विश्वसेन्न तथाविधान् ॥४२॥
लुब्धां द्रव्यप्रदानेन श्रेष्ठामञ्जलिना तथा ।  
मूर्खां छन्दानुवृत्त्या च याथातथ्येन पण्डिताम् ॥४३॥
साध्वीं प्रसेवया बालां मिष्टवाण्या जयेद् वधूः ।  
साध्व्यश्च देवताश्चापि तुष्यन्ति शुद्धभावनैः ॥४४॥
असती खाद्यपानाद्यैः शठा शाठ्येन तुष्यति ।  
यस्या यादृक्स्वभावः स्यात् तस्यां तथाऽऽविशेद् वधूः ॥४५॥
नद्यश्च नखिनश्चापि शृङ्गिणः शस्त्रपाणयः ।  
राजकुलं च लुञ्चादो विश्वासार्हा न सर्वथा ॥४६॥
द्रव्यहानिं समुद्वेगं गृहे दुश्चरितं तथा ।  
अवमानं वञ्चनं च प्रकाशयेन्न वै वधूः ॥४७॥
स्वामित्यागो हीनसङ्गो वधूशीलविनाशकौ ।  
गर्वी दोषी व्यसनी च लाभनाशकरास्त्रयः ॥४८॥
यत्र मानं न प्रीतिर्न विद्या शान्तिर्न सौहृदम् ।  
पतिस्नेहो न वै पत्न्यां तद् गृहं त्वनलालयम् ॥४९॥
भयहीनं धनं त्वर्ज्यं भयहीनं च सौहृदम् ।  
भयहीना तथा प्रीतिर्निर्भयः स्वर्ग एव सः ॥3.42.५०॥
दात्र्या भाव्य न त्वदात्र्या क्षन्त्र्या भाव्यं स्त्रिया सदा ।  
शीलिन्या च तथा भाव्यं पुण्यार्जिन्या सुखाय च ॥५१॥
नग्ना रूक्षा भिक्षुकी च कृपणा याचनापरा ।  
अवस्थेयमदानस्य तस्माद् दात्री भवेद् वधूः ॥५२॥
सञ्चितं याचितं प्राप्तं सत्कार्ये युज्यते न चेत् ।  
चौरपार्थिवपृथिवीहार्यं तद्वै भविष्यति ॥५३॥
कदर्याया धनं याति भूमितस्करराजसु ।  
नार्या दण्डः पृथक् शय्या पत्युर्दण्डो ह्यसेवनम् ॥५४॥
दुर्जना दासवर्गाश्च पटहाः पशवस्तथा ।  
ताडिता मार्दवं यान्ति दुष्टा स्त्री व्यसनी नरः ॥५५॥
नद्यो नार्यः समभावा वेगवत्योऽतिनिम्नगाः ।  
कूलं कुलं पातयन्ति स्वच्छन्दगतिका यदि ॥५६॥
न तृप्तिरस्ति कामस्य पुत्रस्य च धनस्य च ।  
सुखस्य जीवितस्यापि तानि जित्वा भजेद्धरिम् ॥५७॥
शाश्वतं साधयेद् भावि देवपूजादिसाधनैः ।  
अशाश्वतं विदित्वैव त्यक्तव्यं दैहिकं तु यत् ॥५८॥
ध्रुवमोक्षं परित्यज्य चाऽध्रुवं या हि सेवते ।  
अध्रुवं नाऽऽत्मना सार्धं गमिष्यति चरेद् ध्रुवम् ॥५९॥
हविर्दुष्टकुलाद् ग्राह्यं बालादपि सुभाषितम् ।  
अमेध्यात् काञ्चनं ग्राह्यं मोक्षः सत्पुरुषात्तथा ॥3.42.६०॥
स्थानेष्वेव प्रयोक्तव्या भृत्या भूषाः स्त्रियोऽपि च ।  
सती नारी सदश्वश्च वीरः सत्यपरो जनः ॥६१॥
अनपेक्षो न सहते कषाघातं तथाऽनृतम् ।  
वैभवेन विहीनाऽपि सती नीचं न सेवते ॥६२॥
सकृद्दुष्टं पुनर्मित्रं न सन्धीत कदाचन ।  
सन्धानाया भवेन्मृत्युर्वध्वास्तत्र विशेषतः ॥६३॥
शत्र्वपत्यं विषपात्रं विश्वासपात्रमेव न ।  
विपत्प्रदं भवेत् काले विपरीते समागते ॥६४॥
सानुकूलं यदा दैवं सर्वमन्यन्निरर्थकम् ।  
सानुकूले न दैवं चेत् कृतं सर्वं निरर्थकम् ॥६५॥
धनार्जने व्यये विद्यार्जने प्रभोजने रतौ ।  
स्वकार्यसाधने त्यक्तलज्जा नारी सुखं लभेत् ॥६६॥
लज्जा रक्षा जलं राजा गुरुर्देवालयो निजाः ।  
जना यत्र न वर्तन्ते स्थितिस्तत्र हि दुःखदा ॥६७॥
साधुज्योतिर्विदो ज्ञानी वृद्धश्च मेलनं मिथः ।  
स्नेहश्चान्नं च वैद्यश्च यत्र नो तत्र नो वसेत् ॥६८॥
स्वजनान् पालयेत् साध्वी वधूरन्नाम्बरादिभिः ।  
विष्णुं प्रपूजयेन्नित्यमायुःकीर्तिबलप्रदम् ॥६९॥
क्षणेन विभवो नश्येन्नात्मायत्तं धनादिकम् ।  
क्षणं मत्वा साधयेद्वै मोक्षं प्रसेव्य मां सती ॥3.42.७०॥
व्याघ्री जरा च रोगोऽरिः प्रसह्याऽऽगच्छतो हि तौ ।  
आयुर्भिन्नघटाभं च ज्ञात्वा मोक्षं प्रसाधयेत् ॥७१ ॥
पितृवत्परपुरुषे परद्रव्येषु घासवत् ।  
निजवत् सर्वभूतेषु या पश्यति सती हि सा ॥७२॥
द्रव्यवत्यास्तु मित्राणि द्रव्यवत्यास्तु बान्धवाः ।  
द्रव्यवती सुपूज्या स्याद् द्रव्यवती हि पण्डिता ॥७३॥
शास्त्रहीना सदाऽन्धा स्यात् तस्माच्छास्त्रवती भवेत् ।  
शास्त्रचक्षुष्मती नारी स्वाराज्यसुखमेधते ॥७४॥
यया सन्तोषितो देवः पतिर्दास्यः प्रतिप्रियाः ।  
कुटुम्बनारीवर्गाद्या जिता तेन वसुन्धरा ॥७५॥
मनस्तापं न कुर्वीत क्वापि वधूर्महापदि ।  
समप्रज्ञा विवेकाढ्या सुखदुःखसमा भवेत् ॥७६॥
परगृहं न मन्तव्यं पत्युर्गृहं निजं गृहम् ।  
यत्पत्युस्तन्निजं सर्वं मोदितव्यं विवेकतः ॥७७॥
चापल्याद् वारयेद् दृष्टिं मिथ्यावाक्यं च वारयेत् ।  
मनो निवारयेच्छाठ्यात् संसारात् स्वां निवारयेत् ॥७८॥
हुङ्कारं भ्रुकुटीं नैव तेजयेत् स्वजनान् प्रति ।  
सहस्त्रीवर्गमालोक्य रञ्जयेत् प्रणमेद् वधूः ॥७९॥
उद्योगश्च विवेकश्च धैर्यं शक्तिः सुशीलता ।  
उत्साहश्चेति षट् नार्याः सिद्धिदाः सुखदाः सदा ॥3.42.८०॥
मार्दवं दास्यभावश्च नम्रता क्षमता दया ।  
प्रसन्नता स्निग्धता च सप्त वध्वाः सुखप्रदाः ॥८१ ॥
कुलशीलगुणोपेता सत्यधर्मपरायणा ।  
रूपवती प्रसन्ना च नार्यध्यक्षा भवेद्धि सा ॥८२॥
बलाबलमतिज्ञात्री सैन्याऽध्यक्षा भवेद्धि सा ।  
इङ्गिताकारभावज्ञा प्रतीहारी भवेद् रमा ॥८३॥
मेधाविनी च वाचाला सत्यव्रता जितेन्द्रिया ।  
बहुशास्त्रादिकुशला चोपदेष्ट्री भवेद्धि सा ॥८४॥
बुद्धिमती परचित्तलक्षकी तथ्यवादिनी ।  
कुलीना प्रभुशक्त्याढ्या नारी दूती तु सा मता ॥८५॥
समस्तनियमज्ञा या तर्कशक्तिसमुच्छ्रया ।  
देशकालादिविज्ञा च धर्माध्यक्षा भवेद्धि सा ॥८६॥
मातृमातामहीदक्षा कृतपाकपरिश्रमा ।  
शुद्धा शुद्धिप्रविज्ञा च रसज्ञा पाचिका भवेत् ॥८७॥
आयुर्वेदकृताभ्यासा सर्वेषां हितकारिणी ।  
निदानपद्धतिप्रज्ञा भिषग्वर्या भवेद्धि सा ॥८८॥
वेदवेदाङ्गतत्त्वज्ञा ध्यानहोमजपान्विता ।  
हिताशीर्वादवक्त्री स्याद् गुर्वी तथा च शिक्षिका ॥८९॥
आचारज्ञा नियमज्ञा देशकालादिबोधिनी ।  
कुशला चतुरा स्याद्वै लेखिका पाठिका गुरुः ॥3.42.९०॥
द्विजिह्वा क्लेशदा नारी तथोद्वेगकरी शठा ।  
क्रूरा च दारुणा या स्यात् साऽपकारकरी मता ॥९१ ॥
दुष्टा स्त्री परिहर्तव्या विद्ययाऽलङ्कृताऽपि तु ।  
दुर्जनी च वधूस्तद्वत् त्यक्तव्या व्यवहारके ॥९२॥
तुल्यार्थां तुल्यसामर्थ्यां मर्मज्ञां व्यवसायिनीम् ।  
शूरां प्रभावयुक्तां च योजयेद् राज्यकर्मसु ॥९३॥
निरालस्या च सन्तुष्टा सुखदा प्रतिबोधिका ।  
सुखदुःखसमा धीरा भृत्या सर्वत्र दुर्लभा ॥९४॥
क्षान्तिसत्यविहिना च क्रूरा शठा च निन्दिका ।  
दाम्भिकी गृध्नभावा च त्यक्तव्या भक्ष्यलुञ्चिका ॥९५॥
गुणयुक्ता नियुञ्जीत गृहे राज्ये शुभे स्थले ।  
अगुणां मोक्षमार्गे च दास्ये युञ्जीत वा प्रियाम् ॥९६॥
सतीभिः सततं रामा ह्यासीत सङ्गतौ तथा ।  
असतीभिर्न चासीत मैत्रीं नो विदधीत च ॥९७॥
पण्डिताभिर्वनिताभिः सत्यव्रताभिरित्यपि ।  
बन्धनस्थापि तिष्ठेत न खलाभिः कदाचन ॥९८॥
सावशेषाणि कार्याणि कर्तव्यानि वधूजनैः ।  
अपूर्णे तु परित्यक्ते हानिः स्वस्या प्रजायते ॥९९॥
मक्षिकावन्मधु ग्राह्यं पत्युर्वध्वा सुयोषिता ।  
अवन्ध्यं दिवसं कुर्याद् भक्तिसेवादिभिः सदा ॥3.42.१०० ॥
रागं त्यजेन्नीतिवर्ज्यं स्नेहं कुर्याद् वृषान्वितम् ।  
ज्ञानं कुर्यादनालस्यं या सा जयेज्जगत्त्रयम् ॥१० १॥
पत्या न वै गृहं प्रोक्तं गृहिण्या गृहमेव यत् ।  
तस्माद् गृहं सदा रक्ष्यं स्वामिन्या प्रतिमा यथा ॥१ ०२॥
कर्तव्यमेतन्नारिणां वधूनां सुज्ञयोषिताम् ।  
सर्वं मत्वा निजं सेव्यं वर्धनीयं विशेषतः ॥१ ०३॥
इति श्रीलक्ष्मीनारायणीयसंहितायां तृतीये द्वापरसन्ताने वधूगीतायां सदाचारप्रदर्शनादिनिरूपणनामा द्वाचत्वारिंशोऽध्यायः ॥४२ ॥
    
