+++
title = "१९५"

+++
शृणु नारायणीश्रि! त्वं कथां पापविनाशिनीम् ।  
सौराष्टे मायूरपुर्यां मत्स्यायाः सरितस्तटे ॥१ ॥
महोद्याने तदुद्यानपालो माली कुटुम्बवान् ।  
हर्षुलाख्यो हरेर्भक्तो धर्मकर्मपरायणः ॥२ ॥
स्नानपूजनदानादितत्परोऽभूत् स्वशक्तितः ।  
ह्रर्षुलस्याऽभवत् पत्नी नाम्ना विद्रुमवल्लकी ॥३ ॥
साऽपि भक्ताऽभवत् किन्त्वनपत्या शोकशालिनी ।  
ओषधीनां प्रयोगैश्च तथा मन्त्रादिभिः शुभैः ॥४ ॥
बहुधा मानताभिश्च नाऽभूत् सा गर्भशोभना ।  
निराशा सा सन्निहितवार्धक्या तु यदाऽभवत् ॥५ ॥
तदा पतिस्तदाशां च विहायाऽन्यां स्त्रियं शुभाम् ।  
अर्धावस्थगतां पत्नीं चाकरोद् विधिरीतितः ॥६ ॥
सा तु गर्भवती जाता नाम्ना तु चित्रपल्लवा ।  
हर्षुलो हर्षमापन्नो भाविपुत्रस्य चिन्तनैः ॥७ ॥
दानं धर्मं व्रतं पुण्यं करोति पुत्रवाञ्च्छया ।  
सतां प्रपूजनं चापि सत्कारं फलभोजनैः ॥८ ॥
करोति सर्वथा चाभ्यागतानामपि पूजनम् ।  
आशीर्वादान् प्रगृह्णाति पुत्रार्थी श्रद्धयाऽन्वितः ॥९ ॥
फलादिकं निजोद्यानाद् देवालयाय नित्यदा ।  
प्रापयत्येव भक्तात्मा सेवते मन्दिरादिकम् ॥3.195.१ ०॥
विद्रुमवल्लकी यावत् तथैव चित्रपल्लवा ।  
पतिभक्तिमती चापि पापभीतियुताऽपि च ॥१ १ ॥
विद्रुमवल्लकी नित्यं स्वापमानं हि नित्यदा ।  
मनुते ह्यनपत्यत्वाद् वार्धक्याश्च विशेषतः ॥१२॥
सगर्भा चित्रपल्ली तु मानमर्हति सर्वतः ।  
सापत्न्यं हि महद्दुःखं विद्रुमाया उपस्थितम् ॥१३ ॥
तत्रापि पुत्रवत्याश्च सपत्न्या दुःखमुल्बणम् ।  
मत्वा नित्यं चिन्तयति गर्भपातो भवेदिति ॥१४॥
कटुतीक्ष्णोष्णभावानि भोजनानि नवानि सा ।  
कृत्वा स्वादयुतान्येव गर्भवत्यै ददाति हि ॥१५॥
तथापि गर्भपातो नाऽभवत्ततश्च सा पुनः ।  
गर्भपातौषधं तस्यै भोजने प्रददात्यपि ॥१६॥
गर्भपातो न वै जातो मासाः पूर्णाः प्रसूतये ।  
पुत्रजन्माऽभवन्माली हर्षुलो हर्षमाप्तवान् ॥१७॥
चित्रपल्ली प्रसन्नाऽभूच्छुष्का विद्रुमवल्लकी ।  
हर्षुलोऽपि यथाशक्ति दानं ददौ द्विजातये ॥१८॥
फलपुष्पाम्बरायां च स्वर्णरूप्यकमूलिनाम् ।  
गोदानं भोजनं चापि ददौ योग्याय साधवे ॥१ ९॥
जातकर्मादिकं चक्रे पुत्रवान् प्रेमविह्वलः ।  
उद्याने तत आरम्य चाऽभ्यागतस्य वै कुटीम् ॥3.195.२० ॥
अकरोद्धर्षुलस्तत्रागतं चाभ्यागतं तु सः ।  
अतिथिं वा सतीं साधुं सेवतेऽन्नफलादिभिः ॥२१॥
सत्सङ्गं प्रकरोत्येव वार्धक्ये पुत्रलाभवान् ।  
मोदते कीर्तनं नित्यं गायत्यपि हरेस्तथा ॥२२॥
मूर्तिं मे फलपुष्पाद्यैः पूजयत्येव भावतः ।  
एवं पुत्रस्य वर्षं वै व्यतीतं सर्वथा शुभम् ॥२३॥
विद्रुमवल्लकी रुष्टा शोकातुराऽतिदाहतः ।  
व्यचिन्तयद् विषदानं सुतस्येर्ष्याभिसम्भृता ॥२४॥
विषमूलं खनित्वेयं कृत्वा रसं मनागपि ।  
दुग्धपाने ददौ सा तु बालनाशाय पापिनी ॥२५॥
अथ श्रीभगवाँश्चाऽहं भक्तरक्षाकरो यतः ।  
साधुरूपधरस्तस्या महीमानोऽभवं तदा ॥२६॥
हर्षुलस्य गृहे तत्रोद्यानेऽगच्छं यथाऽतिथिः ।  
हर्षुलो मां मधुपर्कैस्तथा फलजलादिभिः ॥२७॥
मिष्टैः सत्कारयामास शुभान्नैश्चासनादिभिः ।  
चित्रपल्ली प्रसन्ना च सिषेवे मां मुदान्विता ॥२८॥
विद्रुमवल्लिका त्वेका जानाति दुग्धपानके ।  
विषमूलरसं दत्तं तेन बालो मरिष्यति ॥२९॥
साऽपि प्रसन्नमनसा साधुसेवापराऽभवत् ।  
प्रतीक्षते कदा मृत्युर्भवेद् बालस्य पापिनी ॥3.195.३०॥
बालः सुप्तो दुग्धपानोत्तरं शान्त्या तु तत्प्रसूः ।  
जानाति तेन साधोः सा सेवायां चिरमावसत् ॥३१ ॥
बालो विषप्रवेगेण विप्राणः समजायत ।  
पर्यङ्के ह्यव नैवाऽन्ये जानन्ति हरिमन्तरा ॥३२॥
सर्वे वै साधुसेवायां तत्पराश्च यदाऽभवन् ।  
नन्दा विद्रुमवल्ली सा ययौ शौचार्थमित्यपि ॥३३॥
तत्रैकां मृतगोधां सा गृहीत्वा कलशे तदा ।  
पुत्रपर्यङ्कपार्श्वे त्वानाय्याऽक्षिपद्धि भूतले ॥३४॥
अथाऽन्ये नैव जानीयुस्तथाऽक्षिपद्धि सा शनैः ।  
अथ दण्डं समगृह्याऽऽक्रोशं व्यधाद् बलादति ॥३५॥
धावन्तु चात्र धावन्तु गोधादष्टः सुतस्त्वयम् ।  
गोधेयं दण्डघातैश्च ताड्यतेऽत्र मया पते ॥३६॥
भगिनि द्रुतमागच्छ पुत्रो दष्टोऽनया त्विह ।  
एवं गोधां मृतां चापि यष्ट्या सा ताडयत्यपि ॥३५॥
विदधाति महाऽऽक्रोशं यथा शृण्वन्ति चाऽपरे ।  
कोलाहलं परं श्रुत्वा मृषा तद्द्रोहनं ह्यपि ॥३८॥
साधुना सहिताः सर्वे धावमानाः सुतालयम् ।  
ययुः प्राणवशा यद्वच्छ्रुत्वा दृष्ट्वा मृतं सुतम् ॥३९॥
रुरुदुश्चापि सर्वे ते माता तु कुररी यथा ।  
विना पुत्रं यथा शोकवती ततोऽपि चाऽधिका ॥3.195.४०॥
प्राप्तपुत्रविनाशेन शोकमग्नाऽभवत् सती ।  
पिताऽपि शोकमापन्नो रुरोद मुक्तकण्ठतः ॥४१॥
उद्याने पार्श्वतस्तत्र बहवः कर्षुकादयः ।  
समाययुर्हि शोकार्त्ताः श्रुत्वा पुत्रस्य दंशनम् ॥४२॥
मृत्युं विलोक्य सहसा शोकसागरमज्जिताः ।  
कपटे वर्तमानां च वेद्मि विद्रुमवल्लकीम् ॥४३॥
सापि भयं गता तत्र साधुश्चायं प्रतापवान् ।  
यदि वेत्स्यति गरलं दत्तं विद्रुमवल्लया ॥४४॥
तदा मे प्राणनाशं वै पतिर्मे सङ्करिष्यति ।  
इत्येवं भयमापन्ना साधोः पादौ प्रगृह्य सा ॥४५ ॥
शनैर्मर्दनसञ्ज्ञां च करोत्यथापि सञ्ज्ञया ।  
अङ्गुलीस्पार्शनभावैर्मम दोषोऽयमित्यपि ॥४६॥
विज्ञापयति रक्षार्थं मा प्रकाशं विधेहि च ।  
मयाऽपि सा तदोक्ता वै साधुर्हितकरोऽस्म्यहम् ॥४७॥
सर्वेषां हितमेवाऽत्र करिष्ये पापवर्जितम् ।  
मा शोकं पुत्रमृत्योश्च कुर्वन्तु साधुसेवकाः ॥४८॥
अहं शोकापनोदं वै कर्तुं शक्तोऽस्मि सर्वथा ।  
बालं मृतं विद्यया च सञ्जीवन्या सजीवितम् ॥४९ ॥
कर्तुं शक्तोऽस्मि तस्माद्वै मा रुदन्तु सताम्प्रियाः ।  
गोधां चापि जीवयिष्ये लभन्तामत्र वै सुखम् ॥3.195.५ ०॥
इत्युक्त्वा सहसा चाऽहं कृत्वा मम करे जलम् ।  
मन्त्रयित्वा मम नाम्ना मृतबालमुखेऽददाम् ॥५ १ ॥
जलस्य स्पर्शमात्रेण प्राणयुक्तोऽभवद्धि सः ।  
जीवितः सहसा बालो निर्विषः समजायत ॥५ २॥
गोधाऽपि जलसंस्पर्शात् क्षिप्तात् सजीवनाऽभवत् ।  
अथ सा मां नमस्कृत्य स्वर्गाद् विमानमागतम् ॥५३॥
समारुह्य ययौ गोधा देवी भूत्वा दिवं शुभम् ।  
विलोक्यैतन्महाश्चर्यं हर्बुलाद्याः प्रभुं च माम् ॥९४ ।  
मत्वाऽऽश्रयं परं चक्रुर्भक्तिं मन्त्र च जगृहुः ।  
'ओं नमः श्रीकृष्णनारायणाय स्वामिने स्वाहा' ॥९५।  
भेजुर्मां सर्वभावेन ह्ययाचन्त क्षमां तदा ।  
उत्सवं परमं चक्रुः सर्वे ते साधुसन्निधौ ॥९६॥
अहोरात्रमहं साधुर्नाम्ना सञ्जीवनायनः ।  
उवास तद्गृहे रम्ये महोद्याने प्रसेवितः ॥५७॥
हर्षुलः स सिषेवे मां पुत्रायुष्यविवृद्धये ।  
मया लक्षप्रवर्षाणि जीवत्विति वचोऽर्पितम् ॥५८॥
लक्षवर्षाणि पुत्रोऽपि नाम्ना सञ्जीवनः कृतः ।  
आयुष्यं प्राप्तवान्मत्तः कृपा भक्ते ह्यनन्तिका ॥५९॥
चित्रवल्ली च सन्तुष्टा सिषेवे मां पुनः पुनः ।  
देहमर्दनसेवाभिः पुत्राऽऽयुष्याऽतिहर्षिणी ॥3.195.६०॥
दुष्टा विद्रुमवल्ली चाऽप्यर्धरात्रे गते तु माम् ।  
आगत्योवाच रहसि मामुद्धर कृपां कुरु ॥६ १॥
बालहत्या महत्पापं कृतं मया हि योषिता ।  
ईर्ष्यया सापत्न्यभावैः क्षमस्व मा बहिः कुरु ॥६२॥
अप्रकाशं च मे पापं विनाशय जगत्पते ।  
इत्युक्त्वा पादसंवाहं चक्रे सा देहमर्दनम् ॥६३॥
भक्तायाश्चापि पापस्य नाशार्थं वै दया कृता ।  
मया दिव्यस्वरूपेण दिव्यदृष्ट्या विलोकिता ॥६४॥
स्पृष्टा दोर्भ्यां शरीरे सा तावत्तस्याः शरीरतः ।  
बालहत्या मूर्तिमती निष्क्रान्ता वेपथुभृता ॥६५ ॥
मया सा जलदानेन शीघ्रं दग्धा लयङ्गता ।  
विद्रुमवल्लिका तूर्णं निर्भया समजायत ॥६६॥
लक्ष्मीत्येवं मम भक्ता चित्रिका विद्रुमा तथा ।  
हर्षुलस्तत्सुतश्चापि गोधा समुद्धृता ह्यघात् ॥६७॥
अविता रक्षिताश्चापि पोषिताश्च प्रतोषिताः ।  
अथ प्रातः समुत्थाय लब्ध्वा सत्कारभोजनम् ॥६८॥
गन्तुमिच्छामि यावद्वै तावद्भक्तस्तु हर्षुलः ।  
पप्रच्छ किं विधेयं त्वत्कृते कृष्णनरायण ॥६९॥
उपादिदेश तस्मै च नारीभ्यां चापि तत्र ह ।  
सतां समागमः कार्यः सेवनीयो हरिस्तथा ॥3.195.७०॥
देशे काले विपरीते रक्षत्येव जनार्दनः ।  
अनादिश्रीबालकृष्णः कृष्णनारायणोऽस्म्यहम् ॥७१॥
रक्षां करोमि भक्तानां क्षतौ धर्मस्य वै क्वचित् ।  
सदोषस्यापि भक्तस्य दोषं ते गणयाम्यहम् ॥७२॥
सतां प्रसङ्गमाप्तस्य मम माहात्म्यवेदिनः ।  
सर्वथा सेवकस्यापि दोषं न गणयाम्यहम् ॥७३॥
सतां प्रसङ्गात् पुण्यं वै जायते पापनाशनम् ।  
अतश्च सर्वदा कार्यः प्रसङ्गः श्रीहरेः सताम् ॥७४॥
अवतारा ममाऽप्येवं स्मर्तव्या सर्वदा जनैः ।  
तल्लीला जन्मभूभागाः स्मर्तव्यः पापनुत्तये ॥७५॥
देहान्तसमये यद्वा वैषम्ये देशकालयोः ।  
स्मरणं तु सदादीनां पापहं मोक्षदं भवेत् ॥७६॥
ईर्ष्या नैव हि कर्तव्या परोत्कर्षाऽसहिष्णुना ।  
हिंसा पापं भवेत् सर्वमिर्ष्यया निन्दनं मृतिः ॥७७॥
ततो याम्यप्रदेशानां यात्राऽपि दुःखदायिनी ।  
तस्माद्भक्तैश्च भक्ताभिरिर्ष्या त्याज्या प्रयत्नतः ॥७८॥
कार्या प्रसन्नता नित्यं परो कर्षे सुखप्रदा ।  
प्रसन्नोऽहं भवाम्येव परोपकारकर्तरि ॥७९॥
सापत्न्यं सुखदं नेयं नेतव्यं सुखदं तथा ।  
पत्युः प्रियं प्रकर्तव्यं तेनाहं तुष्ट एव ह ॥3.195.८०॥
तस्माद्भक्तिमता भक्तिमत्या त्याज्यः स दुर्गुणः ।  
ध्यातव्या मम मूर्तिश्च राधालक्ष्म्यादिसेविता ॥८१॥
ध्यायमाना न दृश्येत तथापि श्रद्धया मुहुः ।  
ध्यातव्या हृद्ये नित्यं कृपां करोमि तं प्रति ॥८२॥
वश्यो भवामि तस्यैव यथेष्टं प्रददामि च ।  
विवेकः स तु मन्तव्यो भक्तानां गुणदर्शनम् ॥८३॥
स्वस्मिन्नगुणवीक्षा च गुणग्राहित्वमिप्यपि ।  
साधुना हरिणा प्रोक्तं ग्रहीतव्यं हितं तु तत् ॥८४॥
एवमाज्ञाङ्कितो भक्तः प्रतिष्ठां महतीं लभेत् ।  
श्रीहरेश्च सतां सेवापरा इन्द्रियवृत्तयः ॥८५ ॥
वर्तेरन् यस्य तस्याऽशु प्रसन्नता हरेर्भवेत् ।  
तस्य तत्त्वानि सर्वाणि श्रीहरेः सम्प्रसङ्गतः ॥८६॥
पवित्राणि प्रजायन्ते नश्यन्त्यघादिकोटयः ।  
मम भक्तिः पुष्टिमेति ततः प्राप्नोति वाञ्च्छितम् ॥८७॥
तस्माद् योज्यानीन्द्रियाणि श्रीकृष्णे मयि सत्सु च ।  
साधुसङ्गः सदा कार्यः पावित्र्यमुक्तिसिद्धये ॥८८॥
कुसङ्गो नैव कर्तव्यो हिंसाद्रोहात्मकः क्वचित् ।  
निन्दा नैव प्रकर्तव्या वीक्ष्य देहक्रियां सताम् ॥८९॥
तेन दृष्टिर्भवेद् दिव्या कृष्णे प्रीतिश्च वर्धते ।  
सत्सु स्नेहो वर्धते च पुण्यं मोक्षं च विन्दति ॥3.195.९०॥
साक्षाज्जाते हरेर्योगे ह्यपूर्णतां न चिन्तयेत् ।  
नराकृतौ दृढनिष्ठा मयि कार्या हि गोचरे ॥९१ ॥
मद्दर्शनादिनाऽऽत्मा वै मन्तव्यः पूर्णकामनः ।  
मम प्रसङ्गः कर्तव्यः सर्वथा भक्तिवृद्धये ॥९२॥
एवंविधस्य भक्तस्य पूरयामि मनोरथान् ।  
अलौकिकं निजैश्वर्यं बलाद्ददाम्यनिच्छते ॥९३॥
अतः प्रत्यक्षमासाद्य कृष्णं कान्तं पतिं प्रभुम् ।  
सेवयित्वा पुरुषार्थाः साधनीयास्ततो हरेः ॥९४॥
रागद्वेषक्षयो यावन्न स्यान्नो वासनाक्षयः ।  
तावदेकान्तभक्तत्वं न स्यान्मे परमात्मनः ॥९५॥
इन्द्रियाणां प्रवेगेण सुखेच्छा वर्तते तु या ।  
सा सदा नाशयितव्या श्रीकृष्णे वै समर्पणात् ॥९६॥
कृत्वा प्रसङ्गं महतां हन्तव्या वासना खलु ।  
कृष्णेतरपदार्थेच्छा नष्टा यया प्रजायते ॥०१७॥
ब्रह्मरूपः स वै भक्तस्तमहं संवृणोमि वै ।  
ऐकान्तिकः स मे भक्तोऽसङ्ख्यदेहिप्रमोक्षकृत् ॥९८॥
अन्तर्यामितया चाऽहं सर्वेच्छापूरकोऽस्मि च ।  
सर्वकर्मफलादीनां दाताऽहं सम्पदामपि ॥९९॥
यस्माद्देहाद्यदुत्पत्तिर्यत्कर्मोत्था तु निर्मिता ।  
तं तु तस्माच्छरीराद्धि समुत्पाद्य च सञ्चितम् ॥3.195.१०० ॥
तस्यैव पूर्वतश्चाप्तं यथाकालं ददाम्यहम् ।  
मत्सेवायाः फलं श्रेष्ठं ददामि चातिरेक्यपि ॥१०१ ॥
ततः श्रद्धायुक्तजनैः सेवा कार्या सदा मम ।  
पूरयामि तदभीष्टं प्रारब्धवर्जितं ह्यपि ॥१ ०.॥
आपद्यपि सतां सेवा कर्तव्या तु यथा मम ।  
कल्पलतासमा साऽस्ति शुभा सर्वेष्टपूरिका ॥१ ०३॥
कलत्रपुत्रवित्तादेरधिकं सेवनं मम ।  
पत्युः पत्न्यास्तथा पित्रोः सेवनं ह्यधिकं मम ॥१ ०४॥
सेवया मे सुखं सर्वं देहेऽत्र याति देहवान् ।  
प्राप्नोति मम धामाऽपि देहान्ते चाऽक्षरं परम् ॥१०५ ॥
आजीवनं मतिर्यस्य यादृशी मयि जायते ।  
गतिमाप्नोति चान्ते तां तथारूपां ददाम्यहम् ॥१० ६॥
साक्षात्प्राप्तिर्मम यस्य सेवा साक्षात् कृता यया ।  
तस्मै तस्यै ददाम्येव गतिं परां मदाश्रयाम् ॥१ ०७॥
सर्वथा रक्षणं तेषां यमादिभ्यः करोम्यहम् ।  
नाऽपमृत्युभयं तस्य कालकर्मभयं न वै ॥१ ०८॥
जगन्नियन्तुः कृष्णस्य मम भक्तो हि निर्भयः ।  
तं नयामि प्रसन्नः सन् मम धामाऽक्षराऽभिधम् ॥१ ०९॥
देहान्ते मम भक्तो वै याति मे धाम सर्वथा ।  
स्मृत्या वा मूर्छया वाऽपि पीडया वा प्रयात्यपि ॥3.195.१ १० ॥
हरेः सतां तु सम्प्राप्त्या ज्ञातव्यं श्रेय एव ह ।  
श्रेयस्तस्य परं स्याद्धि लोकेऽत्रापि परत्र च ॥१११ ॥
अतो भक्तिः प्रकर्तव्या ममैव च सतामपि ।  
हित्वा स्नेहं मदन्यस्मिन् भक्तत्वं दुर्लभं यतः ॥११२॥
भक्तस्य लक्षणं दास्यं हित्वा चाप्यात्मनः प्रियम् ।  
कर्तव्यं स्वामिनो नित्यं प्रियं रुच्यनुसारि च ॥११ ३॥
अनुवृत्तिः पालनीया भुक्तिमुक्तिप्रदायिनी ।  
एवं भजन्तु मां भक्ता दास्ये सर्वं निजेप्सितम् ॥१ १४॥
इति श्रीलक्ष्मीनारायणीयसंहितायां तृतीये द्वापरसन्ताने हर्षुलाख्यभक्तस्य पूर्वया भार्यया द्वितीयपत्नीजन्यपुत्रस्य नाशे भगवता साधुरूपेण पुत्रोज्जीवनं बालहत्यापापनाशनं कृतमित्यादिनिरूपणनामा पञ्चनवत्यधिकशततमोऽध्यायः ॥१९५ ॥
    
