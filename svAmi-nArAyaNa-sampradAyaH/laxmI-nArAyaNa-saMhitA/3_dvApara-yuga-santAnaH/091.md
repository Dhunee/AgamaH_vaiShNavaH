+++
title = "०९१"

+++
3.91  
श्रीनारायणीश्रीरुवाच  
घातकिनां सतां योगो यदि नैवोपजायते ।  
कथमुद्धरणं तेषां भवेत् कथय चोत्तमम् ॥ १॥  
श्रीपुरुषोत्तम उवाच  
साधवः सर्वतः श्रेष्ठा मिलेयुर्न तदा भुवि ॥
श्रेष्ठतीर्थेषु गन्तव्यमध्वराऽवभृथे च वा ॥ २ ॥  
कुम्भसूर्ये प्रगन्तव्यं तीर्थे स्नात्वा प्रमुच्यते ।  
कुङ्कुमवापिकातीर्थे गोमतीतीर्थमित्यपि ॥ ३ ॥  
स्वर्णरेखा महत्तीर्थं नारायणहृदः स्वयम् ॥
हिरण्यासङ्गमस्तीर्थं सोमनाथे महत्तमम् ॥४ ॥  
नर्मदासागरयोगश्चोङ्कारेश्वर इत्यपि ॥
श्रीशैलश्चापि सह्याद्रिः पम्पासरस्तथोत्तमम् ॥ ५ ॥  
दक्षिणोदधिभूतीरः सेतुः कन्याकुमारिका ॥
गोदावरी चन्द्रभागा कावेरी सरयूस्तथा ॥ ६ ॥  
गङ्गा च यमुना ब्रह्मपुत्रा सिन्धुः सरस्वती ॥
चन्द्रवीना शालवीना मानपीङ्गा तथा सरित् ॥७ ॥  
मेनकाङ्गी च शिक्षाङ्गी ह्यङ्गशिक्षाङ्गिका तथा ।  
होयाङ्गहा चामुरा च वीना यानाक्षिका तथा ॥८॥  
बालकृष्णसरश्चापि द्विकलाख्यसरस्तथा ।  
ओवी च तेरिमा द्वीना वोल्गा च नीपरा तथा ॥ ९ ॥  
नारायणी सर्वदीर्घा विषतुर्यसरोवरम् ।  
कङ्गूनदी नायजीरा चित्तं तुङ्गानिकं सरः ॥3.91.१०॥  
आमजाना सरिच्चापि मिशूरी मीनकञ्झुकी ।  
सुलीवनसरो विनिपेगं सुपारयं सरः ॥११॥  
एरसरः कारुलिङ्गी तथाऽन्याः सरितः शुभाः ।  
यत्र यत्राऽहं मुनिभिः सह स्नातः सरित्सु वै ॥१२॥  
सरोवरेषु खातेषु समुद्रेषु क्षितौ रमे! ।  
तत्र तत्रैव तीर्थस्य विधिना स्नानतस्तथा ॥१३॥  
घातपापनि नश्यन्ति पुनश्चेन्नाऽऽचरेद् यदि ।  
मत्प्रतिमाऽमृतवार्भिः स्नातः शुद्ध्यति तत्क्षणात् ॥१४॥  
मत्प्रसादाऽशनेनाऽपि मम सेवादिभिस्तथा ॥
देवालयादिनिर्मित्या सद्यः शुद्ध्यति घातकः ॥१५॥  
मन्दिरादेर्विनिर्माता मन्मूर्तिस्थापकस्तथा ॥
साध्वर्थे प्राणदाता च धर्मार्थे प्राणदायकः ॥१६॥  
शुद्ध्यत्येव महापापाद् घातकाख्यात् समूलतः ॥
पुष्करं मानसं चापि हिमालयो गिरीश्वरः ॥१७॥  
बद्रिकाश्रमतीर्थं च पावनानि समस्ततः ।  
मातृतीर्थं पितृतीर्थं निषेवेत ह्यतन्द्रितः ॥१८॥  
गुरुतीर्थं सतीतीर्थं निषेवेत प्रयत्नतः ॥
कान्ततीर्थं ज्ञानतीर्थं चात्मतीर्थं ततः परम् ॥१९॥  
भक्तितीर्थं परं तस्मादहं सर्वोत्तमोत्तमः ॥
मां निषेवेत सततं मुच्यते सर्वपातकैः ॥3.91.२०॥  
यस्य घातः कृतस्तस्मै स्वर्णदानं समर्पयेत् ॥
हस्तिदानं राज्यदानं ग्रामदानं समाचरेत् ॥२१॥  
वंशस्य जीविकादानं कन्यादानं तथाऽऽचरेत् ।  
गोदानं पृथिवीदानं दद्याद् घातविनाशकम् ॥२२॥  
दद्याद् यद्वा स्वयं स्वं च भृत्यं यथाऽनुगं यथा ।  
दासं यथा यथा शिष्यं यथा क्रय्यं तथाऽऽर्पयेत् ॥२३॥  
तेनाऽऽपि घातपापस्य नाशो भवति पद्मजे ।  
यथा तोषो भवेत् तच्च दद्यात् सर्वं विशेषतः ॥२४॥  
गृहं भूषाऽम्बरसम्पत्पशून् दद्यात् समस्ततः ॥
घातपापस्य नाशो वै तेन सञ्जायतेऽपि च ॥२५॥  
प्रभासं नैमिषारण्यं गन्धमादनपर्वतम् ।  
नीलाद्रिं चापि कैलासं क्षेत्रं च पौरुषोत्तमम् ॥२६॥  
शुक्लतीर्थं भृगुतुङ्गं धर्मारण्यं च दण्डकम् ।  
व्याघ्रारण्यं विपाशां च करतोयां च गण्डकीम् ॥२७॥  
कर्मनाशां देवदारुवनं कालञ्जरं तथा ।  
ब्रह्मसरो रामहृदं चित्रकूट च विन्ध्यकम् ॥२८॥  
एवमादीनि तीर्थानि कृत्वा पापं विनश्यति ।  
विख्यातो हिमवान् पुण्यः सिद्धनारायणाश्रितः ॥२९॥  
तत्र प्राणी यदि यान्ति प्रपूज्य देवतामुनीन् ।  
शुद्धः सिद्धो दिवं यायाद् ब्रह्मलोकं सनातनम् ॥3.91.३०॥  
कामं क्रोध लोभमोहौ मदं जित्वाऽऽर्च्य मातरम् ॥
पितरं च गुरुं नत्वा गणेशं तीर्थमाविशेत् ॥३१॥  
तस्य पातकनाशश्च तीर्थाभिगमनाद् भवेत् ।  
अगम्यानि तु तीर्थानि स्मृत्वा पापमपानुदेत् ॥३२॥  
ब्रह्म मेध्यं ब्रह्म पुण्यं ब्रह्म स्वर्ग्यमनुत्तमम् ॥
साधवो ब्रह्म चेत्युक्ताः पावनं ब्रह्म सर्वदा ॥३३॥  
तदाश्रयं प्रकुर्याद्वै पावनाः साधवः सदा ॥
देवास्तु साधवो यज्ञमयजन्त हरिं हि माम् ॥३४॥  
यज्ञेन कर्मणा नित्यभजनेन च सेवया ॥
सेवात्मकानि धर्माणि प्रथमान्युत्तमानि च ॥३५॥  
आसँस्तैर्धर्मकार्यैश्च माहात्म्यं प्रसचन्त है ॥
नाकं नित्यानन्दयुक्तं धाम चापुर्हि साधवः ॥३६॥  
यत्र साध्या नित्यमुक्ता देवा वसन्ति सेवकाः ॥
अनादिनश्च वै पूर्वे पूर्वतमा वसन्त्यपि ॥३७॥  
तेषामाश्रयकरणान्मुक्तिरेव न संशयः ॥
इदं रहस्यं मे लक्ष्मि श्रीपतेः परमात्मनः ॥३८॥  
ब्रह्मविद्या भजनं च मत्कथा ध्यानमुत्सवः ॥
मन्मन्त्रदानमित्येभिस्तारयन्ति निजाश्रितान् ॥३९॥  
शरणागतरक्षा च मोक्षश्च पापनाशनम् ।  
भक्तिलाभो ब्रह्मशीलं भवन्ति साधुसङ्गमात् ॥3.91.४०॥  
इदं लक्ष्मि! मतं कश्चिन्मम श्रीपरमात्मनः ॥
शृणुयात् स लभेद्धाम भजित्वा मां सतश्च मे ॥४१॥  
सन्तश्चाऽहं निवसामि विश्वपट्टसरोऽभितः ॥
अनादिश्रीकृष्णनारायणः श्रीकृष्णनामधृक् ॥४२॥  
यत्रेमे लोमशाद्याश्च ऋषयः साधवोऽपरे ॥
स्वतःप्रकाशाः ऋषयो वसन्ति चाक्षरे तले ॥४३॥  
स देशः पावनो लक्ष्मि! जलं पापप्रणाशनम् ॥
तपसा ब्रह्मचर्येण यज्ञैस्त्यागेन सेवया ॥४४॥  
गतिं तां न लभेदश्वपट्टं संसेव्य यां लभेत् ॥
स्पृष्टान्यश्वपट्टसरोजलैर्गात्राणि देहिनाम् ॥४५॥  
येषां तेषां भवेन्मुक्तिराक्षरी मे कृपालवात् ।  
सर्वाण्यश्वपट्टसरोजलैः कार्याणि देहिनाम् ॥४६ ॥
कर्माणि ते भुवं त्यक्त्वा यास्यन्ति परमं पदम् ।  
घातपापानि सर्वाणि नश्यन्त्यश्वसरोवरे ॥४७॥  
यावदस्थि मनुष्यस्य सरोवरेऽत्र तिष्ठति ॥
तावद्वर्षसहस्राणि स्वर्गं भुक्त्वा प्रमुच्यते ॥४८॥  
चान्द्रायणसहस्राणि चाश्वपट्टजलेन वै ॥
तुल्यानि नैव जायन्ते श्रेष्ठं चाश्वसरोजलम् ॥४९॥  
कुङ्कुमवापिकातीर्थं चाश्वपट्टसरोवरम् ॥
लोमशस्याऽऽश्रमश्चैते सच्चिदानन्दरूपिणः ॥3.91.५०॥  
अग्नौ निक्षिप्ततृणवत् पापान्यत्र सरोवरे ॥
स्नातस्यैव विनश्यन्ति मोक्षभाक् स भवेदिह ॥५१॥  
भूतानामिह सर्वेषां दुःखोपहतचेतसाम् ॥
गतिमन्वेष्यमाणानां चाऽश्वसरोऽधिका गतिः ॥५२॥  
अनाचाराश्च ये केचिदधर्मशरणाश्च ये ॥
तेषां मुक्तिप्रदं चाश्वसरोवरं मयाऽऽश्रितम् ॥५३॥  
अघैश्च प्रबलैर्व्याप्तान् पापिनः पुरुषाऽधमान् ॥
पततो नरके चाश्वसरः स्मृतं हि तारयेत् ॥५४॥
अमङ्गला अशिवाश्च कल्मषैः कृष्णतां गताः ॥
तेऽश्वपट्टजले स्नात्वा शिवाः शुक्ला भवन्ति वै ॥५५॥  
कुङ्कुमवापिकाधूलिं जनो मूर्ध्ना बिभर्ति यः ॥
सोऽर्करूपस्त्विह भूत्वा याति ब्रह्म सनातनम् ॥५६॥  
अश्वपट्टसरःक्षेत्राऽनिलः स्पृशति यं जनम् ॥
तस्य पाप्मा बहुरूपः सद्यो नश्यति मूलतः ॥५७॥  
व्यसनैश्चापदाभिश्च विनाशोन्मुखमानवम् ॥
दर्शनादाक्षरं क्षेत्रं रक्षत्यथ पुनाति तम् ॥५८॥  
वाङ्मनःकर्मणां पापैर्ग्रस्तं जनं तु पापिनम् ॥
कुङ्कुमवापिका तूर्णं स्मृता तारयति ध्रुवम् ॥५९॥  
सप्ताऽवरान् सप्तपरान् पितॄन् तारयते सरः ॥
श्रुतं पीतं वीक्षितं च स्पृष्टं तथाऽवगाहितम् ॥3.91.६०॥  
दर्शनात् स्पर्शनात् पानाचाश्वपट्टेतिकीर्तनात् ॥
पुनात्यपुण्यान् पुरुषान् शतशश्च सहस्रशः ॥६१॥  
उत्क्रामद्भिश्च यः प्राणैः स्मरेत् लोमशीं भूमिकाम् ॥
नमेत् हृदाऽपि सहसा स गतिं परमां व्रजेत् ॥६२॥  
न कालाच्च भयं तस्य न पापेभ्यो यमात्तथा ।  
अश्वपट्टसरःस्नातस्यैव मोक्षार्थिनस्त्विह ॥६३॥  
शृणु लक्ष्मि! द्विजत्वं विप्रत्वं साधुत्वमित्यपि ।  
गुणैः सञ्जायते सम्यग्गुणास्तीर्थनिषेवणात् ॥६४॥  
तीर्थं तु स्थावरं चापि जङ्गमं चात्मसंस्थितम् ।  
स्थावरं मम योगेन जङ्गमं साधवो मम ॥६५॥  
आत्मस्थोऽहं चान्तरात्मा तीर्थत्रयं हि तारकम् ॥
गुणाः पुण्येन चायान्ति दोषाः पापेन देहिनाम् ॥६६॥
पुण्यं सत्कार्यकरणैः सन्ति कार्याणि वै शृणु ।  
मम पूजा मम ध्यानं मम कीर्तनमुत्तमम् ॥६७॥  
मम कर्मकलापश्च मम सेवा निरन्तरम् ।  
मम सतां सेवनं च पुष्पहारार्चनादिभिः ॥६८॥  
जलभोजनदानाद्यैः पादसंवाहनादिभिः ।  
नैवेद्यार्पणगन्धाढ्याऽम्बरकुङ्कुमसत्फलैः॥६९॥  
आरार्त्रिकनमः प्रदक्षिणस्तुतिक्षमापनैः ।  
यज्ञयागादयश्चापि होमा अतिथिसेवनम् ॥3.91.७०॥  
अनाथबालादिसेवा सतीसाध्वीप्रपूजनम् ।  
महीमानस्वागतादि गोविप्रादिप्रसेवनम् ॥७१॥  
भक्तानां जरठानां च पित्रोर्गुरोश्च सेवनम् ।  
मालाजपश्च लोकानामुपकारविधापनम् ॥७२॥  
इत्येवमादीनि कार्याणि कूपसरोविधापनम् ॥
उद्यानशालाकरणं विश्रान्तिद्रुमरोपणम् ॥७३॥  
प्रपासत्रादिकरणं दानक्षेत्रादिरक्षणम् ।  
वृद्धानां माननं नित्यं चाश्रितानां च रक्षणम् ॥७४॥  
दैवं पैत्र्यं साधवं च सत्कार्यं स्वेष्टदैविकम् ॥
दैशिकं ज्ञानदानादि भक्तिदानादिकं तथा ॥७५॥  
एवमादीनि कुर्वीत सत्कार्याणि शुभानि वै ॥
तेन गुणाभवन्त्येव शीलव्रतादयः शुभाः ॥७६॥  
गुणैः साधुत्वमेवाऽपि ब्रह्मिष्ठत्वं च जायते ॥
भुक्तिर्मुक्तिः करे तस्य कर्तव्यं नाऽवशिष्यते ॥७७॥  
पुरा कश्चिद् द्विजापुत्रो नाम्ना कृशाङ्ग ऐच्छिकम् ।  
महिषं नवधुर्यं चोवाह शकटयोजितम् ॥७८॥  
दण्डेन ताडयामास तीव्रशङ्कुयुतेन वै ॥
रुधिरं तेन निर्भिद्य निःसृतं तन्नितम्बतः ॥७९॥  
तद् दृष्ट्वा महिषी माता सशोका पुत्रगृद्धिनी ।  
शोचन्तं तं सुतं प्राह मा शुचः पुत्र! पापिनि ॥3.91.८०॥  
नाऽयं द्विजो भवत्येषश्चाण्डालो वाहकस्तव ।  
द्विजे दारुणता नास्ति द्विजो मैत्रो भवेत् सदा ॥८१॥  
द्विजः सत्त्वयुतः स्याद्धि दयावान् रक्षकस्तथा ॥
अहिंस्रो भक्तिसम्पन्नः सर्वेष्वात्मसमः शुचिः ॥८॥  
अदोषे दण्डपाते तु चाण्डालो लुब्धकोऽथवा ।  
प्रवर्तते घातकश्च क्रूरो निर्दय उद्वृषः ॥८३॥  
अयं पापो दयाहीनः स्वजातिं त्वनुवर्तते ॥
श्रुत्वैवं दारुणं वाक्यं महिष्यास्तु कृशाङ्गकः ॥८४॥  
पप्रच्छ महिषीं नत्वा ब्रूहि जानासि मां यदि ॥
माता मे ब्राह्मणी चास्ते केन वा दूषिता भवेत् ॥८५॥  
चाण्डालो हि कथं चाऽहं महिषि! शंस मे द्रुतम् ।  
महिषी प्राह विप्रायां वृषलेन जनिस्तव ॥८६॥  
क्षेत्रे सस्याऽन्विते रात्रै शय्यायां ते पितुस्तदा ।  
पितरि निर्गते क्षेत्रे सुप्तोऽभूद् वृषलोऽनुगः ॥८७॥  
कर्मचारी स्ववाट्याश्च सस्त्रीकोऽपि तदैकलः ॥
अन्धकारे ह्यनावीक्ष्याऽऽगत्य ते जननी तदा ॥८८॥  
शय्यायां सह सुप्ता च कामभावं गता सती ।  
लब्धवती ततो गर्भं दैवात् त्वं वृषलस्ततः ॥८९॥  
जानाम्यहं समीपस्था क्षेत्रे बद्धा च बालिका ।  
स त्वं वृषलाद् विप्रायां जातश्चाण्डालको ह्यसि ॥3.91.९०॥  
दुर्गुणास्ते निषेकाद्वै वर्तन्ते घातमारकाः ॥
श्रुत्वा कृशाङ्गकस्तूर्णं नत्वा च जननीं तदा ॥९१॥  
महिषीं च ततो नत्वा क्षमाप्य महिषं ततः ॥
पापजन्मविनाशार्थं तपस्येव स्थितोऽभवत् ॥९२॥  
शतवर्षं तत्र भूमौ क्षेत्रे तेपे सुदारुणम् ॥
तापयामास देवाँश्च महेन्द्रस्तमुपाययौ ॥९३॥  
कृशाङ्ग! तप्स्यसे किं त्वं कृषिं त्यक्त्वा सुखप्रदाम् ।  
वरं ददामि वद मे ह्यनवाप्यं ददामि ते ॥९४॥  
कृशाङ्गः प्राह चाण्डालश्चाऽहं विप्रत्वकाङ्क्षया ।  
तपामि देहि विप्रत्वं पितृदोषं निवारय ॥९५॥  
महेन्द्रः प्राह तं चाहो विप्रत्वं दुर्लभं तव ॥
पितृदोषेण बीजं त्वं शुद्धो भवितुं नाऽर्हसि ॥९६॥
प्रविनङ्क्ष्यसि प्रत्युत तदुपारम यत्नतः ॥
पावित्र्यं प्राप्यते चापि चाण्डालत्वं न नश्यति ॥९७॥  
एवमुक्त्वा ययाविन्द्रः कृशाङ्गस्तु स्थितस्तथा ॥
तपस्येव निधनार्थं वैप्र्यार्थं वा दृढक्रियः ॥९८॥  
अतिष्ठदेकपादेनाऽपरं वर्षशतं तथा ।  
पुनश्चेन्द्रः समागत्योवाच विरम यत्नतः ॥९९॥
ब्राह्मण्यं दुर्लभं चैतत् साहसेन विनङ्क्ष्यसि ।  
नहि शक्यं निषेकस्थं वृषलत्वं व्यपोहितुम् ॥3.91.१००॥  
एवंस्थिते तपोयत्नः शीघ्रं त्वं न भविष्यसि ॥
तिर्यग्योनिगतः सर्वो यदि मानुष्यमृच्छति ॥१०१॥  
केनचित् पुण्ययोगेन चाण्डालो जायते पुरा ॥
ततः सहस्रकालान्ते शूद्रत्वं विन्दते मुहुः ॥१०२॥
अथ कालान्तरे वैश्यो मुहुर्भूत्वा ततः परम् ॥
क्षत्रियः पुण्ययोगेन जायते च ततः परम् ॥१०३॥  
ब्रह्मबन्धुश्च कालेन ततो विप्रः प्रजायते ।  
ततः कालान्तरे स्याच्च श्रोत्रियश्च ततः परम् ॥१०४॥
विप्रधर्मान् पालयित्वा तितिक्षुः साधुतां व्रजेत् ॥
तत्र चेद्धर्षशोकौ च कामद्वेषौ कृशाङ्गकः ॥१०५॥  
अतिमानाऽतिवादौ चाऽऽविशेते पात्यते तु तैः ॥
तस्मात्ते वृषलोत्थत्वं दूरं न स्यात् कदाचन ॥१०६॥  
इत्युक्त्वा प्रययाविन्द्रः कृशाङ्गश्च ततो दृढः ।  
सहस्रवर्षमपरं चैकपदा ह्यतिष्ठत ॥१०७॥  
ब्रह्मचर्यपरः शुद्धो गृणन् ब्रह्म सनातनम् ।  
अथाऽऽययौ महेन्द्रश्च प्राह वरं वृणु ध्रुवम् ॥१०८॥  
कृशाङ्गः प्राह शीलं मे सहस्रवर्षमुत्तमम् ॥
तेन मे दीयतां विप्रत्वं महेन्द्र न चाऽपरम् ॥१०९॥  
इन्द्रः प्राह परं कामं वृणीष्व मा तु विप्रताम् ॥
चाण्डालबीजजातस्य वृथा तेऽयं परिश्रमः ॥3.91.११०॥  
इत्युक्त्वा प्रययाविन्द्रः कृशाङ्गश्च ततः परम् ॥
अश्वपट्टसरः प्राप्याऽतिष्ठद् वर्षसहस्रकम् ॥१११॥  
वायुमात्राशनः कृशोऽभवच्छुष्कस्तरुर्यथा ।  
पपातोर्व्यां मरणाय तावदिन्द्र उपाययौ ॥११॥
जग्राह पतितं चैनं वरदानदयापरः ॥
प्राह वरं वृणीष्वाऽत्र ददामि ते कृशाङ्गक! ॥११३॥  
कृशाङ्गको वरं वव्रे ब्राह्मण्यं देहि मे सदा ॥
इन्द्रः प्राह न ते तद्वै दुर्लभं सुलभं क्वचित् ॥११४॥  
कोटिवर्षतपोभिश्च प्राप्यते न तु सर्वथा ।  
ब्राह्मणेभ्योऽनुतृप्यन्ते पितरो देवतादयः ॥११५॥  
भूदेवो ब्राह्मणश्चास्ते ब्राह्मण्यं तव दुर्लभम् ॥
अन्यं वरं वृणीष्व त्वं पूज्यत्वं श्रेष्ठतां च वा ॥११६॥  
कृशाङ्गः प्राह चेन्द्र! त्वं समर्थो नैव दृश्यसे ॥
किं मां तुदसि दुःखाढ्यं मृतं मारयसे कथम् ॥११७॥  
द्विजत्वं तु त्रिभिर्वर्णैः प्राप्यते गुणकर्मभिः ।  
द्विजत्वं चापि विप्रत्वं समानं गुणकर्मभिः ॥११८॥  
उपवीतेन द्विजन्मा विज्ञानेन च विप्रता।  
ब्रह्मयोगेन तत्रैव ब्राह्मणत्वं प्रकीर्तितम् ॥११९॥  
निष्ठया ब्रह्मणि ब्रह्मिष्ठता मोक्षे तु साधुता ।  
इत्येवं गुणयोगेन सर्वं भवति साधितम् ॥3.91.१२०॥  
वह्निपाकेन . पृथिवी बहुरत्नोत्तमोत्तमा ॥
पुण्यपाकेन देहाश्च विप्रसाधुस्वरूपिणः ॥१२१॥  
गुणैः पशुर्गुणैर्यक्षो राक्षसोऽपि गुणैरिह ।  
विप्रो गुणैः क्षत्रियादिः साधुर्गुणैश्च मुक्तराट् ॥१२२॥  
नरो नारायणश्चाऽपि कर्मगुणैः प्रजायते ।  
शोच्यस्त्वं नैव जानीषे ब्राह्मण्यं धनमुत्तमम् ॥१२३॥  
लब्ध्वाऽपि नैव जानीषे क्षत्रो भवसि मानवान् ।  
न योग्यस्त्वं वरं दातुं याहि शक्र! निजालयम् ॥१२४॥  
विप्रगुणान् समास्थाय कथं नार्हामि. विप्रताम् ।  
तपसा मे मातृदोषः पितृदोषः क्षयं गतः ॥१२५॥  
ब्राह्मणोऽस्मि न सन्देहो याहि शक्र! निजालयम् ।  
एवमुक्तो महेन्द्रो वै लक्ष्मि! ददौ वरं शुभम् ॥१२६॥
कृशाङ्ग! त्वं तपोभिश्च शुद्धोऽसि पावितोऽस्यपि ।  
कृशानुरग्निरूपस्त्वं ब्रह्मक्षत्रात्मको भव ॥१२७॥  
सर्वपूज्यो ब्राह्मणानां सदा पूज्यः सुरोत्तमः ।  
विप्रोत्तमश्च ब्रह्मिष्ठो भव कल्पान्तरेष्वपि ॥१२८॥  
गुणैस्त्वयाऽर्जितं चात्र विप्रत्वं च गुणैस्ततः ।  
ब्रह्मिष्ठत्वं सदा प्राप्तं चाग्नित्वं प्राप्तमेव ह ॥१२९॥  
इत्येवं वरदानं तु दत्वा शक्रो ययौ दिवम् ।  
कृशाङ्गोऽभूत् कृशानुश्च ह्यश्वपट्टसरोवरे ॥3.91.१३०॥  
कृशानुतीर्थमत्राऽऽस्ते रमे! ब्रह्मिष्ठताप्रदम् ।  
साधुत्वं. पावनत्वं निर्लेपत्वं प्राप्यतेऽत्र वै ॥१३१॥  
इतिश्रीलक्ष्मीनारायणीयसंहितायां तृतीये द्वापरसन्ताने घातकिनां तीर्थयोगेन पावनत्वं, जङ्गमतीर्थं साधुजनादयः, अश्वपट्टसरोवरे पुरा द्विजापुत्रस्य कृशाङ्गस्य वृषलोद्भवस्य चाण्डालत्वेऽपि तपोभिश्चेन्द्रवरेण ब्रह्मिष्ठत्वब्राह्मण्यमयं कृशानुत्वं चाऽभवदित्यादिनिरूपणनामा चैकनवतितमोऽध्यायः ॥ ९१ ॥  
    
    
