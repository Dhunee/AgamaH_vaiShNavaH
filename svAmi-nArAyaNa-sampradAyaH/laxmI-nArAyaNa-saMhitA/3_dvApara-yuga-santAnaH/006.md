+++
title = "००६"

+++
श्रीपुरुषोत्तम उवाच-  
शृणु नारायणीश्रि! त्वं ततोऽपि चाऽष्टमे पुनः ।  
अजस्य नियमाख्ये वत्सरे कल्पे तु पञ्चमे ॥१ ॥
सप्तमे तु मनौ वर्तमाने तत्र तदाऽप्यहम् ।  
अनादिश्रीकृष्णनारायणः श्रीपुरुषोत्तमः ॥२ ॥
मानावानां सुखार्थं वै तदा प्रकटितोऽभवम् ।  
पाताले त्वेकदा नागाः कामरूपधराः प्रिये! ॥३ ॥
सङ्कर्षणं प्रीणयितुं महारुद्रं प्रचक्रिरे ।  
यज्ञे तत्र महारुद्रे फणाध्राणा कुलानि वै ॥४ ॥
द्वापञ्चाशत्सहस्राणि संहतानि तदाऽभवन् ।  
कृष्णा रक्तास्तथा चित्राः श्वेताः श्वित्राश्च कर्बुराः ॥५ ॥
नीलाः पीताश्च हरिताः स्वस्तिकाश्चन्द्रकास्तथा ।  
पट्टिशा द्विफणाश्चापि त्रिफणाश्च चतुःफणाः ॥६ ॥
शताननास्तथा नागाः सहस्रफणिनोऽपरे ।  
नागराजाः कर्कटकाः शीतला डिण्डिमास्तथा ॥७ ॥
भूफिण्डाद्याः कोडिफाश्च पाण्डुराः पण्डकास्तथा ।  
शूलका दण्डकाश्चापि द्विमुखा दिव्यचाक्षुषाः ॥८ ॥
ओङ्कारास्तिलवर्णाश्च पारडङ्काः कणाशनाः ।  
तिर्यग्धाराः सूत्रधारा मुद्रपृष्ठा द्विपृष्ठकाः ॥९ ॥
द्विजिह्वा बहुजिह्वाश्च बहुदंष्ट्रा विषालयाः ।  
कालकूटाः समणयः कार्दमिकाश्च वार्शयाः ॥3.6.१ ०॥
आनलिकाश्चानिलका मारुच्छ्रयाः सपक्षकाः ।  
उग्रकाः शान्तदासाश्च माहालस्या विडम्बिनः ॥११ ॥
इत्येवं बहुजातीयाः कणाध्राः संहतास्तदा ।  
सङ्कर्षणं यज्ञदेवं निजेष्टं चानलाननम् ॥१२॥
ईजिरे तोषयामासुर्मिष्टाहुतिभिरुत्सुकाः ।  
सहस्रदिवसं नैजं यज्ञं नियमतो व्यधुः ॥१३ ॥
गुरुस्तेषां स्वस्तिकोऽभूत् शेषोऽभून्नृपतिस्तदा ।  
अग्रगण्यो यजमानश्चान्ये पुण्याश्च ऋत्विजः ॥१४॥
पातालीयानि मिष्टानि सामुद्राणि रसानि च ।  
फलान्यारण्यजन्मानि पार्थिवान्यदनानि च ॥१५॥
कणाँश्च सस्यजाँश्चापि कन्दाँश्चौषधिशाखिनः ।  
समिधश्च विविधा वै गुन्द्राणि विविधानि च ॥१ ६॥
भूविकाराणि सर्वाणि भोज्यानि हव्यकानि च ।  
व्रताऽऽदनानि योग्यानि जुहुवुस्तत्र चाध्वरे ॥१७॥
सङ्कर्षणो महादेवो निजमण्डलमण्डितः ।  
पातालीयसुराढ्यश्च गारुडैः सुरकोटिभिः ॥१८॥
सुराणीभिश्च सहितस्तृप्तिं परां मखे ययौ ।  
प्रत्यक्षोऽभूद् रुद्ररूपधरस्तत्रान्तिमे दिने ॥१९॥
पूर्णाहुतौ पायसाद्यैर्वृतैस्तिलैश्च पिष्टकैः ।  
मिष्टरसैः क्रियमाणायां कट्वोषधिभिस्तदा ॥3.6.२०॥
प्रसन्नोऽस्मीत्याह सर्पान् तृप्तोऽस्मीति पुनः पुनः ।  
वरं वृणुध्वं सुखिनो भवन्त्वित्याह तान्पुनः ॥२१ ॥
तदा राजा प्रजाद्यास्ते सर्पा ययाचिरे ततः ।  
वयं वै मानवे लोके भवामो राज्यभागिनः ॥२२॥
कर्म कृत्वा प्रयास्यामो मुक्तिं स्वर्गं परं लयम् ।  
देह्येवं वरदानं चेत् प्रसन्नोऽसि सुकर्षणः ॥२३॥
वरयोग्याः स्म च विष्णो सकर्षण निजेष्टद! ।  
सङ्कर्षणो विचार्यैव क्षणान्तरे जगाद तान् ॥२४॥
आरण्यवासाः सततं महारण्यनिवासिनः ।  
भवन्तु राज्यभोक्तारः पृथ्व्यां सुरसभोगिनः ॥२५॥
मा मानवान् भूनिवासानुद्वेजयन्तु वै क्वचित् ।  
इत्येवं नियमं कृत्वा वरं ददामि वो द्विजाः ॥२६॥
एवं वै वर्तमानेषु भवत्सु सुखमुत्तमम् ।  
भविष्यति सुखं यान्त्वभ्युदयं सततं द्विजाः ॥२७॥
इत्युक्त्वा च हविष्यान्नं पूर्णाहुतिस्वरूपकम् ।  
लब्ध्वा सङ्कर्षणो देवः ससुरोऽदृश्यतां ययौ ॥२८॥
अथ नारायणीश्रि! वै ततस्ते फणिनोऽपि वै ।  
बलिनो वरदाने न सतृष्णा मानवे गुणे ॥२९॥
मानवेषु च भोगेषु गृध्गिनो मोहमारिताः ।  
आययुर्वायुविवरैर्भूलोकं वै समन्ततः ॥3.6.३ ०॥
कामरूपधराः सर्वे नरा नार्यो हि मानवाः ।  
सर्पाकृतयो नैवैषां सन्ति यदाऽऽगता भुवि ॥३१॥
प्रच्छन्नास्ते मानवेषु वर्तन्ते च वसन्ति च ।  
हर्तुं राज्यानि भोगांश्च कापट्यभृत्यकर्मिणः ॥३२॥
सर्वत्र भूतले ते वै रूपसौन्दर्यशालिनः ।  
नागाश्चापि च नागिन्योऽभवन् भृत्यक्रियापराः ॥३३॥
राजसु श्रेष्ठिषु विप्रवर्गेष्वमात्यसेविषु ।  
सत्तावत्सु प्रधानेषु गृहिष्वप्यवसँश्च ते ॥३४॥
भृत्या दासास्तथा दास्यो भूत्वा वर्णानुकारिणः ।  
विवाहिताश्च कन्या वै मिथो मानवयोनिभिः ॥३५॥
समूहुर्मानवकन्या नागाश्च नररूपिणः ।  
एवं सम्बन्धमापन्ना लब्ध्वाऽवसरमेव ते ॥३६॥
दशन्ति स्म नरान् रात्रौ निद्रावशान् क्वचित् क्वचित् ।  
म्रियन्ते सन्दंशिताश्च नृपा राज्ञ्यश्च सर्वथा ॥३७॥
श्रेष्ठिनश्च धनाढ्याश्च सर्वे वर्णेषु सत्तमाः ।  
रिक्तं स्थलं च सम्पत्तिं निजां कृत्वा च ते ततः ॥३८॥
भुञ्जते स्मोरगाः कामरूपध्राः पृथिवीश्वराः ।  
सङ्कर्षणस्य वचनं नानुष्ठितं हि तामसैः ॥३९॥
स्वार्थपरैश्छद्मधरैः प्रच्छन्नभोगतत्परैः ।  
एवं तैर्मानवी सृष्टिः प्रायशो वै विनाशिता ॥3.6.४०॥
प्रच्छन्नदंशदोषैश्च निजस्वार्थपरायणैः ।  
नागजातीयुगप्ताऽपि निजसृष्टिर्विवर्धिता ॥४१ ॥
मानवानां क्रियाः सर्वा देवाराधनमित्यपि ।  
लुप्तं लुप्तं यज्ञकार्यं सन्ध्या लुप्ता तथाऽऽहुतिः ॥४२॥
श्राद्धं लुप्तं तथा दानं दमो लुप्तश्च मानुषः ।  
ऋषीणां गोत्रसङ्कल्पास्तथा लुप्ताः समन्ततः ॥४३ ॥
संस्कारा मानवा लुप्ता उद्भूताश्चोरगक्रियाः ।  
व्रतानि चापि लुप्तानि लुप्तमावाहनादिकम् ॥४४॥
अर्घं लुप्तं रवेश्चापि वैश्वदेवो लयं गतः ।  
प्रेतकार्यं तथा लुप्तं देवालया निरर्हणाः ॥४५॥
कथांशाश्च लयं प्राप्ता विप्रा नृपा मृताः खलु ।  
ब्रह्मचारिनिवासाश्च गुरुवासा लयं गताः ॥४६॥
सत्यः साध्व्यो मृताश्चापि मारिता नागकोटिभिः ।  
साधवोऽपि मृताश्चाप्यावासा ग्रामाः पुराणि च ॥४७॥
अमानवास्तु ते जाता नागकोपैः समन्ततः ।  
प्रवराणां च नामानि लयं गतानि वासिषु ॥४८॥
न ज्ञायन्ते जनैश्चैतत् कुत एवं व्यजायत ।  
अथ देवा यज्ञहीनाः पितरस्तृप्तिवर्जिताः ॥४९॥
शतवर्षे गते कालेऽविचार्यन् समाहिताः ।  
कुत एवं कथं जातं नास्तिक्यं भूतलेऽशुभम् ॥3.6.५०॥
मानवानां शतं वर्षाणां गतं भूतलेऽपि नः ।  
आमन्त्रणावाहनादि नैव भवति वै कथम् ॥५१ ॥
दृष्ट्या तु दिव्यया वीक्ष्य ज्ञातवन्तो नरा मृताः ।  
सर्पा राज्यानि कुर्वन्ति प्रजाः सर्पात्मिका अपि ॥५२॥
कामरूपधराः सर्पा नागिन्यो योषितैस्तथा ।  
इष्टरूपप्रधारिण्यो भुञ्जते भूमिसम्पदः ॥५३॥
एतज्जातमनिष्टं वै धर्मकर्मविवर्जितम् ।  
तिर्यञ्चस्तामसाः सर्पाः प्रच्छन्नछद्मकारिणः ॥५४॥
भुञ्जते मानवान् भोगान् देवर्ष्युन्नतिघातिनः ।  
मानवानां बहुधा वै घातो जातः पुरादिषु ॥५५॥
वसत्यादौ न विद्यन्ते मानवाः फणिनोऽन्तरा ।  
अरण्यादौ प्रविद्यन्ते मानवा विरलाः क्वचित् ॥५६॥
ते त्वस्माभिश्चेतनीया नागेभ्यो मरणं प्रति ।  
नागानां मारणोपायान् बोधनीयाश्च प्रत्यपि ॥५७॥
इत्यभिमन्त्र्य कमले! आययुस्ते भुवस्तलम् ।  
इलावृत्तं मध्यखण्डं चारण्यानीसमन्वितम् ॥५८॥
यत्राऽऽसते द्विजाः शुद्धास्त्वरण्ये सर्पवर्जिताः ।  
गारुडाश्चाप्यथर्वज्ञा होमकर्मपरायणाः ॥५९॥
ऋषीन् देवान् प्रविलोक्य द्विजाः स्वागतमाचरन् ।  
मधुपर्कं प्रदायैवाऽऽगमने हेतुमित्यपि ॥3.6.६०॥
जिज्ञासवः समपृच्छन् देवास्तदाऽवदन्नभि ।  
विजानन्तु द्विजाः सर्वे मानवा नागकोटिभिः ॥६१॥
मृताः सर्वे विषयोगैर्म्रियन्तेऽपि दिने दिने ।  
नागा मानवरूपास्ते सङ्कर्षणवराद् भुवि ॥६२॥
समागत्य हि वर्तन्ते मारयित्वा तु मानवान् ।  
भुञ्जाना मानवान् भोगान् मोदन्ते छद्मवर्तिनः ॥६३॥
धर्मकर्माराधनावाहनार्हणाऽर्पणादिकम् ।  
दैवं पैत्र्यं तथा सौर्यं विनिष्टं कर्म जातकम् ॥६४॥
भवन्तोऽरण्यवासाश्च जीवन्तीति हरेः कृपा ।  
यत्र नागा न चायता दिष्ट्या यूयं हि जीवथ ॥६५॥
नागानां मारणोपायानाथर्वणगतान् मनून् ।  
जपित्वा नागसृष्टीनां भूमौ कुर्वन्तु सङ्क्षयम् ॥६६॥
नागयज्ञं प्रकुर्वन्तु सार्वभौमा द्विजास्त्विह ।  
आराधयन्तु लोकेशं परमेशं क्रतौ तथा ॥६७॥
परब्रह्माऽक्षरातीतं श्रीपतिं पुरुषोत्तमम् ।  
निजरक्षां प्रकुर्वन्तु द्रावयन्तूरगानितः ॥६८॥
इत्युक्त्वा पितरो देवाः प्रययुर्निजमन्दिरम् ।  
विप्र।श्चेरावृतखण्डस्थिता यज्ञं प्रचक्रिरे ॥६९॥
तत्र गारुडसञ्ज्ञो वै निष्णातोऽथर्वकर्मसु ।  
होताऽभवत् तदा यज्ञेऽन्ये विप्रा हवनं व्यधुः ॥3.6.७०॥
अथ सर्पाः पतन्त्येव न च यज्ञे विकर्षिताः ।  
असमर्थास्तु ते मन्त्रा ऊचुर्विप्रान् समाहिताः ॥७१॥
आराधयन्तु देवेशेश्वरेश्वरेश्वरेश्वरम् ।  
स वै युष्मद्धितं विप्राः करिष्यति परेश्वर ॥७२॥
इत्युक्तास्ते द्रुतं लक्ष्मि! ब्रह्मसत्रं प्रचक्रिरे ।  
गारुडाख्यद्विजस्यैव गुहे सहस्रभूसुराः ॥७३॥
तत्र तूर्णं हरिश्चायादक्षराधिपतिः प्रभुः ।  
योऽहं सोऽहं त्वया साकं श्रीपतिः पुरुषोत्तमः ॥७४॥
गारुडस्य गृहमध्ये पश्यतां द्विजयोगिनाम् ।  
शङ्खचक्रगदापद्मधरो मन्त्रैः प्रसेवितः ॥७ ॥
मूर्तिमद्भिस्तथा वेदैर्युक्तस्तत्राऽभवं पुरः ।  
वीक्ष्योत्थाय द्विजा मह्यं नेमुः स्वागतमाचरन् ॥७६॥
आसनं मधुपर्कं च ददुः पाद्यं समर्हणम् ।  
सर्वे निवेदयामासुः कष्टं मानवनाशनम् ॥७७ ॥
अहं स्वस्तीत्युवाचैतान् गतं भयं च वोऽधुना ।  
कुर्वन्तु सर्पसत्रं वै नियुञ्जन्तु मनूनिमान् ॥७८॥
इत्युक्ता गारुडा विप्रा मम वाक्येन नोदिताः ।  
नागसत्रं व्यधुस्तूर्णं जगुर्मन्त्रान् फणाहनः ॥७९ ॥
ओम्मामर्त्त्यसदोर्व्विमर्त्यसदोव्विस-  
र्पिणोऽथाप्यसर्पिणोग्गरसञ्जुषः ।  
ओम्मिषम्मृतङ्कल्मषिणोऽम्भूजुषिणोऽन्वभुजिनो-  
ऽवपतन्त्विह हवींषि जुह्म ओम् ॥3.6.८०॥
ओम्व्विषसिणो दन्न्तग्गारिणो न्नृहणिनो-  
ऽनृजुसरिणोद्धर्महणो व्वप्पतन्त्विह ।  
ओं शतरस्रविणोऽब्धिरस्रविणोऽप्यनुग्क्षरन्न्त्विह  
रौद्द्रकार्च्चिष्षु व्वापतन्न्त्विह ॥८१ ॥
ओं शम्मृतिजुषोऽतिम्मृतिजुषोतिफ्फणिजुषो-  
ऽतिप्पुषिजुषोव्वाभिप्पतन्न्त्विह ।  
ओम्भूतिञ्जुषोऽतिन्नतिञ्जुषोऽश्छद्मञ्जुषो-  
ऽधिप्पतिञ्जुषोम्भितष्पतन्न्त्विह ॥८२॥
इतिमन्त्राञ्जगुस्तत्र गारुडा भूसुरास्तदा ।  
जुहुवुः क्रूरबीजाद्यैर्नागानामन्त्र्य मन्त्रकैः ॥८३ ॥
आसमुद्रान्तभूभागादागत्यागत्य चाम्बरात् ।  
नागाः पतन्ति कुण्डे वै तदा क्ष्वेडानलोल्बणे ॥८४॥
सहस्रशो मृता दग्धाः शेषा बद्धाश्च रज्जुभिः ।  
मन्त्रबद्धा न वै शक्ताश्चात्मानं मोक्तुमेव ते ॥८५॥
अथ बद्धोऽनन्तशेषस्तुष्टाव मां परेश्वरम् ।  
रक्ष नाथ कृपासिन्धो मोचयाऽस्मान् महानलात् ॥८६॥
स्थास्यामो न क्षितौ कृष्णनारायण परेश्वर ।  
शरणे पतिताम् रक्ष जीवदानं प्रदेहि नः ॥८७॥
अनन्तशेषो भक्तोऽस्मि सदा तेऽहं जनार्दन ।  
इत्युक्तोऽहं तदा प्राहाऽनन्तं भूस्थान् फणाधरान् ॥८८॥
सर्वजातीयनागाँस्त्वं नीत्वा याहि ह्यधस्तलम् ।  
मा पुनश्चात्र वै लोके मानवे स्वपदं कुरु ॥८९॥
इत्युक्तः स्वीचकारैव सर्वं मया प्रमोचितः ।  
सर्पाः सर्वे मोचिताश्च मृत्युमुखाद्धि गारुडात् ॥3.6.९० ॥
अनन्तो मम भक्तश्च पुपूज मां परेश्वरम् ।  
तदा त्वं जानकीजन्ये शेषपुत्री तदाऽभवः ॥९१ ॥
आनन्ती त्वं च शेषेणाऽर्पिता मह्यं हि दक्षिणा ।  
तदाऽऽथर्वणगारुडद्विजपुत्राय शार्ङ्गिणे ॥९२॥
रक्षिणे नागसर्पाणां श्रीशाय परमात्मने ।  
अथ यज्ञो नियमितो मया परिहृतस्तदा ॥९३॥
शेषः सर्पकुलान्येव सर्वभूतलगानि वै ।  
नीत्वा ययौ बिलान्येव पातालाख्यानि वै तदा ॥९४॥
मानवोऽयं ततो लोको गरहीनो मया कृतः ।  
अथेलावृत्तखण्डस्थान् मानवान् सर्वभूमिषु ॥९५ ॥
अवासयं चाऽकरवं बहुवंशयुताँस्तथा ।  
पुनर्वै मानवं वर्षं मानवः सम्भृतं ततः ॥९६ ॥
दैवपैत्र्यपराः सर्वे मम योगेन भूसुराः ।  
बभूवुर्बहुविज्ञाश्च स्वस्तिमन्तश्च देवताः ॥९७॥
अनादिश्रीगरुत्मन्नारायणोऽहं तदाऽभवम् ।  
आनन्ती त्वं मम पत्नी शेषकन्या तदाऽभवः ॥९८॥
अनादिश्रीकृष्णनारायणः श्रीपुरुषोत्तमः ।  
अवतारी स्वयं तत्र प्राकट्यं कृतवान् मम ॥९९॥
ततोऽवतारा बहवस्तद्वर्षे ब्रह्मणोऽभवन् ।  
वेद्म्यहं सर्वमेवैतत् स्मराऽऽनन्ति! पुराभवम् ॥3.6.१० ०॥
भूलोके मानवानां वै तदा रक्षा मया कृता ।  
त्वया साकं ततश्चाकल्पान्तं स्थिरोऽभवँस्ततः ॥१ ०१ ॥
पठनाच्छ्रवणाच्चास्य कीर्तनात्स्मरणादपि ।  
नागभीर्जायते नैव भुक्तिर्मुक्तिर्भवेत्तथा ॥१० २॥
इतिश्रीलक्ष्मीनारायणीयसंहितायां तृतीये द्वापरसन्ताने वेधसोऽष्टमवत्सरे सर्पाणां शासनार्थम् भूमावनादिगरुत्मन्नारायणस्य प्राकट्यमितिनिरूपणनामा षष्ठोऽध्यायः ॥६ ॥
    
