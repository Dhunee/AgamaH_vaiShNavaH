+++
title = "२०९"

+++
श्रीपुरुषोत्तम उवाच-  
शृणु नारायणीश्रि त्वं हूणभक्तस्य सत्कथाम् ।  
नाम्ना सारङ्गसञ्ज्ञस्य भूधरीग्रामवासिनः ॥१ ॥
अरण्ये भूधरीग्रामे सौराष्ट्रे भक्तराण्मम ।  
कुटुम्बसहितो हूणजातीयो वर्तते रमे ॥२ ॥
करोति स्नानमाद्यं च प्रपूज्य मां ततः परम् ।  
महिषीमण्डलं नीत्वा चारणार्थं तु शाद्वले ॥३ ॥
घासारण्ये प्रयात्येव सायं गृहं प्रयात्यपि ।  
अरण्ये सन्ति सिंहाश्च व्याघ्राश्च भल्लुका अपि ॥४ ॥
वृकाश्च द्वीपकाश्चापि हिंस्रा वै प्राणिनोऽपरे ।  
व्याघ्राः सिंहा धर्षयन्ति क्वचिद् गोमहिषीवृषान् ॥५ ॥
मारयित्वा भक्षयन्ति त्रासदा दुःखदा हि ते ।  
हूणः सारङ्गनामा च पञ्चाशन्महिषीधनः ॥६ ॥
घासेषूत्तममिष्टेषु महिषीश्चारयत्ययम् ।  
अथ मध्याह्नसमये पार्श्वद्रुषण्डमध्यतः ॥७ ॥
कर्मद्यरण्यमार्गेण सिंहाः पञ्च समाययुः ।  
महिषीणां घासचारवृत्तीनां मण्डलोपरि ॥८ ॥
निपेतुः सहसाऽकस्मात् सिंहाः पञ्चैव शब्दिताः ।  
बलिनश्चातिपुष्टाश्चाऽप्रधृष्याः क्षुद्रुडन्विताः ॥९ ॥
अकस्मात्ता महिष्योऽपि पृष्ठबिन्दुं विधाय च ।  
परितो मुखचक्रं संरक्ष्याऽपत्यानि मध्यके ॥3.209.१० ॥
क्रुधा प्राणप्ररक्षार्थं भयेन मण्डलीकृताः ।  
सम्भूय ग्रामरचनां विधाय चक्रिरेऽवनम् ॥११ ॥
सिंहा महिषीग्रामं वै दृष्ट्वा प्राप्य भयं द्रुतम् ।  
पश्चाद् विवृत्य ते दूरे मुमुचुर्वै मुहुर्मुहुः ॥१२॥
कुगन्धिवातनिवहान् पशूनां भयहेतवे ।  
येन स्वमण्डलाद् भूत्वा पृथक् चेद् विद्रवेत् तदा ॥१३ ॥
सिंहास्ता धर्षयेयुश्च मारयेयुः स्वभोजनम्।  
तथा चक्रुर्गर्जनाश्च दर्शयामासुरुग्रताम् ॥१४॥
तथापि ता महिष्यस्तु सार्थाद् बहिर्न निर्ययुः ।  
एवमेव स्थितौ सिंहा गर्जन्त्येव भयङ्करम् ॥१५॥
श्रुत्वा चान्ये दश सिंहाश्चाययुर्भक्ष्यहेतवे ।  
चक्रकं परितश्चक्रःु सिंहास्ते दशपञ्च च ॥१ ६॥
महिष्यस्तु समग्रास्ताः प्रतिचक्रे यथास्थिताः ।  
न द्रवन्ति निस्सरन्ति नाप्नुवन्ति न ताश्च ते ॥१७॥
एवमेवाऽभवत् सायं सिंहा दूरे भवन्ति न ।  
अथ सारङ्गहूणश्च प्रजज्वाल तदाऽनलम् ॥१८॥
महिषीणां परितश्च समिधां सञ्चये पृथक् ।  
वह्निभयेन सिंहाश्चेद् दूरे यान्तीति चिन्तया ॥१९॥
तथापि क्रूरकालास्ते दूरे याता न सर्वथा ।  
परितस्ते भ्रमन्त्येव मारणार्थं द्रवन्ति च ॥3.209.२०॥
निशामुखं समापन्नं साहाय्यस्तत्र नास्ति च ।  
रात्रौ सिंहबलं चाति जायते तमसि वृते ॥२१ ॥
महिषीणां विनाशः स्यात् किं कर्तव्यं विपद्भुवि ।  
विना नारायणं कृष्णं सहायदो न विद्यते ॥२२॥
रक्षको भगवानेव महापत्काल आगते ।  
मत्वैवं तेन वै लब्धं मन्त्रं जजाप तन्मयः ॥२३॥
लोमशाद् यो मन्त्रवरः प्राप्तोऽश्वपट्टतीर्थिना ।  
तेन पुरा च तं मन्त्रं जजाप हूणभक्तराट् ॥२४॥
'ओं नमः श्रीकृष्णनारायणाय स्वामिने स्वाहा' ।  
अष्टोत्तरशतवारं जप्त्वा नेमेऽम्बरे हरिम् ॥२५॥
अनादिश्रीकृष्णनारायण विष्णो जगद्गुरो ।  
बालकृष्ण हरेकृष्ण रक्ष रक्षय मामिह ॥२६॥
शरणागतसन्त्रातः पाहि सिंहापदस्त्विह ।  
अरण्ये त्वां विना कृष्ण रक्षकोऽन्यो न विद्यते ॥२७॥
हरेकृष्ण बालकृष्ण शीघ्रमायाहि रक्ष नः ।  
अन्धकारे वर्धमाने मृत्युर्नः स्यान्न संशयः ॥२८॥
भक्तोऽस्मि चेत्तव कृष्णनरायण प्ररक्षय ।  
प्राणिनां जायते मृत्युः क्वापि नैवाऽत्र संशयः ॥२९॥
किन्तु कृष्ण प्रसह्याऽत्र देहानां नखभेदनैः ।  
महिषीणां त्वकालेऽत्र मृत्युर्योग्यो न मे मतः ॥3.209.३ ०॥
यासां दुग्धं हि भगवन् पीयते प्रत्यहं त्वया ।  
प्रातर्वै पूजने कृष्ण नैवेद्ये दिवसे निशि ॥३१॥
यद्घृतेन प्रदीपन्ते कारयामि निशामुखे ।  
तासां त्वं रक्षणं चेन्न करोषि निर्दयो नु किम् ॥३२॥
यासां सुमधुरं चापि पिच्छलं दधि चोत्तमम् ।  
आस्वादयसि कृष्ण त्वं कथं नैव प्ररक्षसि ॥३३॥
शीघ्रमायाहि रक्षार्थं नो चेद् भक्तस्तवाऽस्मि यः ।  
स एव प्रथमं प्राणाँस्त्यक्ष्यामि पशुहेतवे ॥३४॥
आश्रितानां रक्षणं वै कार्यं प्राक् स्वामिना सदा ।  
स्वामिनाशे ततो नाशः स्वामिदोषाय नेष्यते ॥३५॥
इमा महिष्यो मां कृष्ण वीक्षन्ति रक्षकं प्रति ।  
मयि कृष्ण हृदये त्वं स्थितः सन् किन्न पश्यसि ॥३६॥
पश्य पश्य हरे कृष्ण महापत्पतिता इमाः ।  
भक्षको भक्षक एव मास्तु चास्त्वपि रक्षकः ॥३७॥
इत्युक्त्वाऽश्रूणि लक्ष्मि सम्मुमोच भक्तराण्मम ।  
सारङ्गहूणो दीर्घं वै श्वासं मुमोच निस्पृहः ॥३८॥
मृत्युं गता वयं चेति मत्वा रुरोद वै क्षणम् ।  
सिंहा बलं प्रकुर्वन्ति दूरे वह्निभयात् स्थिताः ॥३९॥
सारङ्गो वह्निबलवान् वह्निकाष्ठानि चाभितः ।  
प्राज्वाल्याप्यभिप्राज्वाल्य निक्षिपति स्थले स्थले ॥3.209.४० ॥
यावद्बुद्धिबलं यत्नः कर्तव्यः प्राणरक्षणे ।  
मत्वैवं कुरुते यत्नं विष्णोरिच्छा बलीयसी ॥४१ ॥
हस्ते कृत्वा ज्वलत्काष्ठं भ्रमँश्च परितस्तदा ।  
रक्षार्थं स्वमहिषीणां भजनं कुरुते ह्यति ॥४२॥
'हरे कृष्ण हरे कृष्ण बालकृष्ण श्रियः पते ।  
हरे विष्णो हरे जिष्णो कृष्णकृष्ण रमापते' ॥४३॥
इत्येवं चोर्ध्वकण्ठेन चक्रे मे कीर्तनं रमे ।  
अथाऽह तस्य रक्षार्थं महिषीरक्षणाय च ॥४४॥
द्रागेव सिंहराजस्य रूपं केसरिणो महत् ।  
सशुण्ढं सन्दधारैव येन बिभ्यति वै द्रुतम् ॥४५॥
सिंहा व्याघ्रा गजाश्चापि शरभाः किमुत मृगाः ।  
अतिक्रूरं विकरालं शुण्ढादण्डधरं नवम् ॥४६॥
महाकेसरिराजस्य रूपं धृत्वा गतोऽभवम् ।  
गर्जनां मेघवत् कृत्वाऽरण्यं पशूनकम्पयम् ॥४७॥
सिंहास्ते मां महासिहं विद्युद्भाचक्षुषं नरम् ।  
समस्तसिंहजातीनां राजानं च भयङ्करम् ॥४८॥
शतोर्ध्वबलिनं श्रुत्वा भयं चापुर्महावने ।  
अथाऽहं सहसाऽरण्यादुत्प्लुत्याऽऽकाशमेव तु ॥४९॥
शतहस्ताऽम्बरं विध्वा न्यपतं सिंहसन्निधौ ।  
तावत् सिंहा महाभीतिनष्टधैर्या ममाऽग्रतः ॥3.209.५०॥
सहसा मृत्युरूपस्य मुखात्ते समुपाद्रवन् ।  
अरण्ये विविशुः सर्वे मद्भयेन मृगाधिपाः ॥५१ ॥
सिंहाधिपोऽहं सहसा विद्राव्य तान् मृगाधिपान् ।  
धृतमानववेषोऽहं तूर्णमभवं गोचरः ॥५२॥
प्रसन्नवदनः शान्तः शङ्खचक्रगदाब्जवान् ।  
सान्त्वयन् भक्तमहिषीर्भक्तं च सान्त्वयन्नपि ॥५३॥
अन्तिकं प्रययौ सारङ्गोऽपि दृष्ट्वा हरिं च माम् ।  
मुमुदे प्राप्तजीवश्च तुष्टाव परया मुदा ॥५४॥
पपात पादयोश्चापि महिषीर्निर्भयै रवैः ।  
बोधयामास सर्वाश्च महिष्यो निर्भया अपि ॥५५॥
मुमुदुः सुखवत्यश्च जातास्तत्र नरद्वयात् ।  
प्राप्तधैर्याः समभवन्नथ सारङ्गभक्तराट् ॥५६॥
लक्ष्मि दुग्धं प्रदुह्यैव पाययामास मे तदा ।  
पपौ चाऽहं महिषीणां सर्वासां दुग्धमुत्तमम् ॥५७॥
ततः सारङ्गभक्तेन साकं महिषीभिस्तथा ।  
शनैः शनैरगच्छं तद्धोषं भूधरीगोपुरे ॥५८॥
आप्रातस्तत्र मुदितो न्यवसं भक्तपूजितः ।  
भक्तानिकया तत्पत्न्या सेवितोऽन्यैश्च हूणकैः ॥५९॥
नामसङ्कीर्तनाद्यैश्च पादसंवाहनादिभिः ।  
जलार्पणैस्तथा चान्यमहोत्सवैः प्रतोषितः ॥3.209.६०॥
अथ प्रातः साधुरूपोऽभवं सूर्यप्रभागमे ।  
सेवितस्तैः समस्तैश्च भोजनैः पुष्पगन्धिभिः ॥६१ ॥
पृष्टोऽहं हूणभक्तैश्च कल्याणाय तथा रमे ।  
पापप्रणाशनार्थाय तेभ्यश्चोपादिदेश च ॥६२॥
शृण्वन्तु मम भक्ताः स्थ सर्वेऽपि स्थूलबुद्धयः ।  
तथापि श्रेयसे यत्नं कुर्वन्तः सूक्ष्मबुद्धयः ॥६३॥
भवन्तः खलु विद्यन्ते मोक्षधीः सूक्ष्मधीर्हि सा ।  
स्वश्रेयसे य उद्युक्तास्ते वै सुसूक्ष्मबुद्धयः ॥६४॥
लौकिकव्यवहारेषु निपुणाश्चेत् स्वश्रेयसे ।  
सुप्ता यदि ते मूर्खा वै स्थूलधियो मताः सदा ॥६५॥
मायावृता जडा मूर्खाः कथ्यन्ते पशुसदृशाः ।  
अपि राजा प्रधानो वा गुरुर्वा शिक्षकोऽपि वा ॥६६॥
अधीतविद्यो वा स्याच्चेद् यतते न स्वमुक्तये ।  
स एव स्थूलबुद्धिर्वै मूर्खो याम्यं गमिष्यति ॥६७॥
मम भक्तौ वर्तमाना दिव्यास्ते मानवाः स्त्रियः ।  
अभक्ता ये ते तु बोध्या निरयस्थाः पशुप्रभाः ॥६८॥
मम भक्ताः स्वनेत्राभ्यां लभन्ते दर्शनं मम ।  
अप्राकृते हि तन्नेत्रे बाध्ये मद्योगतः सदा ॥६९॥
भक्तचित्ते हरिश्चाऽहं वसामि दिव्यमेव तत् ।  
भक्तानां वर्ष्म दिव्यं चेन्द्रियाणि दिव्यकानि च ॥3.209.७०॥
अन्तःकरणं दिव्यं च क्रिया दिव्याः सदा तथा ।  
अहमक्षरधामस्थो वसामि भूतले क्वचित् ॥७१ ॥
क्वचिदत्र समायातो भवामि भक्तसदृशः ।  
तथापि दिव्य एवाऽस्मि भवन्तो दिव्यमूर्तयः ॥७२॥
दिव्याश्च महिष्यः सर्वा भक्ता दिव्या नराः स्त्रियः ।  
सर्वात्मात्मा स्वतन्त्रोऽहं सर्वशक्तिपतिः प्रभुः ॥७३॥
परात्परतरश्चास्मि राधालक्ष्मीपतिर्हरिः ।  
सर्वकारणरूपश्च व्यतिरिक्तश्च धामनि ॥७४॥
स एवाऽहं साधुरूपो भवाम्यत्र सुगोचरः ।  
मम योगेन वल्लव्यो हूण्यश्च दिव्यतां गताः ॥७५॥
वश्च बाह्यान्यान्तराणि करणान्यखिलान्यपि ।  
तादात्म्यं प्राप्य मां साक्षात्पश्यन्ति दिव्यकानि तत् ॥७६॥
अमायिकेन दृश्योऽहं नान्यथा तु कदाचन ।  
कृपया च स्वयं भक्ता ग्राह्योऽस्मि नेतरेण वै ॥७७॥
मायातत्त्वानि सर्वाणि दिव्यतां यान्ति मत्स्पृशेः ।  
पञ्चविंशो हि जीवात्मा मुक्तो भवति मद्युजेः ॥७८॥
षड्विंशोऽहं च भगवान् पुरुषोत्तम एव यः ।  
वशे भवामि भक्तस्य सर्वावतारकारणम् ॥७९॥
मायागुणरहितोऽस्मि दिव्यमद्गुणमण्डितः ।  
ईश्वराद्यैः पूजितश्च भक्तमध्ये च तादृशः ॥3.209.८० ॥
मां भजित्वा सेवयित्वा मत्वा दिव्यं नरायणम् ।  
यान्ति धामाऽक्षरं भक्ता दिव्यपार्षदसेवितम् ॥८ १॥
स्त्रियो मद्योगमापन्ना भवन्ति दिव्यविग्रहाः ।  
गावो महिष्यो वृषभा मद्योगे दिव्यतां गताः ॥८२॥
कन्यका मम योगेन ऋषयः साधवस्तथा ।  
कुमारा अपि गोपाला दिव्यतां मत्समा गताः ॥८३॥
अपि ब्रह्मप्रियाः पत्न्यो वृक्षाश्च वल्लिकास्तथा ।  
मम योगेन दिव्यास्ता मत्समाः परिवर्तिताः ॥८४॥
मां भजन्तु ततो नित्यं पाययन्तु जलं पयः ।  
फलं मूलं च कन्दं च मिष्टान्नं पत्रमित्यपि ॥८५॥
प्रातर्भक्तिं प्रकुर्वन्तु मध्याह्ने सायमित्यपि ।  
रात्रौ दिवा च मां कृष्णं स्मरन्तु सर्वकर्मसु ॥८६॥
साधूनां सेवनं नित्यं कुर्वन्तु चान्नवारिभिः ।  
भजनं कीर्तनं मे च कुर्वन्तु नित्यमुत्सुका. ॥८७॥
मुक्तिमन्तेऽक्षरे लोके दास्ये गोपीपतिस्त्वहम् ।  
स्वर्गभोगाँस्तु निपुणान् सकामेभ्यः सुखावहान् ॥८८॥
इत्युक्त्वा च महाशङ्खं दत्वा यद्धोषतः सदा ।  
हिंस्रा दूरं प्रयास्यन्तीत्युक्त्वा लब्ध्वा प्रपूजनम् ॥८९॥
तिरोऽभवं वनाल्लक्ष्मि ते च सारङ्गहूणकाः ।  
सुखिनश्चाऽभवँश्चान्ते धामाऽक्षरं प्रपेदिरे ॥3.209.९० ॥
एवं ये वनवासा वा ग्रामवासाः पृथग्गृहाः ।  
दीना वापि नरा नार्यो ये भजन्ते हरिं तु माम् ॥९१ ॥
तानुद्धरामि कष्टाद्वै स्मृतमात्रः प्रभुस्त्वहम् ।  
भुक्तिं मुक्तिं ददाम्येवाऽऽनन्दितां शाश्वतीं स्थितिम् ॥९१॥
पठनाच्छ्रवणादस्य स्मरणादपि पापिनाम् ।  
पापनाशो भवेन्मुक्तिर्भवेद् रक्षा च शाश्वती ॥९२ ॥
इतिश्रीलक्ष्मीनारायणीयसंहितायां तृतीये द्वापरसन्ताने सारङ्गनामकस्य हूणभक्तस्य महिषीपशुधनस्याऽरण्ये सिंहकृतापदः श्रीहरिणा रक्षणं कृतं मोक्षश्चेत्यादिनिरूपणनामा नवाधिकद्विशततमोऽध्यायः ॥२०९ ॥
    
