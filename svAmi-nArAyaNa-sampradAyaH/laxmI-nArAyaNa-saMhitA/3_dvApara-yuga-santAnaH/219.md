+++
title = "२१९"

+++
श्रीपुरुषोत्तम उवाच-  
शृणु नारायणीश्रि त्वं लुब्धकस्य तथा कथाम् ।  
भक्तस्य पिञ्जलग्रामस्थितस्य साधुसेविनः ॥१ ॥
नाम्ना चक्रधरश्चासील्लुब्धको हिंसने रतः ।  
शूद्रवर्णः कुटुम्बस्य भरणे चौर्यकारकः ॥२ ॥
पशूनां स्तेन एवापि सस्वामिनां महानपि ।  
आरण्यानां पशूनां च शशादीनां च हिंसकः ॥३ ॥
करोति क्रूरतापूर्वं हिंसनं प्राणतृप्तये ।  
अथैकदा वनेऽगच्छद्धरिणाशाप्रकर्षितः ॥४ ॥
वृक्षस्तम्बवंशषण्डेपश्यद्धरिणरूपिणम् ।  
पौतिमाष्यं महर्षिं च तद्भार्यां हरिणीं तथा ॥५ ॥
नाम्ना सामकृषिं मृगवधूं मृगीस्वरूपिणीम् ।  
पत्रपुष्पतृणभक्ष्यौ नवाङ्कुरफलाशिनौ ॥६ ॥
सुरूपौ सुमृगौ वीक्ष्य लुब्धकः शरमादधे ।  
तावदृषिर्विलोक्यैनं तिरोऽभवन्मृगीयुतः ॥७ ॥
चक्रधरोऽपि सन्दिह्य वृक्षषण्डे गतौ हि तौ ।  
मार्गयितुं तूर्णमेव क्रमाऽनुक्रमणं ययौ ॥८ ॥
तदाऽम्बरगिरा प्राह महर्षिस्तं तु लुब्धकम् ।  
मा पापिन् पापवानत्र वृथा मनो निवेशय ॥९ ॥
नाऽहं मृगः पौतिमाष्यो महर्षिश्चास्मि वन्यभुक् ।  
सभार्योऽत्र वने नित्यं विचरामि सुखस्थितः ॥2.219.१ ०॥
याह्यन्यत्र महापापिन् मोक्षात्पतित इत्यपि ।  
मानवं देहमासाद्य मोक्षं कथं न वाञ्छसि ॥११ ॥
श्रुत्वा तु लुब्धकश्चाऽऽह नित्यं विषयवाञ्छया ।  
मांसादनो भवाम्यत्र कामस्य पुष्टिलब्धये ॥१ २॥
पौतिमाष्यस्ततः प्राह कामो निरयदस्तव ।  
यत्र हिंसा ह्यधर्मोऽस्ति प्राणिनां घातभक्षणम् ॥१ ३॥
सदा ते नरके वासो भविष्यतीति मा तथा ।  
सम्भवं मानवं कामे निक्षिप्य नरकं वह ॥१४॥
शृणु लुब्धक वार्ता मे रोचते यदि ते तदा ।  
कथयामि हितार्थाय सतां सङ्गो हि तारकः ॥१५॥
कामोऽयं देहजो दोषश्चान्नपानादिसम्भवः ।  
वीर्यरूपः स्थूलभागो जायते देहधातुकः ॥१६॥
देहे सर्वत्र वीर्यस्य कणा भवन्ति पुष्टिदाः ।  
त एते कामदेवस्य स्थूलरूपं हि भौतिकम् ॥१७॥
अथाऽऽन्तरं मनश्चापि मनोवहास्थितं सदा ।  
देहे क्षणे क्षणे कृत्वा भ्रमणं सर्वधातुषु ॥१८॥
वीर्यं सङ्कल्पयथनैराकर्षयति कुक्षिषु ।  
सिवनीनाडिकामूले चैकत्रितं प्रजायते ॥१९॥
मनसा सहितं तच्चाऽभेदमापन्नमित्यपि । -  
भूत्वा मनसि सम्व्याप्तं सूक्ष्मरूपमनोऽन्वितम् ॥2.219.२०॥
हेतुभिर्वासनावेगैः शिश्ने स्रवते कर्मणा ।  
तस्मात् कामस्त्रिविधोऽस्ति त्रिदेहो वर्तते सदा ॥२१॥
कारणं वासनारूपः सूक्ष्मस्तु मानसात्मकः ।  
स्थूलस्तु वीर्यरूपः स मायिको नात्मनस्तु सः ॥२२॥
आत्मा ब्रह्मस्वरूपोऽस्ति सर्वेन्द्रियनियामकः ।  
रोमलोहितमांसाऽस्थिमज्जास्नायूविलक्षणः ॥२३॥
वीर्यं षट्कोषधर्मोऽस्ति सप्तमो भोगवाहकः ।  
अशुद्धद्वारवासश्चाऽशुद्धद्वारविनिर्गमः ॥२४॥
अशुद्धदेहबन्धश्च पापयाम्यपुरप्रदः ।  
कामाद्धिंसा क्रोधमोहौ वासनाऽशुद्धचिन्तनम् ॥२५॥
जन्म कर्म च मरणं दुःखमुद्वेजनं तथा ।  
जायन्ते तं दुष्टकामं त्यक्त्वा धर्मेण वर्तय ॥२६॥
ऋतुदानं प्रदातव्यं धर्म एष सनातनः ।  
नाधिको भोग आप्तव्यो मोक्षमार्गविरोधकृत् ॥२७॥
साधवो मुनयः सत्यो साध्व्यस्त्यागपरायणाः ।  
आत्मानन्दनिमग्नास्ते कामं त्यजन्ति दूरतः ॥२८॥
योगाभ्यासेन देहोत्थं धातुं रक्षन्ति सर्वथा ।  
मनो नियम्य सततं निर्मूलयन्ति वासनाः ॥२९॥
ऊर्ध्ववीर्याः प्रजायन्ते नैष्ठिका ब्रह्मचारिणः ।  
प्रस्वेदस्रावशून्यास्ते स्वाप्नस्रावविवर्जिताः ॥2.219.३०॥
ब्रह्मात्मानन्दमग्नास्ते जायन्ते यतयोऽमलाः ।  
ईशवत्ते समर्था वै विष्णुवत् सम्पदीश्वराः ॥३१॥
वेधोवत् सृष्टिधातारो जायन्ते पारमेश्वराः ।  
ब्रह्मचर्यपराणां तु प्रत्युत्थायाऽनलानिलाः ॥३२॥
मूर्तिमन्तः स्वागतार्थं प्रयान्ति महिमाऽऽविदः ।  
भोगान्ते ब्रह्मपरमं चाप्तव्यं मनुधर्मिणा ॥३३॥
भोगस्तृष्णान्तको नास्ति भोगे तृष्णा विवर्धते ।  
तस्माद् भोगान् परित्यज्य भज नारायणं प्रभुम् ॥३४॥
चक्रधर हरिं चक्रधरं वै शरणं व्रज ।  
मायाचक्रं विभिद्यैव ब्रह्मचक्रगतो भव ॥३५ ॥
इत्युक्तो मुनिना चक्रधरो लक्ष्मि शुभाशयः ।  
उपदेशैरभवच्च विवृत्तमानसः खलु ॥३६॥
ऐच्छच्च दर्शनं तस्य पौतिमाष्यस्य वै गुरोः ।  
प्रार्थयद् दर्शनार्थं च गुरुर्मानवरूपधृक् ॥३७॥
ददौ स्वदर्शनं तस्मै जलपानमकारयत् ।  
पादजलं ददौ चापि पापानि समनाशयत् ॥३८॥
'ओं नमः श्रीकृष्णनारायणाय स्वामिने स्वाहा' ।  
मन्त्रं दत्वा वैष्णवं तं वृन्दापत्रैर्व्यधापयत् ॥३९॥
लुब्धकोऽपि कृष्णनारायणं भेजे ततः परम् ।  
गृहं गत्वा तीर्थपूतः पत्नीं पूतां व्यधापयत् ॥2.219.४०॥
हिंसां चौर्यं सदा त्यक्त्वाऽभजन्मां परमेश्वरम् ।  
तुलसीपादपे कृष्णं सदा पूजयते स माम् ॥४१ ॥
वन्यफलार्पणैः प्रसादजैर्यात्रां वहत्यपि ।  
सतां सेवां वन्यफलैस्तत आरभ्य नित्यदा ॥४२॥
करोति साधुरूपो वै जटाधरोऽभवत्ततः ।  
पत्नी जटाधरी भस्मधरी तुलसीपूजिका ॥४३॥
अभवद्व्रतसम्पन्ना विघसाशित्वशालिनी ।  
एवं विशुद्धमनसो भक्त्याऽहं मुनिवाञ्च्छया ॥४४॥
तस्य मोक्षं विधातुं तु कालागमे ह्युपस्थितः ।  
दिव्यमूर्तिर्हरिश्चाऽहं तेन दृष्टश्च योषिता ॥४५॥
निपेततुश्च ते पादौ प्रणम्य रजसा प्लुतौ ।  
मोक्षार्थं त्वरितौ कृत्वा स्वागतं मम विह्वलौ ॥४६॥
प्रेममग्नौ वन्यफलं मे समर्प्य द्रुतं गजे ।  
देहौ त्यक्त्वाऽऽरुरुहतुस्तदानीं दिव्यविग्रहौ ॥४७॥
वैकुण्ठं जग्मतुस्तौ तु मया सम्प्रेषितौ रमे ।  
एवं मुक्तिः कृता लुब्धकस्य सद्गुरुयोगतः ॥४८॥
तथैव तु सतां ये स्युर्भक्तास्तेषां तु वासनाः ।  
विनश्यन्ति मनश्चापि निर्मलं जायते सदा ॥४९॥
कामक्रोधादयो दोषा नश्यन्त्यघानि यान्यपि ।  
भूत्वा दिव्यस्वरूपास्ते कृपया मे सतां तथा ॥2.219.५० ॥
प्रयान्ति ब्रह्म परमं लक्ष्मि शाश्वतसौख्यदम् ।  
पठनाच्छ्रवणादस्य भुक्तिर्मुक्तिर्भवेदपि ॥५१॥
इति श्रीलक्ष्मीनारायणीयसंहितायां तृतीये द्वापरसन्ताने लुब्धकस्य चक्रधरस्य पौतिमाष्यर्षिसङ्गेन हिंसादिपापनाशे भक्त्युत्तर मुक्तिरित्यादिनिरूपणनामा  
नवदशाधिकद्विशततमोऽध्यायः ॥२१९ ॥
    
