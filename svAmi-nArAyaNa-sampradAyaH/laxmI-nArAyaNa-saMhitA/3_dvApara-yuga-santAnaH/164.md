+++
title = "१६४"

+++
श्रीनारायणीश्रीरुवाच-  
कान्त! भगवता प्रोक्ता मनवो ये चतुर्दश ।  
तेषु तवाऽवतारा ये तान् सकार्यान् वदस्व मे ॥१ ॥
श्रीपुरुषोत्तम उवाच-  
शृणु श्रीशिवराज्ञीश्रि! तत्र दैत्यविनाशकान् ।  
अवतारान् कथयामि सहेतून् धर्मरक्षकान् ॥२ ॥
स्वायम्भुवो मनुश्चाद्य इन्द्रश्च विश्वभुक् तदा ।  
तथा दैत्यो बाष्कलिश्च तपस्तेपे स दारुणम् ॥३ ॥
अग्निध्रादीन्मनोः पुत्रान् दैत्यो वशे चकार ह ।  
स मरीच्यत्र्यङ्गिरसपुलस्त्यपुलहक्रतून् ॥४ ॥
वसिष्ठं चेति सप्तर्षीनपि स्ववशगान् व्यधात् ।  
जयानमितान् शुक्राँश्च यामान् देवान् वशे व्यधात् ॥५ ॥
अपि विष्णुर्नारदेन बोधितो दैत्यछित्तये ।  
सुदर्शनं महाचक्रं प्रेरयद् रणमूर्धनि ॥६ ॥
चिच्छेद् मस्तकं दैत्यस्याऽथ देवानमोचयत् ।  
अय विष्णुस्वरूपो मेऽवतारः प्रथमो रमे ॥७ ॥
अथ स्वारोचिषे मन्वन्तरे द्वितीयके पुनः ।  
पुरुकृसरो दैत्यो वै त्विन्द्रं विपश्चितं सुरान् ॥८ ॥
अपीडयत्तथा चोर्जं स्तम्बं प्राणं च निश्चलम् ।  
ऋषभं चार्ववीरं च दम्भोलिमप्यपीडयत् ॥९ ॥
सप्तर्षीन् तुषितान् पारावतान् देवानपीडयत् ।  
मनुपुत्रान् चैकलं च विनतं विद्युतं रविम् ॥3.164.१० ॥
बृहद्गुणं च कर्णान्तं नभसे तानपीडयत् ।  
जलमध्ये वसन्तं च मेघरूपेण वा क्वचित् ॥११ ॥
वर्तमानं विहन्तुं वै महेन्द्रप्रार्थ्धितोऽप्यहम् ।  
श्वेतहस्तिस्वरूपं वै सपक्षं पर्वतप्रभम् ॥१२ ॥
चतुर्दन्तं द्विशुण्ढं च दधार सहसा वने ।  
युद्ध्यमानं सशस्त्रं च दैत्यं रणे प्रसह्य च ॥१३ ॥
अहममारयं दन्तैः शुण्ढाभ्यां पादमर्दनैः ।  
गजनारायणः सोऽहं भविताऽस्मि तदा क्षितौ ॥१४॥
प्रसिद्धः पूजितो लोकैर्मोक्षदो भुक्तिदोऽपि च ।  
द्वितीयश्चाऽवतारो मे गजाख्यः कथितो रमे ॥१५ ॥
औत्तमे च मनौ तृतीयके प्रलम्बदानवः ।  
महाबलो महेन्द्रं च स्वशान्तिनामकं तथा ॥१६ ॥
रथौजसं चोर्ध्वबाहुं शरणं त्वनघं मणिम् ।  
शङ्कुं सुतपसं सप्तर्षींश्च दुःखाकरिष्यति ॥१७॥
वशवृत्तान् स्वधाम्नश्च शिवान् सत्यान् प्रतर्दनान् ।  
देवांस्तान् योधयित्वा स स्ववशान् प्रणयिष्यति ॥१८ ॥
मनोः पुत्रान् परशुं च विनीतमाजमित्यपि ।  
शुचिं सुकेतुं सुवलं देवावृधं सुमित्रकम् ॥१९ ॥
महोत्साहार्जितं ताँश्च युधे सर्वान् विजेष्यति ।  
महाजलान्तरे गत्वा दानवो वासमेष्यति ॥3.164.२० ॥
तदाऽर्थितोऽहं मनुना भविष्यामि जलान्तरे ।  
मत्स्यरूपो हि भगवान् मारयिष्यामि लम्बकम् ॥२ १ ॥
तृतीयश्चाऽवतारोऽयं मम मत्स्यस्वरूपधृक् ।  
चतुर्थस्य मनोस्तामसाख्यस्य समये भुवि ॥२२॥
भीमरथोऽसुरो भैमरथासुरैः समेधितः ।  
विजितये शिबिनामानमिन्द्रं तथा मनोः सुतान् ॥२३॥
जानुजङ्घं निर्भयं च नवख्यातिं नयं तथा ।  
विविक्षिपं प्रियभृत्यं हविष्कन्धिं कृतं तथा ॥२४॥
कृतबन्घुं प्रस्तलाक्षं दश वशे चकार सः ।  
ऋषीन् ज्योतिर्धामकं च धृष्टं काव्यं च हेमकम् ॥२५ ॥
अग्निं चेतं चैत्रकं च वशे चकार वै तदा ।  
देवान् सुरागान् स्वधींश्च हरीन् हरितकान् वशे ॥२६ ॥
चकाराथ सुरैः सम्प्राथिन्तश्चाऽहं तदा रमे ।  
भीमरथं समुद्रस्य तलस्थं तं महासुरम् ॥२७॥
हनिष्ये कूर्मरूपेण जलमध्ये महावपुः ।  
चतुर्थश्चाऽवतारोऽयं मम कूर्मस्वरूपधृक् ॥२८ ॥
पञ्चमस्य रैवतस्य मनोस्तु समये क्षितौ ।  
इन्द्रे तु विभुनामानं बबन्ध शान्तशत्रुकः ॥२९॥
दैत्यौ दैत्यगणैर्युक्तस्तथा मनोः सुतानपि ।  
महाप्राणं साधकं च प्रत्यङ्गं नरमित्रकम् ॥3.164.३ ० ॥
शुचिं परघ्नं च वनबन्धुं दृढव्रतं तथा ।  
केतुशृङ्गं विजिग्येऽसौ सप्तर्षींश्चाऽप्यपीडयत् ॥३१ ॥
देवश्रियं वेदबाहुमूर्ध्वबाहुं स्वधामकम् ।  
हिरण्यरोमकं पर्जन्यकं च सत्यनामकम् ॥३२॥
एवं देवानभूतरजसोऽश्वमेधकाँस्तथा ।  
वैकुण्ठानमृताँश्चाऽप्यपीडयद् बहुधाऽभितः ॥३३ ॥
ऋषिभिश्चाऽर्थितश्चाऽहं तदाऽरण्यनिवासवान् ।  
हंसरूपधरो भूत्वा जघान शान्तशत्रुकम ॥३४॥
पञ्चमश्चाऽवतारोऽयं मम हंसस्वरूपधृक् ।  
चाक्षुषस्य तु षष्ठस्य मनोस्तु समये ततः ॥३५॥
महाकालो महादैत्यो देवदुःखप्रदोऽभवत् ।  
इन्द्रं मनोजवाख्यं स जित्वा मनोः सुतानपि ॥३६ ॥
उरुं पुरुं शतद्युम्नं तापसं सत्यबाहुकम् ।  
कृतिमग्निष्णुमतिरात्रं च सुद्युम्नकं नरम् ॥३७ ॥
एतान् जित्वा तथा देवानार्यान् भाव्यान् प्रलेखकान् ।  
पृथुकान् प्रसुताँश्चापि तथा जित्वा ऋषीनपि ॥३८ ॥
हविष्मन्तं च सुतनुं स्वधामानं च वैराजम् ।  
अभिमानं सहिष्णुं च मधुश्रियं हि सप्त तान् ॥३९ ॥
जित्वा त्रैलोक्यराज्यं वै महाकालः करिष्यति ।  
तदा लोकैः प्रार्थितोऽहं हयग्रीवस्वरूपधृक् ॥3.164.४० ॥
भूत्वा दैत्यं महाकालं नाशयिष्यामि पद्मजे ।  
षष्ठोऽयमवतारो मे हयग्रीवस्वरूपवान् ॥४१ ॥
सप्तमे च मनौ वैवस्वते लक्ष्मि! महान् खलः ।  
हिरण्याक्षो महादैत्यो जिगाय सर्वदेवताः ॥४२ ॥
मरुद्देवाँस्तथाऽऽदित्यान् वसून् साध्यान् गणाँस्तथा ।  
विश्वेदेवानश्विनौ च रुद्रानाङ्गिरसान् सुरान् ॥४३ ॥
तथा तेजस्विनामानं चेन्द्रं जिगाय दैत्यराट् ।  
ऋषींश्च पीडयामास भरद्वाजं च गौतमम् ॥४४॥
विश्वामित्रं कश्यपं च जमदग्निं वशिष्ठकम् ।  
अत्रिं चेति तथा मनोः पुत्रान् वशे चकार ह ॥४५॥
इक्ष्वाकुं च लविष्यन्तं नेदिष्टं नामकं नभम् ।  
पांशुं विष्टिं च सर्जातिं करूषकं पृषध्रकम् ॥४६ ॥
सुद्युम्नं चेति सर्वान् वैष्णवाँश्चक्रे निजानुगान ।  
तदा तु भक्तया पृथ्व्या प्रार्थितोऽहं हरिः स्वयम् ॥४७ ॥
वाराहरूपवान् हिंसिष्यामि हिरण्यनेत्रकम् ।  
सप्तमोऽयं चावतारो वाराहो भ्वादिरक्षकः ॥४८॥
अष्टमे च मनौ सावर्ण्याख्ये चेन्द्रो बलिर्नृपः ।  
विरोचनसुतो दैत्यो महाभक्तो बभूव ह ॥४९॥
तद्वशे च तदा देवा अमृताभाः सुतापसाः ।  
मुख्याश्चेति गणाः सर्वे वर्तन्ते स्म बलादिव ॥3.164.५०॥
अश्वत्थामा कृपो व्यासो गालवो दीप्तिमानपि ।  
ऋष्यशृङ्गः पर्शुरामः ऋषयस्तेऽपि तद्वशे ॥५१ ॥
सावर्णेस्तु सुता अर्ववीरो विजयः सत्यवाक् ।  
कृतिर्निर्देहः सगतिर्वरिष्ठश्च गरिष्ठकः ॥५२॥
वाचश्चेति बलेः सर्वे वश्याश्च दुःखिनो यदा ।  
तदाऽहं देवऋषिभिश्चाऽर्थितो वामनाकृतिः ॥५३॥
भूत्वा च याचको विप्रो ग्रहीष्ये शक्रधिष्ण्यकम् ।  
बलिं मोक्षं प्रेषयिष्ये दिवं दास्यामि जिष्णवे ॥५४॥
अष्टमोऽयं मेऽवतारस्त्रिविक्रमो हि पद्मजे! ।  
नवमे दक्षसावर्णौ मनौ तु कालकाक्षकः ॥५५ ॥
देवशत्रुर्वशे निन्ये चेन्द्रमद्भुतनामकम् ।  
कार्तिकेयांऽशमिन्द्रं तं तथा मनोः सुतानिमान् ॥५६॥
धृष्टकेतुं दीप्तिकेतुं पद्महस्तं निराकृतिम् ।  
पृथुश्रवसमृचिकं बृहद्द्युम्नं बृहद्गुणम् ॥५७॥
तथा निन्ये वशे सप्तर्षींश्च मेधातिथिं वसुम् ।  
ज्योतिष्मन्तं सबलं च द्युतिं कव्यं च हव्यकम् ॥५८॥
तथा पारान् सुधर्माख्यान् मरीचिगर्भकान् सुरान् ।  
तदाऽहमर्थितो देवैः पद्मनाभो भवामि च ॥५९॥
कालकाक्षं हनिष्यामि करिष्यामि सुखान् सुरान् ।  
नवमोऽयं पद्मनाभोऽवतारो मे हि पद्मजे ॥3.164.६० ॥
दशमे ब्रह्मसावर्णौ बलिशत्रुर्महासुरः ।  
शान्तिनामकमिन्द्रं च सप्तर्षीन् वशमानयत् ॥६ १ ॥
आपोमूर्तिं हविष्मन्तं सत्यं सुकृतिनं तथा ।  
नाभागं चाऽप्रतिमं च वसिष्ठं चेति तानृषीन् ॥६२॥
मनोः पुत्रान् सुक्षेत्रं च भूमिसेनं जयद्रथम् ।  
अनमित्रं वृषभं च शतानीकं सुपर्वकम् ॥६३ ॥
सुवीर्यमौत्तमौजस्कं वशे निन्ये महासुरः ।  
सुखासीनान्निरुद्धाँश्च प्राणान् देवान् वशे व्यधात् ॥६४॥
देवैस्तदाऽर्थितश्चाऽहं हरिरूपधरः स्वयम् ।  
गदया बलिशत्रुं तं घातयिष्यामि वै रमे ॥६५ ॥
दशमोऽयं हरिरूपोऽवतारो मम पद्मजे ।  
एकादशे धर्मसावणौ मनो वृषमिन्द्रकम् ॥६६ ॥
दशग्रीवो महादैत्यो वशं चकार देवताः ।  
विहङ्गमान् कामगमान्निर्माणरुचिकाँस्तथा ॥६७॥
एकैकरुचिकाँश्चापि देवानथ मनोः सुतान् ।  
सर्वत्रगं सुशर्माणं देवानीकं पुरुं गुरुम् ॥६८॥
क्षेत्रवर्णं दृढेषुं चाऽऽर्द्रकं च पुत्रकं तथा ।  
सप्तर्षींश्च वशे चक्रेऽग्नितेजसं हविष्यकम् ॥६९॥
विश्वं विष्णुं विस्तरं च हविष्मन्तं च वारुणम् ।  
ऋषिभिः प्रार्थितश्चाऽहं श्रीरूपो मोहकारकः ॥3.164.७० ॥
भूत्वा मुग्धं हरन्तं मां हनिष्यामि महासुरम् ।  
एकादशोऽवतारो मे श्रीनारीरूपवान् रमे ॥७१ ॥
द्वादशे रुद्रसावणौ ऋतधामानमिन्द्रकम् ।  
तारकाख्योऽसुरश्रेष्ठो वशे चकार वै स्वयम् ॥७२॥
मनोः पुत्रान् देववन्तमुपदेवं विदूरथम् ।  
देवश्रेष्ठं मित्रवन्तं मित्रदेवं सवीर्यकम् ॥७३ ॥
मित्रबिन्दुं मित्रवाहं प्रवाहं चेति वै तथा ।  
देवान् स्वधर्मणश्चापि रोहितकान् हरितकान् ॥७४॥
सुरारीन् सुतपसश्च सप्तर्षीनित्यपीति च ।  
तपस्विनं सुतपसं तपोमूर्तिं तपोरतिम् ॥७५ ॥
तपोधृतिं द्युतिं विद्युतिं चेति वै ततः सुराः ।  
चक्रिरे प्रार्थनां मे च तारकस्य समाप्तये ॥७६॥
तारकोऽपि शङ्करस्य वरदानान्महाबलः ।  
नरो वै चेतनं तत्त्वं नारी माया जडं तु तत् ॥७७॥
ताभ्यां मृत्युर्न मे स्याद्वै वरं लब्ध्वा निरामयः ।  
जिगाय सर्वभूतानि राज्यं चक्रे त्रिलोकजम् ॥७८॥
ततोऽहं तस्य नाशाय नपुंसकत्वमाप्तवान् ।  
तेन रूपेण कमले! नाशयिष्ये हि तारकम् ॥७९॥
नपुंसकहरिश्चायमवतारो नवीनकः ।  
नपुंसकात्मिकी सृष्टिस्ततोऽभवन्मदुत्तरा ॥3.164.८ ० ॥
द्वादशश्चाऽवतारोऽयं मम लक्ष्मि! प्रकीर्तितः ।  
नपुंसकहरिं ध्यात्वा भजित्वा मानवास्तदा ॥८ १ ॥
यास्यन्ति परमां मुक्तिं स्त्रीपुंलिङ्गविवर्जिताम् ।  
त्रयोदशे देवसावर्णौ रौच्ये तु दिवस्पतिम् ॥८२॥
इन्द्रं वशे चकाराऽपि दैत्यष्टिट्टिभसञ्ज्ञकः ।  
मनोः पुत्रान् चित्रसेनं तपोधर्मरतं धृतिम् ॥८३॥
विचित्रं घर्मपं क्षेत्रवृत्तिं दृढं सुनेत्रकम् ।  
वशे चक्रे तथर्षींश्च सुनयं तत्त्वदर्शिनम् ॥८४॥
धृतिमन्तमव्ययं च निशारूपं निरुत्सुकम् ।  
निर्माणं चेत्यथ देवान् स्वरोमकान् स्वधर्मकान् ॥८५॥
स्वकर्मकानमराँश्च वशे चक्रे तु टिट्टिभः ।  
मेरुवासं टिट्टिभं तं नाशयितुं सुरादयः ॥८६ ॥
प्रार्थयन् मां मया दीर्घं रूपं मायूरकं धृतम् ।  
मायूरकेण रूपेण घातयिष्यामि टिट्टिभम् ॥८७॥
त्रयोदशोऽवतारोऽयं मम लक्ष्मि प्रकीर्तितः ।  
मायूरोऽहं महाराजः पूजां प्राप्स्ये तदा युगे ॥८८ ॥
चतुर्दशेन्द्रसावर्णौ भौत्ये शुचिर्महासुरः ।  
इन्द्रो भूत्वा सार्वराज्यं प्रचकार त्रिलोकजम् ॥८९॥
मनोः पुत्रान् गभीरं च धृष्टमूरुं तरस्विनम् ।  
अभिमानं गभीरं च ग्राहं जिष्णुं प्रवीरकम् ॥3.164.९० ॥
दुर्लभं सङ्क्रन्दनं च वशे तान् स चकार ह ।  
सप्तर्षीनग्निबाहुं चाऽग्निध्रं शुचिं च मागधम् ॥९१ ॥
शुक्रमजितं मुक्तं च वशे चकारे स स्वयम् ।  
चाक्षुषान् कर्मठाँश्चापि पवित्रान् भ्राजिनः सुरान् ॥९२॥
वाचावृथान् देवगणान् वशे चक्रे तथा स्वयम् ।  
सायङ्काले हरिश्चाऽहं प्रार्थितो ब्रह्मणा यदा ॥९३ ॥
प्रलयाय विनाशायाऽसुरस्येन्द्रस्य वै तथा ।  
सुदर्शनेन चक्रेण घातयिष्यामि शक्रकम् ॥९४॥
सुदर्शनहरिश्चायमवतारो ममाऽन्तिमः ।  
कल्पान्ते कथितो लक्ष्मि मध्येऽन्ये बहवोऽपि च ॥९५॥
कार्यवशाद् भवन्त्येव मेऽवतारा असङ्ख्यकाः ।  
यस्य हस्तेऽथवा पादतले मत्स्यो धनुर्ध्वजः ॥९६॥
शरः शूलं स्वस्तिको वा चक्रं पद्मं घटोऽपि वा ।  
सोऽहं नारायणः साक्षादस्मि प्रच्छन्नरूपवान् ॥९७॥
वर्तामि साधुधर्माऽहं साधुकर्मा समस्तविद् ।  
सैश्वर्यश्चाप्यनैश्वर्यो दिव्योऽप्यदिव्यवर्तनः ॥९८ ॥
सङ्गात् समागमाद् योगाद् दर्शनात् स्पर्शनादपि ।  
सहवासात् स्मरणाद्वा सेवनान्मुक्तिदो ध्रुवम् ॥९९॥
भाग्यवन्तो देहिनो मां ज्ञात्वा प्रसाद्य सेवया ।  
मोक्षमार्गे चार्जयन्ति ममाऽऽनन्दमलौकिकम् ॥3.164.१० ०॥
अभाम्यास्तु मनुष्यं मां मत्वा यान्ति विदूरतः ।  
आसुरास्ते पापवन्तो महेर्ष्यवोऽपराधिनः ॥१० १॥
मुक्तिमार्गस्थिताश्चापि यास्यन्ति निरयान् बहून् ।  
चिह्नैश्चापि च सार्वज्ञ्यैस्तथा दिव्यगुणादिभिः ॥१० २॥
मां विदित्वाऽऽश्रयिष्यन्ति ये ते यास्यन्ति मेऽक्षरम् ।  
नरा नार्यश्च पशवः पक्षिणः शूद्रयोनयः ॥१० ३॥
अप्यधर्मपराश्चापि मद्योगात् पावना हि ते ।  
कामः क्रोधस्तथा लोभो मानं मदश्च मत्सरः ॥१ ०४॥
दुर्गुणाः पुण्यपापे च निर्गुणा मम योगतः ।  
येन केनापि भावेन युज्यन्ते ये मया सह ॥१ ०५॥
नित्ययुक्ता हि ते जाता वियुज्यन्ते न कर्हिचित् ।  
मम योगो मोक्षदो वै सुरमानवरक्षसाम् ॥१०६॥
शूद्रपक्षिपशूनां च दैत्यदानवयोषिताम् ।  
मया सङ्कल्पमात्रेण तार्यन्ते त्वण्डराशयः ॥१०७॥
मम मनाक् सुयोगेन पूयन्ते पापकर्मिणः ।  
या क्रिया पापनाम्नो सा कृता मयि तु पावनी ॥१०८॥
स्वतन्त्रोऽहं ममाऽऽम्नाया उपदिशन्ति वै वृषान् ।  
अयं वृषो भवत्वेवं धारयामि वृषो हि सः ॥१० ९॥
अवृषोऽपि वृषः स्यान्मे सङ्कल्पाद्वा वृषोऽवृषः ।  
विचार्येत्थं प्रसेवन्ते मां मूर्तं परमेश्वरम् ॥3.164.११० ॥
तेषां मुक्तिः करे त्वास्तेऽमुत्राऽत्र सर्वकर्मसु ।  
पठनाच्छ्रवणादस्याऽध्यायस्य मोक्षणं भवेत् ॥१११ ॥
इति श्रीलक्ष्मीनारायणीयसंहितायां तृतीये द्वापरसन्ताने चतुर्दश- मन्वन्तरेषु हरेश्चतुर्दशाऽवतारप्रयोजनादिनिरूपणनामा चतुःषष्टयधिक शततमोऽध्यायः ॥१६४ ॥
    
