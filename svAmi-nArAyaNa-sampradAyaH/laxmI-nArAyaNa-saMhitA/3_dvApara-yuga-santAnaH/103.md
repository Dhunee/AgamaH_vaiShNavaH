+++
title = "१०३"

+++
श्रीनारायणीश्रीरुवाच-  
कदा काले प्रदानेन स्वर्णगोभूमयः फलम् ।  
कीदृशं समददति तन्मे बोधय केशव ॥१ ॥
श्रीपुरुषोत्तम उवाच-  
दत्वा दानानि प्रथमे दिने शुक्लस्य पद्मजे ।  
श्राद्धभोजनयुक्तानि प्राप्नुयात् सुभगाः प्रियाः ॥२ ॥
द्वितीयायां तथा दत्वा लभते कन्यकाः सुतान् ।  
तृतीयायां तथा दत्वा लभते श्रेष्ठवाजिनः ॥३ ॥
चतुर्थ्यां तु तदा दत्वा लभते पशुगोधनम् ।  
पञ्चम्यां तु तथा दत्वा लभते सद्गुणान् सुतान् ॥४ ॥
षष्ठ्यां तु च तथा दत्वा लभते सद्यशो बलम् ।  
सप्तम्यां तु तथा दत्वा लभते क्षेत्रवाटिकाम् ॥५ ॥
अष्टम्यां तु तथा दत्वा लभते द्रव्यमुत्तमम् ।  
नवम्यां तु तथा दत्वा हस्त्युष्ट्राऽश्वादिकान् लभेत् ॥६ ॥
दशम्यां तु तथा दत्वा कामधेनुयुतो भवेत् ।  
एकादश्यां तथा दत्वा रूप्यशेवधिमान् भवेत् ॥७ ॥
द्वादश्यां तु तथा दत्वा स्वर्णरत्नादिमान् भवेत् ।  
त्रयोदश्यां तथा दत्वा लोकराजस्तथा भवेत् ॥८ ॥
चतुर्दश्यां तथा दत्वा साम्राज्यं समवाप्नुयात् ।  
पूर्णमास्यां तथा दत्वा चमत्कारी जनो भवेत् ॥९ ॥
अमायां तु तथा दत्वा सर्वान् कामानवाप्नुयात् ।  
मे जयन्त्यां तथा दत्वा मोक्षं परममाप्नुयात् ॥3.103.१ ०॥
नक्षत्रेषु विशेषेण दानफलं वदामि च ।  
कृत्तिकायां प्रदानेन भवेद्वै विगतज्वरः ॥१ १॥
रोहिण्यां सम्प्रदानेन चापत्यवान् भवेज्जनः ।  
दानेन मृगशिरसि तेजस्वी मानवान् भवेत् ॥१२॥
आर्द्रायां तु प्रदानेन जयवान् सर्वदा भवेत्॥
पुनर्वसौ प्रदानेन धनवान् ऋद्धिमान् भवेत् ॥१ ३॥
पुष्ये दानप्रदाता तु सर्वथा पुष्टिमान् भवेत् ।  
आश्लेषायां प्रदानेन धीरान् पुत्रानवाप्नुयात् ॥१४॥
मघायां तु प्रदानेन प्रजाप्राधान्यमाप्नुयात् ।  
पूर्वाफाल्गुनिकादानाच्छ्रेष्ठभाग्ययुतो भवेत् ॥१५॥
उत्तराफाल्गुनीदानाद्बह्वपत्यो भवेज्जनः ।  
हस्ते दानप्रकर्ता तु कार्यफलानि चाप्नुयात् ॥१६॥
चित्रायां तु प्रदानेन लभेद् रूपवतः सुतान् ।  
स्वातौ दानप्रदाता तु वाणिज्यरत्नवान् भवेत् ॥१७॥
विशाखायां प्रदाता तु सुपुत्रो बहुपुत्रवान् ।  
अनुराधासु दाता स्याच्चक्रवर्ती प्रधानकः ॥१८॥
ज्येष्ठायां सम्प्रदाता वै चाधिपत्यं लभेदिह ।  
मूले दानप्रकर्ता तु लभेदारोग्यमुत्तमम् ॥१ ९॥
पूर्वाषाढाप्रदानेन यशोभाङ्मानवान् भवेत् ।  
उत्तराषाढिकादानाद् वीतशोको भवेत् सदा ॥3.103.२०॥
दानं त्वभिजिति कुर्वन् भिषक्सिद्धिमवाप्नुयात् ।  
श्रवणे दानकर्ता तु लभेत्सुपरमां गतिम् ॥२१ ॥
धनिष्ठायां प्रदाता स्यादाचार्यो गुरुराण्नृपः ।  
शतभिषाप्रदानेन धातुसिद्धिमवाप्नुयात् ॥२२॥
पूर्वभाद्रपदादानफलं चाजाविकादिकम् ।  
उत्तरप्रोष्ठपदादो गोवाजिगजवान् भवेत् ॥२३॥
रेवत्यां तु प्रदानेन स्वर्णरूप्यादिमान् भवेत् ।  
अश्विनीदानकर्ता स्यान्महिष्यश्वादिमान् जनः ॥२४॥
भरण्यां दानदो दीर्घजीवी भवेन्न संशयः ।  
गोभूस्वर्णप्रदाता वै सर्वफलान्यवाप्नुयात् ॥२५॥
परीक्षेत न वै दानपात्राणि दानधर्मवित् ।  
दैवे पैत्र्ये च साधव्ये परीक्षेत न वै क्वचित् ॥२६॥
विद्यावन्तो भक्तिमन्तो ब्रह्मिष्ठाः सर्वपावनाः ।  
सदाचारपरा ब्रह्मदेयाश्च सामगा द्विजाः ॥२७॥
मातापितृसेवकाश्च देवानां सेवकास्तथा ।  
ब्रह्मचर्यपराः शुद्धा यतयः सर्वपावनाः ॥२८॥
सत्यधर्मव्रतशीलाः पुण्यतीर्थनिषेविणः ।  
मखाभिषेकवन्तश्चाऽवभृथस्नानकारिणः ॥२९॥
पारायणप्रवक्तारस्तापसाः कीर्तने रताः ।  
मोक्षमार्गपराः कथावाचका धर्मदेशकाः ॥3.103.३० ॥
गुरुमन्त्रप्रदा वृद्धादरा गोसेवकाश्च ये ।  
साधवः साधुसेवाढ्याः पात्राणि सर्वपावनाः ॥३ १॥
अग्र्या धर्मप्रलेखेषु मोक्षलेखेषु चाग्रगाः ।  
विद्याश्रया ज्ञानशीलाः शान्ता वै पङ्क्तिपावानाः ॥३२॥
यावदेते प्रपश्यन्ति पङ्क्तिं पुनन्ति तत्क्षणात् ।  
ध्यानज्ञानपरा भक्तिपरास्तपःपरास्तथा ॥३३॥
निर्गुणक्रियया युक्ताः साधवः पङ्क्तिपावनाः ।  
प्रेतानां मुक्तिदाः सन्तो भोजिताः पूजिता नताः ॥३४॥
भक्तिमन्तस्तापसाश्च सन्तो ब्रह्माण्डपावनाः ।  
तपश्चैषामिन्द्रियाणां निग्रहः परमं मतम् ॥३५॥
मनसो निग्रहश्चापि श्रीहरेर्धारणं सदा ।  
त्यागस्य चापि सम्पत्तिस्तप उत्तममेव तत् ॥३६॥
उपवासो ब्रह्मचर्यं मौनं क्षमा तपः परम् ।  
तितिक्षा तुष्टिरौदार्यं सहनं तप उत्तमम् ॥३७ ॥
ऋतवादित्वमेवाऽपि विघसाशित्वमित्यपि ।  
अमृताशित्वमेवापि परमं तप उच्यते ॥३८ ॥
एकभुक्तो भवेदेव सदोपवासिवत् खलु ।  
एकपत्नीव्रतश्चापि ब्रह्मचारी सदा भवेत् ॥३९ ॥
ऋतुमात्रप्रसङ्गी च साधुरेव भवेद्धि सः ।  
स्त्रीमात्रसङ्गरहितो मुक्तो भूमौ न संशयः ॥3.103.४० ॥
स्वर्णस्त्रीपाशरहितो द्विभुजः परमेश्वरः ।  
तादृशी स्त्री धर्मयुक्ता साक्षान्नारायणी मता ॥४ १ ॥
साध्वी सा दानपात्रं च सती पात्रं तथोत्तमम् ।  
विधवा दानपात्रं चाऽप्यनाथा दानपात्रकम् ॥४२॥
कन्यका दानपात्रं च वृद्धा दानस्य पात्रकम् ।  
निराश्रया दानपात्रं यदि भक्तिवृषान्विता ॥४३ ॥
दानदाता पवित्रो वै सदा भवति भक्तिमान् ।  
विभज्य च ततो भुङ्क्तेऽमृतभोजी भवेद्धि सः ॥४४॥
देवेभ्यः सन्निवेद्याऽत्ता विघसाशी भवेद्धि सः ।  
एतादृशस्य भवने ह्यदृश्या अपि ऋद्धयः ॥४५ ॥
मूर्तरूपं परं प्राप्य मोदन्ते मोदयन्ति तम् ।  
देवताः पितरः सिद्धा योगिनो यतयस्तथा ॥४६ ॥
सन्त ईशा ईश्वराण्यो रमन्ते दातृमन्दिरे ।  
अप्सरसश्च गन्धर्वाः सुरा देव्यश्च साधवः ॥४७ ॥
सत्यश्च भाग्यवत्यश्च तथा च कामधेनवः ।  
पुत्राः पौत्राः सुताः पुत्र्यो गावश्चास्य भवन्ति हि ॥४८ ॥
एवं दातुः कुटुम्बं वै सर्वं देवकुलं भवेत् ।  
पशवो देवपशवः सस्यानि दैवतान्यपि ॥४९ ॥
स्वर्णरूप्यादिकं सर्वं लक्ष्मीरूपं सुदैवतम् ।  
भाग्यान्यपि च सर्वाणि रूपं भूषाश्च दैवतम् ॥3.103.५० ॥
एवं दातुर्भवेदेव दिव्यं दैवं कुटुम्बकम् ।  
तस्माल्लक्ष्मि प्रदातव्यं स्वर्णं गौः पृथिवी शुभा ॥५१ ॥
यदि पाचनशक्तिः स्याद् ग्रहीतव्यं न चान्यथा ।  
अल्पशक्तेः पुण्यनाशो भवत्येव प्रतिग्रहात् ॥५२ ॥
सप्तर्षिभ्यः पुरा राजा वृषादर्भिः समुत्सुकः ।  
रत्नान्यदर्शयद् दातुं नाऽगृह्णन् ऋषयस्तदा ॥५३ ॥
वृषादर्भिः स्वयं प्राह समर्थाः स्थ प्रतिग्रहे ।  
प्रतिग्रहस्तारयति वृणुध्वं वित्तमुत्तमम् ॥५४॥
सुवर्णानि रूप्यकाणि मौक्तिकानि च हीरकान् ।  
मणीन् श्वेतगजानश्वान् श्वेतान् गोवृषभाँस्तथा ॥५५ ॥
गृष्टीश्चाग्न्याः कामधेनूर्ग्रामान् क्षेत्राणि चार्पये ।  
राज्यं राज्ञीर्दासवर्गान् दासीदास्ये महासभाः ॥५६ ॥
प्रासादान् सरितश्चाद्रीन् दास्ये वनानि सर्वशः ।  
गृह्णन्तु ब्राह्मणा मेऽद्य विप्राश्च साधवो मम ॥५७॥
अदेयं मे विद्यते न मोक्षार्थं प्रयते यतः ।  
दत्वा पात्रेभ्य एवाऽत्र लप्स्येऽहं शाश्वतं फलम् ॥५८॥
इत्येवं त्वर्थयन्तं वै दानं दातुं ह्युपस्थितम् ।  
ऋषयः प्राहुरव्यग्रा धीराः शान्ताः प्रतोषिणः ॥५९॥
राजन् प्रतिग्रहो राज्ञां मध्वास्वादो विषोपमः ।  
तद् दाव इव निर्दह्यात् प्राप्तो राजपरिग्रहः ॥3.103.६०॥
अप्रतिग्राह्यमेवाऽतः प्रेत्येह च सुखेप्सुना ।  
राजधनं प्रतीच्छन् वै पापिष्ठां लभते गतिम् ॥६१॥
यत् पृथिव्यां व्रीहियवं हिरण्यं पशवः स्त्रियः ।  
सर्वं तन्नाऽलमेकस्य तस्माद् विद्वान् शमे वसेत् ॥६२॥
उत्पन्नस्य रुरोः अङ्गं वर्धमानस्य वर्धते ।  
पुरुषस्य स्त्रियाश्चापि तथेच्छा वर्धते सदा ॥६३॥
न तल्लोके द्रव्यमस्ति यल्लोकान् परितर्पयेत् ।  
समुद्रतृष्णः पुरुषो न कदापि प्रतुष्यति ॥६४॥
कामं कामयमानस्य कामो यदोपयुज्यते ।  
प्रकामः स प्रवर्धेत सतृष्णश्चाति विध्यति ॥६५॥
प्रतिग्रहे संयमो वै तपो धारयते ध्रुवम् ।  
परिग्रहे तपः सर्वं नश्यत्येव न संशयः ॥६६॥
तपःसञ्चय एवेह विशिष्टो द्रव्यसञ्चयात् ।  
तस्माद् राजान् धनं तेऽस्तु मा विषं सेचय द्विजे ॥६७॥
दावं राजधनं नैवेच्छामः शान्ता महर्षयः ।  
स्वस्ति तेऽस्तु महाराज! यामो वयं दिवं पुनः ॥६८॥
इत्युक्त्वा प्रययुः सर्वर्षयो दानग्रहं विना ।  
वृषादर्भिस्ततः सम्यज्ज्ञातवान् दानघोरताम् ॥६९॥
अपात्रेऽर्पितदानस्याऽपथ्यत्वं सुतरां खलु ।  
तस्मात् पात्रं हि दानानां पुण्याश्रया द्विजास्तथा ॥3.103.७० ॥
सन्तोऽपि भगद्भक्तास्तेभ्यो देयं विशेषतः ।  
विप्रा अपि हरेर्भक्तास्तेभ्यो देयं विशेषतः ॥७१ ॥
ये लोभं नैव कुर्वन्ति स्वार्थमात्रविवर्जिताः ।  
श्रीहरेः पूजकास्तेभ्यो देयं दानं विशेषतः ॥७२ ॥
पात्रजनः सर्वरीत्या लोभं सदा विवर्जयेत् ।  
हरये चाऽर्पणं मत्वा गृह्णीयान्नान्यथा क्वचित् ॥७३ ॥
वृषादर्भिस्ततो लक्ष्मि प्रयागे कुम्भयोगके ।  
ददौ दानानि गत्वैव साधुभ्यस्तानि भाववान् ॥७४॥
अथाऽऽगतं विमानं च वैकुण्ठाद् यामुने तटे ।  
गङ्गायाः सङ्गमे विष्णुपार्षदैः शोभितं तदा ॥७५॥
राजानं पार्षदा नीत्वा ययुर्विकुण्ठधाम ह ।  
एवं साधुजनानां वै सेवया मोक्षणं रमे! ॥७६॥
भवत्येव न सन्देहस्तस्मात् पात्रं समर्जयेत् ।  
दद्याद्भावेन तस्मै च हरयेऽर्पणमस्त्विति ॥७७॥
अथ दद्याच्छत्रदानं चोपानद्दानमित्यपि ।  
धोत्रकञ्चुकदानं च शिरस्त्राणसमर्पणम् ॥७८॥
भवेच्छत्रपतिस्तेन भवेद्विमानगस्तथा ।  
दद्यात् सिंहासनदानं राज्याधिपो भवेत्ततः ॥७९॥
दद्याच्चामरदानं च वेत्रदानं तथाऽर्पयेत् ।  
ध्वजदानं प्रकुर्याच्च रथदानं चरेत्तथा ॥3.103.८०॥
कोशदानं प्रकुर्याच्च कणसञ्चयदानकम् ।  
इक्षुक्षेत्रप्रदानं च सस्यक्षेत्रप्रदानकम् ॥८ १॥
सरोवराऽर्पणं चापि शाकवाटीप्रदानकम् ।  
उद्यानपुष्पवाट्यादेर्दानं कुर्यात्प्रयत्नतः ॥८२॥
शाटीभूषाकञ्चुकीन कुर्याद् दानानि वै तथा ।  
खद्वाशय्याप्रदानानि कुर्यात् प्रेतस्य मुक्तये ॥८३॥
पात्रगर्गरिकादानं कलशस्थालिकाऽर्पणम् ।  
शृङ्गारवस्तुदानानि दद्यात् प्रेतस्य मुक्तये ॥८४॥
उदकुम्भीदुग्धकुम्भीदधिकुम्भीप्रदानकम् ।  
जलद्रोणीघृतकुम्भीकण्डन्यादिसमर्पणम् ॥८५॥
मुशलस्य प्रदानं च मार्जनीसम्प्रदानकम् ।  
व्यजनादेः प्रदानं च दीपपेटीप्रदानकम् ॥८६॥
शय्याध्रीसम्प्रदानं च पात्रध्रीसम्प्रदानकम् ।  
चुल्लिकापेषणीदानं दर्वीचीपिटिकाऽर्पणम् ॥८७॥
सन्दंशदानं काङ्गकेशीदानं दर्पणदानकम् ।  
रशनारज्जुदानानि कारयेत् प्रेतमुक्तये ॥८८॥
जलदानं रन्धितान्नप्रदानं च फलार्पणम् ।  
पयःपाकादिदानं च मिष्टान्नानां प्रदानकम् ॥८९॥
गोधूमशालितिलानां दानानि विविधानि च ।  
कुर्याद् रसमधुक्षारार्पणं प्रेतस्य मुक्तये ॥3.103.९०॥
महाकम्बलदानानि महाम्बरप्रदानकम् ।  
महाशृङ्गारदानानि कुर्यात् प्रेतस्य मुक्तये ॥९१ ॥
एकादश्यादिपुण्यानां दानं कुर्यात् प्रयत्नतः ।  
व्रतदानं तपोदानं भक्तिदानं कथाऽर्पणम् ॥९२॥
जपदानं धर्मदानं कुर्यात् प्रेतस्य मुक्तये ।  
वायुवाहनदानं च वह्निवाहनदानकम् ॥९३॥
जलवाहनदानं च भूवाहनप्रदानकम् ।  
नरयानप्रदानं च यन्त्रवाहनदानकम् ॥९४॥
सौधदानं मन्दिरस्य दानं प्रासाददानकम् ।  
ग्रामदानं वर्मदानं कुर्यात् प्रेतस्य मुक्तये ॥९५॥
शृणु लक्ष्मि पुरा नैजे चाश्रमे संवसन् ऋषिः ।  
क्रीडन् वै धनुषा बाणान् जमदग्निर्मुमोच ह ॥९६॥
तानानीय शरान् पत्नी रेणुकाऽदात् पुनः पुनः ।  
मध्याह्ने विषतापश्च सूर्यस्योग्रोऽभवत्तदा ॥९७॥
दग्धपादा तु सा पत्नी शनैरायात् पतिं प्रति ।  
मुनिः प्राह कथं कान्ते! चिरायते शराऽऽहृतौ ॥९८॥
पत्नी प्राहाऽर्कतापेन दग्धापादा भवामि वै ।  
मुनिस्तूर्णं समाकर्ण्य शरान्मुमोच भास्करम् ॥९९॥
सूर्यस्त्रस्तश्चाययौ च विप्ररूपो मुनिं प्रति ।  
उवाचर्षे हत मा मां प्रसादये क्षमस्व माम् ॥3.103.१००॥
मुनिः प्राह मम पत्न्याः पन्थाः सुखगमो यथा ।  
भवेत् तापविहीनो वै तथा सूर्य विधापय ॥१० १॥
श्रुत्वा सूर्यो ददावस्मै छत्रोपानहमाशु वै ।  
स्वल्पं यानं कामगं च भूषाम्बराणि वै तथा ॥१ ०२॥
पात्रमक्षयमेवाऽपि कल्पछायां वितानजाम् ।  
हारं तापहारं चापि तृप्तिदं चामृतं तथा ॥१ ०३॥
उपकरणान्यन्यानि ददौ सूर्यः सुखानि च ।  
ययौ नत्वा दिवं चाऽर्को रेणुकाऽभूत् सुखाश्रया ॥१ ०४॥
अपाददग्धा मृदुला ऋषिः प्रसन्नतां गतः ।  
एवं छत्रादिदानं वै प्रवृत्तं सूर्यमूलकम् ॥१ ०५॥
तत्तद्दानप्रदानेन जीवतां प्रेतदेहिनाम् ।  
दुःखशान्तिर्भवत्येव पुण्येन मोक्षणं भवेत् ॥१०६॥
पठनाच्छ्रवणादस्य सर्वदानफलं भवेत् ।  
लक्ष्मि! दानफलं सर्वं पुनरायाति दातरि ॥१ ०७॥
इति श्रीलक्ष्मीनारायणीयसंहितायां तृतीये द्वापरसन्ताने विविधदानैः प्रेतोद्धारो भवति, दानपात्रं श्रेष्ठं साधुजनश्चेत्यादौ वृषादर्भेः सूर्यस्य च निदर्शनमित्यादिनिरूपणनामा त्र्यधिकशततमोऽध्यायः ॥१०३ ॥
    
