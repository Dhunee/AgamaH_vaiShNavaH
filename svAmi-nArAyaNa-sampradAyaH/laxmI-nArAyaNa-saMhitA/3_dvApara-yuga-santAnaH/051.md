+++
title = "०५१"

+++
शृणु नारायणीश्रि त्वं कुञ्जलस्तु ततः परम् ।  
द्वितीयं स्वसुतं चापि पप्रच्छ विनयान्वितम् ॥१ ॥
समुज्ज्वल! किमपूर्वं दृष्टवान् श्रुतवान् वद ।  
श्रुत्वा समुज्ज्वलः प्राह हिमवन्तं गिरिं पितः ॥२ ॥
आहारार्थं प्रगच्छामि पश्यामि कौतुकं नवम् ।  
मानसं यत्सरश्चास्ते तत्र दृष्टं वदामि तत् ॥३ ॥
बहुहंससमाकीर्णो हंस एकः समागतः ।  
स च कृष्णो महातेजाः कृष्णहंसान्वितः शुभः ॥४ ॥
त्रयश्चान्येऽपि शुक्लाश्च चञ्चुपादैस्तु कृष्णकाः ।  
आययुस्ते चतुर्ण्णां वै पत्न्यो हंस्यः समाययुः ॥५ ॥
भयङ्कर्यश्चोर्ध्वकेश्यः कृष्णवर्णा विभीषणाः ।  
कृष्णा हंसा जले सस्नुर्न सस्नुश्च त्रयोऽपरे ॥६ ॥
चतस्रो हंसिकाश्चापि नैव सस्नुः सरोवरे ।  
कृष्णा हंसा जलात्तस्माद्विनिर्गत्याऽऽययुर्द्रुतम् ॥७ ॥
त्रयोऽन्ये हंसकाश्चाप्याययुरुड्डीय विन्ध्यकम् ।  
शिष्टाश्चतस्रो हंस्योऽपि विन्ध्याचलमुपाययुः ॥८ ॥
हंसा हंस्यो महाभीता बभ्रमुः परितस्ततः ।  
निषण्णा दुःखदग्धाश्च वृक्षशाखासु संहिताः ॥९ ॥
तत्र कश्चित् समायातो लुब्धकस्तु धनुर्धरः ।  
शिलापृष्ठे निषसाद भिल्ली ततः समागता ॥3.51.१ ०॥
द्वावेतौ च्यवनौ दृष्ट्वा महर्षिं तं प्रणेमतुः ।  
च्यवनस्य पादजलं पीत्वा दिव्यौ बभूवतुः ॥११ ॥
विमानवरमारुह्य ययतुः स्वर्गमेव तौ ।  
देवौ दिव्यतमौ भूत्वा हृष्टौ साक्षान्मयि हि तौ ॥१२॥
अथ हंसास्तदोड्डीय च्यवनस्यैव पादयोः ।  
रजस्सु ते समलुठन् तथा पादजलं पपुः ॥१ ३॥
च्यवनेनाऽभिषिक्तास्ते श्वेता बभूवुरेव च ।  
कृष्णत्वं लीनतां प्राप्तं ययुश्चाऽदृश्यतां ततः ॥१४॥
के त्वासन् वै पितर्हंसाः कृष्णवर्णा हि ते पुरा ।  
पश्चात् श्वेताः कथं जाताः क्व गतास्ते ततः परम् ॥१५॥
कुञ्जलस्तत् समाकर्ण्य प्राह पुत्रं समुज्ज्वलम् ।  
शृणु पुत्र कथयामि दिव्यं कथानकं तु तत् ॥१६॥
तान्यासन् सर्वतीर्थानि चाऽष्टषष्टिमतानि वै ।  
एतेषु मानवाः स्नात्वा पापानि क्षालयन्ति च ॥१७॥
गोवधाख्यं महापापं स्त्रीवधाख्यं तथाविधम् ।  
स्वामिद्रोहात्मकं पापं सुरापानात्मकं तथा ॥१८॥
हेमस्तेयोद्गतं पापं गुरुनिन्दात्मकं तथा ।  
भ्रूणहत्या महाघोरा राजद्रोहस्तथाविधः ॥१९॥
मित्रद्रोहश्च विश्वासघातश्च देवभेदनम् ।  
वृत्तिच्छेदो गोचरस्य नाशनं वह्निदाहनम् ॥3.51.२०॥
साधुसाध्वीविनाशश्च गरदानं भयङ्करम् ।  
मातापितृवधश्चापि बालिकाभोग इत्यपि ॥२१ ॥
पशुहत्या मातृसङ्गो विंशतिपातकानि वै ।  
तथाऽन्यानि पातकानि मानवाः क्षालयन्ति हि ॥२२॥
तैः पापैः कृष्णतां यान्ति प्राप्तानि तीर्थकानि वै ।  
तानि पापानि सर्वाणि क्षालयितुं निजानि हि ॥२३॥
भूत्वा हंसस्वरूपाणि गतानि मानसं सरः ।  
स्नात्वा नैव विनष्टानि पापानि तेन वै पुनः ॥२४॥
नर्मदायास्तीरमाप्ता हंसाश्चासन् सुदुःखिताः ।  
पापप्रक्षालनं तीर्थं चिन्तयन्तो द्रुमे स्थिताः ॥२५॥
तैर्दृष्टौ दिव्यरूपौ च व्याधीव्याधौ दिवङ्गतौ ।  
परस्परं वदमानौ च्यवनस्य गुरोर्बलम् ॥२६॥
ब्रह्महत्या गुरुघातश्चाऽगम्यागमनादिकम् ।  
गोहत्या च सुरापानं नष्टं गुरोर्बलाद्धि नौ ॥२७॥
दिव्यौ जातौ स्वर्गयानौ धन्यं पादं गुरोर्भुवि ।  
इतिश्रुत्वा च ते हंसाश्च्यवनस्याऽन्तिकं ययुः ॥२८॥
लुलुठुः पादरजसि पादवारि पपुश्च ते ।  
च्यवनोऽपि तदा रेवतोयैश्चाऽऽप्रोक्षयद्धि तान् ॥२९॥
सर्वे हंसाः श्वेतवर्णा भूत्वा नत्वा मुनिं मुहुः ।  
ययुश्चाऽदृश्यतां तत्र हंसा हंस्योऽपि सर्वशः ॥3.51.३०॥
गुरुतीर्थं पातकानां शामकं परमोत्तमम् ।  
सर्वतीर्थानि मानानि गुरुतीर्थे भवन्ति वै ॥३ १ ।  
कृष्णहंसाऽन्वितश्चैको यश्चासीत् कृष्णहंसकः ।  
सर्वतीर्थसमेतः सह्यभूत् प्रयागराजकः ॥३२॥
त्रयश्चान्ये तु हंसास्ते रेवा गोदा च पुष्करम् ।  
हंस्यश्चापि चतस्रस्ता गङ्गा च ब्रह्मपुत्रिका ॥३३॥
सरस्वती च कावेरी ह्यासंस्तत्र हि हंसिकाः ।  
इत्येतत् कथितं सर्वं गुरुतीर्थनिषेवणम् ॥३४॥
सर्वपापहरं मोक्षप्रदं वै गुरुतीर्थकम् ।  
अथ वै कुञ्जलः पुत्रं पप्रच्छ च तृतीयकम् ॥३५॥
किं विज्वल! त्वया दृष्टमाश्चर्यं कथयाऽत्र मे ।  
विज्वलः पितरं प्राह नूत्नं विलोकितं तु यत् ॥३६॥
पितश्चाऽहं नवलक्षाऽभिधं वै पर्वतं ययौ ।  
देववृन्दैश्चाप्सरोभिः ऋषिभिः सेवितं शुभम् ॥३७॥
दिव्यवृक्षैः समाकीर्णं फलपुष्पनतैः सदा ।  
योगिनो नवलक्षाणि वर्तन्ते यत्र पर्वते ॥३८॥
आनन्दकाननं नाम वनं तत्र प्रभासते ।  
विमलं च सरस्तत्र विशालं चावलोकितम् ॥३९॥
यादोभिर्विविधैर्युक्तं हंसकारण्डवादिभिः ।  
किन्नरोरगगन्धर्वैश्चारणाद्यैः सुशोभितम् ॥3.51.४०॥
विमानं तत्र वारीणामुपरि चाम्बरे शुभम् ।  
सुवर्णकलशैर्युक्तं दृष्टं सहसा कानकम् ॥४१॥
छत्रदण्डपताकाभी राजमानः पुमान् शुभः ।  
किन्नरैरप्सरोभिश्च गन्धर्वाद्यैर्महर्षिभिः ॥४२॥
स्तूयमानो महासिद्धैर्दृष्टः सुरूप उत्तमः ।  
सर्वाभरणशोभाङ्गो रत्नहारादिराजितः ॥४३॥
तत्पार्श्वे त्वेककान्ता च वरानना सुशोभिता ।  
मुक्ताहारयुता चाऽपि वलयैः कङ्कणैर्युता ॥४४॥
दिव्याम्बरा सुशृङ्गारा युवती चार्चिता स्थिता ।  
तौ द्वौ हृष्टौ विमानाच्चाऽवरोहयतां भूतले ॥४५॥
स्नातवन्तौ च यावत्तौ मृतौ तावद्धि तौ तटे ।  
शवो दिव्यौ तटे स्तश्च तौ द्वौ पृथक् तटे स्थितौ ॥४६॥
नार्यौ द्वे च नरौ द्वौ च तावेव वीक्षितौ मया ।  
तत्र वैमानिकौ द्वौ यौ तौ शस्त्रेण निजौ शवौ ॥४७॥
भक्षयामासतुस्तत्र नारी नारीं नरो नरम् ।  
क्षुधया पीड्यमानौ भक्षयतः पिशितं निजम् ॥४८॥
अन्ये द्वे च स्त्रियौ तात चायाते त्वम्बरात् पृथक् ।  
हसतः खादमानौ तावस्मद्योगेऽपि नार्पितम् ॥४९॥
अन्नं स्वल्पं जलं स्वल्पं कस्मैचित्त्वपिनाऽर्पितम् ।  
एवं तौ भक्षयित्वैव पीत्वा जलं दिवं प्रति ॥3.51.५०॥
गतौ विमानमारुह्य दृष्टं सर्वं मया नवम् ।  
किमेतद् वद मे तात स्वमांसभक्षणं कुतः ॥५१॥
श्रुत्वा पुत्रस्य तद्वाक्यं कुञ्जलः प्राह पुत्रकम् ।  
शृणु विज्वल! लोकोऽयं कर्मभूमिर्हि वर्तते ॥५२॥
पुण्यकर्मा मोदतेऽत्र परत्र भोजनादिभिः ।  
दत्तं दानं समायाति पुरतो यत्र याति सः ॥५३॥
अदत्तं नैव चायाति स्वर्गेऽन्यत्र च वा गतः ।  
यादृशं वपते बीजं क्षेत्रे तु कृषिकारकः ॥५४॥
लभते तादृशं तत्र फलं बीजसजातिकम् ।  
यादृशं क्रियते कर्म तादृशं लभ्यते फलम् ॥५५॥
कर्मदायादको लोकः पूर्वकर्मवशानुगः ।  
पूर्वं दत्तं कृतं चैतत् फलरूपं निषेव्यते ॥९६ ॥
पञ्च सृष्टानि गर्भेऽस्य देहिनः कर्मजानि वै ।  
यशोवित्तं जीविका च विद्या च मरणं तथा ॥५७॥
देवत्वं वा मानुषत्वं पशुत्वं पक्षिताऽथवा ।  
तिर्यक्त्वं स्थावरत्वं च स्मृद्धयो भोजनादिकम् ॥५८।  
आत्मना विहितं यादृक् तादृक् समुपतिष्ठति ।  
पूर्वदेहकृतं कश्चित् कर्तुमलं हि नाऽन्यथा ॥५९।  
शुभाऽशुभं कृतं कर्म कर्तारमनुगच्छति ।  
उपभोगादृते तस्य नाश एव न विद्यते ॥3.51.६० ।  
सुशीघ्रमपि धावन्तं स्वकर्म चानुधावति ।  
उपतिष्ठति तिष्ठन्तं गच्छन्तमनुगच्छति ॥६ १ ।  
छायावद् वर्तते लग्नं भोगं फलं ददाति तत् ।  
येन यत्रोपभोक्तव्यं दैवेन तत्र नीयते ॥६२।  
कर्मभूमिरियं तात चान्या भोगाय धूमयः ।  
चोलराजः सुबाह्वाख्यो ददौ दानानि भूरिशः ॥६३॥
रत्नानि च सुवर्णानि राजतादीनि कोटिशः ।  
अन्नं जलं च सुलभं मत्वा ददौ न तत्तदा ॥६४॥
पुरोधाश्चोलराजस्य जैमिनिस्तमुपादिशत् ।  
श्रद्धया विधिवत् पात्रे देहि चान्नं धनादिकम् ॥६५॥
अन्नदानात् परं नास्ति प्राणिनां तृप्तिदं द्रुतम् ।  
तस्मादन्नं पयोयुक्तं प्रदेहि क्षत्रियर्षभ ॥६६॥
तारणाय हितायैव सुखसम्पत्तिहेतवे ।  
ग्रासाग्रमपि दातव्य मुष्टिप्रस्थं च वा नृप ॥६७॥
श्रद्धया वा पर्वदिने विप्रं सन्तं प्रभोजय ।  
एकभोजनलभ्यं वै फलं नित्यं भुनक्ति हि ॥६८॥
पूर्वजन्मनि दत्तान्नं जन्मान्तरे सदा लभेत् ।  
नित्यं प्रभुज्यते दत्तं देह्यन्नं चाऽविचारयन् ॥६९॥
प्राणरूपं यतोऽन्नं तत् प्रदेहि त्वं प्रयत्नतः ।  
स्वर्गे लोके सदा चान्नं दत्तममृतमीयते ॥3.51.७०॥
श्रुत्वा नृपतिः पप्रच्छ स्वर्गगुणान् वदाऽत्र मे ।  
जैमिनिः स्वर्गलाभाँश्चाऽकथयद् वै सुबाहवे ॥७१ ॥
सर्वकामप्रदान्युद्यानानि स्वर्गे भवन्ति वै ।  
सर्वर्तुफलपुष्पाणि विमानानि च सन्ति वै ॥७२॥
अप्सरसश्च दिव्याश्च हेमशय्यासनानि च ।  
सर्वकामसमृद्ध्यो विद्यन्ते कल्पवल्लिजाः ॥७३ ॥
न रोगा न जरा मृत्युर्न शोको न हिमाऽऽतपौ ।  
न तत्र क्षुत्पिपासा च न ग्लानिश्चापि विद्यते ॥७४॥
एवंविधगुणं स्वर्गं दोषाँस्तत्रापि तान् शृणु ।  
अत्र दत्तं हि लभ्येत नाऽदत्तं तत्र लभ्यते ॥७५॥
दोषो महानयं स्वर्गेऽतिशयो दोष इत्यपि ।  
अदत्तस्याऽत्र भोग्यस्याऽसन्तोषस्तत्र वै सदा ॥७६॥
अन्यश्रियं परां दृष्ट्वा समुद्वेगः सदाऽस्ति च ।  
अकस्मात् पतनं चापि वासनावशवर्तिता ॥७७॥
फलभूमिर्मता द्यौश्च कर्मभूमिरियं मता ।  
तस्मादन्नं प्रदत्तं यत् तत्स्वर्गे भुज्यते सुरैः ॥७८॥
श्रुत्वा 'नृपः ऋषिं प्राह निर्दोषं वद मे पदम् ।  
जैमिनिश्चाह भगवत्पदं निर्दोषमेव ह ॥७९॥
आब्रह्मभवना लोकाः सदोषाः कर्मणाऽर्जिताः ।  
मायालोकाः समस्ता वै दोषवन्तो गुणात्मकाः ॥3.51.८०॥
अगुणं तु पदं विष्णोर्नारायणस्य शार्ङ्गिणः ।  
भक्तियोगगतास्तत्र साध्व्यो गच्छन्ति साधवः ॥८१॥
राजा प्राह न मे स्वर्गं गन्तुमिच्छा प्रवर्तते ।  
यस्माद्वै पतनं तत्र गन्तव्यं नैव सर्वथा ॥८२॥
दानफलं च भोगो वै भोगान्ते पतनं यदि ।  
दानमेव न कर्तव्यं पातफलं मया क्वचित् ॥८३॥
करिष्ये ध्यानभक्त्यादि यजिष्ये कमलापतिम् ।  
दाहप्रलयवर्ज्यं च गमिष्ये परमं पदम् ॥८४॥
श्रुत्वा तं जैमिनिश्चाह राजन् धर्मो नृपस्य यः ।  
अनिच्छताऽपि कर्तव्यो दानं यज्ञः प्रदानकम् ॥८५॥
आदावन्नं सुयज्ञेषु जलं ताम्बूलमम्बरम् ।  
काञ्चनं भूमिदानं च गोदानं चेतरच्च यत् ॥८६॥
वैकुण्ठेऽपि फलं भुङ्क्ते दानधर्मस्य शाश्वतम् ।  
साधुभ्यस्तु विभागैकं गोग्रासं च ततः परम् ॥८७॥
भृत्यादिभ्यश्चैकभागं प्रयच्छन्ति तपोधनाः ।  
एवमन्नस्य दानेन दिव्यलोकगता अपि ॥८८॥
क्षुधातृषाविहीनाश्च नित्यतृप्ता हरेः स्थले ।  
तिष्ठन्ति नान्यथा राजन् देह्यन्नं धनमित्यपि ॥८९॥
दानाज्ज्ञानं ततः सिद्धिस्ततस्तृप्तिं गमिष्यसि ।  
अदाने त्वं गतश्चापि वैकुण्ठे क्षुधमाप्यसि ॥3.51.९०॥
श्रुत्वा राजा तदा प्राह दानं चेत् तृप्तिकारणम् ।  
योगिनां च सतां त्यागवतां मोक्षे हि का गतिः ॥९१ ॥
अदत्तदानाः ऋषयः करपात्रा हि साधवः ।  
अपरिग्रहसर्वस्वा मोक्षे तृप्ताः कथं वद ॥९२॥
श्रुत्वा प्राह ऋषिस्तं वै ज्ञानभक्तिपरायणाः ।  
मूर्त्यानन्देन तृप्तास्ते सदा क्षुत्तृड्विवर्जिताः ॥९३॥
राजा प्राह तथैवाऽहं यतिष्ये ज्ञानभक्तिमान् ।  
दानं बन्धप्रदं नैव कर्तव्यं निश्चिकाय सः ॥९४॥
ज्ञानं कृत्वा तथा स्वल्पां भक्तिं कृत्वा ममार सः ।  
सुबाहुः प्रमदायुक्तो विमानोदग्रमाश्रितः ॥९५॥
ययौ स्वर्गं पूर्वकृतं पुण्यं भोक्तं विधानतः ।  
नाऽभुक्तं क्षीयते पुण्यं कृतं स्वर्णादिदानजम् ॥९६॥
क्षुधा जाता महातीव्रा तृषापि च तथाविधा ।  
राजा वै प्रियया सार्धं क्षुधातृषाप्रपीडितः ॥९७॥
स्वर्गे रुद्धः कर्मणा वै वैकुण्ठं नैव गच्छति ।  
हृषीकेशो दृश्यते न विमानं नोर्ध्वमृच्छति ॥९८॥
स्वर्गे राजा व्याकुलो वै जातः क्षुधादिपीडितः ।  
इतश्चेतश्च वेगैश्च धावति क्ष्माधिपस्तदा ॥९९॥
सर्वाभरणशोभाङ्गश्चन्दनादिविभूषितः ।  
अप्सरोभिः सेव्यमानो देवैश्च सत्कृतोऽपि च ॥3.51.१ ००॥
अदत्तं नाऽऽप्तवान् राजाऽमृतं चान्नं प्रभोजनम् ।  
जलं च नाऽऽप्तवान् स्वर्गे बभ्राम पीडितो मुहुः ॥१० १॥
भार्यां सम्प्राह राजानं सत्यं दानफलं सुराः ।  
भुञ्जतेऽमृतमेवाऽत्र दत्तमन्नं पुरा तु यत् ॥१० २॥
अन्नवारिप्रदानं तु न कृतं भूतले नृप ।  
क्षुधा मां त्वां बाधतेऽतस्तृषा चोग्रा प्रवर्तते ॥१ ०३॥
भोजनं सलिलं चात्र लभ्यते न विमानके ।  
अमृतं भोजनं नास्ति चान्यदेवगृहे इव ॥१ ०४॥
यामः पृथ्व्यां भोजनार्थं जलार्थं ननु पार्थिव ।  
इत्युक्तो भूपतिः राज्ञ्या विमानेन द्रुतं क्षितिम् ॥१०५॥
आजगाम वने रम्ये नन्दने तत्र वै ऋषिम् ।  
ददर्श वामदेवं स सभार्यो नृपतिस्ततः ॥१०६॥
अवतीर्य नमश्चक्रे दत्तासने ह्युपाविशत् ।  
ऋषिकृतं स्वागतादि जग्राहाऽथ निरामयम् ॥१ ०७॥
पृष्टो राजा जगादर्षिं निरामयो भवामि न ।  
क्षुधा मे बाधते चापि तृषा चातीव दारुणा ॥१ ०८॥
ताभ्यां शान्तिं न गच्छामि सुखं विन्दामि नैव च ।  
श्रुत्वैव वामदेवस्तं प्राह राजन् हितं शृणु ॥१ ०९॥
अन्नदानं जलदानं त्वया दत्तं न भूतले ।  
हरिश्चाराधितो नैव नैवेद्यफलवारिभिः ॥3.51.११ ०॥
तेन दोषेण स्वर्गे न वैकुण्ठेऽपि न ते कृते ।  
भोजनं विद्यते राजन् सर्वमन्यत् प्रविद्यते ॥१११ ॥
आराधितस्त्वया विष्णुर्ज्ञानभक्त्या तु शुष्कया ।  
तेन प्राप्तं त्वया स्वर्गं शुष्कं भोजनमन्तरा ॥११ २॥
अन्नं त्वमृतरूपेण स्वर्गे चावाप्यते नृप ।  
वैकुण्ठे ब्रह्मतृप्त्यात्म पीयूषं प्राप्यते सदा ॥११ ३॥
कटुतिक्तकषायाश्च क्षाराम्ब्लमधुरास्तथा ।  
स्निग्धाश्चोपस्कराः सर्वे नानारूपाश्च भूगताः ॥११४॥
दत्ताः सर्वा ह्यवाप्यन्ते ओषध्यः पुष्टिहेतवः ।  
साधवः पितरो देवा भोजिता येन भूपते ॥१ १५॥
स एव भुङ्क्ते स्वर्गेऽपि भोजनस्य फलामृतम् ।  
मिष्टान्नपानमेवाऽत्र दाने दत्तं न वै त्वया ॥१ १६॥
स्वशरीरं त्वया पुष्टमन्नैरमृतसदृशैः ।  
अदत्तं च यतस्तस्माद् भुङ्क्ष्व क्षुधातृषाफलम् ॥१ १७॥
यदि ते क्षुत्प्रतीकारो ह्यभीष्टो वर्तते तदा ।  
याहि नन्दनसरसि स्नात्वा भुङ्क्ष्व शवं निजम् ॥१ १८॥
एवमुक्तः सुबाहुश्च वामदेवं प्रणम्य तु ।  
नन्दनाख्यवने गत्वा सस्नौ तटाकवारिणि ॥१ १९॥
तावच्छवौ समुत्पन्नौ राज्ञो राज्ञ्या हि तौ शवौ ।  
निजौ तौ भक्षितवन्तौ तृप्तौ जातौ तदा हि तौ ॥3.51.१२०॥
हसतश्च स्त्रियौ द्वे ये प्रज्ञा श्रद्धा हि ते मते ।  
दानमार्गं परित्यज्य ज्ञानमार्गे गतं नृपम् ॥१ २१ ॥
लोभमार्गे स्थितं भूपं हसतस्ते ह्युभे स्त्रियौ ।  
अस्मद्योगेऽपि दत्तं न भुङ्क्ष्व राजन् फलं चिरम् ॥१ २२॥
अथ राजा वामदेवं ययौ भुक्त्वा पुनर्वने ।  
उद्धारो मे यथा स्याद्वै तथा विधेहि चार्थयत् ॥१२३ ॥
वामदेवः करे दत्वा जलं राज्ञ्या नृपस्य च ।  
शम्याः कृष्णार्पणं पुण्यमकारयद् दिवःप्रदम् ॥१ २४॥
राजा कृष्णार्पणं चक्रे पुण्यं गुरोस्तु पादयोः ।  
पुण्यहीनोऽभवच्छीघ्रं पापहीनो बभूव च ॥१२५॥
फलमूलान्नसलिलैर्विष्णुमपूजयत्तदा ।  
तृप्तो विष्णुर्गुरोर्वाक्यात् प्रत्यक्षः समजायत ॥१ २६॥
पार्षदैः सहितो दिव्ये विमाने च नृपीं नृपम् ।  
नीत्वा पीयूषसंवार्धौ वैकुण्ठमनयत् प्रभुः ॥१२७॥
नित्यतृप्तिस्तदा जाता नैवेद्यसलिलार्पणैः ।  
एवं श्रुत्वा विज्वलोऽभूत् संहृष्टः सद्गुरोर्बलम् ॥१२८॥
गुरुर्मोक्षप्रदाता च विष्णुतुल्यो भवत्यपि ।  
पापतापशमयिता नित्यतृप्तिप्रदो गुरुः ॥१ २९॥
पठनाच्छ्रवणाच्चास्य पुरुषार्थचतुष्टयम् ।  
साधनं चापि कृत्वैव ब्रह्मलोकं व्रजेज्जनः ॥3.51.१३ ०॥
इति श्रीलक्ष्मीनारायणीयसंहितायां तृतीये द्वापरसन्ताने वधूगीतायां गुरुतीर्थे तीर्थानां पापनाशकं गुरुपदम्, अदत्तान्नजलदानकस्य सुबाहुनृपतेः स्वशवभक्षकस्य वाम-  
देवाख्यगुरोर्योगान्नित्यतृप्तिर्मोक्षावाप्तिश्चेत्यादिनिरूपणनामैकपञ्चाशत्तमोऽध्यायः ॥५१ ॥
    
