+++
title = "०८७"

+++
श्रीनारायणीश्रीरुवाच-  
ब्रह्मपुत्रा ब्राह्मणा ये तनवस्ते भवन्ति मे ।  
पावनाः सर्वथा लोके सर्ववर्णोत्तमा यतः ॥१ ॥
कामक्रोधमहामोहलोभपाशावृताः सदा ।  
नारीवन्तो गृहधर्मा आशातृष्णादिसंवृताः ॥२ ॥
ते श्रेष्ठा वा निरालम्बा विरागाः साधवस्तव ।  
कामक्रोधादिशून्याश्च तृष्णाऽऽशादिविवर्जिताः ॥३ ॥
लोभपाशादिशून्याश्च शुभाः सर्वाश्रमोत्तमाः ।  
अगृहधर्मा निर्दोषा मोक्षमार्गपरायणाः ॥४ ॥
सन्त\_ श्रेष्ठा द्वयोर्मध्ये श्रैष्ठ्यं कुत्र वद प्रभो ।  
उभे ते वै शरीरे स्तो द्वयोर्भेदोऽस्ति वा न वा ॥५ ॥
श्रीपुरुषोत्तम उवाच-  
शृणु लक्ष्मि हितं तथ्यं पथ्यं प्रत्यक्षदर्शनम् ।  
अकामेभ्यस्तु निष्कामाः श्रेष्ठतमा भवन्ति वै ॥६ ॥
सस्त्रीकेभ्यो यतयस्तु सदा श्रेष्ठतमाः प्रियाः ।  
कामक्रोधमहामोहा नारीयोगे भवन्ति वै ॥७ ॥
रतिप्रिया मे तनवः श्रेष्ठाः श्रेष्ठतमास्तु न ।  
श्रेष्ठतमाः साधवो मे सर्वमायाविवर्जिताः ॥८ ॥
मायावन्तो गृहस्था वै नित्यं निरययोगिनः ।  
श्मशानानि नरकाणि नित्यं भजन्ति नारकाः ॥९ ॥
मायाशून्या यतयो वै नित्यं माधवयोगिनः ।  
वैकुण्ठसमयद्वासान् सेवन्ते हरियोगिनः ॥3.87.१ ०॥
त्यागाश्रमात्तु गार्हस्थ्यं निम्नं भवति सर्वदा ।  
वर्णेषु ब्राह्मणाः श्रेष्ठाः स्त्रीमत्सु न तु सर्वथा ॥१ १॥
वर्णाश्रमेषु वै श्रेष्ठतमा मे साधवो मम ।  
ब्रह्मचर्यं सदा श्रेष्ठं साधुत्वं श्रेष्ठमेव च ॥१ रे॥
वानप्रस्थाश्रमः श्रेष्ठो मनाक् न तु च साधुवत् ।  
रतिप्रिया वृथा मानं वहन्ते नारका यथा ॥१ ३॥
सन्न्यासवन्महत्स्थानं श्रेष्ठं क्वापि न विद्यते ।  
माया मायिककर्माणि निकृष्टानि स्वभावतः ॥१४॥
अमायिकव्रतस्था वै साधवः सर्वतोऽधिकाः ।  
ईश्वरा अपि दारस्थाः पूजयन्ति सतो जनान् ॥१५॥
द्विजा नृपाः सुराश्चापि साधून् प्रपूजयन्ति हि ।  
सेवावृत्तिचरेभ्यस्तु कृषिकाराः सदोत्तमाः ॥१६॥
कर्षुकेभ्यो रक्षकाश्च रक्षकेभ्यस्तु तापसाः ।  
तापसा ब्राह्मणास्तेभ्यो दारवर्ज्या हि साधवः ॥१७॥
ब्रह्मपरा आत्मपरा मुक्तिपरा हि साधवः ।  
दोषहीना चोर्ध्ववीर्या ब्रह्मसत्त्वा हि साधवः ॥१८॥
वर्णानां ब्राह्मणः श्रेष्ठो ब्राह्मणानां तु साधवः ।  
विप्राणां पूजनीयाश्च पावनानां हि पावनाः ॥१ ९॥
तामस्यो मे तनवस्तु राक्षसा दैत्यदानवाः ।  
राजस्यो मे तनवश्च क्षत्रियाद्या निजार्थिनः ॥3.87.२०॥
सात्विक्यो मे तनवश्च विद्यावन्तो द्विजातयः ।  
निर्गुणा दिव्यतनवः साधवो मे प्रमुक्तिदाः ॥२१॥
ततः श्रेष्ठतमा लक्ष्मि! साधवोऽति न तु द्विजाः ।  
क्षत्रतेजांसि सर्वाणि विप्रतेजसि यन्ति हि ॥२२॥
विप्रतेजांसि सर्वाणि साधुतेजसि यन्ति हि ।  
साधुतेजांसि सर्वाणि लीयन्ते मयि माधवे ॥२३॥
मत्सदृशाः सदा सन्तो विप्राणां तारका भुवि ।  
पापप्रज्वालकाः सन्तो मोक्षदा दारयोगिनाम् ॥२४॥
तपस्तेजो व्रतं सत्यं चमत्कारः सुशीलता ।  
पुण्यं स्रवन्ति चैतानि नारीयोगेन देहिनः ॥२५॥
साधूनां तानि सर्वाणि वर्धन्ते शीलयोगिनाम् ।  
नारायणा इव सन्तो जायन्ते वै नरायणाः ॥२६॥
ततः श्रेष्ठा ब्राह्मणाश्च सन्तः श्रेष्ठतमाः सदा ।  
ब्रह्मा रुष्टः पुरा सनत्कुमाराय हि साधवे ॥२७॥
तोलयामास वै श्रैष्ठ्यं साधुत्वब्राह्मणत्वयोः ।  
साधुत्वं श्रेष्ठतमतां प्राप्तं द्विजत्वसन्निधौ ॥२८ ॥
पश्चात्पुनश्चैकतुलामध्ये न्यधाद्धि विप्रताम् ।  
क्षत्रियतां वैश्यतां च शूद्रतां ब्रह्मचारिताम् ॥२९ ॥
गृहितां वनितां चापि ततोऽन्यस्यां न्यधादजः ।  
साधुत्वं केवलं सत्ये पश्यतां सर्वदेहिनाम् ॥3.87.३० ॥
साधुत्वं गौरवं प्राप्तं सप्तभ्यश्चैव सर्वथा ।  
तस्माच्छ्रेष्ठतमं सृष्टौ साधुत्वं मोक्षणेष्वपि ॥३१ ॥
श्रेष्ठं पात्रं ब्राह्मणा वै श्रेष्ठतमं तु साधवः ।  
महाभागवताः श्रेष्ठा गृहिणस्तेषु साधवः ॥३२ ॥
त्यागवन्तः सदा श्रेष्ठा नारायणपरायणाः ।  
भारवाहा न वै श्रेष्ठा गन्धज्ञा उत्तमा यथा ॥३३ ॥
तथा दारवहा नैव श्रेष्ठाः श्रेष्ठास्तु साधवः ।  
लक्ष्मि! चाऽहं गृहस्थोऽस्मि पूजयामि सतो जनान् ॥३४॥
मुक्ता ये ब्रह्मलोकस्थाः सर्वे ते साधवो मम ।  
तान् जपामि पूजयामि नारायणनरायणान् ॥३५ ॥
विप्रविप्रान् ब्राह्मणानां ब्राह्मणान् ब्रह्मयोगिनः ।  
शीलिनां शीलिनश्चापि यतीनां च यतीन्परान् ॥३६ ॥
अस्वादरसलुब्धाँश्च ह्यनिन्द्रियसुखान् सतः ।  
अप्रमदागन्धसहान् पूजयामि निरन्तरम् ॥३७ ॥
न मे लक्ष्मि रोचतेऽयं गृहाश्रमो हि कल्मषी ।  
भक्तानीनां भवतीनामिच्छया चाऽभवं गृही ॥३८ ॥
ये यथा मां प्रपद्यन्ते तांस्तथैव भजामि वै ।  
प्रतिज्ञा मे सदा चास्ते भक्तेच्छापूरको ह्यहम् ॥३९ ॥
कामिनीनां कामदानैश्चार्तानां चार्तिनाशनैः ।  
अर्थार्थिनामर्थदानैः पूरयामि मनोरथान् ॥3.87.४ ० ॥
ज्ञानिनां निर्गुणो भूत्वा करोमि मोक्षणं प्रिये ।  
साधवो मेऽवतारा वै तेषु वसामि नित्यदा ॥४ १ ॥
सत्सु वसामि यावाँश्च विशेषतः समस्ततः ।  
अन्यत्र तु यथाकार्यं यथाजोषं यथाफलम् ॥४२ ॥
तस्माच्छ्रेष्ठतमा नित्यं साधवः शीलयोगिनः ।  
अथैकदा स्वयं विष्णुर्लक्ष्मीयुक्तो ययौ वनम् ॥४३ ॥
तपश्चचार बहुधा वर्षपूगसहस्रकम् ।  
सेवायां वर्तते लक्ष्मीस्तां न पस्पर्श तापसः ॥४४॥
तदा लक्ष्मीर्नम्रभावा पप्रच्छ परमेश्वरम् ।  
कथं न स्पृशसि विष्णो! कारणं नु वदाऽत्र मे ॥४५॥
विष्णुः प्राह व्रतश्रेष्ठं नारीस्पर्शो न यत्र तु ।  
ब्रह्मचर्यं व्रतं तपःसिद्धिप्रदं परात्परम् ॥४६ ॥
स्त्र्यस्पर्शः साधुता श्रेष्ठा साधुत्वं तपसां बलम् ।  
साधुत्वे जायते सिद्धिस्तपसां चाऽपराजिता ॥४७॥
लक्ष्मीः सन्देहमापन्ना स्वयं नारायणोऽपि सन् ।  
निर्दोषोऽपि कथं वक्ति प्रभुः प्राकृतजीववत् ॥४८॥
अथ विष्णुस्तपःपूर्णसिद्ध्युत्तरं श्रियः खलु ।  
सन्देहनाशनार्थं वै ययौ वैकुण्ठमेव तु ॥४९॥
तत्र नारायणो देवो लक्ष्म्या साकं विराजते ।  
सोऽपि नित्यं सतः साधून् पूजयत्येव योगिनः ॥3.87.५०॥
इत्येवं सम्प्रदर्श्यैव लक्ष्मीं ततो ययौ परम् ।  
गोलोकं श्रीकृष्णधाम तत्र कृष्णः सराधिकः ॥५१ ॥
नित्यं साधूनर्चयतीत्येवं प्रदर्श्य वै ततः ।  
ययौ विष्णुश्चाऽक्षराख्यं धाम धामोत्तमं परम् ॥५२॥
तत्राऽनादिकृष्णनारायणो ब्रह्मप्रियाऽन्वितः ।  
साधून् मुक्तान् पूजयति दर्शयामास तच्छ्रियम् ॥५३॥
ततो लक्ष्म्यास्तु सन्देहो निवृत्तो मूलतः खलु ।  
अथ विष्णुर्निजे रूपे लक्ष्मीमन्तर्विभाव्य च ॥५४॥
लक्ष्म्यै सन्दर्शयामास लक्ष्म्या रूपं सनातनम् ।  
ब्रहाचर्यस्वरूपं यच्छीलं सा लक्ष्मीरेव ह ॥५५॥
इच्छया वर्तते नारी वस्तुतः शीलरूपिणी ।  
अभिन्ना भगवत्येव सा त्वं लक्ष्मि! मम प्रिया ॥५६॥
वर्तसे शीलरूपेति साध्वीरूपेति मत्प्रिया ।  
ब्रह्मशीलं चाति चाति प्रियं मे नाऽपरं तथा ॥५७॥
तद्रूपा त्वं प्रिया नित्यं नेतरन्मे प्रियं ततः ।  
त्वत्स्वरूपाश्च मे सन्तः सर्वे प्रियतमा मम ॥५८॥
साधवो हृदयं मेऽस्ति लक्ष्मीर्मे हृदयं तथा ।  
कौस्तुभो मे हृदयेऽस्ति श्रीवत्सो हृदये च मे ॥५९॥
श्रीवत्साः साधवो मे वै हृदये मे वसन्ति हि ।  
श्रीपतिश्च यथा चाहं सत्पतिश्च तथाऽस्मि च ॥3.87.६०॥
प्रेमपतिः सदा चास्मि शीलपतिः सदाऽस्मि च ।  
साधुपतिः सदा चाऽस्मि लक्ष्मीपतिः सदाऽस्मि च ॥६१॥
लक्ष्मि चिह्नं प्रेमरूपं शीलाख्यं मयि वर्तते ।  
तद्यत्र विद्यते तद्धि लक्ष्मीति परिकीर्त्यते ॥६२॥
तद्वती त्वं मदिच्छाऽसि साधवो मम मूर्तयः ।  
शीलं मम गुणः शश्वत् सोऽहं साधुस्वरूपवान् ॥६३॥
अतः श्रेष्ठतमाः सन्तः सर्वसृष्टिभ्य एव ह ।  
कियन्तो ब्राह्मणास्तत्र नारीकल्मषयोजिताः ॥६४॥
न देवा नेश्वराश्चापि साधुतुल्याः कथञ्चन ।  
नर्षयः पार्षदाश्चापि नारीयोगमुपागताः ॥६५॥
तेभ्यो मे साधवः श्रेष्ठतमा लक्ष्मि परात्पराः ।  
शीलयुक्तं तपः श्रेष्ठं तादृक्तपस्तु साधुषु ॥६६॥
तस्माद् वै साधवः श्रेष्ठास्तव पूज्याः सदा रमे ।  
अथ ते संशयो मा स्यात् कथं श्रेष्ठा हि साधवः ॥६७॥
अश्वपट्टसरःक्षेत्रे भज साधून् समागतान् ।  
अतिथीन् त्यागयोगाँश्च सम्मानय समर्हणैः ॥६८॥
तेषामाशीर्वचोभिश्च परमं श्रेय ईयते ।  
तेषां प्रसन्नताजन्यं पुण्यं भवेद्धि शाश्वतम् ॥६९॥
तेषां सेवाफलं कोटिगोलोकानन्दसदृशम् ।  
जायते च ततः सर्वा ब्रह्मप्रिया हरिप्रियाः ॥3.87.७०॥
साधुसेवां प्रकुर्वन्तु तोषयन्तु सतो जनान् ।  
निर्विकारान् मोक्षदांश्च मायापारकरान् गुरून् ॥७ १ ॥
दुर्गा चण्डी महाकात्यायनी हत्वा महासुरान् ।  
महिषादींस्ततः शम्भुं पप्रच्छ परमेश्वरी ॥७२॥
अहिंसा परमो धर्मः स्वयं शम्भो निगद्यसे ।  
हिंसा क्षयकरी सा च मया कृताऽतिदारुणा ॥७३ ॥
निपातिता हि बहवो विदारिता हि काश्यपाः ।  
दानवाश्चासुरा दैत्या ये ये रणे समागताः ॥७४॥
तेषां पापं तथा तेषां नारीणां रोदनादिकम् ।  
वैधव्यजं च मे पापं बालाऽनाथनिकन्दनम् ॥७५॥
कथं वै परिहर्तव्यं मया केन हि शोधिना ।  
कर्मणा वा व्रतेनापि प्रायश्चित्तेन वा वद ॥७६॥
श्रुत्वा शम्भुस्तदा प्राह त्वं साक्षात्पारमेश्वरी ।  
दिव्या ब्राह्मी महाशक्तिर्यत्र पापं न विद्यते ॥७७॥
नित्यशुद्धस्वरूपाऽसि त्वं लक्ष्मीस्त्वं रमा रतिः ।  
त्वं माया त्वं महालक्ष्मीः पापं ते नैव विद्यते ॥७८॥
अहं संहारकृद् रुद्रो रुद्राणी त्वं विनाशिनी ।  
महाकाली महाशक्तिः पावनी लोकभक्षिणी ॥७९॥
मत्स्वरूपा सदा त्वं वै ब्रह्माऽहं परमेश्वरः ।  
नारायणी जगद्धात्री शिवा पुण्यमयी शुभा ॥3.87.८०॥
सती साध्वी वह्निरूपा शुद्धाऽसि पौरुषोत्तमी ।  
तथापि ते मनःशान्त्यै लोकसङ्ग्रहहेतवे ॥८१ ॥
दर्शयामि तथा तत्त्वं समाचर महेश्वरि ।  
पापक्षालनशक्तं वै तीर्थं व्रतं तपस्त्रयम् ॥८२॥
तेभ्यश्च बलवद् दुर्गे साधुसेवनमुत्तमम् ।  
साधूनां दर्शनं पुण्यं स्पर्शनं सम्प्रतोषणम् ॥८३॥
वन्दनं दास्यमेवाऽपि पादसंवाहनादिकम् ।  
प्रसन्नताकरं सर्वं सद्यःपापप्रणाशकम् ॥८४॥
तत् त्वं याहि विशालां च साधुर्यत्र स्वयं हरिः ।  
धर्मपुत्रः परमात्मा नारायणो विराजते ॥८५॥
सदा व्रती तापसश्च ब्रह्मचारी गुरुर्मम ।  
तत्सेवया महापापादीनां नाशो भविष्यति ॥८६॥
तत्राऽन्ये साधवो दिव्या महाभागवताः सति! ।  
वर्तन्ते भक्तिसम्पन्ना दर्शनान्मोक्षदायिनः ॥८७॥
पावना ब्रह्मरूपाश्च नित्यमायान्ति तत्र च ।  
नारदाद्यास्तथा सनत्कुमाराद्या हि साधवः ॥८८ ॥
लोमशाद्याः साधवश्च तेषां दर्शनसेवनात् ।  
बदर्याश्रमवासात् स्यात् सर्वकल्मषनाशनम् ॥८९॥
इत्युक्ता प्राह शम्भुं तु सती यामि तवाऽऽज्ञया ।  
यदि ते रोचते शम्भो ह्यागन्तव्यं त्वया प्रभो ॥3.87.९० ॥
तथाऽस्त्विति हरो मत्वा ययौ देव्या समं गणैः ।  
बदरीं व्योममार्गेण नेमे नारायणं गुरुम् ॥९१ ॥
सती नेमे ततो नारायणाय विनिवेद्य तत् ।  
साधुसेवात्मकं सर्वं सेवनं प्रचकार सा ॥९२॥
नारायणस्याऽऽसनस्य बदर्याः सन्निधेस्तथा ।  
भूभागस्य सदा प्रातर्मार्जनं च जलार्पणम् ॥९३॥
पत्रपुष्पार्पणं मालार्पणं ध्यानं च दर्शनम् ।  
जपं चेत्यादि दुर्गा सा प्रचकार यथायथम् ॥९४॥
शम्भुश्चापि महर्षीणां सेवनादि चकार ह ।  
साधूनां च यथापेक्षं स्वागतादि चकार ह ॥९५॥
एवं वै मासमात्रं श्रीनारायणस्य सद्गुरोः ।  
सती सेवां प्रचकार प्रसन्नो भगवान् हरिः ॥९६ ॥
उवाच तां वद दुर्गे! कथं किं समपेक्षसे ।  
दुर्गा प्राह कृपासिन्धो! तवाऽस्मि वैष्णवी सुता ॥९७॥
शम्भोः प्राप्ता मया दीक्षा पावनी दीक्षया सदा ।  
तथापि लोकरक्षार्थं दैत्यानां नाशकारिणी ॥९८॥
जाताऽस्मि तेन हत्यादिमहापापाभिशङ्किनी ।  
हराऽऽज्ञया क्षालयितुं शरणं ते समागता ॥९९॥
साधोर्नारायणस्य श्रीहरेस्ते सेवया प्रभो ।  
सर्वपापानि नश्यन्तु चेच्छा मे हृदि वर्तते ॥3.87.१०० ॥
श्रुत्वैवं श्रीहरिर्नारायणः प्राह शिवे! त्वयि ।  
पापलेशो न चैवाऽस्ति ब्राह्मी त्वं पारमेश्वरी ॥१०१ ॥
वर्तसे शिवशक्तिस्त्वं महापातकनाशिनी ।  
तथापि लोकलाभार्थं करोषि तादृशं व्रतम् ॥१० २॥
तव पापानि सर्वाणि दैत्यहत्यात्मकानि वै ।  
शान्तानि पावनी त्वं वै साधोर्ममैव दर्शनात् ॥१०३ ॥
साध्वर्षीणां सेवनाच्च नष्टान्यद्यानि ते सति ।  
इत्युक्त्वा भगवान्नारायणो वारि ददौ तदा ॥१ ०४॥
कमण्डलोः प्रसादाख्यामृतं वारि पपौ सती ।  
अथ शिवा शिवो नैजगणैः साकं हरिं प्रभुम् ॥१ ०५॥
प्रपूज्याऽऽज्ञां समादाय कैलासं प्रति जग्मतुः ।  
इत्येवं शम्भुना लक्ष्मि माहात्म्यमुत्तमं सताम् ॥१ ०६॥
सेवायाः फलरूपं च दर्शितं पापनाशकम् ।  
स्वर्गमोक्षप्रदं भुक्तिप्रदं मुक्तिप्रदं तथा ॥१ ०७॥
धनसम्पत्प्रदं चापि साधुसेवनमुत्तमम् ।  
वंशप्रदं तारकं च दारिद्र्यदुःखनाशकम् ॥१० ८॥
अज्ञानतिमिरघ्नं च नारायणाप्तिकारकम् ।  
सुखदं धामदं चापि साधूनां सेवनं रमे! ॥१ ०९॥
पठनाच्छ्रवणाच्चाऽस्य स्मरणाद्वाचनादपि ।  
भुक्तिः स्वर्गं भवेच्चापि मुक्तिः स्यात्पारमेश्वरी ॥3.87.११ ०॥
इति श्रीलक्ष्मीनारायणीयसंहितायां तृतीये द्वापरसन्ताने विप्रगृहिभ्यः साधवः सर्वथा श्रेष्ठतमा इत्यर्थे विष्णोर्निदर्शनं दुर्गाया अपि साधुसेवानिदर्शनं चेत्यादिनिरूपणनामा सप्ताऽशीतितमोऽध्यायः ॥८७ ॥
    
