+++
title = "१४९"

+++
श्रीपुरुषोत्तम उवाच-  
शृणु त्वं शिवराज्ञीश्रि स्वप्ने दृष्टे शुभे शुभम् ।  
फले सञ्जायते द्रष्टुः पुनर्निद्रां न चाऽऽचरेत् ॥१ ॥
शैलप्रासादनागाऽश्ववृषभारोहणं शुभम् ।  
द्रुमाणां श्वेतपुष्पाणामारोहणं शुभं मतम् ॥२ ॥
द्रुमतृणोद्भवो नाभौ तथैव बहुबाहुता ।  
तथैव बहुशीर्षत्वं फलितद्रुसमुद्भवः ॥३ ॥
शुक्लमाल्याम्बरधृतिः सर्वागपरिमार्जनम् ।  
चन्द्रार्कतारकास्पर्शः शक्रध्वजाधिलिङ्गनम् ॥४ ॥
शक्रध्वजोच्छ्रायकर्म शत्रूणां वधदर्शनम् ।  
भूम्यम्बुधीनां ग्रसनं वादे द्युते मृधे जयः ॥५ ॥
भक्षणं चार्द्रमांसानां मत्स्यानां पायसस्य च ।  
दर्शनं रुधिरस्यापि स्नानं वा रुधिरेण च ॥६ ॥
सुरारुधिरमद्यानां पानं क्षीरस्य चापि वै ।  
अन्त्रैर्वा वेष्टनं भूमौ निर्मलव्योमदर्शनम् ॥७ ॥
मुखेन दोहनं गोश्च महिष्या हस्तियोषितः ।  
सिंहीनां वडवानां च व्याघ्रीणां दोहनं शुभम् ॥८ ॥
प्रसादो देवसाधूनां गुरूणां योग्ययोगिनाम् ।  
विप्राणां च प्रसादोऽपि सतीनां धर्मयोषिताम् ॥९ ॥
अम्भसा त्वभिषेकश्च गवां शृङ्गाश्रितेन वा ।  
चान्द्रजलेन वा गङ्गाजलेन व्योमवारिणा ॥3.149.१ ०॥
सोऽयं राज्यप्रदो बोध्यश्चाभिषेकः शुभावहः ।  
स्वप्ने राज्याभिषेकश्च घिष्ण्याभिषेक उत्तमः ॥१ १॥
छेदनं शिरसश्चापि विघ्ननाशाभिबोधकम् ।  
लब्धिश्च राज्यचिह्नानां तन्त्रीवाद्यभिवादनम् ॥१ २॥
तथोदकानां तरणं तथा विषमलङ्घनम् ।  
करेणुवडवानां च गवां च प्रसवो गृहे ॥१ ३॥
आरोहणमथाश्वानां हस्तिनां रोहणं तथा ।  
वृषभारोहणं चापि विमानारोहणं शुभम् ॥१ ४॥
वरस्त्रीणां तथा लाभश्चालिङ्गनं सुयोषितः ।  
सुवर्णैः पूजनं श्रेष्ठं देहे विष्ठानुलेपनम् ॥१५ ॥
जीवतां भूभृतां पित्रोर्गुरूणां दर्शनं सताम् ।  
साध्वीनां स्वप्रियायाश्च दर्शनं सौम्यमुत्तमम् ॥१ ६॥
दर्शनं देवतानां च विमलानां तु योगिनाम् ।  
वारीणां निर्मलानां चोत्सवानां दर्शनं शुभम् ॥१७ ॥
वृक्षाणां फलपुष्पैश्च युक्तानां दर्शनं वरम् ।  
वल्लीनां दर्शनं श्रेष्ठमुद्यानानां शुभप्रदम् ॥१८ ॥
वाटिकानां ससस्यानां क्षेत्राणां दर्शनं शुभम् ।  
सजलानां च सरितां मेघानां सरसां तथा ॥१९ ॥
दर्शनं चापि हंसानां पिकानां दर्शनं शुभम् ।  
चातकानां मयूराणां गरुडानां च दर्शनम् ॥3.149.२० ॥
मेनानां चित्रपक्षाणां शुक्लानां दर्शनं शुभम् ।  
हरिणानां हनूमतां गवयानां च दर्शनम् ॥२१ ॥
खड्गमृगाणां च तथा गण्डकानां च दर्शनम् ।  
शुभदं रक्तसर्पाणां दंशनं दर्शनं वरम् ॥२५ ॥
नाणकानां रूप्यकाणां सुवर्णानां च दर्शनम् ।  
भूषणानां च हाराणां दिव्याम्बराणां दर्शनम् ॥२३ ॥
शुभं चन्दनकुङ्कुमाऽक्षतदर्भादिदर्शनम् ।  
चापि शृङ्गारवस्तूनां माङ्गलिकादिदर्शनम् ॥२४॥
गणिकादर्शनं नृत्यकारिणीदर्शनं तथा ।  
राज्ञीनां दर्शनं देवीदर्शनं ब्राह्मणीक्षणम् ॥२५ ॥
कन्यकादर्शनं साधुदर्शनं देवदर्शनम् ।  
मन्दिरालयभवनानां तु वै दर्शनं शुभम् ॥२६ ॥
भक्तानां दर्शनं चापि दिव्यप्रासाददर्शनम् ।  
आरार्त्रिकाद्युत्सवानां दर्शनं कीर्तनश्रवः ॥२७ ॥
कथायाः श्रवणं चापि मण्डपादिप्रदर्शनम् ।  
पूज्यानां दर्शनं स्वप्ने पूज्यैः पादाभिमर्दनम् ॥२८ ॥
गुरुणा चापि पित्रा वा निजदेहाभिमर्दनम् ।  
पादसंवाहनं चापि सर्वकार्यजयप्रदम् ॥२९ ॥
गणेशदर्शनं चापि हरेः पार्षददर्शनम् ।  
वरयात्रादर्शनं च यज्ञयागादिदर्शनम् ॥3.149.३० ॥
प्रतिष्ठोत्सववीक्षा च सम्मानं प्रजया कृतम् ।  
स्त्रीवर्गैरक्षताद्यैश्च वर्धनं चाशिषा मुहुः ॥३१ ॥
स्वर्णाम्बरादिधृतिका दिव्यमालादिधारणम् ।  
लेखनं पूजनं प्रियारतिप्रदर्शनं तथा ॥३२ ॥
पुष्पाणां वर्षणं चापि शुभकृत् स्वप्नवीक्षितम् ।  
इत्येवमादिवीक्षा वै स्वप्ने सर्वार्थसाधिका ॥३३॥
तथा लक्ष्मि प्रवक्ष्यामि यात्रायां शकुनानि ते ।  
सफला वै भवेद् यात्रा प्रजानां नृपतेरपि ॥३४॥
साधूनां चापि नारीणां सर्वेषां सफला भवेत् ।  
अदुःखा चेष्टफलदा ऋद्धिदा च भवेत्तथा ॥३५॥
श्वेताः सुमनसः श्रेष्ठाः पूर्णकुम्भास्तथाऽबलाः ।  
कन्यका भूषणशोभा जलजाः पक्षिणस्तथा ॥३६॥
सगर्भा शफरी मांसं मात्स्याश्च युगलं वधूः ।  
गावस्तुरङ्गमा नागा बुद्ध एकः पशुर्वृषः ॥३७॥
अजस्त्वेको वरराजस्त्रिदशाः सुहृदः स्त्रियः ।  
विप्राश्च वैष्णवाः सन्तः सशिखाश्च सपुण्ड्रकाः ॥३८॥
वह्निः प्रकाशितो ज्वालायुतो राजा च सद्गुरुः ।  
विद्वान् धर्मी व्रती श्रेष्ठी निर्दम्भो दानदक्षिणः ॥३९॥
गणिका च सती साध्वी दूर्वा चार्द्रं च गोमयम् ।  
रुक्म रूप्यं च ताम्रं च माणिक्यरत्नहीरकाः ॥3.149.४० ॥
मौक्तिकानि स्फटिकानि भूषणानि नवाम्बरम् ।  
नवं यानं नवा स्त्रीश्च नवं वाहनमित्यपि ॥४१ ॥
नवान्नं च यवाः सिद्धार्थका ओषधमित्यपि ।  
नृयानं भद्रपीठं च स्वर्णराजतवस्तुकम् ॥४२॥
देवरथो वाद्यगीतिनृत्यमण्डलमुत्सवः ।  
खङ्गं छत्रं पताका च निशानं भेरिकादिकम् ॥४३॥
आयुधानि मृदश्चापि सस्याभारः फलिद्रुमः ।  
राजचिह्नानि सर्वाण्याचार्यचिह्नानि यानि च ॥४४॥
घृतं दधि पयश्चापि फलानि विविधानि च ।  
सभूषो मान्यपुरुषो स्वस्तिकं वर्धमानकम् ॥४५॥
ताम्बूलदर्शनं चापि नन्द्यावर्तं च कौस्तुभः ।  
हाराः पात्राणि रम्याणि वादित्रवादनश्रवः ॥४६॥
गान्धारषड्जऋषभाः स्वरा मिष्टाश्च गीतिकाः ।  
पृष्ठे वायुप्रवाहाश्चानुकूलाः सुखदाः सदा ॥४७॥
क्रव्यादाः सुस्वराश्चापि मेघानां गर्जनास्तथा ।  
विद्यतः शक्रचापं च गजबृंहणमित्यपि ॥४८ ॥
प्रसन्नता शुभश्रुतिः पूज्यानामभिवन्दनम् ।  
गुर्वाशीर्वादवाचश्च मनस्तुष्टिर्मनःप्रियम् ॥४९॥
एकतः सर्वचिह्नानि मनसस्तुष्टिरेकतः ।  
मङ्गलानां कुङ्कुमानामक्षतानां च दर्शनम् ॥3.149.५० ॥
गौः सवत्सा चाश्ववारो हरिणः कृष्ण इत्यपि ।  
मेना शुकः सारिकाश्च कोकिलो मण्डुकध्वनिः ॥५१ ॥
पित्रोर्वचः पृष्ठतश्च गुरोर्वाक्यं तथाविधम् ।  
चन्द्रकः पुष्पहारादिः पत्रं दलं च भोजनम् ॥५२॥
मिष्टान्नानि विचित्राणि पूजकः कथकस्तथा ।  
सेवकः श्रेष्ठभक्तोऽपि दधि दीपः सुधूपकः ॥५३॥
वेदघोषाः स्तवनानि बालानां खेलनादिकम् ।  
कन्यकानां नर्महास्यं वधूटीनां निरीक्षणम् ॥५४॥
तालिकावादनं चापि जयशब्दश्रवस्तथा ।  
समाजसङ्घसन्मानं चाह्वानं तु प्रसन्मुखात् ॥५५॥
गोधूमाङ्कुरशष्पाणां दर्शनं पूर्णपात्रकम् ।  
नमस्कारो हर्षनादो दैवादब्भ्रकणागमः ॥५६॥
पुष्पाणां पतनं चापि मञ्जरीणां द्रुमात्तथा ।  
यात्राकाले स्वशिरसि मङ्गलं लाभसूचकम् ॥५७॥
लाजानां वर्षणं चापि पूजास्थालीप्रदर्शनम् ।  
उड्डयनं हयानां च मङ्गलं जयसूचकम् ॥५८॥
शुभवार्ताश्रवणं च देवगुर्वागमो हुतम् ।  
ध्वजानां दर्शनं चापि देववाद्यश्रवस्तथा ॥५९॥
गालवाद्यश्रवश्चापि नवपल्लवदर्शनम् ।  
मुद्राणां दर्शनं चापि सौभाग्याढ्याऽङ्गनेक्षणम् ॥3.149.६० ॥
कान्तस्य दर्शनं पत्न्याः कान्ताह्वानं प्रियं वचः ।  
आज्ञावचनमेवापि नारायणाभिधाश्रवः ॥६१॥
समस्तजातिभूतानां बाल्यपोषणभोजनम् ।  
स्तन्यपानयुतं बालं वत्सं पशुं च पक्षिणम् ॥६२॥
कणाद्यादि भक्षयन्तं समातृकं हि दर्शनम् ।  
ग्रामग्रहपशुपक्षिजीवानां रतिकर्म च ॥६३॥
दीयमानानि दानानि शृङ्गारश्चापि गोपुरे ।  
प्राकारे चापि शृङ्गारो गृहाग्रे रङ्गवल्लिका ॥६४॥
चन्द्रशाला ध्वजायुक्ता दृश्यते तद्धि मङ्गलम् ।  
चैत्यद्रुमा ध्वजायुक्ताश्चैत्यभौतिकभूमयः ॥६५॥
तोरणानि च पत्राणामार्द्राणां मङ्गलानि वै ।  
चन्दनैः कृतलेपाश्च भित्तयो राजमार्गकाः ॥६६॥
सुगन्धिवारिसेकश्च मङ्गलायतनो हि सः ।  
पादुकादर्शनं चापि गुरोर्मूर्तेः प्रदर्शनम् ॥६७॥
समुद्रदर्शनं चापि सरितां पूरदर्शनम् ।  
दिव्यकुमारवीक्षा च दिव्यकुमारिकेक्षणम् ॥६८ ॥
नवीनयन्त्रवीक्षा च गुरुमन्त्रागमस्तथा ।  
आख्यानश्रवणं चापि पूर्वजस्मरणं तथा ॥६९॥
अवतारस्मृतिश्चापि महोत्सवादिदर्शनम् ।  
पक्वफलानि सर्वाणि सशाखाऽपक्वकान्यपि ॥3.149.७०॥
सशिम्बिकणिशाढ्याश्च स्तम्बाः शाखाश्च वै द्रुमाः ।  
नवपल्लवशोभाश्च दर्शने सम्पदां प्रदाः ॥७१ ॥
मसीपात्रान्मसीप्रस्रवणं मस्याः प्रपातनम् ।  
कुङ्कुमक्षरणं चापि नितम्बस्फुरणं तथा ॥७२॥
उपदार्पणमेवापि द्रव्यस्थालार्पणादिकम् ।  
सर्वं मिष्टं च यात्रायां मुखे कवलरूपि च ॥७३॥
मङ्गलं जायते लाभप्रदं जयप्रदं तथा ।  
सिंहचर्म मृगचर्म व्याघ्रगजादिचर्मकम् ॥७४॥
स्वर्णपट्टः पट्टिका च घण्टा सिंहस्य गर्जना ।  
हस्तिनां चिन्निनादाश्च मङ्गलानि भवन्ति हि ॥७५॥
हस्ते द्रव्यार्पणं त्वन्यैः कृतं रत्नार्पणादिकम् ।  
कुङ्कुमाऽक्षतदानं च तालिकादानमित्यपि ॥७६॥
करप्रदानं श्रेष्ठं च मनोदानं तथोत्तमम् ।  
एतादृशेषु योग्येषु मङ्गलेषु तु मङ्गलम् ॥७७॥
जयो लाभो वर्धनं सम्मानं स्थानं यशो बलम् ।  
उदयश्चोन्नतिर्लक्ष्मीः सुखमृद्धिरपत्यकम् ॥७८॥
इत्येवमाद्या जायन्ते गार्हस्थ्ये तु विशेषतः ।  
विपरीतान् कथयामि शृणु लक्ष्मि भयप्रदान् ॥७९॥
वायुः सशर्करो रूक्षः सम्मुखे वाति दुःखदः ।  
शत्रुर्नीचो दुष्टजनो दृश्यते चेद्भयप्रदः ॥3.149.८०॥
मुसलधारवर्षा तु प्रतिलोमा न शोभना ।  
अनुलोमा ग्रहाः शस्ता बृहस्पतिर्विशेषतः ॥८१ ॥
चन्द्रमाः सन्मुखः श्रेष्ठः श्रेष्ठा कन्या च सन्मुखे ।  
प्रयाणे ध्वजवस्त्राणां यष्टेश्छत्रस्य पादयोः ॥८२॥
पादुकाया भूषणादेः पतनं दुःखदं मतम् ।  
शस्त्रादेः पतनं चोपकरणादेर्दुरन्तकृत् ॥८३॥
निर्गतस्य द्वारदेशे शिरसश्चाभिघातिता ।  
पदाग्राघातनं चापि क्षुवनं कुत्सप्रश्नता ॥८४॥
पृष्टिः क्वगमनाद्या चाऽमङ्गलं दुःखदं हि तत् ।  
स्खलनं वाहनानां च वस्त्रसङ्गस्तु कीलके ॥८५॥
ध्वजे क्रव्यादस्य दुष्टं निषदनं हि दुःखदम् ।  
क्व यासि तिष्ठ मा गच्छ पृष्ठतो गच्छशब्दता ॥८६॥
किं ते गतस्य तत्र स्यादित्येवमधिक्षिप्तता ।  
बाह्यशब्दस्त्रासयुक्तो भिन्नभैरवजर्जरः ॥८७॥
अनिष्टाः शापशब्दाश्च दुःखाऽमङ्गलकारिणः ।  
पुरतः शब्द एहीति शस्यते न तु पृष्ठतः ॥८८॥
रक्तानि चापि भाण्डानि मृतं शृङ्गि शवं तथा ।  
तुषभस्मकपालाऽस्थिभिन्नभाण्डाम्बराणि च ॥८९॥
वधकाः पापकर्माणो रण्डा तु गर्भिणी तथा ।  
चाण्डालः श्वपचश्चापि जल्लादाः पाशधारिणः ॥3.149.९०॥
तथैवोद्धृतसाराणि पिण्याकादीनि यानि च ।  
खण्डितानि फलादीनि केशबन्धनचर्मकम् ॥९१॥
अयः पङ्कः षण्ढ उन्मत्तश्च कङ्गाल इत्यपि ।  
विकीर्णकेशा रुजार्ता गैरिकाम्बरमित्यपि ॥९२॥
तैलाक्तो मलिनो मुण्डी नग्नोऽगारस्तथेन्धनम् ।  
कार्पासं च तृणं शुष्कं काष्ठं शुष्कं च गोमयम् ॥९३॥
धान्यं कृष्णं चौषधानि भ्रष्टानि दूषितानि च ।  
कदर्यदर्शनं चापि क्लिन्नवस्तुप्रदर्शनम् ॥९४॥
हस्तेनाऽऽकर्षणं पश्चाद् वस्तूनां विस्मृतिस्तथा ।  
चौर्यं चोपकरणानां विगमो मुख्यवस्तुनः ॥९५॥
अवमानं चाऽश्रुपातः स्खलनं लुण्ठनं स्वपिः ।  
ज्वरो निरोधश्चक्रादेर्भङ्गो हेतिस्रवस्तथा ॥९६॥
गुदाविष्ठादर्शनं च तथा शष्पादिदर्शनम् ।  
एवमादीनि सर्वाणि दुःखदानि प्रयाणके ॥९७॥
प्रयाणारम्भसमये महीमानागमस्तथा ।  
प्रधानागम एवापि विघ्नकृद् विघ्नदुःखदः ॥९८॥
एवमादीनि विज्ञाय गच्छेन्नैव निवर्तयेत् ।  
हरेर्मे पूजनं कृत्वा कालान्तरे प्रवासयेत् ॥९९॥
शान्तिकर्म प्रकर्तव्यं होमो जपः प्रपूजनम् ।  
भोजनं साधुविप्राणां दानानि च महोत्सवः ॥3.149.१० ०॥
देवानां पूजनं चापि पितॄणां तर्पणं तथा ।  
ऋषीणां यजनं चापि भौतिकानां सुतृप्तता ॥१०१ ॥
एवमादीनि कार्याणि नामसङ्कीर्तनं हरेः ।  
कथायज्ञाः प्रकर्तव्याः शान्तिकर्माणि यानि च ॥१ ०२॥
लक्ष्मि चैवं कृते नाशं यान्ति दुरितकानि ह ।  
पठनाच्छ्रवणाच्चापि दुरितानि वियन्ति वै ।  
भुक्तिर्मुक्तिर्भवेच्चापि शान्तिकर्मादिभिः सदा ॥१ ०३॥
इति श्रीलक्ष्मीनारायणीयसंहितायां तृतीये द्वापरसन्ताने यात्रार्थप्रयाणे शुभशकुनस्वप्नादीनि विपरीतानां निवृत्त्यर्थं पूजाशान्तियज्ञादिश्चेतिनिर्देशनामा नवचत्वारिंशदधिकशततमोऽध्यायः ॥१४९ ॥
    
