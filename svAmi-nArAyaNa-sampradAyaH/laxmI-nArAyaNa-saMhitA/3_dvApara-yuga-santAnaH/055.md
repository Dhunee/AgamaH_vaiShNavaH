+++
title = "०५५"

+++
श्रीपुरुषोत्तम उवाच-  
शृणु नारायणीश्रि त्वं कथां चान्यां सुपावनीम् ।  
गुरुतीर्थमयीं सर्वोद्धारिणीं पापहारिणीम् ॥१ ॥
सौराष्ट्रे चोपलेष्टायां नगर्यां श्वपची सती ।  
रक्षानाम्नी हरिभक्ता सुमरस्य हि भामिनी ॥२ ॥
अवसत् सकुटुम्बा वै पुर्या मलापहारिणी ।  
मलानां हारिणीत्वात् सा ह्यशुद्धा वर्तते दिने ॥३ ॥
मध्याह्ने तु ततः स्नात्वा शुद्धिं कृत्वा स्वहस्तयोः ।  
ततो याति गृहं नैजं वृक्षमध्ये विधापितम् ॥४ ॥
कृत्वा सा रोटकं नैजं भोजयित्वा पतिं हरिम् ।  
शुने दत्वा ततो भुङ्क्ते रक्षा सन्तोषसद्गुणा ॥५ ॥
विचारयति नित्यं सा गृहे स्थिता दशां निजाम् ।  
कथं वै मानवेऽप्यत्र श्वपची ह्यभवं न्वहम् ॥६ ॥
दारिद्र्यं सर्वदा चास्ते कैङ्कर्यं सर्वदा तथा ।  
मलनिष्कासनं नित्यं ह्यशुद्धिर्नित्यमेव च ॥७॥
तिरस्कारः प्रतिक्षेत्रं चाऽस्पृश्यत्वं च सर्वदा ।  
सत्यपि मानवे भावे पाशवं जीवनं मम ॥८ ॥
भोजनं दृश्यते नैव लभ्यते न रसान्वितम् ।  
अम्बराणि निकृष्टानि शृङ्गारो लभ्यते न च ॥९ ॥
गृहं तु शोभनं नैव भोग्यजातं न विद्यते ।  
मानं यशो न चैवाऽऽस्ते धिक् जन्म पापसम्भृतम्॥3.55.१० ॥
यानं च वाहनं नास्ति धातुपात्राणि सन्ति न ।  
विभूषाः सन्ति नैवाऽपि मिष्टान्नं विद्यतेऽपि न ॥११ ॥
द्रव्यं च नाणकं नास्ति पर्यङ्को नास्ति शोभनः ।  
सुवर्णस्य तु वै स्वप्ने चाशा नास्ति कदाचन ॥१२॥
एवं मे विद्यते सर्वं वैरुप्यं कल्मषं तथा ।  
एको गुणो मे श्वपचीज्ञातौ वै विद्यते शुभः ॥१३ ॥
अस्पृश्यत्वात् परपुंसः स्पर्शो नास्ति कदापि मे ।  
पातिव्रत्यं सर्वदाऽस्ति सहजं सर्वतो गुरु ॥१४॥
स्वजातयोऽपि विद्यन्ते दूरे दूरे पुरान्तरे ।  
तेषां नारणां योगोऽपि नैवास्ति स्पर्शनं मम ॥१५॥
एवं मेऽस्ति व्रतं शीलं पुण्यं स्वर्गप्रदं सदा ।  
निर्मानता विरागश्च निर्बाधताऽपि विद्यते ॥१६॥
नदी त्वास्ते पार्श्वतो मे स्नानं नित्यं भवत्यपि ।  
गृहं वने सदा चस्ते निर्बन्धं वानप्रस्थवत् ॥१७॥
चौराणां तु भयं नास्ति राज्ञां भयं न विद्यते ।  
सुखं स्वपिमि पत्या मे साकं सेवापरायणा ॥१८॥
साधूनां पार्श्वमार्गेण यातानां दर्शनं क्वचित् ।  
जायते मे भाग्यवशात् सूर्यस्य दर्शनं सदा ॥१ ९॥
आमध्याह्नं मलहारात्मकं कार्यं न वै ततः ।  
दिवसार्धं निशायां च निवृत्तिर्मम विद्यते ॥3.55.२० ॥
परमेशस्य नाम्नां वै भजनार्थं विशेषतः ।  
विद्यते मे समयश्च लाभाः सन्ति तथाविधाः ॥२१ ॥
ग्रामे महोत्सवे दैवे मानुषे वा प्रवर्तिते ।  
प्रसादः प्राप्यते चापि पावनो दैवमानुषः ॥२२॥
तत्रापि मम साफल्यं मनुष्यस्य तु जन्मनः ।  
श्वपच्या अपि मे शीलं पातिव्रत्यं परं खलु ॥२३॥
अन्यासां जनमध्ये च ग्रामे वा नरयोषिताम् ।  
प्रजास्त्रीणां सहवासो दृश्यते शीलनाशकः ॥२४॥
यत्र नरास्तथा नार्यो निवसन्ति मिथोऽभितः ।  
तत्र धर्मो हन्यते वै देशकालबलेन ह ॥२५॥
विवाहितानां नारीणां परपुंस्पर्शनं तथा ।  
एकान्तसेवनं चापि धर्महं निरयप्रदम् ॥२६॥
यासां तथाविधानां वै सङ्करीणां तु योषिताम् ।  
अद्य वै नरकं नास्ति तासां वै नरकं ततः ॥२७॥
जन्मान्तरे भवेदेव इहाऽधर्मप्रयोजितम् ।  
मम श्वपचीरूपायाः प्रत्यक्षं नरकं त्विह ॥२८॥
किन्तु धर्मबलेनैव मृत्यूर्ध्वे नरकं न वै ।  
तस्माच्छ्रेष्ठा गतिश्चास्ते प्रजानारीभ्य उत्तमा ॥२९॥
अस्मृद्धयो विरागाय समृद्धयो बन्धनाय वै ।  
नैर्जन्यं परलोकाय सौजन्यं बन्धनाय वै ॥3.55.३ ०॥
श्वपच्यहं बन्धशून्या विचरामि सती यथा ।  
रथ्यां रथ्यां विचरामि साध्वी पतिव्रता यथा ॥३ १॥
निर्भया मे स्थितिश्चाऽऽस्ते सुखाढ्या व्याधिवर्जिता ।  
मार्जयामि मलगर्तान् वैराग्यं च लभाम्यपि ॥३२॥
स्वमलं सर्वलोका वै मार्जयन्ति दिने दिने ।  
प्रातरुत्थाय सर्वेऽपि क्षालयन्ति निजं मलम् ॥३३॥
नार्यश्चापत्यवत्यश्च क्षालयन्ति हि बालकान् ।  
गृहमध्ये वस्त्रमध्ये शय्यामध्ये कृतान्यपि ॥३४॥
बालमलानि वै सर्वा निष्कासयन्ति मद्विधाः ।  
विशेषो मे तथा तासां मलशुद्धौ न विद्यते ॥३५॥
सर्वे वै श्वपचा नैजदेहमलापसारणे ।  
तस्माच्छ्रैष्ठ्यं ममैवाऽऽस्ते श्वपच्यां निरुपद्रवम् ॥३६॥
राजा स्याद् दुःखभाङ्नित्यं राज्ञी ततोऽपि दुःखिनी ।  
कारागारनिभे सौधे रुद्ध्यमाना भटैः सदा ॥३७॥
श्रेष्ठिनार्यो वस्त्रवरुथकैश्छन्नाः प्रयान्ति च ।  
श्रेष्ठिनोऽपि सभया नो बहिर्यान्ति विना भटैः ॥३८॥
एवं दुःखनिमग्नास्ते साक्षान्नरकं भुञ्जते ।  
को विशेषोऽस्ति वै तेषां श्वपच्याः सन्निधाविह ॥३९॥
अपि तृष्णा पिशाच्येषां हृदयानि निकृन्तति ।  
रोगाः साक्षाद् यमदूताः शोषयन्ति धनं वपुः ॥3.55.४०॥
भृत्याधीना भृत्यभृत्या जायन्ते धनिनो जनाः ।  
पारतन्त्र्यं पराशा च नरकौ द्वौ गृहस्थितौ ॥४१॥
स्वातन्त्र्यं च निराशा च स्वर्गौ द्वौ स्वकरस्थितौ ।  
धन्याऽहं श्वपची शुद्धा तादृग्दोषविवर्जिता ॥४२॥
आजीवनं स्वर्गयुक्ता चान्तेऽपि स्वर्गगामिनी ।  
हरिणी लभते भोज्यं वनेऽपि फलपत्रवत् ॥४३॥
सिंहिका लभते भोज्यं महारण्येऽपि मांसजम् ।  
श्रेष्ठिनी लभते भोज्यं स्वाद्वपि रोगसम्भृतम् ॥४४॥
श्वपची लभते भोज्यं शुष्कं चापि बलप्रदम् ।  
धन्याऽहं श्वपची चास्मि महासौख्यसमन्विता ॥४५॥
राजा राज्ञी तथा चान्ये ह्यायुषोऽन्तिमभागके ॥
सन्न्यासिनो वानप्रस्था जायन्ते मोक्षसिद्धये ॥४६॥
वने पश्यामि तान् सर्वान् भोगरागविवर्जितान् ।  
मादृशाँस्तापसान् सर्वान् धन्याऽहं जन्मतस्तथा ॥४७॥
सन्यासिनी सदैवाऽस्मि सदैव पतिदेवता ।  
सदैव शीलयुक्ता च भवामि श्वपची शुभा ॥४८॥
अहो मे बन्धनं नास्ति नास्ति मे धर्मवर्जनम् ।  
ग्रामसेवा करोम्यत्र जातियोग्यां हितावहाम् ॥४९॥
साधवो ब्रह्मविज्ञानाः पापिनां पापकल्मषान् ।  
उपदेशप्रदानेन हृदो निष्कासयन्ति ते ॥3.55.५०॥
श्वपची कर्मविज्ञाना मलिनां मलकल्मषान् ।  
देहसेवाप्रदानेन निष्कासयामि गर्त्ततः ॥५१॥
मलनिष्कासनं कार्यं चोभयोर्वै समं यतः ।  
सन्यासिनी भवाम्येव कर्मसन्यासिनी यथा ॥५२॥
गुरवः सन्ति लोकेऽत्र मलनाशकराः शुभाः ।  
अज्ञानमलनाशेन प्रज्ञानं दीपयन्ति ते ॥५३॥
अहं भूत्वा निजा गुर्वी शोकमलं जहाम्यपि ।  
स्वस्या गुर्वी स्वयं भूत्वा निर्मला विचरामि च ॥५४॥
अहो भाग्यमहो भाग्यं श्वपच्या मम मानवे ।  
सुखिन्यस्मि सदा चाऽन्याऽपेक्षया कृपया हरेः ॥५५॥
नास्ति मे फलहः कश्चिद् बहूनां सङ्गमे हि यः ।  
नास्ति मे धर्मभङ्गश्च बहूनां सङ्गजस्तु यः ॥५६॥
विना वनं वने वासो विद्यते मे सुखावहः ।  
आत्मशान्तिः सदा चास्ते प्रव्रज्यामन्तराऽपि मे ॥५७॥
धन्याऽहं धन्यपात्रं च सुखपात्रं यदुत्तमम् ।  
स्वपत्या दीयमानं च सुखं भुञ्जामि सर्वकम् ॥५८॥
यस्या गृहे भवेत् क्लेशो वैमनस्यं नरस्त्रियोः ।  
नित्यं शङ्कास्पदत्वं च रौरवं नरकं तु तत् ॥५९॥
यस्य गृहे भवेत् प्रेम सौमनस्यं नरस्त्रियोः ।  
तथा चाऽनभिशङ्कित्वमैन्द्रं स्वर्गं पदं हि तत् ॥3.55.६०॥
तादृशं स्वर्गमेवाऽत्र विद्यते श्वपचीगृहे ।  
द्रुमाश्चेमे ममोद्यानो वर्तते च नदी मम ॥६१॥
साध्वीत्वं सर्वमूर्धन्यं वर्तते मम मोक्षदम् ।  
धन्याऽहं श्वपची तस्मात् सर्वसौभाग्यशालिनी ॥६२॥
एवं वै वर्तमानायाः पार्श्वमार्गेण गच्छतः ।  
जातं वै दर्शनं साधोर्ब्रह्ममग्नस्य योगिनः ॥६३॥
नाम्ना चैतन्यशीलस्य महासिद्धस्य वै प्रभोः ।  
रक्षा तूणं ययौ सन्तं प्रति मार्गे स्थिताऽभवत् ॥६४॥
अनमद् दूरतः साधुं कृताञ्जलिर्नतानना ।  
साधुः प्राह सदा शान्तिमती मोक्षवती भव ॥६५॥
दिव्या देवी तथा भूत्वा ब्रह्मप्रिया सदा भव ।  
हरिभक्ता भव साध्वी साधुसेवाकरी भव ॥६६॥
इत्युक्त्वा चैतन्यशीलो भद्रावतीनदीतटे ।  
वृक्षतलेऽतिदूरे च गत्वा ह्युपाविशत् क्षणम् ॥६७॥
नदीजले ततो गत्वा स्नात्वा कृत्वाऽर्हणं हरेः ।  
हरये च फलं वारि शर्करां च निवेद्य सः ॥६८॥
श्वपच्यै तत्र यातायै प्रसादं दत्तवान् मुनिः ।  
साऽपि प्रसादमासाद्य पतये विनिवेद्य च ॥६९॥
ततश्चखाद शेषं च मत्वा भाग्यं निजं परम् ।  
अथ साधुः पादपाऽधो रात्रिवासं व्यधादपि ॥3.55.७०॥
शैत्यं च बाधते तस्य वीक्ष्य सा श्वपची ददौ ।  
काष्ठानि चाग्निदीप्त्यर्थं साधुर्वह्निमदीपयत् ॥७१ ॥
मालां चावर्तयच्चापि भजनं प्रचकार ह ।  
'हरे कृष्ण हरे विष्णो हरे नारायण प्रभो ॥७२॥
अनादिश्रीकृष्णनारायण श्रीपुरुषोत्तम ।  
तालिकावादनैः साधुश्चक्रे श्रीनामकीर्तनम् ॥७३॥
श्वपची स्वामिना साकं त्वागत्य वृक्षसन्निधौ ।  
दूरं निषद्य भजनं तद्विधं प्रचकार सा ॥७४॥
भजनान्ते च साधुं तं पप्रच्छ विनयान्विता ।  
कुत आगम्यते साधो क्व निवासोऽपि नित्यदा ॥७५॥
कुत्र सङ्गम्यते चापि कुशलं न्वस्ति सर्वथा ।  
साधुः प्राह हरेर्गेहादागम्यतेऽतिदूरतः ॥७६॥
निवासः श्रीहरौ मेऽस्ति गम्यते श्रीहरिं प्रति ।  
कुशलं सर्वथा चास्ते गुरुतीर्थप्रसादतः ॥७७॥
रक्षा प्राह शुभं साधो गुरुतीर्थं हि कीदृशम् ।  
येन स्यात् कुशलं सर्वं वद मे कृपया मुने ॥७८॥
साधुः प्राह गुरुर्विष्णुर्गुरुर्ब्रह्मा गुरुर्हरः ।  
गुरुः स्वामी हरिः साधुर्गुरुर्माता पतिः पिता ॥७९॥
गुरुर्ज्ञानप्रदाता च पापहर्ता गुरुर्महान् ।  
गुरुर्मोक्षप्रदाता च निजात्मा परमो गुरुः ॥3.55.८०॥
गुरोर्गुरुश्चान्तरात्मा श्रीहरिः परमेश्वरः ।  
तदाश्रयेन पापानां ध्वंसो मोक्षोऽपि शाश्वतः ॥८१ ॥
अपि पापसमाचारः श्वपाकः श्वपचोऽपि वा ।  
मद्यमांसाशनश्चापि व्यवायमदिराशनः ॥८२॥
महापापाऽतिपापोऽपि प्रशुद्ध्यति गुरुश्रयात् ।  
न व्रतं नैव तीर्थं च प्रायश्चित्तं न तत्परम् ॥८३॥
आप्ता गुरोः कृपा येन सद्यो मुच्येत बन्धनात् ।  
गुरोर्मन्त्रं हरेर्नाम्नो गृह्णीयात्पावनं परम् ॥८४॥
पीत्वा गुरोः पदाम्भोजं ध्यात्वा मूर्तिं गुरोर्गुरोः ।  
सेवयित्वा गुरुं देवं प्रसादयित्वा तत्क्षणम् ॥८५॥
सर्वस्वं प्रसमर्प्यैव सद्यो मोक्षमवाप्नुयात् ।  
साधुर्नौका गुरुर्नौका हरिर्नौका सतीपतिः ॥८६॥
ज्ञानं नौका परानौका भक्तिश्च शरणागतिः ।  
रक्षा पप्रच्छ साधुं तं देहि मे शरणागतिम् ॥८७॥
देहि मन्त्रं श्वपच्यै मे स्वामिने श्वपचाय मे ।  
चैतन्यशीलः पूर्वं तां पाययामास वै शुभम् ॥८८॥
निजं पादजलं तत्र निक्षिप्य श्रीहरेर्जलम् ।  
पवित्रां पावनीं कृत्वा ददौ मन्त्रं ततः परम् ॥८९॥
'ओं नमः श्रीकृष्णनारायणाय स्वामिने नमः' ।  
अनादिश्रीकृष्णनारायणः स्वामी पतिश्च मे ॥3.55.९०॥
'हरे कृष्ण हरे विष्णो हरे नारायण प्रभो ।  
अनादिश्रीकृष्णनारायण श्रीपुरुषोत्तम ॥९१॥
इति मन्त्रान् ददौ साधुः श्वपच्यै श्वपचाय च ।  
भजनं कारयामास रात्र्यर्धं च ततः परम् ॥९२॥
पादसंवाहनं साधोश्चक्राते दम्पती ह्युभौ ।  
चाण्डालत्वं विलीनं च साधोः संसेवया तदा ॥९३॥
प्रातःपर्यन्तमेवाऽऽभ्यां पादसंवाहनं कृतम् ।  
प्रातर्हरिः समायातो दिव्यविमानराजितः ॥९४॥
पार्षदैः प्रवरैर्युक्तो राधालक्ष्म्यादिराजितः ।  
साधुं रक्षां सुमरं च हरिः प्राह ममाऽनुगाः ॥९५॥
त्रयोऽपि मम भक्ताः स्थो दिव्यभावमुपागताः ।  
गुरुतीर्थप्रपूता मे चारोहत विमानकम् ॥९६॥
इत्युक्तास्ते त्रयो नत्वा त्यक्त्वा देहान् भुवस्तले ।  
दिव्यौ च पार्षदौ भूत्वा पार्षदानी तथाविधा ॥९७॥
दिव्या चतुर्भुजा भूत्वा स्थित्वा विमानकं तदा ।  
हरिणा सह वैकुण्ठं प्रययुर्मोक्षमुत्तमम् ॥९८॥
एवं लक्ष्मि गुरुतीर्थं पावनं सद्य एव ह ।  
वधूनां चाप्यशुद्धानां श्वपाकीतुल्ययोषिताम् ॥९९॥
मोक्षदं चोत्तमं चास्ते तस्माद् गुरुं निषेवयेत् ।  
पठनाच्छ्रवणादस्य भुक्तिर्मुक्तिर्भवेदिह ॥3.55.१ ००॥
इति श्रीलक्ष्मीनारायणीयसंहितायां तृतीये द्वापरसन्ताने वधूगीतायां गुरुतीर्थे चैतन्यशीलगुरोः प्रतापात् सुमरपत्न्याः रक्षाश्वपच्याः पतिना सह गुरुणा सह च  
मोक्षप्राप्तिरित्यादिनिरूपणनामा पञ्चपञ्चाशत्तमोऽध्यायः ॥५५ ॥
    
