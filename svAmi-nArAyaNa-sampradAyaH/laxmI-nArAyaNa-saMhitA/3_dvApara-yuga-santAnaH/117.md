+++
title = "११७"

+++
श्रीनारायणीश्रीरुवाच-  
कथं पूर्वे वरं प्राप्ताः कैकसा नाम दैत्यकाः ।  
येषां जयो भवेल्लोके नारायणीमृधेऽपि वै ॥१ ॥
श्रीपुरुषोत्तम उवाच-  
शृणु लक्ष्मि कथयामि नारायणीमृते क्वचित् ।  
विजयो वृणुते नान्यं चान्ते जयो हरिश्रिते ॥२ ॥
किन्तु सन्तपसा सम्यगेधितानां महाहवे ।  
क्षणं विभाव्यते लक्ष्मि जयवन्नाशकृज्जयः ॥३ ॥
कैकसेयाः सप्तसहोदराः पूर्वे तु भास्करम् ।  
उद्दिश्य तु तपश्चक्रुः शतवर्षाणि निर्जलम् ॥४ ॥
शुष्कप्राया अभवंस्ते तदा सूर्य उपस्थितः ।  
कैकसेयान् समुवाच भवतां तपसाऽधुना ॥५ ॥
परितुष्टोऽस्मि भद्रं वो वरं वृणुत दानवः ।  
इत्युक्तास्ते वरं वव्रुर्योऽस्माकं संयुगे रिपुः ॥६ ॥
नारी नरो मनुष्यो बा देवोऽन्यो ब्रह्मसृष्टिजः ।  
उपतिष्ठेत तिर्यक् च तेषां नेत्राणि वै तदा ॥७ ॥
अन्धीकर्तुं त्वया सूर्य स्थातव्यं नोऽक्षिषु ध्रुवम् ।  
भवता घोरतेजोभिर्दहता प्रतिरोधिनः ॥८ ॥
तथाऽक्षिविषयः सर्वो निश्चेष्टो भवतात् तदा ।  
चक्षुस्तेजोविहीनास्ते रिपवश्चान्धतां गताः ॥९ ॥
स्तब्धशस्त्राश्च निश्चेष्टा हन्तव्याः स्युर्जयश्च नः ।  
इत्युक्तश्च रविस्तथाऽत्त्विति प्राह हि कैकसान् ॥3.117.१ ०॥
प्राहाऽधर्मॆ यदा द्रक्ष्ये गमिष्यामि तदा लयम् ।  
धर्मयुद्धे सहायोऽहं भविष्यामि न संशयः ॥११ ॥
इत्युक्तास्ते कैकसाः श्रि! जयवत् जयमानिनः ।  
सूर्यबलाद्विजयार्थं भण्डोक्तास्ते समाययुः ॥१ २॥
वरदानबलेनैव युद्धे चेरुर्मदोद्धताः ।  
तदा सूर्यसमाविष्टनेत्रैस्तैस्तु निरीक्षिताः ॥१ ३॥
देवताः स्तब्धनेत्राश्च विफलोत्साहतां गताः ।  
अभिभूताश्चान्ध्यदोषैः शक्तयो जोषमासत ॥१४॥
दैत्या व्यमर्दयन् शक्तिसैन्यं चाऽधर्मयोधनैः ।  
लक्ष्म्यो विरमिताः स्तब्धा अन्धा व्यापारवर्जिताः ॥१५॥
अदृष्टयोऽभवँस्तासां युद्धं योग्यं न धर्मजम् ।  
न हन्तव्यो रिपुर्युद्धे न्यस्तशस्त्रो निरङ्गकः ॥१ ६॥
पिबन् द्रवन् पतितश्च बद्धः शरणमागतः ।  
एतादृशेषु युञ्जाना अधर्मो बाधते हि तान् ॥१७॥
कैकसेया अनिवार्य जघ्नुः शरादिभिः सतीः ।  
देव्यस्ता दैत्यशस्त्रौघैः स्पृष्टगात्रास्तदाऽभवन् ॥१८॥
हाहाकरं तदा कृत्वा सस्मरुर्ललितेश्वरीम् ।  
ललिताश्रीस्तदा सूर्यमधर्मं प्राह सत्वरम् ॥१९॥
अयुध्यतां हि योद्धृणां ताडनं दैत्यकारितम् ।  
अधर्मं पश्य सूर्य त्वं कथं तिष्ठसि शत्रुषु ॥3.117.२०॥
सूर्यः शापभयेनैव निर्गतो दैत्यनेत्रतः ।  
शक्तयो विगतान्ध्याश्च युयुधुर्वेगतस्तदा ॥२१ ॥
सिंहनादैर्विनद्यैषून् मोचयामासुरुल्बणान् ।  
कृष्णरूपभुजङ्गाभान् बाणान् दैत्या न सेहिरे ॥२२॥
इतस्ततो मृद्यमानाः स्थितिं तत्र न लेभिरे ।  
सावित्र्या प्रहितं चाऽस्त्रं सावित्रं दैत्यकोटिषु ॥२३॥
काकसेयाश्च ते सप्त तथा सैन्यस्य कोटयः ।  
हतास्तदाऽस्त्रवेगेन रक्तनद्यस्ततोऽभवन् ॥२४॥
हतशिष्टाः कतिपया भण्डं जग्मुरसुप्रियाः ।  
शशंसुः स्वविनाशं वै भण्डो निराशतां गतः ॥२५॥
सावित्रीं विजयं प्राप्तां शशंसुर्देवतागणाः ।  
भण्डोऽपि शेषवर्गेण चकार मन्त्रणां तदा ॥२६॥
अहो दैत्यकुलानां वै विनाशः समजायत ।  
उपेक्षामधुना कर्तुं प्रवृत्तो बलवान् विधिः ॥२७॥
मद्भृत्यनाममात्रेण विद्रवन्ति दिवौकसः ।  
तादृशानामिहाऽस्माकमागतोऽयं विपर्ययः ॥२८॥
करोति बलिनं क्लीबं धनिनं धनवर्जितम् ।  
दीर्घायुषमनायुष्कं राजानं रङ्कसेविनम् ॥२९॥
क्व सत्त्वमस्मद्बाहूनां क्वेयं दुर्ललिता वधूः ।  
यया चेट्या महागर्वाः सेनान्यो विनिपातिताः ॥3.117.३०॥
जीवग्राहो हि कर्तव्यो भोक्तव्या सा प्रसह्य वै ।  
तदा निर्वापणं मे स्याद् गृह्णन्तु तां सुजीविताम् ॥३ १॥
स्त्रीवेषैर्वा भवद्भिश्च दैत्यानीभिश्च वा तथा ।  
कापट्येन मिलिताभिर्गृह्यतां जीवयोगिनी ॥३२॥
यद्वा युद्धं क्रियतां वै चाग्रे महोल्बणं परम् ।  
विकृष्यन्तां च सैन्यानि तासां सेनामुखे हि नः ॥३३॥
पृष्ठे सा स्वल्पसाहाय्या सुग्राहा मे भविष्यति ।  
ततोऽहं स्त्रीवेषधर्ता यामि तत्रैव यत्र सा ॥३४॥
प्रसह्य धृत्वा भुक्त्वा च मारयित्वा ततः परम् ।  
अन्याः सर्वा नाशयित्वाऽऽगमिष्यामि निजालयम् ॥३५॥
सैव निःशेषशक्तीनां मूलभूता महीयसी ।  
तस्याः समूलनाशेन शक्तिवृन्दं विनश्यति ॥३६॥
तामाकृष्य विजित्यैव भुक्त्वा नेष्यामि वा गृहम् ।  
इति मन्त्रितमन्त्रोऽयं दुर्मन्त्री भण्डदानवः ॥३७॥
सेनापतींश्च सैन्यानि नीत्वा ययौ रणाजिरम् ।  
सायङ्कालोऽभवच्चापि प्रवृत्तं च तमः परम् ॥३८॥
असुराणां प्रदुष्टानां रात्रिरेव बलप्रदा ।  
तस्यां वै व्यापृतं सैन्यं देवीसैन्याग्रतोऽभवत् ॥३९॥
युयुधे शस्त्रघातैश्च तिमिरे प्राणनाशकम् ।  
देव्यस्तत्र प्रताड्यन्ते म्रियन्ते दैत्यकोटयः ॥3.117.४०॥
जीवदा जीवनाशाश्च प्रहाराः सम्भवन्ति हि ।  
गुप्ताचारा हि भण्डस्य ययुर्यत्र सुरेश्वरी ॥४१ ॥
तत्र युद्धं प्रचक्रुश्च पृष्ठे चाग्रे महामृधम् ।  
अथ याः शक्तयः कालीप्रभतयो निशासुखाः ॥४२॥
भैरव्यो भैरवा रुद्रगणा रुद्राण्य ईशिकाः ।  
निजघ्नुर्दानवान् दैत्यान् भूत्यो जघ्नुश्च दानवान् ॥४३॥
रात्रौ दानवसैन्यं तद् दशाऽक्षौहिणिकात्मकम् ।  
विनष्टं सर्वमेवैतद् भण्डः पलायितोऽभवत् ॥४४॥
विभाता रजनी प्रातः प्रसन्नाश्चाऽभवन् दिशः ।  
विजेत्रीणां च देवीनां ललिता तोषमासदत् ॥४५॥
अथ भण्डो मन्त्रयित्वा सममात्मसुतैः पुनः ।  
चतुर्बाहुमुखान् पुत्रान् प्रेषयामास संयुगे ॥४६॥
त्रिंशत्सङ्ख्या दुर्मदास्ते युयुधुश्च दिवानिशम् ।  
द्विशत्यक्षौहिणी सेना निर्ययौ वेगवत्तमा ॥४७॥
श्रीबाला तु महालक्ष्म्याः पुत्री सन्तोषिकाऽभिधा ।  
या सा कुमारिका योद्धुं तदा सज्जाऽभवद् रणे ॥४८॥
शतकोटिसखीयुक्ता सर्वायुधधरा सती ।  
अष्टादशभुजायुक्ता भण्डसेनां समद्रवत् ॥४९॥
ततः प्रववृते युद्धमत्युद्धतपराक्रमम् ।  
कोटिरूपधरा जाता श्रीबाला युद्धदुर्मदा ॥3.117.५० ॥
दर्शयामास शौर्यं च ललितादुहिता मृधे ।  
अस्त्रप्रत्यस्त्रमोक्षेण तान् सर्वानभिनत् क्षणात् ॥५ १॥
नारायणास्त्रमोक्षेण श्रीबाला सा कुमारिका ।  
द्विशत्यक्षौहिणीसैन्यं भस्मसादकरोद् दिने ॥५२ ॥
युगपत् त्रिंशतो बाजानवासृजत् सा कुमारिका ।  
ननान्दा तव सन्तोषा भण्डसुतान् यमगृहम् ॥५३॥
प्रेषयामास सहसा विभिद्य तच्छिरांसि वै ।  
शक्तयश्च जगुस्तत्र साघुवादान् मुहुर्मुहुः ॥५४॥
ततोऽन्ये जीविताशाश्च स्वल्पा दैत्या प्रदुद्रुवुः ।  
स्वगृहं तु समासाद्य शोकं भण्डाय सञ्जगुः ॥५५॥
अथ श्रुत्वा सुतान्नष्टान् शोकानलपरिप्लुतः ।  
विललाप स भण्डो वै मत्वा जातं कुलक्षयम् ॥५६॥
हा हतोऽस्मि विपन्नोऽस्मि मन्दभाग्योऽस्मि चाऽद्य वै ।  
नारी कुलक्षयकर्त्री विद्यतेऽद्य ममापि तु ॥५७॥
इतिमूर्छालुप्तभानो निष्पपात भुवस्तलम् ।  
अथोत्थितः खड्गमुग्रमुद्धृत्य व्याजहार सः ॥५८॥
इदानीमेव तां लक्ष्मीं खड्गेनाऽनेन खण्डशः ।  
शकलीकृत्य समरे शान्तिं प्राप्स्यामि शाश्वतीम् ॥५९॥
इति खड्गं विधुन्वन् स प्रलपन् सङ्गरे ययौ ।  
चूषयामि समस्तास्ताः करवाणि निजाः प्रियाः ॥3.117.६०॥
छिनदानि सुरान् सर्वान् भिनदानि सुरालयान् ।  
पिनषाणि च सैन्यानीत्येवं क्रुद्धा रणे ययौ ॥६१ ॥
भ्रातरो विहिताः सर्वे सेनान्यश्च हतास्ततः ।  
युद्धं त्रिदिवसं सर्वं मन्नाशार्थं व्यजायत ॥६२॥
नाशो वा विजयो वा स्यान्न बलं स्वबलं विना ।  
पत्नीं प्राप्स्ये ललितां तां यद्वा नेष्यामि तत्क्षयम् ॥६३॥
वदन् मुहुर्मुहुः कृत्वा धुन्वानः करवालिकाम् ।  
कालाग्निरिव सङ्क्रुद्धः स्त्रीसैन्याग्रे स्थितोऽभवत् ॥६४॥
वीक्ष्य तं ललितालक्ष्मीस्तेन योद्धुं प्रचक्रमे ।  
चक्रराजरथस्तस्याः शुशुभे प्रचचाल तम् ॥६५॥
चतुर्वेदमहाचक्रपुरुषार्थमहाभयः ॥
आनन्दध्वजसंशोभी नवभूमिसमन्वितः ॥६६॥
नवभूमिस्थदेवीभिराकृष्टगुरुधन्विभिः ।  
परार्धाऽधिकसङ्ख्यातदिव्यादिव्यसहायिभिः ॥६७॥
दशयोजनमुन्नद्धश्चतुर्योजनविस्तृतः ।  
अन्यासामपि देवीनां वाहनानि परार्द्धशः ॥६८॥
नृसिंहोष्ट्रनरव्यालमृगपक्षिहयास्तथा ।  
गजभेरुण्डशरभव्याघ्रवातमृगादयः ॥६९॥
जगर्जुर्भण्डनाशार्थं दिव्यरूपधराः सदा ।  
देवदुन्दुभयो नेदुः पतिताः पुष्पवृष्टयः ॥3.117.७०॥
निमित्तानि प्रशस्तानि लक्ष्मीसैन्ये तदाऽभवन् ।  
तदा प्रववृते युद्धं सेनयोरुभयोरपि॥७१॥
हन्यन्ते दानवसैन्यान्यजस्रं योषितां गणैः ।  
भूर्जाता तु तदा नृत्यद्दैत्यकबन्धपूरिता ॥७२।  
दैत्यकेशसहस्राढ्यशिरोभिर्नारिकेलिता ।  
चक्रकृत्तकरिग्रामा शक्तिध्वस्ताऽसुराशया ॥७३॥
दैत्यवीराननव्याप्ता रक्तवाहातिकर्दमा ।  
यां प्रपश्यामि मृत्योश्च त्रासोऽपि समजायत ॥७४॥
चतुर्थे दिवसे दैत्यसैन्यनाशोऽभवत्ततः ।  
ललिताश्रीसमं युद्धं भण्डासुरस्य चाऽभवत् ॥७५॥
अस्त्रप्रत्यस्त्रसङ्क्षोभैर्विशिखैः प्राणहारिभिः ।  
महालक्ष्मीप्रमुक्तो वै बाणश्चैको दशाऽभवन् ॥७६॥
दशधा शतधा व्योम्नि दैत्यसैन्ये सहस्रधा ।  
दैत्याङ्गसङ्गे सम्प्राप्ता लक्षसङ्ख्याः शरास्तदा ॥७७॥
भण्डमर्मप्रभेदान् सा बाणैः सम्यक् चकार ह ।  
भण्डो मुमोचाऽन्धतामिस्राख्यमस्त्रं भयङ्करम् ॥७८।  
महाभास्करबाणेन महालक्ष्मीर्नुनोद तत् ।  
पाखण्डास्त्रं भण्डदैत्यो रणे प्रमुमुचे ततः ॥७९॥
गायत्र्यस्त्रं मुमोचेयं लक्ष्मीर्नुनोद तत्ततः ।  
अन्धास्त्रमसृजद् भण्डः सर्वदृष्टिविघातकम् ॥3.117.८०॥
महालक्ष्मीर्मुमोचाऽथ चाक्षुष्मतमहास्त्रकम् ।  
अशक्त्यस्त्रं ततो भण्डो मुमोच योषितां गणे ॥८१॥
महाशक्त्यस्त्रमुग्रं च लक्ष्मीर्मुमोच तत्प्रति ।  
अन्तकाऽस्त्रं भण्डदैत्यो मुमोच सर्वनाशकम् ॥८२॥
महामृत्युञ्जयाऽस्त्रं तु लक्ष्मीर्मुमोच तत्प्रति ।  
सर्वाधीतिविनाशास्त्रं भण्डो मुमोच वै तदा ॥८३॥
धारणास्त्रं मुमोचेयं लक्ष्मीर्मेधाप्रदं निजाः ।  
भण्डस्ततो भयास्त्रं च कमला चाभयास्त्रकम् ॥८४॥
भण्डो महाऽऽमयास्त्रं च लक्ष्मीर्निरामयास्त्रकम् ।  
भण्डश्चायुर्नाशनास्त्रं लक्ष्मिर्योगास्त्रमित्यथ ॥८९॥
आसुरास्त्रं भण्डकश्च लक्ष्मीर्दुर्गास्त्रकं तदा ।  
आसुराणां तु लक्षाणां दुर्गानां लक्षयोगिनाम् ॥८६॥
सैन्यानि चाभवन् व्योम्नि युयुधुर्बहुवेगतः ।  
शूलं चक्रं गदां शक्तिं चापं खड्गं शरान् पविम् ॥८७॥
दण्डं पाशं गोलकाँश्च धृत्वा धृत्वा परस्परम् ।  
मारयामासुरत्यर्थं देवीषु न स्पृशन्ति वै ॥८८॥
आसुरास्तत्र हन्यन्ते देवीगणैः समन्ततः ।  
सिंहवाहनमारुह्य दुर्गा युद्धं तथाऽकरोत् ॥८९॥
नारायणी महालक्ष्मीर्विजयं संलभेत वै ।  
अर्णवास्त्रं ततो भण्डो मुमोच योषितां गणे ॥3.117.९०॥
महालक्ष्मीः शोषणास्त्रं मुमोच त्वम्बरे ततः ।  
अथ क्रुद्धो भण्डदैत्यो हुङ्कारमातनोत्ततः ॥९१ ॥
जाताः सहस्रशो दैत्या दुर्गास्ताननयद् यमम् ।  
अथ भण्डो हरिण्यस्रं लक्ष्मीः सिंहास्त्रमातनोत् ॥९२॥
बल्यस्त्रं चासृजद् भण्डो लक्ष्मीर्वामनमस्त्रकम् ।  
हैहयास्त्रं भण्डकश्च पर्शुरामास्त्रमीश्वरी ॥९३॥
रावणास्त्रं ततो भण्डो लक्ष्मीः रामास्त्रमासृजत् ।  
राजास्त्रं व्यातनोद् भण्डो लक्ष्मीः कृष्णास्त्रमातनोत् ॥९४॥
ब्रह्माण्डास्त्रं भण्डदैत्यो व्यूहास्त्रं कमलाऽसृजत् ।  
कल्पस्त्रं भण्डदैत्यश्च लक्ष्मीः कल्क्यस्त्रमातनोत् ॥९५॥
दशावताराः सर्वे ते कृत्वा चासुरनाशनम् ।  
ललितां श्रीं नमस्कृत्य बद्धाञ्जलिपुटाः स्थिताः ॥९६॥
महालक्ष्म्या निदेशेन वैकुण्ठाय च ते ययुः ।  
मोहास्त्रं चाऽसृजद् भण्डो लक्ष्मीर्ज्ञानास्त्रमातनोत् ॥९७॥
लक्ष्मीर्नारायणास्त्रेण दैत्यान् भस्मीचकार ह ।  
चमूनाथान् समस्ताँश्च भस्मीचकार वह्निना ॥९८॥
भण्डं भस्मीचकारापि परब्रह्मास्त्रतेजसा ।  
नगरं भस्मसाच्चक्रे तलमात्रमशिष्यत ॥९९॥
भण्डो मृतोऽथ त्रैलोक्यं जातं सुहर्षनादितम् ।  
पठनाच्छ्रवणादस्य दैत्यभीतिर्विनश्यति ॥3.117.१ ००॥
शत्रुभीतिः कदनानि विनश्यन्ति न संशयः ।  
भुक्तिं मुक्तिं भाग्यमृद्धिमुत्तमां च भजन्त्यपि ॥१० १॥
इति श्रीलक्ष्मीनारायणीयसंहितायां तृतीये द्वापरसन्ताने महालक्ष्म्याः सैन्यैर्भण्डासुरसैन्यानां नाशे कृते भण्डासुरनाशोऽपीतिनिरूपणनामा सप्तदशाधिकशततमोऽध्यायः ॥११७ ॥
    
