+++
title = "२३५"

+++
श्रीपुरुषोत्तम उवाच-  
शृणु नारायणीश्रि त्वं जीर्णोद्भवस्य सत्कथाम् ।  
आरामनगरे वीणानदीतीरेऽतिविस्तरे ॥१ ॥
जीर्णोद्भवाभिधश्चासीत् कर्षुकः कृषिमान्महान् ।  
शतपुत्रः शतभृत्यो विंशतिस्त्रीपतिर्बली ॥२ ॥
शतपुत्रीपिता पौत्रचतुःशताभिशोभनः ।  
पौत्रीशतद्वयशोभन्महासौधनिवासकृत् ॥३ ॥
एवं विशालवंशाढ्यः कृषीवलोऽतिपावनः ।  
धर्मदानरतो नित्यं गोसेवादिपरायणः ॥४ ॥
पञ्चशतं गोधनं तु महिषीद्विशतं तथा ।  
अश्वशतं वर्ततेऽस्य वृषभाष्टशतानि च ॥५ ॥
क्षेत्राणि वाटिका महोद्यानानि सस्यभूमयः ।  
घासबीडमरण्यं च भूम्युच्छ्रयोऽस्य सन्ति च ॥६ ॥
योजनं भूतलं वीणानदीतीरेऽस्य वर्तते ।  
तत्र कृषिं करोत्येषो बीजाधानं यथर्तु च ॥७ ॥
धान्यानि विविधान्येव जायन्तेऽन्नानि सर्वशः ।  
द्विदलाः कन्दमूलानि भवन्ति पुष्पपत्रिकाः ॥८ ॥
फलानि कणिशाः शिम्ब्यो भवन्ति वेषवाटकम् ।  
ग्रन्थयो दण्डसस्यानि शाकानि भाजिकास्तथा ॥९ ॥
आरनालानि सर्वाणि तिक्तकटूनि यानि च ।  
भवन्त्यस्य महावाट्यादिषु क्षेत्रेषु सर्वथा ॥3.235.१ ०॥
ओषधयोऽपि विविधाः प्रजायन्ते प्रसेचिताः ।  
नरा नार्यः प्रयतन्ते कृष्युद्यमपरायणाः ॥११ ॥
उत्पादयन्ति बीजोप्त्या खाद्यान्नानि बहून्यपि ।  
उत्पन्नेभ्यः समस्तेभ्यो विंशत्यंशं प्रपूर्णकम् ॥१२॥
धर्मार्थं स ददात्येव दानपूजादिकर्मसु ।  
जीर्णोद्भवगृहे नित्यमनाथाः साधवो द्विजाः ॥१ ३॥
भिक्षुका यात्रिणः साध्व्यो दीना अदन्ति भोजनम् ।  
दधीनि पिच्छलान्येव पयांसि मधुराणि च ॥१४॥
घृतानि पुष्टियुक्तानि शर्करा गूडकाँश्च वै ।  
मधूनि मिष्टगरिष्टान्नानि श्रेष्ठानि भुञ्जते ॥१५॥
अर्पयन्ति हरये मे पक्वान्यन्नानि तेऽन्वहम् ।  
एवं धर्मप्रसङ्गेन वर्धन्ते चास्य सम्पदः ॥१६॥
न हीयन्ते पुण्यवशाद् भुज्यमानाश्च साधुभिः ।  
अथाऽस्य भाग्यमेवाऽपि बहुस्मृद्धं व्यजायत ॥१७॥
यद्गृहे वै मखाः पञ्च सम्पाद्यन्ते द्विजैः सदा ।  
मखेऽस्याऽभ्यागतः साधुर्नाम्ना चैतन्यकाऽऽयनिः ॥१८॥
महाभागवतो भक्तोत्तमस्त्यागविरागवान् ।  
आययौ स्वागतं तस्य जीर्णोद्भवश्चकार ह ॥१९॥
जलं शुभासनं मिष्टं मधुपर्कं ददौ नमन् ।  
वासं च हरिशालायां ददौ सेवां चकार च ॥3.235.२०॥
रात्रौ देवार्चनं कृत्वा भुक्त्वा चैतन्यकायनिः ।  
चक्रेऽनादिकृष्णनारायणलीलादिकीर्तनम् ॥२१॥
ब्रह्मणोऽस्य त्रिपञ्चाशद्वत्सरेषु हरेर्जनिम् ।  
अकीर्तयत्तत्र तत्र कृता लीलाः प्रमोक्षदाः ॥२२॥
ततः स स्तवनं चक्रे शुश्रुवुः सर्वकर्षुकाः ।  
यः परब्रह्म भगवान् श्रीकृष्णो वल्लभः प्रभुः ॥२३॥
अक्षरे परमे व्योम्नि राजते मुक्तसेवितः ।  
यस्माद् भवन्ति सृष्टौ वै प्राविर्भावा अनेकशः ॥२४॥
सोऽयं श्रीकम्भरापुत्रश्चास्ते गोपालबालकः ।  
सौराष्ट्रे कुङ्कुमवापीक्षेत्रेऽश्वपट्टसारसे ॥२५॥
यत्र श्रीलोमशश्चास्ते ब्रह्मप्रिया वसन्ति च ।  
सर्वतीर्थानि देवाश्चेश्वरा विभूतयः श्रियः ॥२६॥
लक्ष्मीराधारमापद्मावतीश्रीर्माणिकीप्रधीः ।  
हरिप्रिया वसन्त्येताः श्रीकृष्णब्रह्मयोषितः ॥२७॥
असङ्ख्याः साधवो यत्र स्वतःप्रकाशरूपिणः ।  
दिव्या वसन्ति ऋषयः शरण्यं प्रभजन्ति च ॥२८॥
नमस्तस्मै नृनाट्याय सर्वान्तर्यामिणे नमः ।  
आभ्यन्तरेभ्यः शधुभ्योऽवनं करोति यो हरिः ॥२९॥
नमस्तस्मै कृष्णनारायणाय परमात्मने ।  
आध्यात्मिकेभ्यस्तापेभ्यश्चाधिदैविकतस्तथा ॥3.235.३०॥
आधिभूतादिकष्टेभ्यो रक्षकाय नमोनमः ।  
सामन्तविक्रमात् क्रूराल्लुण्टकाद् वनचन्द्रकः ॥३१ ॥
सुखादेवी च तत्पत्नी वणिजो येन रक्षिताः ।  
सायनायनसाधोस्तु समागमेन मोक्षिताः ॥३२॥
स कृष्णो वर्तते रक्षाकरस्तस्मै नमोनमः ।  
धनिष्ठकोषं विप्रं च वाराङ्गनासु वर्तितम् ॥३३।.  
स्नेहलतां च तत्पत्नीं गुरुं सोमायनं तथा ।  
नृपं मालवसिंहं च ररक्ष मोक्षणं ददौ ॥३४॥
नमस्तस्मै परेशाय श्रीकान्ताय तु शार्ङ्गिणे ।  
राजीवाख्यं नृपं राज्ञीं साध्वीं कुन्दनदेविकाम् ॥३५॥
अरक्षयत् तथाऽमोक्षयद् यस्तस्मै नमोनमः ।  
देवविश्रामस्य रक्षां काण्डिकायाश्च मोक्षणम् ॥३६॥
कृतं येन च तस्मै श्रीहरये वै नमोनमः ।  
हर्षुलमालिनं पत्नीं तस्य विद्रुमवल्लकीम् ॥३७॥
उद्दधार हरिर्यः श्रीपतिस्तस्मै नमोनमः ।  
शाणधरं पितृहणं कर्षुकं च ररक्ष यः ॥३८॥
वृषहं निम्बदेवं च तस्मै कृष्णाय ते नमः ।  
भाण्डं कालीन्दरं साधुकमलायनयोगतः ॥३९॥
मोक्षणं चाप्रापयद् यस्तस्मै कृष्णाय ते नमः ।  
नर्तकं रायणदेवं बोधायनस्य योगतः ॥3.235.४०॥
गायकं नाकिरालाख्ये पत्तने तु व्रतर्दिनम् ।  
राजानं पुण्ड्रवर्माणं य उद्दधार ते नमः ॥४१ ॥
वायकं तूलवायाख्यं समुद्दधार यः प्रभुः ।  
काष्ठहारं तथा जङ्गलदेवं ते नमोनमः ॥४२॥
पण्यकृद्वात्सल्यधीरं पत्नीं मञ्जुलिकां तथा ।  
साधुं साध्वीं कृतवान् यस्तस्मै तुभ्यं नमोनमः ॥४३॥
तिलकरङ्गं वनपं शिखादेवीं च तत्प्रियाम् ।  
उद्दधार हरिर्यः स हृदयस्थोऽपि रक्षतु ॥४४॥
क्षेत्रपं नाञ्जकदेवं तथा स्तेनमहामयम् ।  
उद्दधार हरिर्यश्च तस्मै कृष्णाय वै नमः ॥४५॥
किरातं सागराख्यं तत्पत्नीं च सारिकां तु यः ।  
उद्दधार हरिर्यश्च तस्मै श्रीपतये नमः ॥४६॥
हूणं सारङ्गनामानं ररक्ष यश्च ते नमः ।  
यज्ञराधं पुष्कसं च ब्रह्मायनप्रसङ्गतः ॥४७॥
कुटुम्बयुक्तं यः कृष्णोऽमोक्षयत्ते नमो नमः ।  
कपिक्षयं तु चाण्डालं प्राज्ञेश्वरं द्विजं तथा ॥४८॥
अमोक्षयद्धरिर्यश्च तस्मै कृष्णाय ते नमः ।  
नालीकरं लोहकारं पत्नीं कुन्दनिकां च यः ॥४९॥
अमोक्षयद् भवपाशात्तस्मै श्रीविष्णवे नमः ।  
चर्मकारं मङ्गलाख्यं पत्नीं विभावरीं च यः ॥3.235.५०॥
विषाद् ररक्ष भगवान् यस्तस्मै वै नमोनमः ।  
रथकारं हरिदासं पत्नीं श्रीमानवीं तु यः ॥५१॥
अमोक्षयत् प्रभवे ते वारं वारं नमोनमः ।  
शिलाहारं दामशिलादकं पत्नीं कलाभिधाम् ॥५२॥
तद्भृत्याँश्चाऽमोक्षयद् यस्तस्मै कृष्णाय ते नमः ।  
शिल्पिनं सञ्जयदेवं पत्नीं केशवतीं च यः ॥५३॥
राजानं खड्गवर्माणं तथाऽन्यान् शिल्पिनोऽपि च ।  
उद्दधार हरिस्तस्मै बालकृष्णाय वै नमः ॥९४॥
चित्रकृत्सम्भरदेवं च चित्रंसरितां प्रियाम् ।  
चित्रकारानपरान् योऽमोक्षयत्ते नमोनमः ॥५५॥
अङ्गारहारिणं मौक्तिकेशिनं तु निजाश्रितम् ।  
तथाऽपरान् कर्मचारान् यो ररक्ष च ते नमः ॥५६॥
चक्रधरं लुब्धकं यः पौतिमाष्योपदेशतः ।  
अमोक्षयद्धि संसारात्तस्मै कृष्णाय ते नमः ॥५७॥
वाटधरं पिशुनं यो नृपं सुतारसिंहकम् ।  
घट्ययनप्रसङ्गेनाऽमोक्षयत्ते नमोनमः ॥९८॥
वाटधरं सवासं च द्वैपीराज्ञीमरक्षयत् ।  
अमोक्षयच्च यः कृष्णस्तस्मै नित्यं नमोनमः ॥५९॥
गृहकारं शिवजयं वृषपर्वप्रसङ्गतः ।  
अमोक्षयत्तु यः कृष्णस्तस्मै श्रीहरये नमः ॥3.235.६०॥
यश्च सङ्गरयादस्कं जालकारममोक्षयत् ।  
पत्नीं रूपावतीं शुक्लायनर्षिसेवया हरिः ॥६१ ॥
तथा जात्या भरवाटमुद्यमश्रीतिनामकम् ।  
सतीश्वरीं च तत्पन्नीं वल्लवीश्चोद्दधार यः ॥६२॥
उष्ट्रपालं दीर्घरम्भं रामायनप्रसङ्गतः ।  
उद्दधार हरिर्यस्तं वल्लभं प्रणमे प्रभुम् ॥६ ३॥
रत्नप्रभं खरपालं नृसिंहस्वामियोगतः ।  
उद्दधार हरिर्नारायणस्तं प्रणमाम्यहम् ॥६४॥
गदार्दनेश्वरं वैद्यं तत्पन्नीं च मुकुन्दिनीम् ।  
अमोक्षयद्धि संसाराद् यस्तं नमामि मापतिम् ॥६५॥
कीशनकुलपालस्य देश्यावनस्य मोक्षणम् ।  
तत्पत्न्याः पुरिकायाश्च चक्रे यस्तं नमामि वै ॥६६॥
नापितं हर्षधर्माख्यं पत्नीं निगमिकां च यः ।  
भूभृतं स्वर्णधन्वानं राज्ञीं च पञ्चदेविकाम् ॥६७॥
कल्याणधामसाधोस्तु समागमेन तान् प्रभुः ।  
उद्दधार हरिर्नारायणस्तं प्रणमामि वै ॥६८॥
यश्च रूटाणकीदेवीमाभीरीं दैत्यधर्षिताम् ।  
अरक्षयद् ब्रह्मप्रियामध्ये रूपेश्वरीं तु ताम् ॥६९॥
मन्दारकलिकाद्याश्च तथाऽन्या दिव्यरूपिणीः ।  
व्यधाच्छ्रीभगवान् पत्नीस्तं नमामि जनार्दनम् ॥3.235.७० ॥
धीवरं धीरपर्वाणं निर्वाणायनयोगतः ।  
कृत्वा तु पावनं कृष्णोऽमोक्षयत्तं नमाम्यहम् ॥७१ ॥
तारकादर्शकं शूलारोपकं चोद्दधार यः ।  
सुपथानकभूपं च कृतशल्यां शूल्यङ्गनाम् ॥७२॥
उद्दधार जटी भूत्वा हरिश्रीकृष्णनन्दनः ।  
गोपालनन्दनं कृष्णं वल्लभ तं नमाम्यहम् ॥७३॥
ज्वालाप्रसादनामानं चाग्निदं च प्रभावतीम् ।  
नारायणायनयोगादमोक्षयन्नमामि तम् ॥७४॥
लवादनं तु गरदं नृपं श्रीमानवेश्वरम् ।  
शान्तेश्वरं युवराजं सूर्यकान्तं तु सैन्यपम् ॥७५॥
किंशुकायनयोगेन समुद्दधार यः प्रभुः ।  
श्रीकृष्णन्देशिकं भक्तहृदयस्थं नमामि तम् ॥७६॥
विखण्डलं शस्त्रधरं भार्यां हरसतीं च यः ।  
निर्मोहनायनयोगादमोक्षयच्च ते नमः ॥७७॥
एवं लक्ष्मि स्तवनं वै साधुश्चैतन्यकायनिः ।  
चक्रे नेमे हरिं सर्वस्थितं च परितस्तदा ॥७८॥
श्रुत्वा दृष्ट्वा कर्षुकास्ते पराश्चर्यं प्रपेदिरे ।  
जीर्णोद्भवः कर्षुकेशो नत्वा पप्रच्छ तं मुनिम् ॥७९॥
येषां रक्षा तथा मुक्तिः कृता श्रीपरमात्मना ।  
किमत्र कारणं तन्मे ब्रूहि चैतन्यकायने ॥3.235.८०॥
श्रुत्वा मुनिस्तु तानाह मन्त्रं नारायणस्य मे ।  
'ओं नमः श्रीकृष्णनारायणाय स्वामिने स्वाहा' ॥८ १ ॥
जप मन्त्रमिमं नित्यं जपन्त्वन्ये मुमुक्षवः ।  
भुक्तिर्मुक्तिर्भवेदेव साक्षान्नारायणो भवेत् ॥८२॥
आपत्काले महारक्षां विदध्यात्परमेश्वरः ।  
इत्युक्त्वा विररामाऽसौ निद्रां जग्राह मां स्मरन् ॥८३ ॥
कर्षुका निद्रिताश्चासन् जपन्तो मन्त्रमेव तम् ।  
प्रातरुत्थाय साधुस्तु स्नात्वा प्रपूज्य मां ततः ॥८४॥
निवेदितान्नं भुक्त्वा च प्राप्य पूजां ययौ वनम् ।  
कर्षुकास्ते नित्यमेव जपन्ति मन्त्रमुत्तमम् ॥८५॥
पूजयन्ति हरिं मां च कुर्वन्त्यपि महोत्सवान् ।  
चातुर्मास्ये कृतवन्तो व्रतानि विविधानि मे ॥८६॥
अथाऽऽश्विने वाटिकासु क्षेत्रेषु वनभूमिषु ।  
अरण्येषु च बीडेषु स्तम्बसस्यतृणानि च ॥८७॥
फलद्रूपाणि सर्वाणि कणिशान्यभवन् यदा ।  
धान्यर्द्धिसम्भृतान्येव पक्वप्रायाणि सर्वथा ॥८८॥
चतुर्योजनभूमौ वै क्षितिः सा सस्यशालिनी ।  
पक्वपत्रौषधिभिश्च स्वर्णवर्णा प्रशोभते ॥८९॥
अथ वै दैवयोगेन वायुवेगेन सीमतः ।  
उपरिस्थप्रदेशाद्वै वह्निः कर्षुकचुल्लिकाम् ॥3.235.९० ॥
त्यक्त्वा च वायुनोत्क्षिप्तः सहसा सस्यभूमिषु ।  
शुष्कतृणेषु चाऽव्याप्नोत् ततः सस्येषु सर्वतः ॥९१ ॥
ततः क्षेत्रेषु कणिशैः सस्ययुक्तेषु सर्वतः ।  
दावाग्निवत् स चाऽव्याप्नोत् क्रोशार्धं प्रससार ह ।९२॥
हाहाकारः कर्षुकस्य प्रजायामभवत्तदा ।  
दुद्रुवुः शान्तये वह्नेः सहस्रशो हि मानवाः ॥९३॥
किन्तु वायुप्रवेगेण चोड्डीयोड्डीय दूरगः ।  
व्योम्ना भूत्वाऽन्यवाट्यां च परे क्षेत्रे ससार ह ॥९४॥
निरोऽद्धुं शक्यते नैव भयदः प्रससार वै ।  
उत्पन्नकणनाशार्थः सर्वतृणादिदाहकः ॥९५॥
दुर्भिक्षापादकरूपः प्रससार समन्ततः ।  
कृतयत्ना जनाः सर्वे निराशाश्चाभवँस्तदा ॥९६ ॥
चैतन्यायनतः प्राप्तं मन्त्रं जेपुः प्ररक्षकम् ।  
एकैकां मालिकामावर्तयन् यावत्तु ते स्थिराः ॥९७॥
स्मरन्तो हृदये रक्षाकरं मां दुःखनाशनम् ।  
तावन्मया हि रक्षार्थं चिन्तितं चाम्बरे द्रुतम् ॥९८॥
मेघमुद्भाव्य वृष्टिं वै विद्युद्गर्जनया युताम् ।  
अकरवं घटिकान्ते सस्याग्निः प्रशशाम ह ॥९९॥
क्रोशमात्रे भस्मसाद्वै जातं यत्तत्र सर्वथा ।  
विशेषतोऽकरवं वै वृष्टिं सस्यसमृद्धये ॥3.235.१०० ॥
पुनस्तत्र हि सस्यानि तृणानि कणिशानि वै ।  
व्यजायन्त यथापूर्वं यथर्त्वनुसृतानि वै ॥१०१ ॥
एवं मया तदा लक्ष्मि वृष्ट्यऽग्निः शामितः खलु ।  
ततश्च कर्षुकैः सर्वैरन्नकूटो नवः कृतः ॥१ ०२॥
नवे वर्षे सर्वमिष्टान्नानि शाकानि यानि च ।  
ओदनानि द्विदलाश्च क्षारान्नानि पराणि च ॥१० ३॥
भर्जितान्नानि रस्यानि स्वादूनि चोत्तमानि च ।  
पक्वान्नानि सुधाक्तानि पायसान्युत्तमानि च ॥१ ०४॥
निवेदितानि सर्वाणि मह्यं विशालमन्दिरे ।  
तत्र मूर्तावहं लक्ष्म्या साकं प्रत्यक्षतां गतः ॥१ ०५॥
बुभुजे सर्वभक्ष्याणि भोज्यानि लेह्यकानि च ।  
चोष्याण्यपि च पेयानि तथा ताम्बूलकानि च ॥१ ०६॥
चतुर्भुजः प्रभुः साक्षाद् भुक्त्वा दत्वा प्रसादजम् ।  
नीराजनां तथा पूजां लब्ध्वा तूर्णं तिरोऽभवम् ॥१ ०७॥
आश्चर्यं लेभिरे सर्वे वैष्णवा मत्प्रसादजम् ।  
बुभुजिरे च ते दिव्या व्यजायन्त च पावनाः ॥१ ०८॥
नित्यं चक्रुश्च मे भक्तिं सर्वे कुटुम्बिनस्तु ते ।  
अथ काले चागते च यथाक्रमं यथोचितम् ॥१ ०९॥
अनयं स्वं पदं दिव्यमक्षरं कर्षुकान् रमे ।  
शतं तु कन्यकाः सर्वाः स्वामिव्रतपरायणाः ॥3.235.११ ०॥
भजित्वा मां प्रजाता वै ब्रह्मप्रियास्तवाश्रिताः ।  
इमास्ता देवमणिकाप्रभृतयस्त्वदालये ॥११ १॥
वर्तन्ते दिव्यदेहिन्यः सर्वथा कृष्णगोपिकाः ।  
अन्ये मुक्ता अभवँश्च ममाराधनया रमे ॥१ १२॥
एवं लक्ष्मि मया भक्ताः कर्षुका मोक्षितास्तदा ।  
पठनाच्छ्रवणादस्य स्मरणाद्वर्तनादपि ॥१ १३॥
जायन्ते मुक्तसदृशा ममाऽऽनन्दप्रभोगिणः ।  
सर्वकामप्रपूराश्च मदन्यूना मदात्मकाः ॥१ १४॥
श्रीनारायणीश्रीरुवाच-  
हरे स्वामिन् पते सर्वसुखदे स्नेहपात्रिका ।  
भक्ता पत्नी तव तोषार्थं कथं स्यात् सुरूपिणी! ॥१ १५॥
श्रीपुरुषोत्तम उवाच-  
सर्वाङ्गसुन्दरी नैजां भवितुं व्रतमुत्तमम् ।  
मम कुर्याज्जन्मजयन्त्याख्यमूर्जाऽसिताष्टमीम् ॥१ १६॥
उपावसेत्तु वा फलं पयो दध्यादि भक्षयेत् ।  
यथालब्धोपचारैर्मां श्रीयुक्तं पूजयेत् सती ॥१ १७॥
चन्द्रवन्मुखलाभार्थं स्वर्णचन्द्रं ददेत्तु मे ।  
नेत्रभ्रुभालशोभार्थं स्वर्णपत्रत्रयं ददेत् ॥११८॥
कपोलकर्णनासौष्ठसौष्ठवार्थं सुवर्णजम् ।  
स्वर्णपत्रशष्कुलीसत्पुष्पबिम्बानि वै ददेत् ॥१ १९॥
दन्तस्वरसुगन्धार्थं स्वर्णकुन्दप्रदा तथा ।  
शर्कराकेसरकैशरादिप्रदा भवेद् व्रते ॥3.235.१२०॥
सुस्तनार्थं दाडिमादिफले स्वर्णे ददेत् व्रते ।  
सुशोभितकरार्थं तु स्वर्णेक्षुदण्डमर्पयेत् ॥१२१ ॥
सुपार्श्वोदरवक्षोऽर्थं स्वर्णकलशपट्टिकाः ।  
स्वर्णरूप्यफलकानि दद्यात् सौन्दर्यदानि हि ॥१ २२॥
रशनास्तनुकट्यर्थं श्रोण्यर्थं द्वौ घटौ ददेत् ।  
स्वर्णजौ योनिसौक्ष्म्यार्थं स्वर्णोर्मिकाश्च मौक्तिकान् ॥१ २३॥
स्वर्णकपर्दिकां शङ्खलिकां शुक्तिं ददेत्तथा ।  
अलोमजघनार्थं तु ददेत् पात्रं सुवर्णजम् ॥१२४॥
योन्यारोग्यकृते दद्यात् कस्तूरीहीरकादिकम् ।  
चारुसक्थिकृते दद्याद् रूप्यकदलिकाद्वयम् ॥१२५॥
स्वेष्टलिङ्गपादजङ्घाचार्वर्थं कदलीफलम् ।  
वाहनं पादुके स्वर्णे रजोऽर्थं मौक्तिकान् ददेत् ॥१ २६॥
लक्ष्मीं नारायणं साध्वीं प्रसाद्य सर्वमाप्नुयात् ।  
व्रतोत्तरदिने साधून् भोजयेत् फलमाप्नुयात् ॥१२७॥
इति ते कथितं सर्वं सर्वकामप्रपूरकम् ।  
सर्वा नार्यो लभेरन् मे व्रते दानेन वाञ्च्छितम् ॥१ २८॥
इत्येवं ते कथितानि चरित्राणि निजानि वै ।  
भक्तरक्षाकराण्येव षोडशे वत्सरे मम ॥१२९॥
त्वया श्रुतानि सर्वाणि मनोऽभिलषितानि वै ।  
साधुमाहात्म्ययुक्तानि महामोक्षप्रदानि च ॥3.235.१ ३०॥
कृपयैव मयोक्तानि श्रेयसे स्मरतां रमे ।  
ध्यायतां मुक्तये चापि वदतां पापनुत्तये ॥१३१ ॥
महानन्दप्रदान्येव तादाऽत्म्यभावयोगिनाम् ।  
सर्वस्वार्पितनारीणा ब्रह्मप्रियात्वदानि च ॥१ ३२॥
सर्वस्वार्पितपुंसां तु ब्रह्ममुक्तत्वदानि च ।  
सकामानां सर्वकामपूरकाणि सुखानि च ॥१ ३३॥
निष्कामानां कृपया मे मत्तुल्यताप्रदानि च ।  
लक्ष्मि लीला मम दिव्या दिव्या मद्योगिमानवाः ॥१ ३४॥
सर्वं दिव्यं मम क्षेत्रं परधामात्मकं भुवि ।  
षोडशं विगतं वर्षं महानन्दपरिप्लुतम् ॥१ ३५॥
सप्तदशं जन्मदिने ममायाति द्रुतं खलु ।  
उत्सवोऽत्र महान् भावी लोमशाद्यैः प्रवर्तितः ॥१ ३६॥
विरमामि समस्तानां पत्नीनां श्रान्तयेऽपि च ।  
'ओन्नमः श्रीकृष्णनारायणाय स्वामिने स्वाहा' ॥१ ३७॥
इति श्रीलक्ष्मीनारायणीयसंहितायां तृतीये द्वापरसन्ताने जीर्णोद्भवाऽभिधकृषीवलस्य चैतन्यकायनिसाधुयोगेन भगवद्दर्शनं मोक्षणं, स्त्रीसौन्दर्यादिप्रदव्रतदानवर्णनं चेत्यादिनिरूपणनामा पञ्चत्रिंशदधिकद्विशततमोऽध्यायः ॥२३५ ॥
    
