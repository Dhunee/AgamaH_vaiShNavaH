+++
title = "०४५"

+++
श्रीनारायणीश्रीरुवाच-  
देवदेव कृपासिन्धो पुरुषोत्तम माधव ।  
निर्गुणो भक्तियोगस्ते सत्या कार्यः कथं त्वयि ॥१ ॥
श्रोतुमिच्छामि लोकानां हितार्थं सर्वयोषिताम् ।  
ब्रह्मप्रियाभिः सर्वाभिरस्माभिः कार्य एव यः ॥२ ॥
तथाऽन्याभिश्च योषिद्भिर्नरैश्चापि कृतो भवेत् ।  
यथा तथाऽऽकर्णयितुं सम्यगिच्छामि तद्वद ॥३ ॥
एताः सर्वाः स्वसारो मे कोट्यर्बुदाब्जसङ्ख्यकाः ।  
श्रोतुमिच्छन्ति कान्तास्ताः प्रेरितास्ताभिरत्र ह ।  
पृच्छामि निर्गुणं भक्तियोगं तव वदाऽत्र नः ॥४ ॥
श्रीपुरुषोत्तम उवाच-.  
गुणवन्ति हि कर्माणि सफलानि भवन्ति वै ।  
तान्येव मयि सन्त्यक्तफलानि निर्गुणानि वै ॥५ ॥
फलाकाङ्क्षायुतं कर्म बन्धकृज्जायते प्रिये ।  
अफलेच्छायुतं कर्म मोक्षदं सम्प्रजायते ॥६ ॥
सात्त्विकाः सत्त्वकर्माणि कृत्वा यान्ति दिवं जनाः ।  
राजसा नरलोके च कृत्वा राजससत्क्रियाः ॥७ ॥
तामसाः कल्मषलोकान् यान्ति तमोलया जनाः ।  
निर्गुणं मां तु सम्प्राप्य ममाऽक्षरं प्रयान्ति वै ॥८ ॥
पञ्चाग्नयो वनेवासा निष्कल्मषा जनाः प्रिये ।  
लोकं सप्तऋषीणां ते प्रयान्ति फलभागिनः ॥९ ॥
सन्यासाश्रमवासाश्च दण्डादिधारिणस्तथा ।  
जितेन्द्रियमनोधर्माः सत्यलोकं प्रयान्ति ते ॥3.45.१०॥
अष्टाङ्गयोगसम्पन्नाः स्ववशा ऊर्ध्वरेतसः ।  
महर्लोकं जनलोकं प्रयान्ति गतकल्मषाः ॥१ १॥
याज्ञिका यजमानाश्च प्रयान्तीन्द्रपदं चिरम् ।  
दातारो यान्ति सोमस्य लोकं चामृतवर्षिणम् ॥१२॥
व्रतिनस्तु प्रयान्त्येव सूर्यलोकं सुतेजसः ।  
तैर्थिका वह्निलोकं चोज्ज्वलं प्रयान्ति पुण्यतः ॥१३॥
सत्यव्रतास्तथा यान्ति वारुणं लोकमुत्तमम् ।  
विष्णुभक्तियुता यान्ति वैकुण्ठं चाऽपुनर्भवम् ॥१४॥
शम्भुभक्तियुता यान्ति नित्यकैलासमूर्ध्वगम् ।  
पितॄणां याजिनः पुत्रसुखैश्वर्यादिवाञ्च्छया ॥१५॥
दक्षिणेन पथाऽर्यम्णा पितृलोकं प्रयान्ति ते ।  
स्मृतिधर्मपराः स्वर्गं प्रयान्ति पुण्यकारिणः ॥१६॥
पञ्चदेवप्रपूजाढ्या दिवं प्रयान्ति दैविकम् ।  
प्रजापतियजो यान्ति दक्षादींश्च प्रजापतीन् ॥१७॥
भूतयज्ञकरा यान्ति भूतानि विविधानि च ।  
भ्वादितत्त्वोपासकाश्चाऽऽवरणेषु व्रजन्ति वै ॥१८॥
यक्षलोकाँस्तथा यान्ति कौबेरयक्षयाजिनः ।  
ईश्वराणां च यज्वानो यान्तीश्वरपदानि ते ॥१९॥
तापसा बदरीं यान्ति श्वेतद्वीपं तु साधवः ।  
ब्रह्मव्रतास्तु वैराजान् लोकान् यान्ति प्रशीलिनाम् ॥3.45.२०॥
साध्व्यः सतीनां लोकांश्च प्रयान्ति सूर्यवर्चसः ।  
लक्ष्मीलोकाँस्तथा यान्ति श्रीलोकान् धर्मयोषितः ॥२१॥
पतिव्रता हरेर्लोकान् पतिलोकान् प्रयान्ति च ।  
ब्रह्मचारिण्य एवापि लोकाँस्तु ब्रह्मचारिणाम् ॥२२॥
गणिका गणलोकाँश्च प्रयान्ति कर्मवेदिनाम् ।  
ईशभक्ता ईशलोकान् प्राणभक्ता मरुत्स्थलीम् ॥२३॥
आसुरा निर्ऋतलोकान् यमलोकाँस्तु पापिनः ।  
आर्षांल्लोकान् संयमिनो यन्ति तपोजनादिकान् ॥२४॥
वेदविद्यारता यान्ति सत्यलोकं विरागिणः ।  
त्यागिनो यान्ति वैकुण्ठं जलावृत्त्यूर्ध्वसंस्थितम् ॥२५॥
ऐश्वर्ययाजका यान्ति सिद्धिलोकान् सुयोषिताम् ।  
द्रव्यदा वसुलोकाँश्च भस्मिनो रुद्रमन्दिरम् ॥२६॥
पञ्चाग्नितापसा यान्ति चादित्यमण्डलं जनाः ।  
कामिनश्चान्द्रलोकं च शीतदानपरायणाः ॥२७॥
क्रूकर्मकरा यान्ति राक्षसानां गृहाणि तु ।  
वासनावन्त एवापि यान्ति पिशाचयोनिषु ॥२८॥
दीपदानादिकर्तारः प्रयान्ति वह्निमण्डलम् ।  
स्मृद्धिदा यान्ति वै स्वर्गं नाक्षत्रं सुविलासवत् ॥२९॥
वाटिकाक्षेत्रदातारो यान्ति सम्राट्पदं क्षितौ ।  
विद्यावन्तस्तथा सारस्वतं पदं प्रयान्ति च ॥3.45.३०॥
धर्मस्य नाशका यान्ति दारुणं दानवं पदम् ।  
अधर्मिणो भवन्त्येव दैत्या उद्वेगशालिनः ॥३ १॥
क्रुद्धाश्च क्रूरकर्माणो नागाः सर्पा भवन्ति च ।  
जलहानिकरा यान्ति यादसां योनिसम्भवान् ॥३२॥
पुनरावर्तिनः सर्वे लोकाः सत्यान्तिनो मताः ।  
कर्मणां सनिमित्तानां मार्गो गतागतात्मकः ॥३३॥
तावन्मोदः प्रमोदश्च यावत्पुण्यं प्रविद्यते ।  
क्षीणे पुण्ये समायाति निम्नलोकं हि कालतः ॥३४॥
तस्माल्लक्ष्मि कृतं कर्माऽर्पणीय परमेश्वरे ।  
कर्मफलस्य सन्त्यागान्निर्गुणं जायते मयि ॥३५॥
भक्ता निष्कारणा भूत्वा ज्ञानवैराग्यसंयुता ।  
प्रेमभक्त्या युता कृष्णहरिभक्तजनप्रिया ॥३६॥
भज मे चरणौ हंससेवितं निर्भयं प्रिये ।  
मृत्युर्यत्र न सबलस्तं मां भज प्रिये सदा ॥३७॥
भक्तियोगो द्विधा लक्ष्मि सगुणश्चापि निर्गुणः ।  
सगुणोऽस्ति बहुधा वै निर्गुणस्त्वेकधा मतः ॥३८॥
भावो विभिद्यते स्त्रीणां गुणयुक्तो हि सर्वदा ।  
गुणत्रिकाद् भवन्त्येव भक्तास्त्रिभेदशोभनाः ॥३९॥
हिंसां दम्भं च मात्सर्यं कपटं स्वार्थशालिताम् ।  
आलम्ब्य कुरुते भावं क्रुद्धा सा तामसी मता ॥3.45.४०॥
यश ऐश्वर्यविषयानभिसन्धाय यत्नतः ।  
अर्चयेन्मां शिवराज्ञि! राजसी सा प्रकीर्तिता ॥४१॥
कर्तव्यमिति मत्वा या करोति रागवर्जिता ।  
मोक्षार्थं भजते मां सा सात्त्विकी सेविका स्मृता ॥४२॥
दुःखी स्वार्थी विवेकी च मनिषी भजते तु माम् ।  
पुण्यपात्राणि वै नार्यो निमित्तेन भजन्ति माम् ॥४३॥
स्नेहेन मम भक्ताश्च मां भजन्ति सदा सुखाः ।  
गुणैर्दोषैश्चाऽपरेऽपि मां भजन्ति स्मरन्ति च ॥४४॥
निर्गुणं भक्तियोगं तु कुर्वन्ति मयि साधवः ।  
साध्व्यश्च रागशून्या यास्ता भजन्ति हरिं वरम् ॥४५॥
परिपूर्णतमे सर्वकारणानां च कारणे ।  
अनादिश्रीकृष्णनारायणे श्रीकान्तवल्लभे ॥४६॥
प्रेमगतिरविच्छिन्नाऽखण्डिताऽहेतुकी शुभा ।  
सा भक्तिर्निर्गुणा दिव्या मयि प्रसन्नताफला ॥४७॥
यः स्नेहो दुःखनाशार्थो न स्वार्थो न निरर्थकः ।  
हरेः प्रसन्नताऽऽलभ्यस्तद्वती निर्गुणा मता ॥४८॥
भक्तिर्यथा निर्गुणाऽस्ति दासी तथा च निर्गुणा ।  
निसर्गप्रेमधारा यं प्रति श्रीपुरुषोत्तमम् ॥४९॥
वहति प्रेमरूपा सा निर्गुणा मयि योजिता ।  
आनन्दात्म फलं तृप्तिः शाश्वती फलमित्यपि ॥3.45.५०॥
प्रफुल्लता फलं समुत्साहः फलं प्रमोदनम् ।  
अहो अहो स्थितिर्या च सुधामिष्टा विशारदी ॥५१ ॥
पीयूषरसदात्री च निर्गुणायाः फलं मतम् ।  
नववध्वा युवत्याश्च विवाहोत्तरमेव यत् ॥५२॥
स्वकान्तसङ्गमेच्छाया यथा धारा प्रवर्तते ।  
नवानन्दः प्रमोदश्च प्रफुल्लता प्रसन्नता ॥५३ ॥
स्नेहभरः सुतृप्तिश्च सन्तोषो निर्वृत्तिस्तथा ।  
मिष्टं सुष्ठु समस्तं वै यथा वध्वाः प्रभासते ॥५४॥
तथा भक्तिमतीनार्या मयि सर्वं प्रभासते ।  
सैषा वेदप्रसूर्विद्या निर्गुणा मत्स्वरूपिणी ॥५५॥
नैषा मद्व्यतिरेकेण क्वचित् कुत्रापि जायते ।  
सैषा भागवती विद्या शाश्वती पुरुषोत्तमी ॥५६॥
सैषा प्रसन्नतालभ्या ममाऽऽन्तरे निवासतः ।  
नान्यसाधनलभ्या वै निर्गुणा निर्गुणं विना ॥५७॥
नृपस्नेहो नृपकृपां विना भृत्यस्य नास्ति वै ।  
तथा मम कृपां हित्वा योगोऽयं नैव जायते ॥५८॥
लक्षणं निर्गुणानां मे भक्तानां शृणु पद्मजे! ।  
आक्षरं चापि गोलोकं वैकुण्ठं श्वेतभूतलम् ॥५९॥
क्षीरस्थानं बद्रिकां वा पारमेष्ठ्यपदं च वा ।  
अव्याकृतं चामृतं च लक्ष्मीलोकं प्रकुण्ठकम् ।  
वैराजं वेश्वराणां च स्थानानि विविधान्यपि ॥3.45.६०॥
शक्रधिष्ण्यं सार्वभौमं रसाधिपत्यमित्यपि ।  
दिक्पालत्वं याम्यभावं योगर्द्धिं वैश्वरोत्तमम् ॥६ १ ॥
चमत्काराँस्तथा सिद्धीरैश्वर्याणि महान्त्यपि ।  
नाऽभिलषन्ति ये भक्ता मम पादप्रसेवकाः ॥६२॥
दीयमानं मया लक्ष्मि सालोक्यं चापि वोत्तमम् ।  
न गृह्णन्ति कदाचित्ते मत्सेवानन्दसम्भृताः ॥६३॥
सामीप्यं चापि नेच्छन्ति प्रेम्ण औन्यात् क्षतेः खलु ।  
विरहोऽपि सङ्गविघ्नः स्पर्शविघ्नो महान् हि सः ॥६४॥
सन्निकृष्टे तु यत्प्रेम दूरत्वं लभते क्वचित् ।  
तस्मान्मत्सङ्गतौल्ये न सान्निध्यं वर्तते क्वचित् ॥६५॥
अथापि दीयमानं च सारूप्यं मानसम्भृतम् ।  
गृह्णन्ति नैव भक्ता मे समानत्वाभिमानतः ॥६६॥
दास्ये समानता विघ्नो नैरपेक्ष्यं च विघ्नता ।  
मम सेवोत्सुकास्तस्मान्न गृह्णन्ति सरूपताम् ॥६७॥
अथैकत्वं दीयमानं नैव वाञ्च्छन्ति मामकाः ।  
द्रवीभावे विलीनीभावे चैकत्वं भवेत् खलु ॥६८॥
तथासति कथं सौख्यं स्वामिसेवकसम्भवम् ।  
दासीलभ्यं सुखं नैव कान्ताद्धरेर्भवेन्ननु ॥६९॥
अमूर्तभावे त्वेकत्वं भक्तस्य सम्भवेन्ननु ।  
सत्येवं योगजं सौख्यं मूर्तेर्मूर्तौ कथं भवेत् ॥3.45.७० ॥
सेवासुखं न लभ्येत नेच्छत्येकत्वमित्यतः ।  
निरपेक्षाश्च शान्ताश्च समदर्शनसङ्गताः ॥७ १ ॥
कान्तसुखानुसुखिन्यो भवन्ति निर्गुणाः स्त्रियः ।  
नैरपेक्ष्यं महासौख्यं नैरपेक्षा हरिश्रिताः ॥७२॥
सकामास्तु महासौख्यं निष्कामाया विदन्ति न ।  
निष्कामो भक्तियोगो वै भवेदात्यन्तिकं पदम् ॥७३ ॥
निरपेक्षाः प्रिया नित्यं मां भजन्ति प्रकारकैः ।  
स्मृत्या सङ्कीर्तनेनापि श्रवणेन च सेवया ॥७४॥
पूजया वन्दनेनापि दास्येन सख्यकेन च ।  
आत्मनिवेदनेनापि प्रेम्णा भक्तिं चरन्ति ह ॥७५॥
दुर्लभा भक्तिमत्यो मे मद्भावभावनान्विताः ।  
महतीनां मानभावं कुर्वन्त्यश्च दयां तथा ॥७६ ॥
दीनास्वथ समानासु मैत्रीं चरन्त्य एव याः ।  
मम पादाऽब्जमधुपा मम संयोगलालसाः ॥७७॥
मां प्रस्मरन्ति प्राणेशं यथा प्रोषितभर्तृकाः ।  
मम स्मृतेः रोमहर्षो यासां स्वेदः प्रजायते ॥७८॥
आनन्दाश्रुकलाश्चापि वैवर्ण्यं प्रेमसम्भृतम् ।  
अनादिश्रीकृष्णनारायणं गृणन्त्य एव च ॥७९॥
दिवानिशं मयि सक्तास्ता वै भागवतीतमाः ।  
मन्मानस्यो मद्धृदया मय्येवाऽङ्गसमर्पणाः ॥3.45.८०॥
मय्येवाऽऽनन्दभोक्त्र्यश्च महाभागवतीतमाः ।  
भुवि जलेऽनले वायौ गगने तारकासु च ॥८१ ॥
वनेऽरण्ये जङ्गमेषु पश्यन्त्यः परमेश्वरम् ।  
अनादिश्रीकृष्णनारायणं मां च प्रहर्षिताः ॥८२॥
विलोकयन्त्यः कामिन्यो रुदन्ति च वदन्ति च ।  
क्वचिन्नन्दन्ति धावन्ति हसन्ति मार्गयन्ति च ॥८३॥
गायन्ति चाऽऽह्वयन्त्युग्रं नृत्यन्ति रमयन्ति च ।  
विहरन्ति च जल्पन्ति पश्यन्ति मां द्रुमान्तरे ॥८४॥
क्वचित्तूष्णीं भवन्त्येता मत्स्वरूपा मदात्मिकाः ।  
कृतकृत्याः कृतार्थाश्च सर्वानन्दपरिप्लुताः ॥८५॥
यासां दर्शनमात्रेण चान्या यान्ति कृतार्थताम् ।  
दिव्या दिव्यक्रिया वध्वो दिव्यरूपा हि ता यतः ॥८६॥
शाश्वतीनां च तासां वै न कालो न यमस्तथा ।  
न भूमा न महारुद्रो दण्डं दातुं क्षमः क्वचित् ॥८७॥
यासां वामे गदा कौमुदकी दक्षे सुदर्शनम् ।  
अग्रे शार्ङ्गं धनुः पश्चे पाञ्चजन्यस्तु कम्बुकः ॥८८॥
नन्दकश्च महाखड्गः शतचन्द्रः पुरस्तथा ।  
इषवः परितश्चापि छत्रं चोर्ध्वे व्यवस्थितम् ॥८९॥
यष्टिश्च पादयोश्चापि पार्श्वे त्वैश्वर्यकोटयः ।  
मूर्तौ च सिद्धयः सर्वा मम रक्षन्ति ताः प्रियाः ॥3.45.९०॥
ऊर्ध्वं छत्रं महापद्मं छायां करोति शोभनाम् ।  
गरुडः पक्षवातैश्च श्रमहर्ता भवत्यपि ॥९ १॥
यत्र यत्र गताः सत्यस्तत्र तत्र हरिः प्रभुः ।  
अनादिश्रीकृष्णनारायणोऽहं विचरामि च ॥९२॥
तीर्थीकरोमि भूभागान् श्रीमत्पादाब्जरेणुभिः ।  
क्षणं यत्र स्थिताः सत्यस्तत्र तीर्थानि सन्ति हि ॥९३॥
पापा मृता भवेत्तत्र साऽपि याति परां गतिम् ।  
कृष्णप्रिया वीक्ष्य दूरान्नाऽऽधयो व्याधयोऽपि च ॥९४॥
भूतप्रेतपिशाचाद्या ग्रहा विघ्नाश्च राक्षसाः ।  
आसुरा दोषभागाश्च पलायन्ते भयान्मम ॥९५॥
नद्यो नदाः पर्वताश्च प्राकाराः खातभूमयः ।  
गर्ताश्च गह्वराश्चापि समुद्रा वह्नयस्तथा ॥९६॥
मार्गं ददति साध्वीभ्यो निरपेक्षाभ्य एव मे ।  
साध्वीनां ज्ञाननिष्ठानां विरक्तानां हि योषिताम् ॥९७॥
मदात्मिकानां तासां वै प्रतिबन्धो न कुत्रचित् ।  
शतजन्मतपःपूता पुण्यपुञ्जसमन्विता ॥९८॥
सङ्गमासां सा लभते दुर्लभं पुण्यहानिभिः ।  
यत्कुले मम भक्ता वै जायते ब्रह्मलक्षणा ॥९९॥
तत्कुलं विमलं बोध्यं निकृष्टमपि चोर्ध्वगम् ।  
लक्ष्मि मे भक्तियुक्ता तु सर्वैश्वर्यसमन्विता ॥3.45.१० ०॥
पितॄन् दशकुलोद्भूतान्निजाँश्च पतिपक्षगान् ।  
मातृपक्षगताँश्चापि तावतश्चोद्धरत्यपि ॥१०१ ॥
अपि ब्रह्माण्डमखिलं समुद्धर्तुं बलान्विता ।  
निरयान् पापबन्धाँश्च क्षेप्तुं शक्ता तु सा मता ॥१ ०२॥
ये याश्च देहवत्यो वै सम्बन्धिनश्च ये च याः ।  
भृत्याद्याः सुहृदश्चापि कर्मचाराश्च ये च याः ॥१ ०३॥
पक्षिणः पशवश्चापि जन्तवो मशकादयः ।  
पिपीलिकाः पतङ्गाश्च कीटाश्च मक्षिकादिकाः ॥१ ०४॥
मम भक्ता गृहे ये यास्तेषां तासां प्रमोक्षणम् ।  
भवत्येव न सन्देहो मखतीर्थवृषैर्विना ॥१ ०५॥
साध्वीसंसर्गतस्तेऽपि ता यान्ति हरिमन्दिरम् ।  
मलिनेऽपि प्रदेशे वै भक्ता लोकान् पुनाति मे ॥१ ०६॥
मयि केनापि भावेन मनो लग्नं करोति या ।  
याति मद्रूपतां साऽपि ममाऽभ्यासाद् यथा तथा ॥१ ०७॥
स्नेहकामभयक्रोधैरैक्यसौहार्दमोहनैः ।  
भूत्वा मन्मयभावा तु याति मद्भवनं सती ॥१ ०८॥
स्नेहात् पितरौ ग्राम्याश्च कामाद् ब्रह्मप्रियास्तथा ।  
भयाद् दैत्या दानवाश्च क्रोधाद् रणाङ्गणे भटाः ॥१०९॥
ऐक्यात् कुटुम्बिनोऽसङ्ख्याः सौहार्दाद् ऋषयोऽमलाः ।  
मोहान्नार्यः कोटिशश्च भूत्वा मन्मयभावनाः ॥3.45.११ ०॥
मद्रूपगुणसामर्थ्यभावसंलग्नमानसाः ।  
अनादिश्रीकृष्णनारायणं प्राप्ता हि मां प्रभुम् ॥१११ ॥
तस्मात् केनापि भावेन मनो मयि निवेशयेत् ।  
सततं स्मरणं मे स्यात् तेन मद्भावमृच्छति ॥११ २॥
इतिश्रीलक्ष्मीनारायणीयसंहितायां तृतीये द्वापरसन्ताने वधूगीतायां निर्गुणभक्तियोगनिरूपणनामा पञ्चचत्वारिंशोऽध्यायः ॥४५ ॥
    
