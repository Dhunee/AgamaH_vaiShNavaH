+++
title = "१४७"

+++
श्रीपुरुषोत्तम उवाच-  
अतिवृष्टिरनावृष्टिर्दुर्भिक्षादिभयं मतम् ।  
अनृतौ तु दिवाऽनन्ता वृष्टिर्बोध्या भयप्रदा ॥१ ॥
अनभ्रे वैकृताश्चापि विज्ञेया राजमृत्यवे ।  
शीतोष्णानां विपर्यासे नृपाणां रिपुजं भयम् ॥२ ॥
शोणितं वर्षते यत्र तत्र शस्त्रभयं भवेत् ।  
अङ्गारपांसुवर्षायां नगरस्य विनाशनम् ॥३ ॥
मज्जाऽस्थिस्नेहमांसानां जनमारभयं महत् ।  
धान्यपुष्पफलान्नेषु तथा शत्रुभयं महत् ॥४ ॥
पांसुवर्षा फलानां तु रोगभीतिकरी मता ।  
अकाले चाऽन्नवर्षायां सस्यानां भयमापतेत् ॥५ ॥
विरजस्के रवौ व्यभ्रे यदा छाया न दृश्यते ।  
दृश्यते चेत् प्रतीपा वै तदा देशभयं भवेत् ॥६ ॥
अकाले करकावृष्टौ दुष्कालस्य भयं भवेत् ।  
निरभ्रे वा तथा रात्रौ श्वेतं याम्योत्तरेण तु ॥७ ॥
इन्द्रधनुस्तथा चोल्कापातो गन्धर्वपत्तनम् ।  
दिग्दाहः परिवेषश्च दिशां मलिनताऽपि चेत् ।  
परचक्रभयं स्याद्वै स्वदेशोपद्रवोऽपि च ॥८ ॥
तच्छान्त्यर्थं सूर्ययज्ञं चन्द्रयज्ञं प्रकारयेत् ।  
पर्जन्ययज्ञं च तथा मरुद्यज्ञं प्रकारयेत् ॥९ ॥
धनं द्रव्यं काञ्चनं च गा दद्यात् तत्र दक्षिणाः ।  
उत्पातास्ते शान्तिमाप्य फलदा न भवन्ति वै ॥3.147.१० ॥
शृणु लक्ष्मि तथा चान्यानुत्पातान् दुःखशंसकान् ।  
नगरादुपसर्पन्ते समीपमुपयान्ति वा ॥११ ॥
नद्यो ह्रदाः प्रस्रवाणि विरसाश्च भवन्ति वा ।  
विवर्णं कलुषं तप्तं फेनवज्जन्तुसङ्कुलम् ॥१२॥
स्नेहं क्षीरं सुरां रक्तं वहन्ते वा कुलोदकाः ।  
षण्मासाभ्यन्तरे तत्र परचक्रभयं भवेत् ॥१ ३॥
जलाशया नदन्ते वा प्रज्वलन्ति यथाऽनलैः ।  
विमुञ्चन्ति तथा लक्ष्मि ज्वालाधूमरजांसि च ॥१४॥
यद्वा तेषु जलोत्पत्तिः सुसत्त्वा वा जलाशयाः ।  
सङ्गीतशब्दाः श्रूयन्ते जनमारभयं भवेत् ॥१५॥
तच्छान्त्यै मधुतैलाज्यैर्हवनं त्वाचरेन्नृपः ।  
जपेत्तु वारुणान्मन्त्रान् जापयेद् विप्रकोविदैः ॥१६॥
जले होमो जले चाप्यभिषेचनं घृतादिभिः ।  
मध्वाज्यपायसं दद्याद् भोजने साधुयोगिनाम् ॥१७॥
श्वेताम्बरयुता गाश्च दद्याच्छ्रीगुरवे तथा ।  
जलकुम्भान् प्रदद्याद्वै रत्नमौक्तिकमर्पयेत् ॥१८॥
शृणु लक्ष्मि तथा चाऽन्यन्नारीषु विकृतिं यथा ।  
अकालप्रसवा नार्यः कालातीतप्रजास्तथा ॥१ ९॥
विकृतप्रसवाश्चापि युग्मत्रिप्रसवाश्च वा ।  
अमानुषा ह्यतुण्डाश्च सञ्जातव्यसनाः स्त्रियः ॥3.147.२० ॥
हीनाङ्गा अधिकाङ्गाश्च प्रसूयन्ते वसन्ति च ।  
पशवः पक्षिणश्चापि जन्तवश्च सरीसृपाः ॥२१ ॥
यत्र देशेऽथवा ग्रामे कुले वा तादृशा यदि ।  
विनाशस्तस्य देशस्य ग्रामस्य वा कुलस्य वा ॥२२॥
नृपस्तादृशहीनाङ्गान्नरान्नारीर्विवासयेत् ।  
स्वराष्ट्रे सूयमानाश्च स्त्रीजातीः शान्तयेद्धवैः ॥२३॥
नारीयज्ञं प्रकुर्याद्वै हवनं भोजनादिकम् ।  
नारीणां बालिकानां च वस्त्रालङ्कारकार्पणम् ॥२४॥
मातॄणां देवतानां च देवीनां पूजनं तथा ।  
योगिनीनां सतीनां च साध्वीनां पूजनं तथा ॥२५॥
राधालक्ष्मीप्रभापारवतीनां पूजनं चरेत् ।  
माणिक्यादुःखहालक्ष्मीमहालक्ष्मीप्रपूजनम् ॥२६॥
ललितायमुनागङ्गारतिभक्तिप्रपूजनम् ।  
कुलदेवीप्रपूजां च कुर्यात्तथैव कारयेत् ॥२७॥
कस्येच्छकैः प्रकुर्याच्च विप्रतर्पणमित्यपि ।  
ततः शान्तिर्भवेल्लक्ष्मि ह्यपपद्रवो न जायते ॥२८॥
शृणु नारायणीश्रि त्वं यानोपद्रवसूचनाम् ।  
यान्ति यानान्ययुक्तानि युक्तान्यपि न यान्ति च ॥२९॥
नोद्यमानान्यपि पृष्ठे यान्ति तत्र महद्भयम् ।  
वाह्यमाना न वाह्यन्ते वाह्यन्ते नात्यनाहताः ॥3.147.३० ॥
अचलाश्च चलन्त्येव न चलन्ति चलानि च ।  
आकाशे तूर्यनादाश्च गीतगान्धर्वनिःस्वनाः ॥३ १ ॥
काष्ठदर्वीकुठारादि विकारं कुरुते यदि ।  
गावो लाङ्गूलहननैः स्त्रियः स्त्रीश्च प्रताडयेत् ॥३२॥
उपस्करादिविकृतौ घोरं शस्त्रभयं भवेत् ।  
तच्छान्त्यर्थं वायुपूजां कारयेद् विप्रपूजनम् ॥३ ३ ॥
सक्तून् दद्यादम्बरादि मिष्टान्नानि तु वायवे ।  
पवमानमहामन्त्रान् मारुताँश्च मनून् जपेत् ॥३४॥
परमान्नं भोजयेच्च हवनं पायसादिभिः ।  
दक्षिणा भूयसीर्दद्यात्तेन शान्तिर्भवेद् रमे ॥३५॥
शृणु श्रीशिवराज्ञीश्रि तथाऽन्यत् पशुसूचनम् ।  
प्रविशन्ति यदा ग्राममारण्या वनपक्षिणः ॥३६॥
अरण्यं यान्ति वा ग्राम्याः स्थलं यान्ति जलौकसः ।  
स्थलौकसो जलं यान्ति घोरं वाशन्ति निर्भयाः ॥३७॥
राजद्वारे पुरद्वारे शिवा घूकाः श्वजातयः ।  
दिने रात्रिञ्चरा यद्वा रात्रौ दिनचरास्तथा ॥३८॥
ग्राम्यास्त्यजन्ति वै ग्रामं शून्यता तत्र वै फलम् ।  
दीप्ता वाशन्ति सन्ध्यासु मण्डलानि च कुर्वते ॥३९॥
वाशन्ति विस्वरं यत्र तत्रापि शून्यता फलम् ।  
काका घूका मस्तकस्योर्धे वाशन्ति दिवा यदि ॥3.147.४० ॥
तस्याऽऽपत्काल आगच्छेद् वह्निर्वाऽऽकस्मिको भवेत् ।  
मरणं चाप्यकीर्तिश्च स्थानत्यागो भवेच्च वा ॥४१ ॥
आपत्कालो भवेत्तस्य प्रजाकुटुम्बिभिः कृतः ।  
प्रदोषे कुक्कुटो वाशेद्धेमन्ते यत्र कोकिलः ॥४२॥
अर्कोदये त्वभिमुखी शिवा रौति भयं दिशेत् ।  
गृहं कपोतः प्रविशेत् क्रव्यादो मूर्ध्नि लीयते ॥४३॥
मक्षिकाश्च मधु कुर्युर्मृत्युर्गृहपतेर्भवेत् ।  
प्राकारद्वारगेहेषु तोरणापणवीथिषु ॥४४॥
केतुच्छत्राऽऽयुधाद्येषु क्रव्यादः प्रपतेत् यदि ।  
जायन्ते वाऽथ वल्मीका मधु वा स्यन्दते यदि ॥४५ ॥
स देशौ नाशमायाति राजा च म्रियते तथा ।  
मूषकाः शलभाश्चापि शुकाः क्षुद्रास्तृणादनाः ॥४६॥
दृश्यन्तेऽसङ्ख्यका यत्र क्षुन्मारभयमापतेत् ।  
काष्ठोल्मुकास्थिशृङ्गाढ्याः श्वानो मर्कटवेदनाः ॥४७॥
विषश्वानश्चाभितोऽपि भ्रमन्ति यत्र पत्तने ।  
काका धान्यखले धान्यमुखाः पतन्ति वा पुरे ॥४८॥
दुर्भिक्षवेदना तत्र बोध्या देहिक्षयङ्करी ।  
रणसेनाभयं स्याच्च प्रजानां च वा तत्र च ॥४९ ॥
काको मैथुनसक्तो वै दिवसे यदि दृश्यते ।  
राजा वा म्रियते तत्र स च देशो विनश्यति ॥3.147.५०॥
उड्डीयन्ते निशि काका गृहभङ्गो भवेत् खलु ।  
उलूको दृश्यते यत्र नृपद्वारे तथा गृहे ॥५१ ॥
ज्ञेयो गृहपतेर्मृत्युर्धननाशस्तथैव च ।  
मृगपक्षिविकारेषु कुर्याद्धोमं सदक्षिणम् ॥५२॥
देवाः कपोता रक्षन्तु ग्रामं गृहं कुटुम्बिनः ।  
रुद्रमन्त्रानिन्द्रमन्त्रान् जपेयुः पञ्चषा द्विजाः ॥५३ ॥
गावो देया ह्यवनान्ते ग्रहशान्तिं मखं चरेत् ।  
विष्णुयज्ञं प्रकुर्याच्च रुद्रयज्ञं च वा चरेत् ॥५४॥
भौतिकीं शान्तिमेवाऽपि कारयेद्द्विजपुङ्गवैः ।  
शृणु लक्ष्मि तथा चाऽन्यद्भौतिकं सूचनादिकम् ॥५५॥
प्रासादतोरणाऽट्टालद्वारप्राकारवेश्मनाम् ।  
निर्निमित्तन्तु पतनं दृढानां राजमृत्युकृत् ॥५६॥
रजसा वाऽथ धूमेन दिशो यत्र समाकुलाः ।  
आदित्यचन्द्रताराश्च विवर्णा भयवृद्धिदाः ॥५७॥
राक्षसा यत्र दृश्यन्ते ब्राह्मणाश्च विधर्मिणः ।  
ऋतवश्च विफला वै ह्यपूज्यः पूज्यते जनैः ॥५८॥
नक्षत्राणि वियोगीनि महद्भयप्रदानि वै ।  
केतूदयोपरागौ च छिद्रं वा शशिसूर्ययोः ॥५९॥
ग्रहर्क्षविकृतिर्यत्र तत्र देशे महद्भयम् ।  
स्त्रियस्तु कलहायन्ते बाला निघ्नन्ति बालकान् ॥3.147.६०॥
क्रियाणामुचितानां च विच्छित्तिर्यत्र जायते ।  
हूयमानस्तु यज्ञाऽग्निर्दीप्यते नैव शान्तिषु ॥६१ ॥
पिपीलिकाश्च क्रव्यादा यान्ति चोत्तरतस्तथा ।  
पूर्णकुम्भाः स्रवन्ते च हविर्वा विप्रलुप्यते ॥६२॥
मङ्गल्याश्च गिरो यत्र न श्रूयन्ते समन्ततः ।  
क्षवथुर्बाधते यत्र हसन्ति पुत्तलानि च ॥६३॥
बाधन्ते भोज्यजातानि स्रवन्ते पात्रतः पयः ।  
देवेषु सत्सु विप्रेषु दैवतं दृश्यते न च ॥६४॥
देवसाधुब्राह्मणेषु भावनारहिताः प्रजाः ।  
मन्दघोषाणि वाद्यानि वाद्यन्ते विस्वराणि च ॥६५॥
गुरुमित्रद्विषो यत्र शत्रुपूजारता जनाः ।  
पूज्यान्मान्यान् श्रेष्ठजनान् जनो यत्राऽवमन्यते ॥६६॥
शान्तिमङ्गलहोमेषु नास्तिक्यं यत्र जायते ।  
राजा वा म्रियते तत्र देशो वा स विनश्यति ॥६७॥
राज्ञो यत्र तु दुर्भाग्यं तत्र चिह्नानि वै शृणु ।  
प्रजा निजाः नृपो द्वेष्टि प्रजाजनैर्विरुद्ध्यते ॥६८॥
प्रजास्वं बलतो धत्ते प्रजाजनान् जिघांसति ।  
कृतघ्नतां दर्शयति याचितश्च प्रकुप्यति ॥६९॥
करोति निन्दनं सतां प्रशंसां नाभिमन्यते ।  
असह्यं तु करं लोभाद् बलात् पातयते जने ॥3.147.७० ॥
एवं वै विकृते भावे शक्रयाग समाचरेत् ।  
सपत्नीकं सुरेशं च तथा देवान् प्रतर्पयेत् ॥७१ ॥
भोजनानि द्विजातिभ्यः सुरेभ्यो बलयस्तथा ।  
सद्भ्यः पूजा सतीभ्यश्च शृङ्गारादिप्रदापनम् ॥७२॥
बालिकाभ्यो भोजनानि बालेभ्योऽपि शुभानि च ।  
गोदानं भूकाञ्चनादिदानं वस्त्रार्पणादिकम् ॥७३॥
कर्तव्यं हवनं श्रेष्ठं तेन शान्तिर्भवेत् खलु ।  
यत्र देशेऽथवा ग्रामे रन्धितान्नं तु मांसवत् ॥७४॥
दृश्यते दधि रक्ताभं नश्येद् ग्रामः प्रदेशकः ।  
ग्रामाध्यक्षस्य वै धिष्ण्यं पतेत्तु कारणं विना ॥७५॥
भग्नं भवेद् गृहं वापि नृपनाशो भवेत्तदा ।  
रक्तपाषाणवर्षा चेत् श्वरोदनं समन्ततः ॥७६॥
देशग्रामविनाशः स्याद् विष्णुयागं ततश्चरेत् ।  
भूकम्पो गर्जनायुक्तो दुर्भिक्षस्य प्रसूचकः ॥७७॥
दक्षिणादुत्तरं याति साम्राज्यस्य भयं महत् ।  
पूर्वात्तु पश्चिमं याति नृपघातो भवेद् ध्रुवम् ॥७८॥
पूर्व तु पश्चिमाद् याति युद्धं नृपेषु जायते ।  
उत्तराद् दक्षिणं याति सुभिक्षं जायते तदा ॥७९॥
आद्यप्रहरे रोगः स्याद् द्वितीये धननाशकृत् ।  
तृतीये धान्यधनकृच्चतुर्थे मध्यमप्रदः ॥3.147.८०॥
सन्ध्यायां भूक्म्पने तु सर्वस्वनाशसूचनम् ।  
प्रयाणे कण्टके वृक्षे क्लेशदं काकभाषणम् ॥८१ ॥
प्रयाणे सन्मुखं काकश्चायाति वाहने स्थितः ।  
यद्वाऽम्बरे तदा मृत्युः प्रवासं नैव कारयेत् ॥८२॥
दक्षपार्श्वे पक्षक्षेपे गन्तव्यं नैव तद्दिशि ।  
गतः पुनर्न व्यायाति मरणं स्याद्ध्रुवं रमे ॥८३॥
वामाद् दक्षं प्रयाते तु काके वधश्च बन्धनम् ।  
उत्तरं ताराक्षरणं दुर्भिक्षकृन्महद् भवेत् ॥८४॥
महामारीरोगजन्म प्रजानां कदनं महत् ।  
तारकयोर्द्वयोश्चाभिमुख्ये क्षरणं युद्धकृत् ॥८५॥
सशिखस्योदये छत्रभङ्गो बालादिनाशनम् ।  
सपुच्छस्योदये नाशो पशूनां वै समापतेत् ॥८६॥
खग्रासे ग्रहणे युद्धं दुर्भिक्षं वा भवेद् भुवि ।  
प्रयाणे सौषधो देही कृष्णधान्यं कपासकम् ॥८७॥
शुष्कतृणानि च करीषाणि शुष्कं च काष्ठकम् ।  
भस्म तैलं गुडं भाग्यहीनो जनः सतैलकः ॥८८॥
नग्नो विकीर्णकेशा स्त्री रुग्णः काषाम्बरस्तथा ।  
विचित्तो जीर्णकन्थादि श्वपचो मलपात्रकम् ॥८९॥
मृतपक्षी लोहवस्तु विधवा कर्दमस्तथा ।  
चर्म चर्मकरश्चापि तक्रं शवं च गर्भिणी ॥3.147.९० ॥
कारागारी कृष्णवृषः सर्पो मण्डूक इत्यपि ।  
कृकलासो वनगोधा शशस्तुषाश्च सूकरः ॥९१॥
तृणान्यस्थि रक्तपुष्पं मार्जारो हिंस्रकः पशुः ।  
लोहकारो यन्त्रपिष्टा मुण्डी च दुर्जनोऽपि वा ॥९२॥
जटी खञ्जश्च महिषो व्यङ्गश्च गर्दभस्तथा ।  
रोदनं च यतिश्चापि शत्रुश्च बन्धितो जनः ॥९३ ॥
श्वयुद्धं च लुताजालं महत्पिपीलिकादयः ।  
पिपीलिकाप्रवासश्च पाषाणो लवणं तथा ॥९४॥
क्षुवनं गोक्षुवनं च वन्ध्या रजकश्चाऽप्रियम् ।  
अभिमिलेद् यदि मार्गे न गच्छेत्तत्र वै क्वचित् ॥९५॥
मरणं वा महादुःखं कार्याऽसिद्धिर्विडम्बना ।  
वामाङ्गानि पुरुषस्य नार्या दक्षाङ्गकानि तु ॥९६॥
स्फुरेयुर्यदि विद्याद्वै महापत्तिं विनाशनम् ।  
गमने यष्टिकापातः शस्त्रपातोऽथवा भवेत् ॥९७॥
मुकुटादेः प्रपातो वा पतनस्यैव सूचकः ।  
पतनं स्वस्य हर्म्याग्रे सोपानादौ च वा यदि ॥९८॥
पराजयो भवेत्तूर्णं मरणं दुःखमित्यपि ।  
एवं जातेषु तत्कालं शान्तिकर्माणि चाचरेत् ॥९९॥
विष्णुयागं रुद्रयागं देवपूजां ग्रहार्चनम् ।  
जपदानव्रताद्यं च कुर्याच्छान्तिर्भवेद्ध्रुवा ॥3.147.१०० ॥
इति श्रीलक्ष्मीनारायणीयसंहितायां तृतीये द्वापरसन्ताने बहुविधोत्पातानां शान्तिकर्मादिकथननामा सप्तचत्वारिंशदधिकशततमोऽध्यायः ॥१४७ ॥
    
