+++
title = "१२०"

+++
श्रीपुरुषोत्तम उवाच-  
शृणु लक्ष्मि! महालक्ष्म्या मन्त्रान्तरं वदामि ते ।  
यदाराधनतो भूयात् साधको भुक्तिमुक्तिमान् ॥१ ॥
ओं महालक्ष्मीमहामायामहानारायण्यै कमलवासिन्यै  
महाविष्णुप्रियायै नमः, ओं श्रीं ह्रीं क्लीं णीं म्लीं  
ष्णीं महामात्रे पुरुषार्थवर्षिण्यै स्वाहा॥२ ॥
पञ्चाशदक्षरं दिव्यं महामन्त्रं जपेत् सदा ।  
ऋषिर्नारायणश्चाऽहं महालक्ष्मीर्हि देवता ॥३ ॥
स्वर्णचम्पकरूपाभां सर्वभूषणभूषिताम् ।  
कृपाहास्यप्रसन्नास्यां भक्तानुग्रहतत्पराम् ॥४ ॥
सर्वैश्वर्यादिसम्पूर्णां सर्वाम्बरविराजिताम् ।  
कोटिसूर्येन्दुकान्तां च रत्नहारादि बिभ्रतीम् ॥५ ॥
कम्भराश्रीमहालक्ष्मीं श्रीमद्गोपालरूपिणीम् ।  
महाविष्णुमहाशक्तिं ध्यायेच्छ्रीमातरं रमाम् ॥६ ॥
जपेन्मन्त्रायुतं मन्त्रलक्षं वाऽथ दशांशतः ।  
पायसेन हवनं च कुर्याच्छ्रीचन्दनार्चनम् ॥७ ॥
स्थापनं पूजनं कुर्यादारार्त्रिकं निवेदनम् ।  
जलं ताम्बूलकं दद्यात् क्षमापनं विसर्जनम् ॥८ ॥
नवशक्तीः पूजयेच्च महालक्ष्म्याः स्वरूपिणी ।  
विभूतिमुन्नतिं कान्तिं सृष्टिं कीर्ति च सन्नतिम् ॥९ ॥
व्युष्टिमुत्कृष्टिमृद्धिं च दक्षिणे तु गजाननम् ।  
वामे कुसुमधन्वानं पूजयेच्चन्दनादिभिः ॥3.120.१० ॥
उमां श्रीं भारतीं दुर्गां धरणिं वेदमातरम् ।  
देवीमुषां चाष्टदिक्षु गङ्गां यमीं च पूजयेत ॥१ १ ॥
पादपद्मक्षालनायाऽऽनीता अपः प्रपूजयेत् ।  
शङ्खपद्मनिधी चाऽर्चेत् पार्श्वयोर्धृतचामरौ ॥१२॥
धृतातपत्रं वरुणं पूजयेत् पश्चिमे तथा ।  
राशीन्नवग्रहाँश्चापि दिग्गजानर्चयेत्तथा ॥१ ३॥
लोकपालाँस्तदस्त्राणि पूजयेत्त्वनले तथा ।  
दूर्वाभिराज्यसिक्ताभिर्जुहुयादायुषे नरः ॥१४॥
गुडूचीमाज्यसंसिक्तां जुहुयात् सप्तवासरान् ।  
अष्टोत्तरसहस्रं यः स जीवेत् पूर्णमेव ह ॥१५॥
हुत्वा तिलान् घृताभ्यक्तान् दीर्घमायुष्यमाप्नुयात् ।  
शालिभिर्जुह्वतो नित्यमष्टोत्तरसहस्रकम् ॥१६॥
अचिरादेव महती लक्ष्मीः सञ्जायते ध्रुवा ।  
नारीकेलघृताद्यैर्जुहुयात् कुबेरवद् भवेत् ॥१७॥
गुडघृताभ्यां हवनादन्नवान् सम्प्रजायते ।  
एवं यो भजते लक्ष्मीं कम्भरां ललितां श्रियम् ॥१८॥
सम्पदस्तस्य जानन्ते महालक्ष्मीः प्रसीदति ।  
देहान्ते वैष्णवं धाम लभते पारमेश्वरम् ॥१ ९॥
श्रीपुरे दिव्यलोके सा माता लक्ष्मीः परेश्वरी ।  
विविधान् स्वावतारान् हि त्रैलोक्यां कुरुते सदा ॥3.120.२०॥
महालक्ष्मीर्महामाया मूलप्रकृतिरीश्वरी ।  
पारब्राह्मी चाऽक्षरी च परेशी पुरुषोत्तमी ॥२१ ॥
राधालक्ष्मीश्च गङ्गा च विरजा च सरस्वती ।  
सावित्री चाथ गायत्री कमला पद्मिनी रमा ॥२२॥
तुलसी माधवी पद्मा चेत्येवं ख्यायते हि सा ।  
विष्णुकाञ्च्या महालक्ष्मीर्ललिता वर्तते सती ॥२३॥
शिवकाञ्च्यां सैव देवी कामेश्वरी शिवप्रिया ।  
वर्तते परमा पूज्या नैकरूपा हि कम्भरा ॥२४॥
श्रीनारायणीश्रीरुवाच-  
काञ्चीपुर्याः सुकल्याणी द्वेधा या वर्तते स्वयम् ।  
महालक्ष्मीः परा शक्तिस्तां द्वेधां दिश मे प्रभो ॥२५॥
श्रीपुरुषोत्तम उवाच-  
काञ्चीक्षेत्रे पुरा ब्रह्मा मालक्ष्मीदर्शनाय ह ।  
आत्मैकध्यानयुक्तश्च तपस्तेपेऽतिदुःसहम् ॥२६॥
पुरस्तस्य प्रादुरासीन्महालक्ष्मीः कराब्जिका ।  
पद्मासने राजमाना विष्णुना महता सह ॥२७॥
सर्वशृङ्गारवेषाढ्यां सर्वाभरणभूषिताम् ।  
आदिलक्ष्मीं प्रवीक्ष्यैव ब्रह्मविष्ण्वीशमातरम् ॥२८॥
कामाक्षीं तां दिव्यदेवीमस्तौषीद् विश्वसृट् स्वयम् ।  
अनादिश्रीकृष्णनारायणस्य जननीं भुवि ॥२९॥
ब्रह्मोवाच-  
जय लक्ष्मि महालक्ष्मि जगन्मातः परेश्वरि ।  
जय श्रीनाथसहजे जय श्रीसर्वमङ्गले ॥3.120.३०॥
जयश्रीकरुणाराशे जय वैष्णववन्दिते ।  
जय लोकप्रपूज्ये त्वं लोककर्त्र्यै च ते नमः ॥३ १ ॥
अनन्यभावनाभक्तैर्वेद्यायै ते नमो नमः ।  
आम्नायमुनिसङ्घातैर्ज्ञातोक्ता या परेश्वरी ॥३२॥
परब्रह्मस्वरूपायै मात्रे ते वै नमो नमः ।  
हृदयस्थे नमस्तुभ्यं साम्राज्यसम्पदीश्वरि ।  
वेदा निःश्वसितं ते वै तस्यै मात्रे नमो नमः ॥३३॥
सहस्रशीर्षा देवोऽपि धत्ते यदाज्ञया क्षितिम् ।  
सूर्यचन्द्राग्नयो भान्ति यदंशतेजसा सदा ॥३४॥
पञ्चविंशतिरूपायै मात्रे लक्ष्म्यै नमो नमः ।  
ईश्वरा अपि यस्यास्ते प्राप्यैश्वर्याणि चेश्वराः ॥३५॥
सर्वात्मनामन्तरस्थां परमानन्दरूपिणीम् ।  
श्रीविद्यां श्रीमहालक्ष्मीं त्वां नमामि पुनः पुनः ॥३६॥
सर्वज्ञानात्मिका यूपात्मिका स्वर्णात्मिकाऽसि च ।  
तत्त्वोपदेशरूपा च स्मृद्ध्यात्मा शान्तिवर्षिणी ॥३७॥
देशकालपदार्थात्मा मणिमन्त्रौषधात्मिका ।  
धातुतैजसरूपा च तस्यै मात्रै नमो नमः ॥३८॥
कल्याणगुणसम्पन्ना कम्भराभूतिशालिनी ।  
कुङ्कुमवापिकामाता बालकृष्णप्रसूः रमा ॥३९॥
अनादिश्रीकृष्णनारायणाङ्कशोभिताऽव्यया ।  
वारंवारं सुराष्ट्रे त्वं समायासि नमोऽस्तु ते ॥3.120.४०॥
इतिस्तुता च सा माता सन्तुष्टा वीक्ष्य वेधसम् ।  
वृणीष्वेति तदा प्राह ब्रह्माऽपि चार्थयद् वरम् ॥४१॥
मातस्ते दर्शनादद्य कृतकृत्योऽस्मि सर्वथा ।  
तथापि लोकरक्षार्थं कामये तत् प्रदेहि मे ॥४२॥
कर्मभूमौ जना मूढाः संसारवासनावृताः ।  
तेषां मोक्षार्थमेवात्र भूमौ निवासमाचर ॥४३॥
श्रुत्वाऽऽह वेधसं माता तथाऽस्त्विति तदा रमे ।  
ब्रह्माऽपि मन्दिरं शीघ्रं कारयामास सौभगम् ॥४४॥
महालक्ष्म्या समं स्थातुं सस्मार परमेश्वरम् ।  
पुण्डरीकाक्षमीशेशेश्वरेश्वरेश्वरेश्वरम् ॥४५॥
सोऽपि साक्षात् समायातः प्रार्थितो ब्रह्मणा तथा ।  
निवासार्थं सह लक्ष्म्या तथास्त्विति जगाद सः ॥४६॥
एवं काञ्चनतुल्यायां स्थल्यां शुभे हि मन्दिरे ।  
महाविष्णुयुता माता महालक्ष्मीः स्थिताऽभवत् ॥४७॥
अथ ब्रह्मा पुनः प्राह मातः पितः सदाऽत्र वै ।  
वैष्णवाद्यो भवद्भक्तः शङ्करोऽपि वसत्विह ॥४८॥
वैष्णव्या निजशक्त्याऽऽढ्यश्चेति पूरय कामनाम् ।  
तथाऽस्त्विति हरिः प्राह शिवरूपोऽभवद्धरिः ॥४९॥
महालक्ष्मीश्चाऽभवच्च महागौरी महोज्ज्वला ।  
सर्वशृङ्गारशोभाढ्या महालावण्यशेवधिः ॥3.120.५०॥
शिवं गौरीं तदा ब्रह्मा नारायणश्च देवताः ।  
पुपूजुः परया भक्त्या स्थापयामासुरीश्वरी ॥५१ ॥
मनसा निर्मितं धात्रा मध्ये नगरमुत्तमम् ।  
मन्दिरं च तयोरर्थे शिवकाञ्चीतिसुन्दरम् ॥५२॥
महालक्ष्म्या वायुभागे स्थितवान् शङ्करस्तदा ।  
अग्निभागे विष्णुरेव ब्रह्माऽव्यक्तो व्यराजत ॥५३॥
आदिर्लक्ष्मीर्महालक्ष्मीर्माता सा श्रीपरेश्वरी ।  
का नाम वाणी मा नाम कमला ते ह्युभे ततः ॥५४॥
कामा साऽक्ष्णा तु वामेन पश्यत्येव हरिं प्रभुम् ।  
शङ्करं दक्षिणेनाऽक्ष्णा पश्यत्येव च वेधसम् ॥५५॥
कामाक्षीति ततः साऽभूत् कथिता देवपुङ्गवैः ।  
तदा गङ्गायमुनाद्याः सर्वतीर्थाधिदेवताः ॥५६॥
तिस्रः कोट्योऽर्धकोटी च सेवार्थं समुपाययुः ।  
तदाऽऽदाय करयोस्तु चामरे श्रीः सरस्वती ॥५७॥
महालक्ष्मीं विजयन्त्यौ स्थिते वै पार्श्वयोः सुखे ।  
आदिश्रीनयनोत्पन्ने सर्वशृङ्गारशोभिते ॥५८॥
एवं स्वमातरं पृष्ठे स्थिता सन्तोषिणी सुता ।  
छत्रं स्वर्णमयं धृत्वा राजते दिव्यरूपिणी ॥५९॥
महालक्ष्म्याश्चाज्ञयाऽथ सरस्वती स्वयम्प्रभा ।  
पश्यतां सर्वदेवानां विधातुर्देहमाविशत् ॥3.120.६०॥
इन्दिराश्रीराविशच्च विष्णुदेहे तदाज्ञया ।  
एवं गौरी शङ्करस्य तदा वर्ष्म समाविशत् ॥६१ ॥
सन्तुष्टा चाविशन्मातृदेहं ब्रह्मव्रता सदा ।  
एवं ता देवतास्तत्र काञ्च्यां वसन्ति पद्मजे ॥६२॥
ब्रह्मा ततः सुरानाह प्रतिवर्षमिहालये ।  
विवाहः सम्प्रकर्तव्यो महागौरीमहेशयोः ॥६३॥
तथा कार्यो विवाहो वै महालक्ष्म्यामहाप्रभोः ।  
महोत्सवः प्रकर्तव्यो राजोपचारकैरिह ॥६४॥
विवाहोत्सवकर्तॄणां सौभाग्यं शाश्वतं भवेत् ।  
काञ्च्यां कुङ्कुमवाप्यां वा महोत्सवफलं समम् ॥६५॥
मया कुङ्कुमवाप्याख्ये क्षेत्रे सौवर्णमन्दिरे ।  
स्थापिता मे प्रसूर्माता महालक्ष्मीः परेश्वरी ॥६६॥
सहगोपालकृष्णेन महानारायणेन वै ।  
तत्पूजां ये करिष्यन्ति ते यास्यन्ति महत्फलम् ॥६७॥
नैवेद्यं ये धरिष्यन्ति ते यास्यन्ति दिवं सुखम् ।  
भक्तिं तयोः करिष्यन्ति ते यास्यन्त्यमृतं पदम् ॥६८॥
श्रीपुरं चैश्वरं धाम महाविष्णोर्महात्मनः ।  
इयमेव महालक्ष्मीः श्रीमती परमेश्वरी ॥६९॥
त्रियुगलं ससर्जाऽपि लक्ष्मीविष्णुमयं तथा ।  
सावित्रीविश्वसृङ्रूपं शिवाशिवस्वरूपकम् ॥3.120.७०॥
जया च विजया विद्या सेवन्ते परमेश्वरीम् ।  
सम्पत्करी महादेवी सेवते श्रीमतीं सदा ॥७१ ॥
मन्त्रं जपेत्पूजयेच्च श्रीचक्रं सर्ववस्तुभिः ।  
धारितं मनसा सिद्ध्येत् श्रीचक्रस्य प्रपूजनात् ॥७२॥
श्रीचक्रं वै महालक्ष्मीमूर्तिर्गुप्ता न संशयः ।  
भक्तो भूत्वाऽखिलं भारमैहिकामुष्मिकात्मकम् ॥७३॥
श्रीदेवतायां निक्षिप्य भवेच्छरणवर्तनः ।  
अनुकूलो महालक्ष्म्याः प्रातिकूल्यविवर्जितः ॥७४॥
रक्ष मामिति विश्वस्तः सेवां तु वृणुयात् सदा ।  
दीनाधीनो भवेच्चापि भुक्तिं मुक्तिं स विन्दति ॥७५॥
अमानित्वमदम्भित्वमहिंसा क्षान्तिरार्जवम् ।  
सद्गुरूपासनं शौचं स्थैर्यमात्मविनिग्रहः ॥७६॥
इन्द्रियार्थेषु वैराग्यमहङ्कारविवर्जितः ।  
जन्ममृत्युजराव्याधिदुःखदोषानुचिन्तनम् ॥७७॥
असक्तिरनभिष्वङ्गो मायिकेषु तु वस्तुषु ।  
समता तु सुखे दुःखे भक्तिः श्रीललितेश्वरे ॥७८॥
एकान्तशीलता चान्यसंसद्रागविहीनता ।  
आध्यात्मिकपरत्वं च परज्ञानाभिमग्नता ॥७९॥
एवं च वर्तयन् भक्त्या महालक्ष्म्याः प्रपत्तिमान् ।  
विन्दते परमं मोक्षं भुक्तिं स्वर्गमनुत्तमम् ॥3.120.८०॥
श्रीलक्ष्मीदर्शने दीक्षां वदामि शृणु पद्मजे ।  
हस्ते श्रीनगरं ध्यात्वा धाम यत्परमं परम् ॥८१॥
महालक्ष्म्या महाविष्णोर्हिरण्मयं सुशोभनम् ।  
महालक्ष्म्या जपन्मन्त्रं गुरुः शिष्यतनुं स्पृशेत् ॥८२॥
स्पर्शदीक्षा सर्वपापनाशिनीं पुण्यदायिनीम् ।  
दत्वा निमील्य नयने ध्यात्वा श्रीपरमेश्वरीम् ॥८३॥
गुरुः शिष्यं प्रपश्येत् सा दृग्दीक्षा पावनी शुभा ।  
गुरोर्दृष्ट्याः स्पर्शनेन भाषणेन च सेवया ॥८४॥
पापनाशो भवेज्ज्ञानं दिव्यदेहो भवेदपि ।  
गुरोः प्रसादमासाद्य शिष्यस्तद्रूपवान् भवेत् ॥८५॥
चिरं शुश्रूषता तुष्टो दद्यादाशीर्गुरुर्हि सा ।  
दीक्षा तु मानसी प्रोक्ता सर्वार्पणा तदुत्तमा ॥८६॥
शुक्लपक्षे शुभे काले स्नात्वा सन्ध्यामुपास्य च ।  
गुरुं नत्वा पवित्रं च मन्दिरं प्रति संव्रजेत् ॥८७॥
आचमनं ततः कृत्वा महालक्ष्मीं प्रपूजयेत् ।  
आवाहनासने पाद्यमर्घ्यमाचमनं क्रियात् ॥८८॥
स्नानं पञ्चामृतमयं शुद्धाऽद्भिरभिषेचनम् ।  
वस्त्रं विभूषणं गन्धं पुष्पं धूपं च दीपकम् ।  
नैवेद्यं सलिलं ताम्बूलकं प्रदक्षिणं स्तुतिम् ॥८९॥
ओं ऐं ह्रीं श्रीं ऐं क्लीं सौः ओं नमो महालक्ष्म्यै  
कम्भरायै कामाक्ष्यै ललितायै श्रीचक्रायै महानारायण्यै  
महापरमेश्वर्यै पूर्णब्रह्ममहाविष्णुपत्न्यै श्रीगोपाल-  
कृष्णाङ्गनायै सर्वसम्पत्प्रपूरिण्यै चाऽष्टोत्तरद्विशतमहा-  
सामर्थ्यमय्यै ते नमः क एं ईल ह्रीं हस कहल ह्रीं  
सकल ह्रीं ऐं क्लीं सौः सौः क्लीं ऐं श्रीं स्वाहा ॥3.120.९०॥
इतिपुष्पाञ्जलिं दद्यात्ततो गोमयलेपिते ।  
भूतले तण्डुलपीठे वारिकुम्भं सरत्नकम् ॥९१॥
पञ्चपल्लवसंयुक्तं नारिकेलफलान्वितम् ।  
अभ्यर्च्य गन्धपुष्पाद्यैस्ततो मन्त्रं जपेन्मुहुः ॥९२॥
अष्टोत्तरशतं जप्त्वा दीपं प्रदर्श्य वै गुरुः ।  
शिष्यं च कारयित्वैव साष्टाङ्गं कुसुमाञ्जलिम् ॥९३॥
प्रार्थनां कारयेत् तत्र मुहुः सर्वेष्टलब्धये ।  
परन्धाम परम्ब्रह्म मम त्वं स्वेष्टदेवता ॥९४॥
रक्ष मां सकुटुम्बं त्वं रक्ष मोक्षार्थमेव माम् ।  
गुरोश्चरणयोर्न्यस्य मस्तकं भक्तिसंयुतः ॥९५॥
हस्तौ प्रक्षाल्य च ततो नैवेद्यं मिष्टमुत्तमम् ।  
विविधान्नं फलं दुग्धसारं लक्ष्म्यै समादिशेत् ॥९६॥
शिष्यकर्णे मनुं दत्वाऽभिषिञ्चेत् कुम्भवारिणा ।  
ततः शुद्धो महालक्ष्म्याः सपर्या सर्वदाऽऽचरेत् ॥९७॥
लक्ष्मीशेषं प्रभुञ्ज्याच्च दक्षिणां गुरवेऽर्पयेत् ।  
भोजयेद् वैष्णवान् साधून् साध्वीर्बालाँश्च कन्यकाः ॥९८॥
शरीरमर्थं प्राणं च तस्मै श्रीगुरवे दिशेत् ।  
तदधीनश्चरेन्नित्यं तद्वाक्यं नैव लङ्घयेत् ॥९९॥
प्रसादभोजी शिष्यः स्यात् पङ्क्तिपावनपावनः ।  
यः प्रसन्नः क्षणार्धेन मोक्षलक्ष्मीं प्रयच्छति ॥3.120.१ ००॥
दुर्लभं तं विजानीयाद् गुरुं संसारतारकम् ।  
आददीत ततो ज्ञानं सेवेत सततं च तम् ॥१ ०१॥
गुरुभक्तिर्भवेच्छिष्यस्तद्द्रोहः पातकं परम् ।  
तत्पादसेवनं मुक्तितुल्यं मुक्तिप्रदं मतम् ॥१ ०२॥
गुरुशासनवर्तित्वाच्छिष्यसञ्ज्ञा प्रतन्यते ।  
जपं ध्यानं जपं ध्यानं कुर्याच्छ्रान्तत्वहानये ॥१ ०३॥
ध्यानात् कीटो भ्रमरः स्यात्तथा शिष्यो हरिर्भवेत् ।  
आत्मैक्यभाविनो ब्रह्मीभूतता दर्शनं फलम् ॥१ ०४॥
अहम्भावे गते ज्ञाते चात्मनि परमात्मनि ।  
यत्र यत्र मनो याति सर्वे ते हि समाधयः ॥१ ०५॥
सर्वब्रह्मात्मलब्धेस्तु ब्रह्मरूपस्य योगिनः ।  
न तस्य किञ्चिदाप्तव्यं ज्ञातव्यं चाऽवशिष्यते ॥१ ०६॥
पूजाकोटिसमं स्तोत्रं स्तोत्रकोटिसमो जपः ।  
जपकोटिसमं ध्यानं ध्यानकोटिसमो लयः ॥१०७॥
देहो देवालयः प्रोक्तो जीवोऽयं सेवकः स्मृतः ।  
सेवयाऽन्तर्गतं कृष्णं तोषयेत् सर्वदानकैः ॥१ ०८॥
कोटिदानव्रतयज्ञेभ्यो वरं गुरुसेवनम् ।  
निर्गतं यद्गुरोर्वक्त्रात् तत्सर्वं शास्त्रमस्य वै ॥१ ०९॥
निषिद्धमपि तत्कुर्याद् गुर्वाज्ञां नैव लङ्घयेत् ।  
जातिविद्याधनाढ्योऽपि गुरुं दण्डवदाचरेत् ॥3.120.११ ०॥
रिक्तपाणिस्तु नोपेयाद् राजानं देवतां गुरुम् ।  
फलपुष्पाम्बरादीनि यथाशक्ति समर्पयेत् ॥१११ ॥
सद्भक्तरक्षणायैव दिव्यदेवोऽपि माधवः ।  
कृपानिधिर्गुरुर्भूत्वा संसारीव स चेष्टते ॥१ १२॥
नास्ति गुर्वधिकं तत्त्वं नास्ति ज्ञानाधिकं सुखम् ।  
नास्ति भक्त्यधिका पूजा नास्ति मोक्षाधिकं फलम् ॥११ ३॥
स्मरणात्पूजनाच्चापि श्रवणात्पठनादपि ।  
भुक्तिमुक्तिप्रदं दिव्यं फलं चाऽस्य प्रजायते ॥१ १४॥
इति श्रीलक्ष्मीनारायणीयसंहितायां तृतीये द्वापरसन्ताने महालक्ष्म्या मन्त्रान्तरं काञ्चीपुर्योर्महालक्ष्म्या द्वेधारूपता ब्रह्मविष्णुमहेशानां तत्र निवासो दीक्षाविधानं चेत्यादिनिरूपणनामा विंशाऽधिकशततमोऽध्यायः ॥१२० ॥
    
