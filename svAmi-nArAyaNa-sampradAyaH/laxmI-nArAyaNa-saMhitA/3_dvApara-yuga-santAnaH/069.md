+++
title = "०६९"

+++
श्रीनारायणीश्रीरुवाच-  
श्रेष्ठमुक्तं त्वया कान्त रहस्यं मनुसम्भृतम् ।  
महामन्त्रस्य सामर्थ्यं सर्वेष्टपूरकं महत् ॥१ ॥
त्वं प्रभुस्त्वं पतिस्त्वं च लोकानां गुरुरेव च ।  
त्वं स्वामी त्वं सखा नाथस्त्वं गतिस्त्वं सहायकृत् ॥२ ॥
त्वं भोक्ता त्वं तारयिता त्राता पोष्टा सुहृत् सदा ।  
त्वं जनकोऽसि लोकानां गर्भध्रस्त्वं हि देहिनाम् ॥३ ॥
अहं शिष्या वधूः पत्नी कान्ता सखी तवाऽस्मि च ।  
दासी भृत्या किङ्करी च भार्या योषित्तवाऽङ्गना ॥४ ॥
इमा ब्रह्मप्रियाः सर्वास्तवाऽर्धांऽगस्य शक्तयः ।  
हरिप्रियाश्च वै तद्वच्छक्तयः सन्ति ते पराः ॥५ ॥
सर्वासां मेऽपि च कृपाकरस्त्वं शाश्वतोऽधिपः ।  
मन्त्रदाता भवानेव दीक्षादाता भवानपि ॥६ ॥
मन्त्रदीक्षाविधिं मां त्वं ब्रूहि लोकहितेच्छया ।  
प्राप्य दीक्षां महामोक्षं प्राप्स्यन्तीति कृपां कुरु ॥७ ॥
श्रीपुरुषोत्तम उवाच-  
शृणु कान्ते प्रवक्ष्यामि मन्त्रदीक्षाविधिं हि ते ।  
यदा भवेद्धि सङ्कल्पः सत्सङ्गस्य बलेन वै ॥८ ॥
पूर्वपुण्यबलेनापि चान्यसम्प्रेरितेन वा ।  
तदा स्नात्वा हरिं स्मृत्वा शीघ्रं गच्छेद् गुरुं प्रति ॥९ ॥
सद्गुरुर्धर्मसम्पन्नस्त्यागवान् संयतेन्द्रियः ।  
महाभागवतो भक्तो विद्वान् भक्तिपरायणः ॥3.69.१० ॥
आचार्यो वेदविन्मन्त्रतत्त्वार्थविद् रहस्यवित् ।  
मन्त्रजापरतश्चापि मत्सम्प्रदायसंयुतः ॥११ ॥
परब्रह्मसम्प्रदायदीक्षावान् मत्पदाश्रितः ।  
ब्रह्मविद्यासु निष्णातश्चानन्यदैवतः शुचिः ॥१२॥
साधुः साध्वी सती विप्रो गुरुपादाश्रितोऽपि यः ।  
गुर्वर्थकृतसर्वस्वः शासिता मोक्षदो गुरुः ॥१३॥
एतादृशं श्रेष्ठगुरुं यद्वा मन्त्रविदं गुरुम् ।  
अभिगच्छेदर्च्यपाणिर्ज्ञानदं दिव्यमूर्तिकम् ॥१४॥
आचारशासकं भक्तिशासकं ब्रह्मदायकम् ।  
आचार्यं परमं दिव्यं गुरुं गच्छेन्नमेत्तथा ॥१५॥
आचार्यं निजसङ्कल्पं मन्त्रार्थकं निवेदयेत् ।  
यथोक्तवचनं मत्वा मम जन्माष्टमीदिने ॥१६॥
ऊर्जकृष्णेऽथवा चोर्जे द्वादश्यां शुक्लके दले ।  
यद्वापुण्यदिने यद्वा यदेच्छेद्वै तदा दिने ॥१७॥
तीर्थजलं करे धृत्वा हरेः पादामृतं जलम् ।  
आचमनं विधायैव निषीदेद्वै गुरोः पुरः ॥१८॥
गुरुस्तस्मै हरेर्नाम श्रावयित्वा पुनः पुनः ।  
शङ्खचक्रगदापद्मचिह्नानि दापयेज्जलैः ॥१९॥
यद्वा वह्निं स्थापयेच्च वह्निमन्त्रविधानतः ।  
स्थण्डिलादौ जुहुयाच्च गवाज्यं मन्त्रसंयुतम् ॥3.69.२०॥
अष्टोत्तरसहस्रं वा शतमष्टोत्तरं च वा ।  
जुहुयाद्वै महामन्त्रसंयुतं च फलादिभिः ॥२१ ॥
मन्त्रैः पुरुषसूक्ताद्यैर्लक्ष्मीसूक्तादिभिस्तथा ।  
पायसं च घृताद्यं च जुहुयान्मेऽभिधानकैः ॥२२॥
ततो वै राजतं यद्वा सौवर्णं ताम्रमेव वा ।  
शङ्खं चक्रं गदां पद्मं पञ्चामृतैः निषेचयेत् ॥२३॥
पूजयेच्च ततो वह्नौ तापयेन्मुद्रणोचितम् ।  
दशहोमान् प्रकुर्याच्च षट्होमान् वा ततः पुनः ॥२४॥
उद्धृत्य चक्रं बाह्वोर्वै चांऽकयेद् गुरुराश्रितम् ।  
दक्षे चोर्ध्वे चक्रमेव शङ्खं तूर्णं हि वामके ॥२५॥
गदां दक्षे ह्यधोभागे पद्मं वामे च निम्नके ।  
एवं बाह्वोरङ्कयित्वा तीर्थकलशवारिणा ॥२६॥
मन्त्रेणैवाऽभिमन्त्र्यैव शिष्यमूर्ध्न्यभिषेचयेत् ।  
आचमनं प्रदद्याच्च ह्यूर्ध्वपुण्ड्रं प्रकारयेत् ॥२७॥
सचन्द्रकं कौङ्कुमं च मन्त्रमध्यापयेत्ततः ।  
त्रिवारं दक्षकर्णे वै नार्या वामे वदेद् गुरुः ॥२८॥
मन्त्रार्थान् बोधयेत् सर्वान् निर्भयत्वं ददेत्ततः ।  
जपस्य नियमान् दद्याद् दद्यात् कण्ठीं च तौलसीम् ॥२९॥
जपमालां प्रदद्याच्च परिहारं समापयेत् ।  
शिष्यस्ततोऽर्चयेद्भक्त्या गुरुं भूषाऽम्बरादिभिः ॥3.69.३०॥
एवं मन्त्रयुतः शिष्यो नत्वा यायाद् गृहं निजम् ।  
इदं रहस्यं परमं लक्ष्मि! ते समुदाहृतम् ॥३ १॥
मन्त्रचतुष्टयं श्रेष्ठं मुक्तिदं दिव्यताप्रदम् ।  
तज्जपाद्वै भवेन्मोक्षो यावत्कृत्यनिकृन्तनः ॥३२॥
पूर्वोक्तं मन्त्रदशकं तथेदं च चतुष्टयम् ।  
सर्वभुक्तिसर्वमुक्तितादात्म्यादिप्रदं मम ॥३३॥
त्रयोदश तथा मन्त्राश्चापरे प्राङ्निदर्शिताः ।  
ते च मोक्षकरा लक्ष्मि भुक्तिमुक्तिप्रदाः शुभाः ॥३४॥
त्रयस्त्रिंशत्तथा मन्त्रा गायत्र्यन्ता उदीरिताः ।  
सर्वे ते सिद्धिदा लक्ष्मि पुरुषार्थप्रदाः शुभाः ॥३५॥
त्रयस्त्रिंशत्तथाऽन्ये ते मन्त्रा लक्ष्मि प्रकीर्तिताः ।  
तव गायत्रिकान्तास्ते पुरुषार्थप्रदाः शुभाः ॥३६॥
ततो रमायाः पार्वत्या गायत्रीद्वयमुत्तमम् ।  
ततो मन्त्रत्रयं स्वामीकृष्णोवल्लभदैवतम् ॥३७॥
सर्वार्थसाधकं लक्ष्मि सर्वमन्त्रोत्तमोत्तमम् ।  
अथ गायत्रिकाश्चापि शृणु मोक्षप्रदाः शुभाः ॥३८॥
'परमेशाय विद्महे पुमुत्तमाय धीमहि ।  
तन्नोऽवतारी प्रचोदयात् ॥३९॥
'गोपीश्वराय विद्महे श्रीराधेशीय धीमहि ।  
तन्नः कृष्णः प्रचोदयात् ॥3.69.४०॥
'नारायणाय विद्महे वासुदेवाय धीमहि ।  
तन्नो विष्णुः प्रचोदयात् ॥४१ ॥
'तत्सवितुर्वरेण्यं भर्गो देवस्य धीमहि ।  
धियो यो नः प्रचोदयात् ॥४२॥
'तत्पुरुषाय विद्महे महादेवाय धीमहि ।  
तन्नो रुद्रः प्रचोदयात् ॥४३॥
'पद्मोद्भवाय विद्महे वेदवक्त्राय धीमहि ।  
तन्नः स्रष्टा प्रचोदयात् ॥४४॥
'महाविष्णवे विद्महे हिरण्यगर्भाय धीमहि ।  
तन्नो भूमा प्रचोदयात् ॥४५॥
एताः सप्त मत्स्वरूपाः शृणु त्वद्रूपगा अपि ।  
गायत्र्यः शुभदाः सर्वपुरुषार्थप्रदा रमे ॥४६॥
'ब्रह्मप्रियायै विद्महे हरिप्रियायै धीमहि ।  
तन्नो ब्राह्मी प्रचोदयात्' ॥४७॥
'नारायण्यै विद्महे वासुदेव्यै च धीमहि ।  
वैष्णवी नः प्रचोदयात्' ॥४८॥
'महालक्ष्म्यै च विद्महे विष्णुपत्न्यै च धीमहि ।  
तन्नो लक्ष्मीः प्रचोदयात् ॥४९॥
'हिरण्यवर्णायै विद्महे श्रियै हरिण्यै धीमहि ।  
तन्नो लक्ष्मीः प्रचोदयात् ॥3.69.५०॥
'महाऽम्बिकायै विद्महे पार्वत्यै सत्यै धीमहि ।  
तन्नो गौरी प्रचोदयात्' ॥५१॥
'महासावित्र्यै विद्महे वेदगायत्र्यै धीमहि ।  
तन्नो वाणी प्रचोदयात् ॥५२॥
'सुखदालक्ष्म्यै विद्महे शिवराज्ञीश्रियै धीमहि ।  
तन्नः कार्ष्णी प्रचोदयात् ॥५३॥
'नारायण्यै विद्महे माणिक्यायै धीमहि ।  
तन्नो राधा प्रचोदयात् ॥५४॥
'नारायण्यै विद्महे रमादेव्यै धीमहि ।  
तन्नो लक्ष्मीः प्रचोदयात् ॥५५॥
'नारायण्यै विद्महे पद्मावत्यै धीमहि ।  
तन्नो विभ्वी प्रचोदयात् ॥९६॥
'नारायण्यै विद्महे रमादेव्यै धीमहि ।  
तन्नः प्रभ्वी प्रचोदयात् ॥९७॥
धर्मदेवाय विद्महे भक्तिदेव्यै धीमहि ।  
तन्नो हरिः प्रचोदयात् ॥५८॥
इत्येता द्वादशगायत्र्यश्च लक्ष्मि तवाभिधाः ।  
धर्मार्थकाममोक्षाख्यपुमर्थसम्प्रदाः शुभाः ॥५९॥
इत्येवं सकला मन्त्राः शतं च दश पञ्च च ।  
पञ्चदशोर्ध्वशतशक्तिदेवता मदात्मकाः ॥3.69.६०॥
रहस्यं कथितं तेऽत्र परमेशपरायणम् ।  
जपित्वा तान्नरो नारी चैकं वा मनुमित्यपि ॥६१॥
यायात् स्वर्गात्परं स्वर्गं धाम्नो धाम परात्परम् ।  
उत्सवादुत्सवाऽऽढ्यं चानन्दानन्दसम्भृतम् ॥६२॥
पुरुषोत्तमतो देवः परो नास्ति प्रमुक्तिदः ।  
मम सेवा ततः कार्या पुरुषोत्तमसञ्ज्ञिनः ॥६३॥
मम मन्त्राः सदा जप्या यथाशक्ति दिवानिशम् ।  
मम दीक्षा ग्रहीतव्या धार्याण्यङ्कानि मे सदा ॥६४॥
तत्त्वं नारायणश्चाऽहं वासुदेवस्तथा त्वहम् ।  
परमात्मा परब्रह्म परज्योतिः परेश्वरः ॥६५॥
विष्णुः परात्परश्चाऽहं कृष्णो वै पुरुषोत्तमः ।  
शाश्वतात्माऽन्तरात्मा च साक्षी चाऽहं जनार्दनः ॥६६॥
हृषीकेशस्तथा यज्ञश्चाऽहं लीलापतिः प्रभुः ।  
सर्वमूर्धा सर्वचक्षुः सर्वपाद् भगवानहम् ॥६७॥
विश्वात्मा श्रीपतिश्चाऽहं सविता रमणोऽप्यहम्।  
सर्वेश्वरश्च सर्वज्ञो जगन्नाथोऽहमेव च ॥६८॥
सर्वविद्यान्तरस्थोऽहं सर्वायुधधरोऽप्यहम् ।  
सर्वशास्ता सर्वचेत्यश्चाहं श्रीपुरुषोत्तमः ॥६९॥
मम चिह्नं प्रसिद्धं वै चक्रं सुदर्शनं शुभम् ।  
ऊर्ध्वपुण्ड्रं च तिलकं शङ्खादीनि तथापि च ॥3.69.७० ॥
धारणीयानि भक्तेन पूज्योऽहं पुरुषोत्तमः ।  
शङ्खचक्रादिचिह्नाढ्यः कुर्यान्मे पूजनं प्रिये ॥७१॥
धारयित्वैव चिह्नानि ब्रह्मकर्म समाचरेत् ॥
बाह्वोर्धारयिता धर्ता याति मत्परमं पदम् ॥७२॥
अङ्कयित्वा जपन्मन्त्रं भवपाशात्प्रमुच्यते ।  
सुदर्शनयुतं भक्तं श्राद्धादौ भोजयेत् सती ॥७३॥
पितरो नित्यतृप्ता वै भवन्ति वैष्णवाशनात् ।  
दद्याद्गोभूहिरण्यादि चक्राङ्कितभुजाय वै ॥७४॥
चक्राङ्किताः पापमुक्ताः प्रयान्ति मत्परं पदम् ।  
चक्राद्यैरङ्किते देहे पावने वैष्णवे प्रिये ॥७५॥
सर्वतीर्थानि यज्ञाश्च वसन्ति मुक्तकोटयः ।  
मन्त्रसिद्ध्यै च पूजार्थं चक्रं धार्यं विशेषतः ॥७६॥
वैष्णवत्वस्य सिद्ध्यर्थं ज्ञानसिद्ध्यै विशेषतः ।  
मम भृत्यत्वसिद्ध्यर्थं चक्रं धार्यं विशेषतः ॥७७॥
शङ्खचक्रगदापद्मरेखा बाह्वोर्न्यसेत् सदा ।  
मीनशूलध्वजधनुर्बाणस्वस्तिकदण्डकान् ॥७८॥
रेखात्मकान्न्यसेन्नित्यं चान्दनान् तप्तकाँश्च वा ।  
पवित्रचक्ररेखाढ्यास्तरेयुः पातकाम्बुधिम् ॥७९॥
पवित्रं चरणं नेमिर्हरेश्चक्रं सुदर्शनम् ।  
तेन तप्तशरीरा वै प्रयान्ति मम धाम ह ॥3.69.८०॥
शुद्धेन वह्नितप्तेन ब्रह्म तेन पुनीहि नः ।  
यत्ते पवित्रमर्चिवदग्ने तेन पुनीहि नः ॥८१॥
येन देवा पवित्रेण आत्मानं पुनते सदा ।  
तेन सहस्रधारेण पावमान्यः पुनन्तु माम् ॥८२॥
प्राजापत्यं पवित्रं तच्छतोद्यामं हिरण्मयम् ।  
वयं ब्रह्मविदस्तेन पूतं ब्रह्म पुनीमहे ॥८३ ॥
सनेमिचक्रं सततं चाऽक्षरस्य महात्मनः ।  
तस्मिँश्चक्रवृते देहे महोन्नतिपदं ययौ ॥८४॥
एवं ममैव वाक्यानि श्रुतयो मे वदन्त्यपि ।  
रेखास्ता विधिवद् धार्या शङ्खचक्रादिहेतयः ॥८५॥
कलत्राऽपत्यभृत्याद्यैर्धार्याश्च पशुभिस्तथा ।  
वृक्षवल्ल्यादिभिश्चापि गृहारामादिभिस्तथा ॥८६॥
यानवाहनपेटाद्यैर्धार्या रेखादिहेतयः ।  
आन्तरे मम मूर्तिश्च बाह्ये चिह्नानि मे तथा ॥८७॥
अनन्यभक्तियोगश्च सर्वार्पणादिपूर्वकः ।  
कर्तव्यश्चापि धार्यश्च ते मे दासा हि वैष्णवाः ॥८८॥
उर्ध्वपुण्ड्रं तथा भाले लक्ष्म्या बिन्द्व्या युतं चरेत् ।  
लक्ष्मि साकं त्वया चाहमूर्ध्वपुण्ड्रे वसामि वै ॥८९॥
ऊर्ध्वपुण्ड्रयुतो देहो मम दिव्यं हि मन्दिरम् ।  
ऊर्ध्वपुण्ड्रयुतः स्नातः सर्वतीर्थेषु विद्यते ॥3.69.९०॥
दीक्षितः सर्वयज्ञेषु सर्वलोकेषु पूजितः ।  
विमानवरमारुह्य याति मे परमं पदम् ॥९ १॥
ऊर्ध्वपुण्ड्रधरं भक्तं दृष्ट्वा पापैः प्रमुच्यते ।  
नमस्कृत्याऽथवा भक्त्या सर्वदानफलं लभेत् ॥९२॥
श्राद्धेऽस्य भोजने कल्पकोटितृप्तिं प्रयान्ति वै ।  
पितरोऽस्य गयाश्राद्धकृतं फलमवाप्नुयुः ॥९३॥
यज्ञदानतपश्चर्याजपहोमाद्यनन्तकम् ।  
पुण्यवज्जायते चोर्ध्वपुण्ड्रभालस्य योगिनः ॥९४॥
एकान्तिनो महाभागाः साधवो ब्रह्मचारिणः ।  
सान्तरालं प्रकुर्युर्वै पुण्ड्रं मम पदाकृति ॥९५॥
मम पदाकृति पुण्ड्रं मन्दिरं मे सचन्द्रकम् ।  
मध्ये तिष्ठामि भालेऽहं श्रिया साकं त्वया हरिः ॥९६॥
पुण्ड्रं कुर्युर्जना नित्यं कृष्णसालोक्यसिद्धये ।  
तीर्थमृदा चन्दनेन कुङ्कुमेन द्रवेण वा ॥९७॥
जलाद्यैर्वा प्रकुर्युश्च ह्यूर्ध्वपुण्ड्रं सचन्द्रकम् ।  
धृत्वा पुण्ड्राणि चाङ्गेषु मम सायुज्यमाप्नुयुः ॥९८॥
ललाटे मां हरिं ध्यायेन् नारायणमथोदरे ।  
वक्षःस्थले श्रियं ध्यायेत् कण्ठे श्रीपुरुषोत्तमम् ॥९९॥
बाह्वोर्नरं तथा कृष्णं कन्धरे माणिकीपतिम् ।  
पार्श्वयोः श्रीभूपतिं मां पृष्ठे जनार्दनं तु माम् ॥3.69.१ ००॥
करयोश्च रमापद्मावतीनाथं स्मरेद्धि माम् ।  
एवं द्वादशपुण्ड्राणि भक्तो मे धारयेत् सदा ॥१० १॥
महाभागवती नारी महाभागवतो नरः ।  
ऊर्ध्वपुण्ड्रसुचन्द्राढ्यो मत्स्वरूपो न संशयः ॥१ ०२॥
एवं लक्ष्मि मयोक्ता वै मन्त्राः सहोर्ध्वपुण्ड्रकाः ।  
सचन्द्रकाश्च ते सर्वे तुलसीमालिकायुताः ॥१ ०३॥
मत्स्मृतिप्रसहिताश्च भवन्ति मत्प्रदप्रदाः ।  
नरा नारायणा नार्यो नारायण्यो भवन्ति वै ॥१ ०४॥
किम्वधिकं प्रवक्तव्यं मम प्रिया भवन्ति वै ।  
पठनाच्छ्रवणादस्य मोक्षमार्गो भवेत् ध्रुवः ॥१ ०५॥
इति श्रीलक्ष्मीनारायणीयसंहितायां तृतीये द्वापरसन्ताने महामन्त्रादिगायत्र्यादिसचन्द्रकोर्ध्वपुण्ड्रादिमहिमनिरूपणनामा नवषष्टितमोऽध्यायः ॥६९ ॥
    
