+++
title = "०५०"

+++
श्रीनारायणीश्रीरुवाच-  
गुरुतीर्थस्य माहात्म्यं भूयोऽपि वद मे पते ।  
जिज्ञासा वर्धते श्रोतुं सुलभं गुरुतीर्थकम् ॥१ ॥
श्रीपुरुषोत्तम उवाच-  
धन्याऽसि कृतकृत्याऽसि गुरुतीर्थाऽवगाहिनी ।  
योषितां दयया लक्ष्मि श्रेयःकरी यतो ह्यसि ॥२ ॥
कथयामि तथा भूयो गुरुतीर्थं निशामय ।  
सर्वपापहरं चापि शिष्याणां मोक्षदायकम् ॥३ ॥
दिव्यतापादकं पुण्यं धर्मात्मकं सनातनम् ।  
सर्वैश्वर्यान्वितं शीघ्रं प्रत्यक्षफलदायकम् ॥४ ॥
गुरोः प्रसादात् कमले इहैव फलभाग् भवेत् ।  
परलोकसुखं भुङ्क्ते महानन्दमवानुयात् ॥५ ॥
गुरोः प्रसादात् कमले त्रैलोक्यं सचराचरम् ।  
प्रत्यक्षं दृश्यते शिष्यैरीशलोकगतिं प्रति ॥६ ॥
अव्याहतगतिमान् स्याद् विज्ञानं विन्दते तथा ।  
यशः कीर्ति व्यवहारं प्राधान्यं कृपया लभेत् ॥७ ॥
सूर्यवत् सर्वथा गुरुः प्रकाशकोऽन्धचक्षुषाम् ।  
सोमवच्छान्तिदश्चापि प्रकाशदो निशात्मके ॥८ ॥
दीपवद् गृहहृदये प्रभादो वै गुरुः सदा ।  
दिवा सूर्यः शशी रात्रौ दीपो गृहे गुरुः सदा ॥९ ॥
प्रकाशते शिष्यहृदि गुरुर्ब्रह्मप्रकाशकृत् ।  
अतो गुरुः परं तीर्थं तारकं ज्ञानदानकैः ॥3.50.१० ॥
विज्ञायैवं गुरुं गुर्वी सर्वभावैः प्रसादयेत् ।  
कर्मभिर्मनसा देहैर्वाण्या च सेवया तथा ॥११ ॥
अत्रार्थे ते कथयामि कथां दिव्यां मनोहराम् ।  
ब्रह्मपुत्रो भृगुस्तस्य वंशेऽभूच्च्यवनो मुनिः ॥१ २॥
कदाऽहं ज्ञानसम्पन्नः स्यामित्यचिन्तयन् मुहुः ।  
तदर्थं तीर्थयात्रायामगमज्ज्ञानलब्धये ॥१३॥
गङ्गायात्रां बदरीतश्चाकपिलाश्रमं व्यधात् ।  
गोदावर्याः सरस्वत्या नर्मदायास्तथा व्यधात् ॥१४॥
कायश्च निर्मलो जातः सूर्यतेजःसमप्रभः ।  
ओङ्कारेश्वरमासाद्य वटच्छायास्थितोऽभवत् ॥१५॥
नर्मदाया जलं पीत्वा क्षणं ध्यानपरोऽभवत् ।  
तत्र शुश्राव पक्षिणां भाषां विज्ञानसम्भृताम् ॥१६॥
शुकपुत्रा हि चत्वारश्चासंस्ते पितृनन्दनाः ।  
उज्ज्वलश्च समुज्ज्वलो विज्वलश्च कपिञ्जलः ॥१७॥
एते कुञ्जलशुकजाः पितृमातृपरायणाः ।  
फलान्याहृत्य पितृभ्यां ददत्यपि च भुञ्जते ॥१८॥
क्रीडन्ति पितृनिकटे मातृसन्निधिमुत्सुकाः ।  
स्वपन्ति च च्यवनस्य पश्यतो नित्यमेव ते ॥१९॥
सायमागत्य ते सर्वे नित्यं सेवां चरन्ति च ।  
आगतास्ते चरित्वैव पितुर्नीडं सुखावहम् ॥3.50.२०॥
पितरं मातरं चोभौ प्रणेमुश्च फलानि च ।  
ददुश्चापि च पितृभ्यां मानिताः श्रान्तिमास्थिताः ॥२१ ॥
सम्भाषिताः सेविताश्च पक्षवातादिभिश्च ते ।  
सेवन्ते स्म पितरौ च पितरौ ददतुस्तदा ॥२२॥
शुभाशीर्वचनान्येव ततः पप्रच्छ तान् पिता ।  
उज्ज्वल त्वं चाद्य कस्यां दिशायां वै गतोऽभवः ॥२३॥
तत्र दृष्टं श्रुतं चाऽप्यपूर्वं चेन्मे निवेदय ।  
श्रुत्वोज्ज्वलः प्रणम्यैव पितरं प्राह तत्कथाम् ॥२४॥
गङ्गाद्वीपं जगामाऽद्य राजा यत्र हि धार्मिकः ।  
दिवोदासो वर्तते वै सत्यधर्मपरायणः ॥२५॥
ब्राह्मीदेवी तस्य पत्नी पातिव्रत्यपरायणा ।  
सुषुवे गुणरूपाढ्यां सुशीलां चारुमङ्गलाम् ॥२६॥
दिव्यादेवीतिविख्यातां कन्यां लावण्यशेवधिम् ।  
प्रथमे वयसि दिव्यां वरयोग्यां विलोक्य च ॥२७॥
पिता कामरूपदेशराजं चित्रप्रसेनकम् ।  
आहूय कन्यां प्रददौ चित्रसेनाय धीमते ॥२८॥
विवाहयज्ञे राजा स चित्रसेनो ममार ह ।  
अकृताग्निप्रदक्षिणा कन्या सौभाग्यवर्जिता ॥२९॥
अभवद् वै तदा राजा विप्रान् पप्रच्छ कारणम् ।  
अस्या विवाहसमये चित्रसेनो दिवं गतः ॥3.50.३०॥
अस्या वै कीदृशं कर्म भवत्येव ब्रुवन्तु मे ।  
श्रुत्वा विप्राः समाहुर्वै लग्नकालस्तथाविधः ॥२१ ॥
पतिमृत्युश्च वा पत्युः प्रव्रजिता च रुग्णता ।  
अथ राजा च कालेन त्विन्द्रप्रस्थपुरं ययौ ॥३२॥
इन्द्रप्रस्थनृपरूपसेनायेमां समार्पयत् ।  
रूपसेनोऽपि वै मृत्युं गतो विवाहनक्षणे ॥३३ ॥
एवं यदा यदा यस्मै राजा ददाति कन्यकाम् ।  
तद्भर्ता वह्निसाक्ष्ये वै मृत्युं गच्छति सत्वरम् ॥३४॥
एकविंशतिसङ्ख्याका वरा मृत्युङ्गतास्तथा ।  
कन्या त्वास्ते चाऽक्षता वै दिवोदासः शुशोच ह ॥३५॥
ततो मन्त्रिवचो मत्वा स्वयंवरं व्यधापयत् ।  
राजानो बहवस्तत्र समाहूताः समन्ततः ॥३६॥
स्वयंवरसभामध्ये यदा प्राप्ता कुमारिका ।  
राधासमां चन्द्रमुखीं व्यलोकयन् नृपास्तदा ॥३७॥
अदत्तवरमालाया रूपं वीक्ष्य तु तामसाः ।  
राजानो मोहमापन्ना हरणार्थं समुद्यताः ॥३८॥
अन्ये तस्यास्तु रक्षार्थं तदैवं समरोऽभवत् ।  
तत्र महान् क्षयो जातः क्षत्रियाणां स्वयंवरे ॥३९॥
दिव्यादेवी सुदुःखार्ता वैराग्यं समुपागता ।  
ययौ विन्ध्याचले तप्तुं तपस्तत्र रुरोद सा ॥3.50.४०॥
मया तस्या रोदनं वै श्रुतं दृष्टं तदन्तिके ।  
पितस्तस्याः कथं तादृग्भाग्यं राजन्यनाशकम् ॥४१ ॥
कुमारत्वं वने वासश्चार्धं विवाहनं तथा ।  
इति मे संशयश्चास्यां वर्तते तन्निषूदय ॥४२॥
श्रुत्वा पुत्रवचस्तत्र शुकः कुञ्जलको जगौ ।  
पूर्वजन्मकृतं सर्वं शृणु पुत्र हि कान्यकम् ॥४३॥
सा कन्या पूर्वमासीद्वै सुवीरवैश्यभामिनी ।  
वाराणस्यां च नाम्ना वै चित्रा स्वतन्त्रगामिनी ॥४४॥
अनाचारपरा पापा स्वैरिणी व्यभिचारिणी ।  
भर्तारं मन्यते नैव पुण्यहीना तु पापिनी ॥४५॥
कुत्सयते पतिं क्लेशकरी सद्धर्मवर्जिता ।  
परगृहे वसति भ्रमत्यपि सा गृहे गृहे ॥४६॥
परच्छिद्रं पश्यति द्राक् साधुनिन्दापरा तथा ।  
परहास्यकरी दुष्टा सदाचारविवर्जिता ॥४७॥
सुवीरेण तु वैश्येन गृहान्निष्कासिता हि सा ।  
दुष्टानां सङ्गतिं प्राप्ता दूतीकर्म चकार सा ॥४८॥
कुलटा च व्यभिचारकर्म कारयति पराः ।  
गृहभङ्गं कारयति साधूनां धर्मवर्त्मनाम् ॥४९॥
साध्वीं नारीं समाहूय द्रव्यदानैः प्रलोभयेत् ।  
मनोभङ्गं कारयति व्यवाये योजयत्यपि ॥3.50.५०॥
साधूनां सा स्त्रियं भङ्त्वाऽप्यन्यस्मै प्रददात्यपि ।  
एवं गृहशतं भग्नं चित्रया दुष्टया पुरा ॥५१॥
सङ्ग्रामं सा महादुष्टाऽकारयत् पतिपुत्रकैः ।  
एवं पापपरा सा तु मृता यमपुरं गता ॥५२॥
भुक्त्वा च यातनाः पश्चात् कर्मविपाकमागता ।  
सा त्विदानीं कृतं कर्म भुङ्क्ते रोदिति भामिनी ॥५३ ॥
यस्माद् गृहशतं तस्मादस्याः शतं वराः ।  
एकविंशतिसहिता विवाहे च स्वयंवरे ॥५४॥
पापायाः शुभसमये तत्सङ्ख्याका मृता वराः ।  
गृहभङ्गो न कर्तव्यो यस्य कस्यापि देहिनः ॥५५॥
परभङ्गे निजभङ्गो जायते नैव संशयः ।  
श्रुत्वैवमुज्ज्वलः प्राह पितश्चास्या महत्कुले ॥५६॥
जन्म कथं च वै जातं पापाया वद मेऽपि तत् ।  
श्रुत्वा पुत्रवचश्चापि कुञ्जलः प्राह पुत्रकम् ॥५७॥
दूती यत्राऽभवत् सा वै तत्रैकदा तु भूसुरः ।  
साधुधर्मा सिद्धगतिः कुचेलो दण्डवान् यतिः ॥५८॥
कौपीनमात्रवस्त्रश्च चित्राद्वारमुपस्थितः ।  
मौनी जितेन्द्रियो ज्ञानी व्रह्मभक्तिपरायणः ॥५९॥
तत्त्वदर्शी क्षुधातृषाव्याप्तश्च श्रमितः सुखी ।  
दूराध्वानपरिश्रान्तश्चित्रया स विलोकितः ॥3.50.६०॥
नाम्ना कृष्णायनं चित्रा दृष्ट्वाऽऽजुहाव तं गृहे ।  
आसनं च ददौ वारि भोजनं मधुपर्ककम् ॥६१॥
देहसंवाहनं चक्रे साधुं मत्वा सुसेवनम् ।  
अकरोत् सा प्रसन्नः सा आशीर्वादं ददौ शुभम् ॥६२॥
राजपुत्री भवत्वेवं कथयित्वा ययौ हि सः ।  
अथ कालान्तरे चित्रा मृत्युङ्गता ततस्त्विह ॥६३॥
साधोः सेवाफलेनाऽपि तदाशीर्वादतस्तथा ।  
दिवोदासगृहे पुत्री दिव्यादेवी व्यजायत ॥६४॥
सा हि दत्तवत्ती चान्नं जलं सेवां तथाऽऽसनम् ।  
तस्मात् पुण्यस्य माहात्म्याद् राजपुत्री हि वर्तते ॥६५॥
गृहभङ्गादिपापैश्च ह्यधवात्वं पुनः पुनः ।  
सहते वै ततः सेवा कर्तव्या सततं सताम् ॥६६॥
गुरोः सेवा प्रकर्तव्या साधोर्धर्मव्रतस्य च ।  
साध्व्याः सेवा प्रकर्तव्या सर्वसम्पत्करी हि सा ॥६७॥
राजपुत्रा मृता ये ये ते पुरा भाण्डजातयः ।  
नारीणां हारकाश्चासन् तेन पापेन ते मृताः ॥६८॥
गोविप्रगुरुसाधूनां सेवापरायणाः पुरा ।  
आसँश्चापि च वै तेन राजपुत्रत्वमागताः ॥६९॥
अतः सेव्याः साधवश्च गुरवश्च सदा हि ताः ।  
परभङ्गो गृहभङ्गो न कर्तव्यः कदाचन ॥3.50.७०॥
श्रुत्वोज्ज्वलः पुनस्तत्र पप्रच्छ पितरं प्रति ।  
कथं सा मुच्यते शोकान्महादुःखाद् वदस्व मे ॥७१॥
कथं सा लभते मोक्षं तं चोपायं वदस्व मे ।  
पिता च कुञ्जलः प्राह श्रुत्वा पुत्रं तमुज्ज्वलम् ॥७२॥
शृणु पुत्र प्रवक्ष्यामि तस्या दुःखविनाशकम् ।  
साधनं मोक्षणस्यापि येन शुद्धा भविष्यति ॥७३॥
हरेर्ध्यानाज्जपाच्चापि व्रताच्च गुरुसेवनात् ।  
पापनाशो मोक्षणं च भवेदेव न संशयः ॥७४॥
दिव्यो नारायणश्चास्तेऽक्षरे धाम्नि परात्परः ।  
सर्वज्ञः सर्वशक्तिश्च सर्वैश्वर्यसमन्वितः ॥७५॥
किशोरः सर्वशोभाढ्यः श्रीकान्तः परमेश्वरः ।  
मायिकाऽऽकारवर्ज्यः स दिव्याकारसमन्वितः ॥७६॥
दिव्यमुकुटमूर्द्धा च दिव्यचक्रादिशोभनः ।  
कोटिचन्द्राभवदनः पद्मपत्रनिभेक्षणः ॥७७॥
सर्वभूषणशोभाढ्यः कौस्तुभेन विराजितः ।  
कमलाकृतसेवश्च श्रीवत्साङ्केन राजितः ॥७८॥
मनोहारिस्वरूपश्च कान्तः कान्तार्हयौवनः ।  
एवं ध्यायेत् सती नित्यं सर्वपापविशोधकम् ॥७९॥
हरे नारायण कृष्ण श्रीपते कमलापते ।  
अनादिश्रीकृष्णनारायण श्रीकृष्णमोक्षकृत् ॥3.50.८०॥
एवं कुर्याद् भजनं वै जपं कुर्याद्धरे इति ।  
व्रतं कुर्यात् पूर्णिमाया लक्ष्मीनारायणव्रतम् ॥८१॥
उद्यापनेन सहितं कृष्णपूजान्वितं शुभम् ।  
गुरोस्तत्र च्यवनस्य प्रकुर्यात् सेवनं हि सा ॥८२॥
कर्मणा मनसा वाचा तदा दुःखं प्रहास्यति ।  
इत्युक्तं सर्वमेवैतत् पक्ष्यपत्यं प्रणम्य च ॥८३॥
पितुराज्ञां समादाय यत्र सा तत्र वै ययौ ।  
पक्षिभाषां परित्यज्य स्त्रीवाण्या तां जगाद ह ॥८४॥
उज्ज्वलः सन्निधौ गत्वा तापसीं चेदमब्रवीत् ।  
का त्वं भवसि कस्याऽसि कस्मादत्र समागता ॥८५॥
समाचक्ष्व त्वमनघे तपसश्चापि कारणम् ।  
दिव्यादेवी समुवाच पक्ष्यपत्यं विलोक्य सा ॥८६॥
आश्चर्यं महदापन्ना पक्षिन् शृणु यथातथम् ।  
को भवान् मे वदत्वत्र विश्वासो येन जायते ॥८७॥
पक्षी प्राह महाभागे पक्ष्यहं तव दुःखहाः ।  
रुदमानां विलोक्यैतत् पृष्टं मे वद कारणम् ॥८८॥
यथाबलं यतिष्येऽहं तव दुःखविनाशने ।  
श्रुत्वा दिव्यादेविका सा जगाद पक्षिणं प्रति ॥८९॥
कर्मणां मे फलं भुञ्जे दिवोदाससुताऽस्मि च ।  
शताधिका हि पतयो मृता उद्वाहनोत्सवे ॥3.50.९०॥
अधवाऽहं हि तिष्ठामि तपोऽर्थमत्र चागता ।  
पापनाशो भवेद् येन तमुपायं करोमि च ॥९ १ ॥
उज्ज्वलश्च समाकर्ण्य पित्रोक्तं प्राह योषिते ।  
साऽपि तथ्यं हि तन्मेने प्रायश्चित्तमियेष सा ॥९२॥
पप्रच्छ पक्षिणं पूर्वकृतपापस्य निष्कृतिम् ।  
उज्ज्वलः प्राह विष्णोर्वै ध्यानं कुरु यथोदितम् ॥९३॥
जपं कुरु हरे कृष्णनारायण परेश्वर ।  
व्रतं कुरु शुभं लक्ष्मीनारायणव्रतं परम् ॥९४॥
पूर्णिमायां निराहारं जागरणसमन्वितम् ।  
उद्यापनसमेतं च गुरोः संसेवनं कुरु ॥९५॥
गुरुश्चात्र च्यवनोऽस्ति नर्मदायाः शुभे तटे ।  
भजस्व तं महात्मानं पुण्यपुञ्जा भविष्यसि ॥९६॥
इत्युक्ता जगृहे सर्वं पक्षितः सा शुभोदया ।  
व्रतं चक्रे जपं चक्रे ध्यानं चक्रे हरेस्तथा ॥९७॥
च्यवनस्य वटे सेवां चक्रे गत्वा गुरोर्हि सा ।  
देहेन मनसा वाचा सर्वार्पणेन कन्यका ॥९८॥
गुरोस्तु कृपया साध्वी वर्षमध्ये ददर्श ह ।  
दिव्यं नारायणं कृष्णनारायणं परेश्वरम् ॥९९॥
घनश्यामं सुन्दरं च शङ्खचक्रगदाधरम् ।  
सर्वाभरणशोभाढ्यं दृष्ट्वा ननाम पादयोः ॥3.50.१ ००॥
दण्डवद् धरणिं प्राप्य चकार गद्गदाऽभवत् ।  
उवाच च हरिश्चाऽहं कृपया तव चागतः ॥१० १॥
गुरोः प्रसादलाभेन जातं मे दर्शनं तव ।  
वरं वृणु महाभागे ददामि तव वाञ्छितम् ॥१ ०२॥
श्रुत्वा सा कन्यका वव्रे मामुद्धर भवार्णवात् ।  
तव पादौ भजिष्यामि कान्तभक्तिं प्रदेहि मे ॥१ ०३॥
मोक्षे दासीपदं देहि यदि तुष्टोऽसि नाथ मे ।  
हरिः प्राहाऽस्त्वेवमेव चायाहि मम धाम वै ॥१ ०४॥
तावत् साऽप्यभवद् दिव्यादेवी लक्ष्मीस्वरूपिणी ।  
विमानवरमासाद्य ययौ वैकुण्ठमेव सा ॥१ ०५॥
उज्ज्वलः पितरं प्राह वृत्तान्तं सर्वमेव ह ।  
पिता विवेद सर्वं च महिमानं गुरोस्तदा ॥१ ०६॥
च्यवनः सर्वकामानां पूरको वैष्णवो गुरुः ।  
सेवितः कन्यया तेन याता सा ब्रह्मदर्शनम् ॥१ ०७॥
तेनैव दिव्यदेहेन याता मोक्षपदं सती ।  
लक्ष्मीर्जाताऽपरा धाम्नि ध्यानजपव्रतादिभिः ॥१ ०८॥
पठनाच्छ्रवणाच्चाऽस्य पापाऽपि पापशोधिता ।  
भूत्वा यायाद्धरेर्धाम लक्ष्मि! कान्ता भवेन्मम ॥१ ०९॥
इति श्रीलक्ष्मीनारायणीयसंहितायां तृतीये द्वापरसन्ताने वधूगीतायां गुरुतीर्थे दिव्यादेवीमोक्षणं नाम पञ्चाशत्तमोऽध्यायः ॥५० ॥
    
