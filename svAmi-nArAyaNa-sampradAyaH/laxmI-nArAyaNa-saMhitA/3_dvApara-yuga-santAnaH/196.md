+++
title = "१९६"

+++
श्रीपुरुषोत्तम उवाच-  
एवं नारायणीश्रि वै तदा मया शुभावहम् ।  
उपदिष्टं मोक्षदं तत्स्त्रीभ्यां च हर्षुलाय च ॥१ ॥
अथापि विद्रुमवल्ली वृद्धाऽपत्यादिवर्जिता ।  
मां पप्रच्छा हरेकृष्ण यथा पुत्रवती त्वहम् ॥२ ॥
भवाम्यपि तथा कान्त कृपां विधेहि वै मयि ।  
अहं तस्यास्तु भक्ताया भाग्यं प्रार्थनया तथा ॥३ ॥
सेवया च नवं तत्राऽकरवं पुत्रदं शुभम् ।  
तथाऽस्त्वेवं मयोक्ता सा प्रसन्ना समजायत ॥४ ॥
उपदेशो मया तेभ्यः पुनर्दत्तोऽतिशोधनः ।  
भक्तिर्यस्य भवेत् कृष्णनारायणे मयि प्रभौ ॥५ ॥
प्रत्यक्षे तस्य वर्तेत कार्यं कृष्णवचोऽनिशम् ।  
कृष्णभक्ता वदेयुर्यत् कार्यं तदपि सत्वरम् ॥६ ॥
एवंविधाऽभिलाषी च प्रतीक्षेत हरेर्वचः ।  
तथामूर्तिं मम चित्ते धारयेद्वै निरन्तरम् ॥७ ॥
नित्यं नवनवश्रद्धो धारयेन्न समुत्सृजेत् ।  
मन्येत पूर्णकामं च मम ध्यानपरायणः ॥८ ॥
चिरं ध्यायन्मय मूर्ति ततो याति परां गतिम् ।  
साधुसेवां प्रकुर्याद्वा तथा याति परं पदम् ॥९ ॥
साधूनां च गुणानेव गृह्णीयाद् दुर्गुणाँस्त्यजन् ।  
न्नाकृतौ परमेशे च साधौ चापि गुणान्नयेत् ॥3.196.१० ॥
सतां प्रसन्नताहेतुं सदाचारं चरेत् सदा ।  
आचारे वचने कार्ये सतां योगे प्रसेवने ॥१ १॥
संशयं नैव कुर्वीत कुसङ्गः संशयो ह्यतः ।  
विश्वासेन प्रकुर्वीत सतां चेष्टं हरेस्तथा ॥१ २॥
तदेव मुक्तिदं स्याद्वै निःसंशयो जयं व्रजेत् ।  
अधमोद्धारकश्चाऽहमुद्धरामि मदाश्रितम् ॥१ ३॥
सोत्साहेन तु सेवायां वर्तितव्यं सतां हरेः ।  
सोत्साहानां सेवकानां नैवाऽसाध्यं हि किञ्चन ॥१४॥
नानाविधपदार्थानां प्राप्तिर्मत्प्राप्तितो भवेत् ।  
मत्सुखेन सदाऽऽनन्दवन्तो भवन्ति मच्छ्रिताः ॥१५॥
अन्तरा मां पदार्थानां त्यागं करोति सर्वथा ।  
सर्वदा मां भजते यः स मुक्तः स च मे प्रियः ॥१ ६॥
निजेन्द्रियाणां व्यापारा अर्पणीया परात्मनि ।  
तदा दिव्यक्रियाः सर्वा भवन्ति मत्परायणाः ॥१७॥
वर्तते तस्य तृप्तिश्च साक्षात् कृष्णस्य योगतः ।  
साक्षाद्धरेस्तु संयोगस्तथा ब्रह्मदशा निजा ॥१८॥
यस्याऽस्ति तस्य कर्तव्यशेषो नास्ति प्रमुक्तये ।  
ज्ञानेन्द्रियाणि सर्वाणि यद्गृह्णन्ति निजाऽदनम् ॥१ ९॥
अदनं तद्धरिः साक्षाद्धरेर्गुणाश्च शाश्वताः ।  
एवं कर्मकराणां चेन्द्रियाणां विषयो हरिः ॥3.196.२०॥
भवेद् यस्य तु तस्याऽत्राऽऽनन्दो भवेद्धि शाश्वतः ।  
दिव्यगुणादिसम्प्राप्तौ सर्वं कृष्णमयं भवेत् ॥२१ ॥
एवमत्रैव कर्तव्यं भवितव्यं तथा सदा ।  
रूपं सतां हरेश्चापि रसः सतां हरेस्तथा ॥२२॥
गन्धः सतां हरेश्चापि शब्दः सतां हरेस्तथा ।  
स्पर्शः सतां हरेश्चापि शुद्धिकृन्मोक्षकृत् सदा ॥२३॥
सतां हरेर्दर्शनं च स्पर्शनं देहसेवनम् ।  
पादसम्मर्दनं चापि पावनं शोधकं सदा ॥२४॥
सतां हरेर्गृहे वासस्तदाज्ञापालनं तथा ।  
असंशयस्तदाचारे पावनो मोक्षदः सदा ॥२५॥
भोक्तव्यं भोग्यमेवाऽऽर्प्य श्रीकृष्णे नाऽन्यथा क्वचित् ।  
कृष्णाय कृष्णमूर्त्यात्मसत्पुरुषाय वाऽर्पयेत् ॥२६॥
अर्पितं दिव्यतां याति तद्भोक्ता मोक्षगो भवेत् ।  
हरेर्योगान्निर्गुणं तत्तद्भोक्ता निर्गुणो भवेत् ॥२७॥
सद्योऽन्तःकरणं शुद्धं करोति निर्गुणं हि तत् ।  
बन्धनं नैव जायेत निर्गुणस्योपभोगतः ॥२८॥
एवं विज्ञाय पञ्चाऽपि तथाऽन्ये विषया अपि ।  
सेव्याः शुद्धिकरा दिव्या प्रसादरूपिणः सदा ॥२९॥
अनर्पिता न वै सेव्याः परिहार्या हि दूरतः ।  
एवं वै वर्तमानानां विक्षेपो नैव जायते ॥3.196.३ ० ॥
बन्धनं न भवेच्चापि पुण्या मुक्तिः करे स्थिता ।  
शुद्ध्यन्ति सर्वकामाश्च सिद्ध्यन्ति कामिताः सदा ॥३१ ॥
मम वासः सदा तस्यान्तरे भवति सौख्यदः ।  
एवं विविच्य कर्तव्यः सतां सङ्गो हरेस्तथा ॥३२॥
सत्सङ्गः सर्वदा कार्यो निःश्रेयसप्रदो हि सः ।  
नास्ति तादृक् पदार्थो वा वस्तु यन्मम योगतः ॥३३।  
नोपेयाद् दिव्यभावं वा मोक्षदं न भवेदिति ।  
सर्वं पवित्रं मद्योगाच्छ्रेष्ठं निकृष्टमित्यपि ॥३४॥
एवं ज्ञात्वाऽर्पणीयं मे सर्वं वर्ष्म च दैहिकम् ।  
एवं शरणमाप्तस्याऽप्यहं तस्य भवामि हि ॥२५॥
ब्रह्मात्मनिष्ठायुक्तस्य गुरुधर्मयुतस्य च ।  
रागशून्यस्य सर्वत्र स्नेहयुक्तस्य वै मयि ॥३६॥
मम माहात्म्यविज्ञस्य मम प्रसादशेवधेः ।  
ममैश्वर्यं समस्तं वै धाम्नि तस्य भवत्यपि ॥३७॥
मम प्रसन्नतालभ्यमैश्वर्यं तेन चाऽर्ज्यते ।  
सतां समागमान्नित्यं सिद्धधर्मं समालभेत् ॥३८॥
मुक्तिदः सिद्धधर्मो वै तमर्जयेत् सतां श्रयात् ।  
साध्यधर्मो हरिश्चाऽहं प्राप्यो भवामि सिद्धतः ॥३९॥
यस्य साक्षाद्धरेः प्राप्तिः साक्षाद् योगः प्रसेवनम् ।  
सर्वदा दर्शनं चास्ति तथापि मायिकं सुखम् ॥3.196.४०॥
यदि वाञ्च्छति तस्यात्मा न तृप्तो निरयाभिगः ।  
स एव ज्ञानहीनो वै बोध्यो यो न तृषां त्यजेत् ॥४१॥
सदसद्बोधमासाद्य मायासुखं ततस्त्यजेत् ।  
आत्मसुखं परित्यज्य मायासुखे प्रमोदते ॥४२॥
तस्य शाश्वतकार्याणि नैव सिद्ध्यन्ति कान्यपि ।  
आत्मस्थस्य हरेर्मे च सुखं भुङ्क्ते तु यो जनः ॥४३॥
स एव विद्वान् मुक्तात्मा भक्तात्मा सर्वतोऽधिकः ।  
उपासनाबलेनाऽयं जायते हि नरायणः ॥४४॥
नारी नारायणी स्याच्च राधा लक्ष्मीर्यथा रमा ।  
सत्समागममाप्तस्य निजात्मपरमात्मनोः ॥४५॥
साक्षाद् वै दर्शनं दिव्यं जायते नाऽत्र संशयः ।  
सत्सङ्गो विद्यते यस्य तस्य चात्मप्रदर्शने ॥४६॥
परमात्मदर्शनेऽपि स्वातन्त्र्यं कृपया भवेत् ।  
आत्मदर्शनयत्नोद्योगिनः सत्सङ्गवर्तिनः ॥४७॥
मम प्रतापमालम्ब्य चान्तर्दृष्टिं विधाय च ।  
वीक्षते स्वस्वरूपं चेद् भास्वद्भासुरमीक्षते ॥४८॥
आत्मप्रकाशे विमले साक्षान्मां परमेश्वरम् ।  
वीक्षते बालकृष्णं वै शाश्वतानन्दवान् भवेत् ॥४९॥
भक्ता त्वैकान्तिकी या च नारी वाऽपि नरोऽपि वा ।  
मदर्थकृतसर्वस्वा मां प्रयाति परे पदे ॥3.196.५०॥
क्रियासु क्रियमाणासु सर्वास्वपि हरिः स्वयम् ।  
चिन्तनीयो धारणीयो यथादृष्टो यथाश्रुतः ॥५१ ॥
भोजनीयः सेवनीयो रञ्जनीयो हरिस्त्वहम् ।  
तेन भक्ताः प्रयान्त्येव ब्रह्मधामाऽक्षरं परम् ॥५२॥
शान्तचित्ते वीक्षणीयः श्रीकृष्णोऽन्तर्दृशा चिरम् ।  
सर्वानन्दाः प्रापणीया मम मूर्तेस्तदात्मतः ॥५३॥
जीवोऽयं देहिनां देहे संसारेऽपारसागरे ।  
चतुरशीतिलक्षेषु देहेषु खनियोगिषु ॥५४॥
उत्पन्नो बहुवारं वै स्त्री वा पुमान् पुनः पुनः ।  
नरा भुक्तास्तथा नार्यो भुक्ताश्चाऽनेन वै मुहुः ॥५५॥
पीतानि सर्वदुग्धानि गर्भकुट्यो विलोकिताः ।  
मरणं जननं चापि दृष्टं पुनः पुनस्तथा ॥५६॥
अहन्ता ममता चापि देहे दैहिकवस्तुषु ।  
कृताऽपि बहुधा यत्र देहे स्थितिमवाप्तवान् ॥५७॥
विस्मृतानि समस्तानि पूर्ववर्ष्माणि तानि वै ।  
इदं जन्मान्तरे प्राप्ते विस्मर्यते तथैव ह ॥५८॥
तदिदं चात्र देहे वै सङ्गस्त्याज्यो यथोचितः ।  
अहन्ता ममता त्याज्या ज्ञानेन पूर्वगे यथा ॥५९॥
विवेकेन विषयेष्वासक्तिं त्यक्त्वा हरौ मयि ।  
सज्जेत देहवान् यः स मुक्तो भवति मच्छ्रयात् ॥3.196.६०॥
मुक्त्यर्थं च विवेकार्थं माहात्म्यार्थं ममापि च ।  
सेव्याः सन्तः सदा पूताः पावना मत्स्यरूपिणः ॥६१ ॥
सेवया च ततः प्राप्यैकान्तिकत्वं च दिव्यताम् ।  
धामाऽक्षरं परं प्राप्याऽक्षरसाधर्म्ययोगतः ॥६२॥
सेवन्ते कोटिशो मुक्ता यथा मां सेवते त्वयम् ।  
तन्मुक्तपङ्क्तौ स्थातव्यमित्येवं मां प्रसेवयेत् ॥६३॥
सुखं चान्यत् समग्रं तु तुच्छं च क्षणिकं तथा ।  
विचार्यैकान्तभक्तिं मे कुर्याद् रहस्यवेदिनीम् ॥६४॥
अलोभि स्वमनः कार्यं मायिके विषये त्विह ।  
येनाऽत्र रम्यरूपादौ लोभो नैव प्रजायते ॥६५॥
तद्बलेन हरेर्धाम प्रतियानेऽपि मार्गगाः ।  
आयान्ति सिद्धयस्तासु लोभश्चास्य न वै भवेत् ॥६६॥
परं पारं प्रकृतेः स प्रयात्येव ममाश्रितः ।  
अनन्यचेता भूत्वैव भुङ्क्ते मत्सुखमूर्जितम् ॥६७॥
यस्य क्रियासु सर्वासु मम मूर्तिस्मृतिर्भवेत् ।  
तस्यैव स्थिरता स्याद्वै सर्वथा स्वामिनी प्रभौ ॥६८॥
यद्यत्सुखेप्सा यस्य स्यात् तत्तत् सुखं मदग्रतः ।  
ग्रहणीयं नाऽन्यतस्तु सर्वं ददामि तस्य वै ॥६९॥
मम राज्यं भक्तराज्यं भेदस्तत्र न विद्यते ।  
तस्माद् राज्ञ्या सदा भाव्यं न भाव्यं वेश्यया क्वचित् ॥3.196.७०॥
इत्येवं तु मया लक्ष्मि ह्युपदिष्टं ततश्च ते ।  
पुपूजुर्मां परमया भक्त्या व स्नेहार्द्रमानसाः ॥७१ ॥
फलान्युत्तमजातीनि भोजयामासुरुत्सुकाः ।  
अथापि साधुरूपं मां प्रसादयितुमुत्सुकाः ॥७२॥
सेवयितुं समुत्साहा उषितुं चक्रुराग्रहम् ।  
अथाऽह साधुरूपो वै तेषामाग्रहतस्तदा ॥७३ ॥
उषितुं च दिवारात्रमधिकं स्वीचकार ह ।  
दिवसे तूष्णवार्भिस्ते स्नापयामासुरादरात् ॥७४॥
पुष्पाणां बहुभिर्हारैः पुष्पनिर्मितभूषणैः ।  
पुष्पवस्त्रैः पुष्पशृङ्गारकैरर्हणमादधुः ॥७५॥
मुकुटः पीतपुष्पाणां कटके चाङ्गदे तथा ।  
विभूषाः पीतपुष्पाणां कृतास्तैश्च धृता मया ॥७६॥
अम्बराणि समस्तानि सप्तरूपसुमानि वै ।  
सुगन्धीनि विचित्राणि धृतानि च मया तदा ॥७७॥
दोला कदम्बवृक्षस्य शाखायां रज्जुभिः कृता ।  
बद्धा सुपल्लवपुष्पतोरणाद्यैर्विभूषिता ॥७८॥
निषाद्य मां तु दोलायां त्रयस्ते भावगर्भिताः ।  
आन्दोलयामासुरिष्टं स्वामिनं प्राणरक्षकम् ॥७९॥
पाययामासुरिक्षूणां रसं नारङ्गिणां तथा ।  
नालीकेरजलं चापि मिष्टवारि सुगन्धि च ॥3.196.८०॥
रात्रौ वाद्यविशेषैश्च कीर्तनं चक्रुरुत्सुकाः ।  
सहस्रशो जनास्तत्राऽऽययुर्दर्शनकाङ्क्षिणः ॥८ १ ॥
पावनास्ते ततो जाता दर्शनस्पर्शनादिभिः ।  
प्रसादग्रहणैश्चापि ययुस्ते तु निजालयान् ॥८२॥
हर्षुलश्चापि तत्पत्न्यौ सिषेविरे च मां निशि ।  
सर्वार्पणेन निर्दोषबुद्ध्या दिव्यप्रसेवनैः ॥८३॥
अथ या श्रेष्ठभार्या सा नाम्ना विद्रुमवल्लकी ।  
सर्वसुप्त्युत्तरं चार्धरात्रोत्तरं रहः स्वयम् ॥८४॥
प्रच्छन्नैकाकिनी तत्राऽऽगत्य मां परमेश्वरम् ।  
देहसम्मर्दनेनैव सिषेवे पुत्रकामिनी ॥८५॥
शनकैर्मम कर्णे सा कृत्वाऽऽननं च मौनवत् ।  
अर्थयामास भगवन पुत्रं मे देहि केशव ॥८६॥
प्रसन्नोऽहं सेवया च भक्तायाः सर्वथा हरिः ।  
तथाऽस्त्विति मया स्पृष्टा पुत्रवती भवेति च ॥८७॥
समुद्घाटितभाग्या सा प्रसन्ना बहुधाऽभवत् ।  
यथेष्टं सेवयामास मां ततोऽधिकभावना ॥८८॥
सुप्तोऽहं सा च पत्युश्च सेवायां प्रगता तदा ।  
लन्धमनोरथा जाता सगर्भा शोभना तथा ॥८९॥
अथ प्राप्ते तु समये सुषुवे बालकं शुभम् ।  
पुत्रं समुज्ज्वलं त्वेकं हर्षुलो हर्षमाप ह ॥3.196.९० ॥
विद्रुमवल्लकी त्वेवं लब्ध्वा पुत्रं ततः परम् ।  
मानपात्रं सदा जाता सर्वसौभाग्यसुन्दरी ॥९१ ॥
एवं लक्ष्मि मया भक्ता तारिता सेवया तदा ।  
प्रसन्नेन मया साऽपि तारिता बालहत्यया ॥९२॥
बालश्चोज्जीवितश्चापि सेवाऽपि स्वीकृता तथा ।  
एवमेव हि भक्तानां करोमि रक्षणं सदा ॥९३॥
जीवास्तु देहसंयुक्ता यावन्तः सन्ति तावता ।  
सदोषा एव वर्तन्ते किन्तु भक्त्या तरन्ति ते ॥९४॥
भक्त्याऽहं तारयाम्येतान् पापाँश्चापि नरान् द्रुतम् ।  
अथाऽहं गन्तुकामश्च पूजितो वन्दितश्च तैः ॥९५॥
साधुवेषेण सहसा चान्तर्हितोऽभवं क्षणात् ।  
हर्षुलाद्या यथादृष्टं ध्याने सस्मरुरन्वहम् ॥९६॥
भक्तिं चक्रुर्भावतस्ते साधुसेवां च चक्रिरे ।  
भुक्त्वा भोगांश्च विपुलाम् ययुस्ते स्वर्गमुत्तमम् ॥९७॥
स्वर्गात् स्वर्गोत्तरं प्राप्य मम धामाऽक्षरं ययुः ।  
एवं निष्कामसेवाभिर्यान्ति ब्रह्म निरामयम् ॥९८॥
सेवया लभ्यते पुत्रः सेवया लभ्यते सुखम् ।  
सेवया लभ्यते चाप्यभयं निष्पापता तथा ॥९९॥
सेवया भोगकोट्यश्च सेवया शाश्वतं सुखम् ।  
सेवया श्रीहरिश्चाऽहं प्राप्यः पूर्णेष्टसम्प्रदः ॥3.196.१ ००॥
भक्त्या भक्तान् तारयामि गृह्णामि सेवया ततः ।  
तादात्म्येनाऽऽनन्दयामि सर्वं ददामि तत्परम् ॥१०१ ॥
पठनाच्छ्रवणाच्चाऽस्य स्मरणात् सेवनात्तथा ।  
भुक्तिर्मुक्तिर्भवेदेव स्मृद्धिश्च शाश्वतीर्भवेत् ॥१ ०२॥
इति श्रीलक्ष्मीनारायणीयसंहितायां तृतीये द्वापरसन्ताने हर्षुलाख्यभक्तस्योद्याने श्रीहरेरुपदेशो हर्षुलस्य ज्येष्ठपत्न्या अपि पुत्रलाभश्चेत्यादिनिरूपणनामा षण्णवत्यधिकशतमोऽध्यायः ॥१९६ ॥
    
