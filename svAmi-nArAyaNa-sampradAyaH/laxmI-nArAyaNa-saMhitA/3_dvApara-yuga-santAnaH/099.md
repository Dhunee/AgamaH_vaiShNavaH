+++
title = "०९९"

+++
श्रीनारायणीश्रीरुवाच-  
सत्यं तद्भगवन् कृष्णनारायण जगत्प्रभो ।  
यत्र ते साधवः सन्ति तत्र पुमर्थसिद्धयः ॥१ ॥
ये च सन्तो निर्मला मे पत्युः प्रियतमा जनाः ।  
तेषां पादरजश्चाऽहं वहामि शिरसा सदा ॥२ ॥
तेषामाज्ञामर्थकरीं शुभां वाऽप्यथवाऽशुभाम् ।  
वहामि सर्वदानेन निःशङ्का तव कारणात् ॥३ ॥
सतां वाणी सत्यपूता यादृशी तादृशी ह्यपि ।  
सतां वाणी परो वेदो भवान् यत्र प्रतिष्ठति ॥४ ॥
मौनव्रतं सदा चास्ते सतां वैखर्यनावृतम् ।  
सन्तो विनाऽर्थं परमं वदन्त्येव न लौकिकम् ॥५ ॥
मुखमस्तीति वक्तव्यं निसर्गोऽयं न वै सताम् ।  
सूक्ष्मा गतिर्हि सत्यस्य दुर्ज्ञेया ह्यकृतात्मभिः ॥६ ॥
मूढरुच्यनुसारेण वक्तव्यं न सता क्वचित् ।  
वचने दोषसङ्क्रान्तिस्ततो मौनं वरं सताम् ॥७ ॥
मानवास्तादृशा लोके जायन्ते च भवन्ति च ।  
गुरुश्चाऽप्युपदेष्टाऽपि स्वमतं चेद्वदेद् यदि ॥८ ॥
तदा स गुरुराट् श्रेष्ठोऽन्यथाऽज्ञः परिकीर्त्यते ।  
एतादृशा भवन्त्येव शिष्या घोरतमोवृताः ॥९ ॥
स्वमतमनुद्वेष्टा वै गुरुर्गुरुर्न चान्यथा ।  
तस्मात्ते नारकाश्चात्र परत्रापि भवन्ति हि ॥3.99.१ ०॥
अतः शिष्याभिरेवाऽत्र शिष्यैर्वा यन्मतं मतम् ।  
तन्मतं चेद् विरुद्धं वै शास्त्रधर्मादिबाधकम् ॥१ १॥
तदा न गुरुणा ग्राह्यं त्याज्याः शिष्यास्तु तादृशाः ।  
प्रायशो बहवो लोके मृषापण्डाभिमानिनः ॥१२॥
विज्ञम्मन्या भवन्त्येव शिष्या गुरुनियामकाः ।  
अपथे गम्यमानास्ते पतन्त्येव ह्यधो ह्यधः ॥१३॥
असद्वाणी महापापा न वक्तव्या कदाचन ।  
तत्र सद्भिर्न वक्तव्या कस्यचित् किञ्चिदग्रतः ॥१४॥
वरां मौनेन मुनयो दीक्षां कुर्वन्ति संयमे ।  
दुरुक्तस्य भयात् कृष्ण नाऽऽभाषन्ते वृथा मृषा ॥१५॥
धार्मिका गुणसम्पन्नाः सत्यभक्तिसमन्विताः ।  
सत्योपदेशैर्मुनयः प्रापयन्ति परं पदम् ॥१६॥
दुष्कृतं दारयन्त्येव श्रोतॄणां ब्रह्मदानतः ।  
आनन्दाऽब्धिं प्रार्पयन्ति परमेशप्रसङ्गदाः ॥१७॥
अपात्रं शरणं यायात् परीक्षणीयं सर्वथा ।  
उपदेशो न कर्तव्यः सहसा स्थितिमन्तरा ॥१८॥
अपात्रे चोपदेशात् तत्पापं सङ्क्रमते गुरौ ।  
विमृश्य ज्ञानदानं वै कर्तव्यं सत्यसञ्जुषा ॥१ ९॥
अनृते चाऽप्यपात्रे चोपदेशः स्वं हिनस्ति हि ।  
तादृग्बोधः प्रदातव्यो येन सत्यं प्ररक्षयेत् ॥3.99.२०॥
येन सनातनो देवो नारायणः प्रसाद्यते ।  
एतादृशाः सत्यशीलाः सत्यनारायणाश्रिताः ॥२ १॥
सत्यसनातनभक्ताः साधवो गुरवो मम ।  
वसामि भगवँस्तत्र यत्र मे गुरवोऽमलाः ॥२२॥
पूज्यन्ते भवता साकं सुभगा ब्रह्मवेदिनः ।  
प्रगल्भा भक्तिदक्षाश्च श्रीहरिव्यवसायिनः ॥२३॥
देवभक्ताः कृतज्ञाश्च जितेन्द्रियाश्च सात्त्विकाः ।  
पुरुषार्थपरा दिव्याः सन्तो यत्र वसाम्यहम् ॥२४॥
यत्र कान्तो मम नारायणः श्रीपुरुषोत्तमः ।  
भवानास्ते निवसामि तत्र सर्वस्वदानतः ॥२५॥
न वसाम्यपुमर्थाढ्ये नास्तिके कृतघातिनि ।  
धर्मसाङ्करिके नैव भिन्नसेतौ वसामि न ॥२६॥
नृशंसे निन्दके दुष्टे चौरे गुरुष्वसूयिनि ।  
साधूनां द्वेषिणि दृप्ते नैव वसामि सर्वथा ॥२७॥
अल्पतेजसि सत्त्वेन विहीने बलवर्जिते ।  
क्लिष्टे क्रुद्धे न तिष्ठामि चाऽस्थिरे स्थितिवर्जिते ॥२८॥
अप्रार्थिनि स्वभावेन विहतेऽल्पप्रतोषिणि ।  
बहुव्यये व्यसनिनि नाऽहं वसामि सर्वदा ॥२९॥
धर्माढ्ये धर्मविदुषि दान्ते वृद्धोपसेविनि ।  
क्षान्तिपरे कृतकृत्ये निवसामि महोत्सवे ॥3.99.३ ०॥
सत्यस्वभावासु दान्तास्वबलासु वसामि च ।  
आर्जवाढ्यासु साधूनां सेविकासु वसामि च ॥३ १॥
देहद्विजगुरुस्वामिपूजिकासु वसामि च ।  
मलिनां चाऽस्थिरां नैजकार्यालसां विरोधिनीम् ॥३२॥
प्रतिकूलस्थितिं भर्तुः परपक्षसहायिनीम् ।  
अलज्जां चाऽसहमानां वर्जयामि सदा त्वहम् ॥३३॥
पापामसाधुसेवाढ्यां क्रुद्धां धैर्यविवर्जिताम् ।  
शठां कलहमूलां च बहुनिद्रां त्यजामि च ॥३४॥
सत्यव्रतासु दिव्यासु गुणसौभाग्यदासु च ।  
पतिव्रतासु शीलासु वसामि भूषितासु च ॥३५॥
यानेषु साधुयुक्तेषु भक्तासु कन्यकासु च ।  
यज्ञेषु साधुयुक्तेषु मन्दिरे च वसाम्यहम् ॥३६॥
पुष्पेषु सस्यगात्रेषु गजेषु मन्दुरासु च ।  
गोष्ठेषु साधुपादेषु पङ्कजेषु वसाम्यहम् ॥३७॥
नदीयुक्तप्रदेशेषु तपस्विसिद्धयोगिषु ।  
वृषभे गोमण्डले च नरेन्द्रे सज्जने तथा ॥३८॥
उच्चासने च हव्यादे सुरगोब्रह्मपूजके ।  
आतिथ्यशोभने सौधे नित्यं वसामि माधव ॥३९॥
अनादिश्रीकृष्णनारायणे साधौ च तेऽनुगे ।  
साध्व्यां भक्तजने चापि वसामि नित्यमूर्जिता ॥3.99.४०॥
प्रसन्नाश्चाऽदृश्यभावा यत्र वसामि केशव! ।  
त्वदाज्ञया वर्धयामि धर्मयशोऽर्थकामनैः ॥४१ ॥
भगवन् मे रहस्यं तु कथयामीह सर्वथा ।  
साधवो यत्र सेव्यन्ते तत्र वसामि सर्वदा ॥४२॥
साधवो भगवद्रूपा मम नाथस्य मूर्तयः ।  
तेषां सेवादिलाभार्थं तव प्रसन्नताऽऽप्तये ॥४३॥
नित्यं वसामि साधूनां सेविकायां च सेवके ।  
यत्र गोपालकृष्णश्च यत्र श्रीकम्भरासती ॥४४॥
सन्तुष्टा यत्र वै चास्ते यत्र श्रीहरिवल्लभः ।  
तत्र वसामि नित्यं वै यत्र पूजा हरेस्तव ॥४५॥
सर्वस्वार्पणभावेन भजन्ते ये जना हरिम् ।  
स्वार्थभावविहीनास्तान् नैव त्यजामि कर्हिचित् ॥४६॥
यत्र साध्वन्नसत्राणि यत्र साध्वाश्रमाः सदा ।  
यत्र सतां शुभा सेवा तत्र वसामि वृद्धिदा ॥४७॥
यत्र निष्कपटा बुद्धिर्वर्तते सेवके जने ।  
निर्दोषा च मतिर्यत्र तत्र वसामि सर्वथा ॥४८॥
गृहदारसुतापुत्रधनेभ्यश्चाऽधिकास्तथा ।  
यस्य सन्तो मतास्तस्य गृहे वसामि सर्वथा ॥४९॥
पतिदेवश्वशुरेभ्योऽधिका यत्र हि साधवः ।  
पूज्यन्ते योषितां तासां गृहे वसामि सर्वथा ॥3.99.५०॥
साधूनां रटणं यत्र साधूनां यत्र दर्शनम् ।  
स्नेहो यत्र सदा सत्सु तत्र वसामि सर्वथा ॥५१॥
भगवान् भगवन्तश्च हरिश्च साधवस्तथा ।  
स्वामी च सेवका यत्र तत्र वसामि सर्वदा ॥५२॥
यत्र स्वामी न मे चास्ते न तद्भक्ता हि साधवः ।  
सूर्यवत् पुण्ययोगेनोदयित्वाऽस्तं प्रयाम्यहम् ॥५३॥
यद्गृहे दिवसो याति विना त्वन्नामकीर्तनम् ।  
तद्गृहं सन्त्यजाम्येव मूर्छया पीडिता सती ॥५४॥
यत्र ते सत्पूरुषाणां भोजनं विद्यते न वै ।  
तद्गृहं गह्वरं मत्वा श्मशानवत्त्यजाम्यहम् ॥५५॥
यत्र साधुजनपादं वर्षेऽपि नैव दृश्यते ।  
तद्गहं पुण्यशून्यं वै श्मशानवत् त्यजाम्यहम् ॥५६॥
यत्रोत्सवो न कृष्णस्य वर्षान्तरेऽपि जायते ।  
तद्गृहं सन्त्यजाम्येव तवोत्सवविवर्जितम् ॥५७॥
यत्र भक्ता न ते सन्ति वसन्ति नैव च क्वचित् ।  
तत्र मे रोचते नैव वासः कर्दमसागरे ॥५८॥
यत्र सौधे मन्दिरे वा भवने देवतालये ।  
पतिर्नारायणो नास्ति तत्र नैव वसाम्यहम् ॥५९॥
यत्र स्वर्णालये स्वर्णकोशे राज्यासनेऽपि वा ।  
नारायणार्पणं प्रातर्नास्ति नैव वसाम्यहम् ॥3.99.६ ० ॥
यत्र हरेः पूजनाग्रे घृतदीपो न विद्यते ।  
धूपश्चारार्त्रिकं नास्ति तत्र नैव वसामि च ॥६ १ ॥
यत्र नैवेद्यकं विष्णोः कृते नास्ति जलं न च ।  
यत्र विष्णुजनः क्वापि न भुङ्क्ते न वसाम्यहम् ॥६२॥
यत्राऽष्टमीजयन्त्याश्च त्रयोदश्या महोत्सवः ।  
ऊर्जे कृष्णे न चास्त्येव तत्र नैव वसाम्यहम् ॥६३॥
यत्राऽवतारगाथास्ते नैव श्रूयन्त ऐश्वरम् ।  
पूजनं वा प्रतिमानं नास्ति नैव वसाम्यहम् ॥६४॥
शङ्खचक्रादिचिह्नानि तुलसीवृक्षमित्यपि ।  
यत्र नैव प्रविद्यन्ते तत्र नैव वसाम्यहम् ॥६५॥
यत्र लक्ष्म्यवताराणां कथा मूर्तिर्न चाऽस्ति च ।  
नारायणावताराणां नापि तत्र वसामि न ॥६६॥
यत्र सतां न सत्कारो वृद्धानां सेवनं न च ।  
गवां सम्माननं नास्ति तत्र नैव वसामि च ॥६७॥
यत्र श्राद्धं न देवानां पितॄणां जीवतां च वा ।  
पुण्यदानं न यत्रास्ति तत्र नैव वसामि च ॥६८॥
यद्गृहे बालका नैव रक्ष्यन्ते भोजनादिभिः ।  
उत्ताप्यन्ते स्त्रियो यत्र तत्र नैव वसामि च ॥६९॥
पङ्क्तिभेदो गृहे यत्र चाश्रितानां प्रपीडनम् ।  
पशूनां रोधनं यत्र तत्र नैव वसामि च ॥3.99.७०॥
गोपुरे यन्नगरस्य नारायणप्रतिकृतिः ।  
विद्यते नैव तत्रापि चिरं नैव वसाम्यहम् ॥७ १ ॥
यत्र सरस्वती लक्ष्मीर्हस्तिकमलमालिनी ।  
राजते चन्द्रशालादौ तद्गृहे निवसामि च ॥७२॥
यत्र गणेशो नास्ति न सन्ति श्रीमातरः कृताः ।  
बिन्दुरूपास्तत्र नैव वसाम्यहं चिरं क्वचित् ॥७३॥
यत्र नरे च नार्या च वैमनस्यं सुतादिषु ।  
भृत्यस्वामिषु चौदासीनता तत्र वसामि न ॥७४॥
यत्रास्ते रक्षकः स्वामी भक्षको धर्मवर्जितः ।  
नारायणस्य वै द्वेषी चौरस्तत्र वसामि न ॥७५॥
यत्र वाट्यां देववृक्षा विद्यन्ते नैव सर्वथा ।  
यज्ञीया वल्लयो वृक्षा नैव तत्र वसामि न ॥७६॥
यत्र क्षेत्रे सस्यशोभे सतां विचरणं नहि ।  
तत्र कणेषु नैवाऽहं सम्भवाम्यतिवर्तिनी ॥७७॥
यत्र. सन्तो न सरसि नद्यां नदे तडागके ।  
कूपे स्नान्ति क्वचित्तत्र जले रसे वसामि न ॥७८॥
यत्र लोकसमाजे वा तथा देवसमाजके ।  
विदुषां च समाजे न साधुस्तत्र वसामि न ॥७९॥
यत्र राजसमाजे वा प्रजासमाजके तथा ।  
तीर्थे वा नास्ति भक्तात्मा तस्मादपसराम्यहम् ॥3.99.८०॥
या सभा साधुशून्या या कृतिर्हर्यर्पणं विना ।  
प्राप्तिर्या दानशून्या च ततोऽप्यपसराम्यहम् ॥८ १॥
यत्रेन्द्रो विजयो लक्ष्मीर्यूपे स्तम्भे गृहे तथा ।  
यत्र श्रीशः स्वयं चास्ते तत्र वसामि केशव ॥८२॥
यत्र रात्रौ न दीपोऽस्ति दिवा निवेदनं न च ।  
यत्र स्नेह्यागमो नास्ति ततश्चापसराम्यहम् ॥८३॥
दारिद्र्यं राजते यत्र धर्मकर्माऽर्हणादिषु ।  
जीर्णदानं च यत्र स्यात् ततोऽप्यपसराम्यहम् ॥८४॥
यत्र सीता च वृषभाः पूज्यन्ते न कृषिक्षणे ।  
भूमिर्न पूज्यते यत्र तत्र नैव भवाम्यहम् ॥८५॥
यत्र भाले न चन्द्रोऽस्ति कौङ्कुमश्चान्दनोऽपि वा ।  
सौभाग्यभूषणं नास्ति ततश्चापसराम्यहम् ॥८६॥
यत्राऽऽस्ते चाऽभयदानं मोक्षमार्गप्रदर्शनम् ।  
भक्तगाथाचरित्राणि तत्र वसामि केशव ॥८७॥
सतां शीलस्वभावानामपरिग्रहयोगिनाम् ।  
वाचि हृदि पादयोश्च वसामि मुदिता सदा ॥८८॥
हरेः पूजाऽवशिष्टे च जले पत्रे सुमे कणे ।  
प्रसादेऽन्नेऽम्बरे द्रव्ये वसामि सर्ववस्तुषु ॥८९॥
दीक्षिते सात्त्वते भक्ते साध्व्यां च ब्रह्मयोषिति ।  
हर्यर्थं पाचिकायां च निवसामि ह्यतन्द्रिता ॥3.99.९०॥
पत्नीव्रतः सदा त्वं वै नारायणो भवस्यतः ।  
मद्धस्तमन्तरा नैव गृह्णास्यन्यसमर्पितम् ॥९१॥
तस्मात् समर्पके तूर्णं निवसामि नियोगतः ।  
निवेदको मत्स्वरूपः सेवको योऽपि कोऽपि वा ॥९२॥
या वा का वा सेविका ते लक्ष्मीरूपा न संशयः ।  
साधवः सेवकास्ते वै सर्वथाऽऽत्मनिवेदिनः ॥९३ ॥
तेषु मयाऽपि वसतिः सर्वदाऽऽचर्य्यते प्रभो ।  
हरेर्भक्ताश्च ये नारीनराश्चापि भवन्ति च ॥९४॥
देवाश्च पितरश्चापि महर्षयश्च मानवाः ।  
नागा दैत्या राक्षाश्च दानवा भक्तिकारिणः ॥९५॥
साध्या विश्वे मरुतश्चाऽऽदित्या रुद्रा वसूत्तमाः ।  
सिद्धाश्च किन्नराः सूता मागधा बन्दिनस्तथा ॥९६॥
किम्पुमांसश्च गन्धर्वा अप्सरसोऽपि चेशिकाः ।  
योगिन्यो मातरश्चापि शक्तयः साधिकास्तथा ॥९७ ॥
गणिकाश्च गणाश्चापि कन्याः कुमारकास्तथा ।  
यक्षाश्च लोकपालाश्च दिक्पालास्तीर्थकोटयः ॥९८॥
तिर्यञ्चो वा तैजसाश्च तामसा वा चतुष्पदाः ।  
कीटा वा पक्षिणश्चापि ये केऽपि जडचेतनाः ॥९९॥
तव भक्त्यर्थमेवैते उद्यतास्तत्र तत्र च ।  
शीघ्रं वसामि गत्वैव करोमि पावनाँश्च तान् ॥3.99.१०० ॥
ततो गृह्णासि तद्दत्तं नारायण करान्मम ।  
एतादृशं निजपत्नीव्रतं नान्यत्र विद्यते ॥१०१ ॥
पातिव्रत्यं तथा लक्ष्म्यां तदन्यत्र न विद्यते ।  
सन्तस्ते सर्वदा सत्यपातिव्रत्यान्विताः खलु ॥१० २॥
यथा लक्ष्मीस्तथा सन्तः सन्तो लक्ष्यस्तव प्रियाः ।  
अतो निगद्यसे कृष्ण लक्ष्मीकान्तः सतां पतिः ॥१०३ ॥
अतोऽहं मत्सपत्नीनां सतां देहेषु सर्वदा ।  
अभिन्ना संवसाम्येव नैतज्जानाति चेतरः ॥१ ०४॥
नमस्तस्मै भगवते कृष्णनारायणाय ते ।  
साधुभ्यश्च नमो लक्ष्म्यै लक्ष्म्याढ्येभ्यो नमोऽपि च ॥१ ०५॥
इति श्रीलक्ष्मीनारायणीयसंहितायां तृतीये द्वापरसन्ताने साधुजनेषु सदा लक्ष्मीनिवासः लक्ष्मीनिवासस्थानानि, पापिप्रभतिष्वनिवासश्चेत्यादिनिरूपणनामा  
नवनवतितमोऽध्यायः ॥९९ ॥
    
