+++
title = "१६०"

+++
श्रीपुरुषोत्तम उवाच-  
अथाऽऽययौ हिमाद्रिर्वै पूजार्थं परमात्मनः ।  
सौवर्णं बहुधा धृत्वा स्थालेषु स्वर्णकाग्निषु ॥१ ॥
राजतेषु च पात्रेषु विद्रुमानुत्तमान् मणीन् ।  
माणिक्याख्यान् मणींश्चापि पद्मरागमणींस्तथा ॥२ ॥
वज्रमणीन्मारकतान्नीलमणीन्महोज्ज्वलाम् ।  
वैदूर्याख्यमणींश्चापि भृत्वा स्थालेषु चाययौ ॥३ ॥
जातरूपप्रणद्धाँश्च वज्रमणींस्तथा परान् ।  
शुक्तिसङ्ख्यान्मारकतानिन्द्रनीलान्महोज्ज्वलान् ॥४ ॥
कर्कोटकान् सूर्यकान्ताँश्चन्द्रकान्तान् स्यमन्तकान् ।  
स्फटिकान् गोमेदकाँश्च धूलीमरकताँस्तथा ॥५ ॥
राजमणीन् ब्रह्ममणीन् मुक्ताफलानि चानयत् ।  
अपूजयद्धरिं नारायणं कृष्णं परेश्वरम् ॥६ ॥
मणीनां मालिकाहारान् रत्नानां मालिका ददौ ।  
हीरकाणां ददौ हारान् मौक्तिकानां ददौ तथा ॥७ ॥
चन्दनाऽक्षतपुष्पाद्यैरारार्त्रिकादिभिर्हरिम् ।  
अपूजयद्धिमशैलो मेना सतीरपूजयत् ॥८ ॥
एवं पूजोत्तरं चाद्रिर्निन्ये मेनालयं शुभम् ।  
क्रोशाधिकपरिमाणं सरोवरेण राजितम् ॥९ ॥
समन्तात् सरसस्तस्य सोपानानि सुभान्ति वै ।  
सौवर्णैः राजतैर्वृक्षैर्द्रुमैर्युतानि चाभितः ॥3.160.१ ०॥
नानामाणिक्यकुसुमैः सुप्रभाभरणोज्ज्वलैः ।  
पत्रैर्मरकतैर्नीलवैदूर्यच्छदकैस्तथा ॥११ ॥
तत्र सरसि पद्मानि पद्मरागच्छदानि वै ।  
वज्रकेसरजालानि सुगन्धीनि विभान्ति वै ॥१२॥
मारकतानि पत्राणि नीलवैदूर्यकर्णिकाः ।  
शोभन्ते वल्लिकादेहे महाश्चर्यकराणि वै ॥१ ३॥
सरोवरस्य या भूमिर्दिव्या नैसर्गकोमला ।  
नानारत्नैरुपचिता जलजानां समाश्रया ॥१४॥
कपर्दिकानां शुक्तीनां शङ्खानां समुपाश्रया ।  
मकराणां च मत्स्यानां चण्डानां कच्छपैः सह ॥१५॥
मारकतैरसङ्ख्यैश्च शोभिता वज्रकोटिभिः ।  
पद्मरागेन्द्रनीलैश्च महानीलैश्च शोभिता ॥१ ६॥
पुष्परागैः कोटिभिश्च कर्कोटकैरनन्तकैः ।  
राजावर्तैस्तुत्थखण्डै रुचिराक्षैश्च कोटिभिः ॥१७॥
सूर्येन्दुकान्तकोट्याद्यैनींलैर्वर्णान्तिमैस्तथा ।  
ज्योतीरसैः स्फटिकैश्च स्यमन्तकैर्वलक्षकैः ॥१८॥
गोमेदपित्तकैश्चापि धूलीमरकतैस्तथा ।  
प्रराजमणिभिश्चापि वैदूर्यगन्धिभिर्युता ॥१९॥
मुक्ताफलैस्तथा ब्रह्ममणिभिर्मौक्तिकैर्युता ।  
एतादृशी क्षितिः सौम्या सरसः परितोऽभवत् ॥3.160.२०॥
सुखोष्णं च सरस्तोयं स्नानाच्छैत्यविनाशकम् ।  
तस्योदकं बहु स्वादु लघुशीतं सुगन्धिकम् ॥२१ ॥
न क्षिणोति यथा कण्ठं कुक्षिं नाऽऽपूरयत्यपि ।  
तृप्तिं विधत्ते परमां शरीरे च महत् सुखम् ॥२२॥
जलमध्येऽभवछ्रेष्ठः प्रासादो रुक्मभित्तिजः ।  
सर्वरत्नमयश्चन्द्रकान्तिकान्तितभूस्तरः ॥२३॥
रम्यवैदूर्यसोपानो विद्रुमाऽमलसारकः ।  
इन्द्रनीलमहास्तम्भो मरकतोत्थवेदिकः ॥२४॥
वज्रांशुजालैः स्फुरितो रम्यो दृष्टिमनोहरः ।  
प्रासादे तादृशे मेनकया पूजार्थमच्युतः ॥२५॥
नित्यं संरक्षितश्चास्ते भक्तेच्छाधीनमाधवः ।  
भोगिभोगावलिसुप्तः सर्वालङ्कारभूषितः ॥२६॥
जान्वा तु कुञ्चितस्त्वेकः पादः श्रीस्वामिनस्तथा ।  
फणीन्द्रसन्निविष्टोऽङ्घ्रिद्वितीयश्च परात्मनः ॥२७॥
लक्ष्म्युत्सङ्गगतोऽङ्घ्रिश्च शेषभोगप्रशायिनः ।  
फणीन्द्रभोगसन्न्यस्तबाहुः केयूरभूषणः ॥२८॥
अङ्गुलिपृष्ठविन्यस्तस्वशीर्षध्रैकहस्तकः ।  
जानुस्थमणिबन्धाऽऽकुञ्चितलम्ब्यन्यहस्तकः ॥२९॥
किञ्चिदाकुञ्चितनाभिदेशहस्ततृतीयकः ।  
आत्तगुच्छघ्राणदेशस्थितचतुर्थहस्तकः ॥3.160.३०॥
लक्ष्म्या संवाह्यमानांऽघ्रिः पद्मपत्रनिभैः करैः ।  
सन्तानमालामुकुटो हारकेयूरभूषितः ॥३ १ ॥
भूषितश्च विभूषाभिरङ्गदैरङ्गुलीयकैः ।  
फणीन्द्रफणविन्यस्तचारुरत्नशिरोज्ज्वलः ॥३२॥
अज्ञातवस्तुचरितः प्रतिष्ठितो हिमाद्रिणा ।  
मेनानुपूज्यः सततं सन्तानकुसुमार्चितः ॥३३॥
दिव्यगन्धानुलिप्ताङ्गो दिव्यधूपेन धूपितः ।  
सुरसैः सुफलैर्हृद्यैश्चामृतैः पायसादिभिः ॥३४॥
भोजितो मेनकादेव्या सुप्तश्चोत्पलशीर्षकः ।  
शोभितोत्तमपार्श्वश्च सर्वाभिर्दृष्ट एव सः ॥३५॥
अनादिश्रीकृष्णनारायणेन वीक्षितो हरिः ।  
मूर्तिमयोऽपि भगवान् दिव्यश्चोत्थाय सन्निधौ ॥३६॥
नत्वा हृदये चाश्लिष्य ववन्दे पुरुषोत्तमम् ।  
अनादिश्रीहरिः कृष्णनारायणो जगद्गुरुः ॥३७॥
अवतारगुरुर्व्यूहगुरुश्चांशगुरुः स्वयम् ।  
नारायणानां सर्वेषां गुरुर्मद्गृहमागतः ॥३८॥
धन्योऽस्मि कृतकृत्योऽस्मीत्युक्त्वा पुपूज कारणम् ।  
पूजां कृत्वाऽभवत्तत्राऽदृश्यो मूर्तौ भुजङ्गमः ॥३९॥
परमेशस्ततोऽप्यग्रे हिमाद्रेर्भवनं ययौ ।  
सर्वरत्नमयं दिव्यप्रभायुक्तं समृद्धिकम् ॥3.160.४०॥
सर्वोपस्करसंयुक्तं सर्वभोज्यसमन्वितम् ।  
सर्वपेययुतं दिव्यं कोमलासनशोभितम् ॥४१ ॥
सर्वसुगन्धसंव्याप्तं - कल्पलताभिशोभितम् ।  
सर्वकामप्रदं दासदासीकोटिसमन्वितम् ॥४२॥
स्वर्णहीरकरत्नानां सिंहासनेन राजितम् ।  
तस्मिन्न्यषादयत्कृष्णनारायणं हि मेनका ॥४३॥
पुपूज परया प्रीत्याऽऽरार्त्रिकं प्रचकार च ।  
हरिस्तत्राऽमृतभोज्यं गृहीत्वा चोपदादिकम् ॥४४॥
पावयित्वाऽऽलयं चाऽद्रेस्त्वाज्ञयाऽग्रेऽम्बरे ययौ ।  
विमानेन द्रुतं प्राप केदारं शिखरं शुभम् ॥४५॥
केदारेशो महादेवः श्रीपतेः पुरतोऽभवत् ।  
पुपूज परमात्मानं ब्रह्मप्रियादिसंयुतम् ॥४६॥
बहुरत्नादिभिश्चापि फलपुष्पादिभिस्तथा ।  
लब्ध्वा पूजां हरिश्चाग्रे ययौ कैलासपर्वतम् ॥४७॥
त्रिपुरारिसेवितं च कल्पद्रुमसमन्वितम् ।  
शङ्करः सर्वगणयुक् सतीयुग् वीक्ष्य माधवम् ॥४८॥
समीपे चाऽऽजगामाऽपि पुपूज परमेश्वरम् ।  
कुबेरो गुह्यकैः साकं पुपूज श्रीपतिं हरिम् ॥४९॥
सर्वरत्नैः फलपुष्पैः प्राप्य पूजां हरिस्ततः ।  
सौगन्धिकं गिरिं वीक्ष्य सुवेलं पर्वतं तथा ॥3.160.५०॥
चन्द्रप्रभं गिरिं चापि दिव्यमच्छोदकं सरः ।  
चैत्ररथं वनं वीक्ष्य सर्वौषधिं गिरिं तथा ॥५१ ॥
दिव्यारण्यं विशोकाख्यं वीक्ष्य ककुद्मिनं गिरिम् ।  
वैद्युतं च गिरिं वीक्ष्य वैभ्राजं च वनं ततः ॥५२॥
अरुणं पर्वतं वीक्ष्य शैलोदं च सरस्ततः ।  
गौरं तु पर्वतं वीक्ष्य सरः काञ्चनवालुकम् ॥५३॥
राजतं भ्राजमानं वै हिमाद्रिं भूमिमण्डलम् ।  
ऊर्ध्वं चाब्भ्रसमुद्रं वै वीक्षमाणाः पुरो ययुः ॥५४॥-  
पर्वतानां श्रेणिकाश्च दृष्ट्वा श्रीमानसं सरः ।  
व्यलोकयन् विमानस्था कृष्णपत्न्यः सुहर्षिताः ॥५५॥
कृष्णेन साकं तत्तीरे चावतेरुः समन्ततः ।  
स्रस्नुस्ताः स्वामिना साकं चक्रुश्च जलखेलनम् ॥५६॥
स्नपयन्ति स्नापयन्ति समाश्लिष्यन्ति माधवम् ।  
हर्षयन्ति मोदयन्ति स्नान्ति मोदन्त इत्यपि ॥५७॥
आनन्दयन्ति कान्तं श्रीहरिणा हृदि सन्धृताः ।  
आनन्दिताः कान्तमय्यो रञ्जयन्ति प्रियं स्त्रियः ॥५८॥
पतिं विविधचेष्टाभी रञ्जयन्ति तदङ्गनाः ।  
कमलानि समादाय कान्ते ता योजयन्ति वै ॥५९॥
काश्चिदाताडयन् कान्तमुदकैः करताडितैः ।  
ताड्यमानाश्च कान्तेन प्रीतिमत्योऽभवँस्तदा ॥3.160.६० ॥
अदृश्यन्त तदा लक्ष्म्यः श्वासनृत्यत्पयोधराः ।  
कान्ताम्बुताडनोच्छीर्णकेशपाशनिबन्धनाः ॥६१ ॥
स्नाताः शीतापदेशेन काश्चित्कान्तं समाश्लिषत् ।  
एवं कान्तं रामयित्वा रमयित्वा ततः स्त्रियः ॥६२॥
निर्ययुर्मण्डयन्ति स्म गात्राणि तटमास्थिताः ।  
शृङ्गारयन्ति गात्राणि भूषयन्ति विभूषणैः ॥६३॥
सज्जा भूत्वा विमानस्था बभूवुः पतिवाञ्च्छया ।  
विमानेन ततः सर्वा धवलं गिरिमाययुः ॥६४॥
ततश्च वनशोभाढ्यं हनुमत्पर्वतं ययुः ।  
हनूमता पूजितश्च श्रीपतिः पुरुषोत्तमः ॥६५॥
लक्ष्म्या सम्पूजितश्चापि हनूमान् तपसः स्थितौ ।  
सहायकृत् पर्वतेऽपि पुरा रक्षाकरः कपिः ॥६६॥
ततो विमानमार्गेण ययुर्गगां तु काञ्चनीम् ।  
जलानि तत्र पीत्वैव शिवेश्वरपुरीं ययुः ॥६७॥
वाराणसीं महाश्रेष्ठां पावनीं वरणान्विताम् ।  
गङ्गां सुशोभनां प्राप्य दृष्ट्वा विश्वेश्वरं शिवम् ।  
विश्वेश्वरगृहे सर्वा रात्रिं निन्युः सुखान्विताम् ॥६८॥
शङ्करेण तु कृष्णस्य सम्मानं बहुधा कृतम् ।  
भोजनाच्छादनाद्यैश्च पानैः संवाहनादिभिः ॥६९॥
शयनैः सुखभोगाद्यैः प्रसादितः परेश्वर ।  
वैकुण्डसदृशे हर्म्ये रात्रिं निनाय माधवः ॥3.160.७०॥
पूजां प्राप्य भोजनादि कृत्वा विदायमालभत् ।  
विमानेन द्रुतं विन्ध्याचलं वीक्ष्य ततः परम् ॥७१ ॥
सप्तपुटं पर्वतं च भृगुकच्छं श्रियाः पुरम् ।  
गोपनाथं ततो वीक्ष्य निजां लोमशभूमिकाम् ॥७२॥
नगरीमाययुः सर्वा विश्रान्तिमापुरुत्तमाम् ।  
अथ सायं स्थिताः स्वामिनाथस्य पुरतः स्त्रियः ॥७३॥
भोजनादि विधायैव पप्रच्छुः परमेश्वरम् ।  
रत्नानीमानि सर्वाणि हीरकादीनि केशव ॥७४॥
कदा कस्मात् प्रजातानि हिमालयाऽर्पितानि वै ।  
भौतिकानि हि सर्वाणि न तु दिव्यानि सन्ति वै ॥७५॥
कौस्तुभादेर्लेशमात्रदिव्यतैतेषु नास्ति यत् ।  
मणिरत्नकथां श्रोतुमिच्छामहे वयं प्रभो ॥७६॥
इति श्रीलक्ष्मीनारायणीयसंहितायां तृतीये द्वापरसन्ताने हिमाद्रिकृतपूजां प्रगृह्य केदारकैलासमानसरोहनूमत्पर्वतकाशीविन्ध्यसप्तपुटभृगुकच्छगोपनाथादीन् वीक्ष्य हरेः लोमशवापिकागमनं ब्रह्मप्रियाणां भौतिकहीरकाद्युत्पत्तिजिज्ञासा चेत्यादिनिरूपणनामा षष्ट्यधिकशततमोऽध्यायः ॥१६० ॥
    
