+++
title = "१६२"

+++
श्रीपुरुषोत्तम उवाच-.  
शृण्वन्तु श्रीरमाद्याश्च जयाद्या मम वै प्रियाः ।  
तानि रत्नानि सर्वाणि महागुणानि सन्ति वै ॥१ ॥
भूतरक्षोविषव्यालव्याधिघ्नान्यवहान्यपि ।  
भवन्ति गुणयुक्तानि तथैव विगुणान्यपि ॥२ ॥
वज्रा मुक्ताः पद्मरागा मरकता मणीश्वराः ।  
इन्द्रनीलाश्च वैदूर्याः पुष्परागाश्च जातयः ॥३ ॥
कर्केतनाः सपुलका रुधिराः स्फटिकास्तथा ।  
विद्रुमा मौक्तिकाः काचा मणयस्ते भवन्ति वै ॥४ ॥
आकारं च तथा वर्णं गुणं दोषं च तत्फलम् ।  
परीक्ष्य मूल्यमेतेषां निर्णीयते न चान्यथा ॥५ ॥
कुलग्नेषूपयुज्यन्ते यानि चोपहतेऽहनि ।  
दोषाढ्यानि भवन्त्येव वियोजयन्ति सम्पदा ॥६ ॥
तस्मात् परीक्ष्य रत्नानि गृह्णीयाद् धारयेदपि ।  
शुभे काले शुभान्येव परां श्रियं ततो लभेत् ॥७ ॥
वज्रमणिः समस्तेषु महाप्रभाववान् भवेत् ।  
बलाऽस्थिसमिद्बीजानि निपेतुर्यत्र तत्र च ॥८ ॥
वज्राणि वज्रनामानि जातानि विविधानि च ।  
हैममातङ्गसौराष्ट्राः पौण्ड्रकलिङ्गकोसलाः ॥९ ॥
वेणातटाश्च सौवीरा देशा वज्रोद्भवान्विताः ।  
आताम्रा हिमशैलोत्था मातङ्गोत्थाः कपीशिनः ॥3.162.१ ०॥
सौराष्ट्रजास्तु ताम्रास्ते श्यामाः पुण्ड्रभवा मताः ।  
कलिङ्गोत्थाः स्वर्णवर्णाः पीतप्रभास्तु कोसले ॥११ ॥
वेणातटीयाः शशिभाः सौवीरे मेघकान्तयः ।  
सम्यक् सम तु पार्श्वेषु गुणवद्वर्णवल्लघु ॥१ रे॥
रेखाबिन्दुकाकपदकलङ्कत्रुटिवर्जितम् ।  
परमाणुमात्रमपि वज्रं वज्रोत्तमं हि तत् ॥१ ३॥
यदि तीक्ष्णाग्रधारं तत् तस्मिन् देवसमाश्रयः ।  
लाभदं चावितथं तत् सर्वसौख्यप्रदं धृतम् ॥१४॥
यथावर्णस्तथा देवनिवासस्तैजसो यथा ।  
तथामूल्यं तथा देवाभिधानं चापि कल्प्यते ॥१५॥
वर्णभेदेन वज्रेषु भिन्ना देवा वसन्ति हि ।  
हरित्सु हरिरेवाऽऽस्ते श्वेतेषु वरुणः स्वयम् ॥१६॥
पीतेषु शक्रएवाऽऽस्ते पिङ्गेषु तु हुताशनः ।  
श्यामेषु पितरः सन्ति ताम्रेषु मरुतस्तथा ॥१७॥
विप्रः कुमुदस्फटिकशङ्खाभं धारयेद्धितम् ।  
क्षत्रियः शशबभ्र्वक्षिसदृशं धारयेन्मणिम् ॥१८॥
वैश्यः कदलीदलभं धारयेलाभदं मणिम् ।  
शूद्रः स्वच्छकरवालनिभं सन्धारयेन्मणि ॥१ ९॥
जपाविद्रुमशोणं वा हरिद्रारससन्निभम् ।  
द्वौ वज्रवर्णौ राजानो धारयेयुर्हितप्रदौ ॥3.162.२० ॥
सर्वरङ्गमयं वज्रं राजा वै धारयेन्मणिम् ।  
अधरोत्तरवृत्तोऽपि बहुवर्णयुतो मणिः ॥१ ॥
राजयोग्यो नेतरेषां वर्णानां कष्टदो हि सः ।  
वज्रो विभूतिर्गुणिनामन्येषां व्यसनप्रदः ॥२२॥
यस्य शृङ्गं दलितं वा विशीर्णं लोक्यते यदि ।  
सगुणोऽपि न वै धार्यः श्रेयोऽर्थिभिः कदाचन ॥२३॥
विशीर्णस्फुटितशृङ्गो मलपृषतमध्यकः ।  
वज्रः श्रियं नाशयति न रक्ष्यो भवने क्वचित् ॥२४॥
यदेकदेशो रक्ताभो यद्वा लोहितवर्णवान् ।  
स कुर्यान्मृत्युरेवाऽयं मणिर्धार्यो न वै क्वचित् ॥२५॥
कोट्यः पार्श्वानि धाराश्च षडष्टौ द्वादशेति च ।  
उत्तङ्गसमतीक्ष्णाग्रा वज्रस्याऽऽकरजा गुणाः ॥२६॥
षट्कोटिशुद्धममलं प्रस्फुटतीक्ष्णधारकम् ।  
लघु वर्णान्वितं दोषशून्यं तथा सुपार्श्वकम् ॥२७॥
इन्द्रायुधांशुरङ्गाढ्यकृताभिव्योममण्डलम् ।  
दुर्लभं धारयेद् वज्रमायुःस्त्रीधनवर्धकम् ॥२८॥
सम्पद्गोपशुधान्यानां सम्पदां च प्रवर्धकम् ।  
व्यालवह्निविषव्याघ्रतस्कराऽम्बुभयापहम् ॥२९॥
आथर्वणाभिचाराणां दूरान्निवर्तकं मणिम् ।  
विंशतितण्डुलभारं वज्रं गुणाऽग्र्यमूल्यकम् ॥3.162.३०॥
गुणैः प्रभया स्नेहेन गुरुत्वेनांऽशहीनकम् ।  
वज्रं न्यूनं मतं तद्वै मूल्ये लाभे सुखादिषु ॥३ १ ॥
अर्धे त्वर्धगुणं प्रोक्तं पादं पादगुणं भवेत् ।  
पादार्धगुणकं चापि मूल्ये पादार्धकं भवेत् ॥३२॥
त्रिंशद्भागं शतांशं चाऽशीतिभागं तथा ह्यपि ।  
सहस्रभागं वज्र स्यात् सूक्ष्मं गुणेऽपि शक्तिमत् ॥३३॥
अष्टाभिः सर्षपैश्चापि वज्राणां गुरुता भवेत् ।  
यत्तु सर्वगुणैर्युक्तं वज्रं तरति वारिषु ॥३४॥
रत्नवर्गे समस्तेऽपि धारणं तस्य विद्यते ।  
स्वल्पमात्राऽपि गुरुता धारणे त्वनुमीयते ॥३५ ॥
कर्तव्यं धारणं तस्मात् परमाणोरपि ध्रुवम् ।  
अल्पोऽपि दोषवान् वज्रो दशांशमूल्यवान् भवेत् ॥३६॥
प्रकटाऽनेकदोषस्तु शतांशमूल्यवान् भवेत् ।  
बहुदोषस्य वज्रस्य मूल्यं स्वल्पं विभूषणे ॥३७॥
सन्नह्य धार्यते तादृक् सदोषं लघुहानिदम् ।  
अलं सदोषवज्रस्य भूषायां धारणं ह्यपि ॥३८ ॥
नार्या वज्रमधार्यं वै सगुणं ह्यपि कर्हिचित् ।  
पुत्रप्रसवमिच्छन्त्या नैव धार्यं कदाचन ॥३९ ॥
धार्यं तु दीर्घं चिपिटं ह्रस्वं वज्रं च निर्गुणम् ।  
अयसा पुष्परागेण तथा गोमेदकेन च ॥3.162.४० ॥
वैदूर्येण स्फटिकेन काचैश्चापि पृथग्विधैः ।  
प्रतिरूपाणि जायन्ते कुशलैर्वज्रसन्निभाः ॥४१ ॥
क्षारोल्लेखनशालाभिस्तेषां कार्यं परीक्षणम् ।  
पृथिव्यां यानि रत्नानि ये चान्ये लोहधातवः ॥४२॥
सर्वाणि विलिखेद् वज्रं तच्च तैर्न विलिख्यते ।  
गुरुता सर्वरत्नानां श्रेष्ठत्वे च प्रभाऽच्छता ॥४३ ॥
कारणं वज्रके हेतुर्लघुता च प्रभाऽच्छता ।  
वज्रजातिरजातिं वै विलिखन्ति समन्ततः ॥४४॥
वज्रेण लिख्यते वज्रं वज्रं नाऽन्येन लिख्यते ।  
वज्राणि मुक्तामणयो ये च केचन जातयः ॥४५ ॥
न तेषां प्रतिबद्धानां भा भवत्यूर्ध्वगामिनी ।  
तिर्यक्क्षतत्वात् केषाञ्चित् कथञ्चिद् यदि दृश्यते ॥४६॥
तिर्यगालिख्यमानानां सा पार्श्वेषु विहन्यते ।  
विशीर्णकोटिवज्रो विवर्णः सरेखबिन्दुकः ॥४७॥
सेन्द्रायुधश्चेत् पुत्रादीन् धनं धान्यं ददाति सः ।  
विद्युत्प्रभमिन्द्रवज्रं दधानो नृपतिः खलु ॥४८ ॥
पराक्रमेण तस्यैव साम्राज्यं लभते भुवि ।  
कथितं वज्ररत्नं वो ब्रह्मप्रियास्ततः परम् ॥४९ ॥
मुक्ताफलात्मकं रत्नं कथयामि निबोधत ।  
अच्छाः स्वच्छाः सान्द्रभाश्च मलभाश्च पृथक् पृथक् ॥3.162.५० ॥
हस्तिमेधक्रोडशङ्खमीनाऽहिशुक्तिवेणुजाः ।  
पृध्वीसलिलजा मुक्ता मणयः सम्भवन्ति वै ॥५१ ॥
शुक्त्युद्भवं मुक्तकं तु श्रेष्ठं सर्वेषु गण्यते ।  
शुक्त्युद्भवं भवेद् वेध्यं शेषाण्यवेध्यकानि हि ॥५२॥
वेणुहस्तिमत्स्यसूतं शङ्खजं च वराहजम् ।  
भासाहीनं यद्यपि स्यान्मङ्गलं तत् प्रशस्यते ॥५ ३ ॥
शङ्खोद्भवं गजोत्थं च मुक्तारत्नं कनिष्ठकम् ।  
गजकुम्भमध्यवर्णं पीतं वा निष्प्रभं तथा ॥५४॥
वृहत्कोणपलमानं शाङ्खं चापि कनिष्ठकम् ।  
श्रेष्ठाः शङ्खा हस्तिनश्च शुद्धवंश्यास्तु ये मताः ॥५५ ॥
तेषु वृत्तानि पीतानि जायन्ते निष्प्रभाण्यपि ।  
मीनेषु यानि जायन्ते सुवृत्तानि लघून्यपि ॥५६॥
अतिसूक्ष्माणि पाठीनपृष्ठवर्णानि तानि च ।  
मत्स्याऽऽननेषु जायन्ते पयोधेर्मध्यतः खलु ॥५७॥
वाराहदंष्ट्राप्रभावं दंष्ट्राङ्कुरसमानभम् ।  
भूतलोत्थं च मुक्ताख्यं क्वचित् तादृङ् मतं शुभम् ॥५८ ॥
उपलोत्थं च तद्वर्णं वंशोत्थं तत्समानभम् ।  
वेणवोऽपि भव्यजनैर्भोग्याः सर्वत्र नैव ते ॥५९ ॥
भुजङ्गजानि रत्नानि वृत्तानि चोज्ज्वलानि च ।  
धौतानीव भवन्त्येव खड्गधाराप्रभाणि च ॥3.162.६ ०॥
भौजङ्गममौत्तिकधृक् पुण्यवान् तेजसाऽन्वितः ।  
राज्यश्रीमान् भवेदेव प्रभावाढ्यो भवेदपि ॥६१ ॥
रत्नमूल्यस्य जिज्ञासुः शुभे मुहूर्तके खलु ।  
रक्षितं सुमहत् कृत्वा स्थापयेद् भवनोपरि ॥६२॥
तदाऽम्बरे महाघोषा भेरीनादा भवन्ति हि ।  
विद्युतो विस्फुरणानि घनाश्चापि भवन्ति हि ॥६३॥
एतादृशं मौक्तिकं तु यत्र कोषे गृहेऽस्ति वा ।  
न तत्र सर्पा विघ्नानि यातुधानाश्च नाऽऽधयः ॥६४॥
उपसर्गा व्याधयो न यत्र भुजङ्गमौक्तिकम् ।  
अथ मेघोद्भवं यत् स्यान्मौक्तिकं तत्तु देवताः ॥६५॥
व्योममार्गाद्धरन्त्येव त्वादित्यार्चिसमप्रभम् ।  
रात्रौ भाति दिवावत्तद् यत्रास्ते प्रभया स्वया ॥६ ६॥
एतादृशस्य रत्नस्य मूल्यं स्वर्णमयी मही ।  
अपि नैव सुपर्याप्ता यतस्तत् स्वर्णरत्नदम् ॥६७॥
यस्याऽग्रे रत्नमेतत् स्याद् भुङ्क्ते स क्षितिमण्डलम् ।  
प्रजानां नृपतेश्चापि वर्धन्ते भाग्यकान्तयः ॥६८॥
योजनानां सहस्रेषु ह्यनर्था यान्ति नैव तु ।  
एतादृशानि मुक्तानि बलस्य दन्तरूपिकाः ॥६९॥
समिधो याः कृतास्तत्राऽध्वरे ताभ्यस्तदा तदा ।  
बीजानि यानि जातानि विचित्रवर्णाकानि वै ॥3.162.७० ॥
समुद्राणां जले यानि निपेतुः शुद्धकानि हि ।  
चन्द्रांऽशुकान्तिरम्याणि शुक्तिजानि हि तानि वै ॥७ १ ॥
द्वीपे तु सैंहले तानि सौराष्ट्रे ताम्रपर्णके ।  
पारशवे पारलोके कौबेरे पाण्ड्यदेशके ॥७२ ॥
हाटके हेमके चेति जायन्ते शुक्तिजानि वै ।  
शुक्त्युत्थं नातिनिकृष्टवर्णं गुणप्रभायुतम् ॥७३ ॥
संस्थानमानयुक्तं च जायते वर्धनादिषु ।  
वर्धने पारसीके च पाताले सिंहलेऽपि च ॥७४॥
शुक्तिजस्यैकस्य मुक्ताफलस्य शाणयोगिनः ।  
मूल्यं मुद्राः सहस्रे द्वे राजत्यः सम्भवन्ति हि ॥७५ ॥
माषार्धहीनरत्नस्य दशांशहीनमूल्यकम् ।  
माषकत्रयगुरु यत् सहस्रद्वयमूल्यकम् ॥७६ ॥
सार्धद्वयमाषकस्य मूल्यं सार्धसहस्रकम् ।  
माषकद्वयगुरु यन्मूल्यं सहस्रमुद्रकम् ॥७७॥
सार्धमाषकगुरु यन्मूल्यं पञ्चशतानि वै ।  
षड्गुञ्जागुरु यद् रत्नं तस्य सार्धशतद्वयम् ॥७८ ॥
चतुर्गुञ्जागुरु यत्तन्मूल्यं शतद्वयं मतम् ।  
गुञ्जाद्वयगुरु यत् तन्मूल्यं शतं मतं तथा ॥७९ ॥
गुञ्जैकगुरुमूल्यं तु पञ्चाशन्मुद्रिकाः खलु ।  
षोडशगुञ्जाधरणं दार्विकाख्यं भवेद्धि तत् ॥3.162.८ ० ॥
त्रिंशद्ग्रुञ्जाधरणं तु शिक्यं रत्नं तदुच्यते ।  
निकृष्टानि तु रत्नानि त्रिंशन्मूल्यानि तानि वा ॥८ १ ॥
विंशतिमूल्यकान्येव दशमूल्यानि वा तथा ।  
अथाऽस्य सम्परीक्षा तु भाण्डे जाम्बीरजं रसम् ॥८८२॥
निक्षिप्य पच्यते रत्नं घृष्यते पिण्डमूलकैः ।  
सरेखं स्यात् कृत्रिमं तन्निकृष्टं वा भवेत् किल ॥८ ३ ॥
मृल्लिप्ते पुटके मध्ये निक्षिप्य चाऽनले पचेत् ।  
दुग्धे ततश्च पयसि घृते पुनर्जलेषु च ॥८४॥
ततो वस्त्रैर्घर्षणेन गुणकान्तियुतं भवेत् ।  
तच्छ्रेष्ठं सत्यमेवेति मौक्तिकं क्षतिवर्जितम् ॥८५ ॥
श्वेतकाचसमं हेमनद्धं धार्येत भूषणम् ।  
कृत्रिमं चेति सन्देहे कार्यं पुनः परीक्षणम् ॥८ ६ ॥
उष्णे सलवणे स्नेहे निशां तद् वासयेज्जले ।  
व्रीहिभिर्मर्दनीयं तच्छुष्कवस्त्रान्तरीकृतम् ॥८७॥
यदि नाऽऽयाति वैवर्ण्यं विज्ञेयं तदकृत्रिमम् ।  
सितं प्रमाणवत् स्निग्धं गुरु स्वच्छं सुनिर्मलम् ॥८८ ॥
तेजोऽधिकं सुवृत्तं च मौक्तिकं गुणवद्धि तत् ।  
नाऽस्य भर्तारमेकोऽपि दोषोऽनर्थं उपैति वा ॥८९॥
एवं मुक्तामणयो वै मयोक्ता वो हरिप्रियाः ।  
पद्मरागान् प्रवक्ष्यामि शृणुतैतान् यथोद्भवान ॥3.162.९० ॥
