+++
title = "१३५"

+++
श्रीपुरुषोत्तम उवाच-  
शृणु नारायणीश्रि त्वं पुरा दक्षेण वन्दिता ।  
प्राकट्यानि ललिताया लक्ष्म्योश्चोक्तवती स्वयम् ॥१ ॥
दक्षः पप्रच्छ मातस्ते प्राकट्यान्यत्र भूतले ।  
कानि कुत्र च वर्तन्ते वर्त्स्यन्ते तानि मे वद ॥२ ॥
यत्पूजाबलतश्चाऽहं विघ्नान् विनाशये सदा ।  
ग्रहदोषान् कर्मदोषान् विनाशये तवाऽर्हणात् ॥३ ॥
तदा त्वं निजपूजायाः फलं चोक्तवती शुभम् ।  
ललिताख्यमहालक्ष्म्याः पूजकस्याऽशुभानि वै ॥४ ॥
विनङ्क्ष्यन्ति न सन्देहो मम पूजाप्रकारिणः ।  
यानि यानि स्वरूपाणि यत्र यत्र भवन्ति च ॥५ ॥
तानि वक्ष्यामि ते दक्षप्रजापते निशामय ।  
अहं त्वक्षरधामस्था श्रीदेवी पुरुषोत्तमौ ॥६ ॥
अनादिश्रीकृष्णनारायणी श्रीपरमेश्वरी ।  
ब्रह्ममुक्तानिका ब्राह्मी कार्ष्णी नारायणी रमा ॥७ ॥
वासुदेवी च वैराजी हिरण्या हरिणी प्रभा ।  
महालक्ष्मीः कम्भराश्रीर्ललिता कमला चला ॥८ ॥
ईश्वरी वैष्णवी चान्द्री हिरण्मयी च देवता ।  
आर्षी सिद्धा योगिनी च साध्वी सती पतिव्रता ॥९ ॥
प्रभ्वी धामा जया भौमी महेशी भूर्नरायणी ।  
पाशवती च माणिक्या मारूपा श्रीहरिप्रिया ॥3.135.१ ०॥
दुःखहा शिवराज्ञीश्री कृष्णनारायणी सती ।  
ब्रह्मप्रिया ब्रह्मधाम्नि महालक्ष्मीश्च श्रीपुरे ॥११ ॥
लक्ष्मीः कुङ्कुमवाप्यां च महालक्ष्मीस्तु रैवते ।  
व्याघ्रेश्वरी माहिषे च गोकर्णे धेनुकर्णिका ॥१ २॥
सन्तुष्टा चाक्षरे क्षेत्रे चमत्कारे तु माधवी ।  
वाराणस्यां विशालाक्षी नैमिषे लिङ्गधारिणी ॥१ ३॥
प्रयागे ललिता चास्मि कामाक्षी गन्धमादने ।  
मानसे कुमुदा देवी विश्वकाया चिदम्बरे ॥१४॥
गोमन्ते गोमतीनाम्नी मन्दराद्रौ तु कामगा ।  
मदोत्कटा चैत्ररथे जयन्ती वारहाह्वये ॥१५॥
गौरीनाम्नी कान्यकुब्जे रम्भा तु मलयाचले ।  
एकाम्रके कीर्तिमती विश्वा विश्वेश्वरेऽस्मि च ॥१ ६॥
पुष्करे पुरुहूताऽस्मि केदारे मार्गदाऽस्मि च ।  
हिमाचले च नन्दाऽस्मि बिल्वके बिल्वपत्रिका ॥१७॥
स्थानेश्वरे भवान्यस्मि श्रीशैले पद्मिनी सदा ।  
भद्रा भद्रेश्वरे चास्मि जया वाराहपर्वते ॥१८॥
कामला कमलाभूमौ रौद्री च रुद्रकोटिके ।  
काली कालञ्जरे चाऽस्मि मर्कोटे मुकुटेश्वरी ॥१९॥
महालिङ्गे कपिलाऽस्मि शिवलिगे जलप्रिया ।  
शालग्रामे महादेवी मायापुर्यां कुमारिका ॥3.135.२०॥
सन्ताने काञ्चिकापुर्यां ललिता दुर्गपत्तने ।  
उत्पलाक्षी सहस्राक्षे कलमाक्षे महोत्पला ॥२१ ॥
गङ्गायां मङ्गला दुर्गा विमला पुरुषोत्तमे ।  
विपाशायाममोघाक्षी पाटला पुण्ड्रवर्धने ॥२२॥
नारायणी सुपार्श्वेऽस्मि विकूटे भद्रसुन्दरी ।  
विपुले विपुलानाम्नी कल्याणी मलयाचले ॥२३॥
कोटितीर्थे कोटवी च सुगन्धा माधवे वने ।  
कुब्जाम्रके त्रिसन्ध्याऽस्मि गङ्गाद्वारे रतिप्रिया ॥२४॥
शिवकुण्डे सुनन्दाऽस्मि नन्दिनी देविकातटे ।  
रुक्मवर्णा द्वारवत्यां राधा वृन्दावनेऽस्मि च ॥२५॥
मधुरायां देवकन्या पाताले परमेश्वरी ।  
चित्रकूटे तु सीताऽस्मि विन्ध्ये विन्ध्याचली तथा ॥२६ ॥
सह्याद्रावेकवीराऽस्मि हर्मचन्द्रे तु चन्द्रिका ।  
रमणा रामतीर्थेऽस्मि यमुनायां मृगावती ॥२७॥
करवीरे महालक्ष्मीरुमादेवी विनायके ।  
अरोमा वैजनाथेऽस्मि महाकाले महेश्वरी ॥२८॥
अभयाऽस्मि चोष्णतीर्थे अमृता विन्ध्यकन्दरे ।  
माण्डव्ये माण्डवीनाम्नी स्वाहा माहेश्वरे पुरे ॥२९ ॥
छागलेऽस्मि प्रचण्डाऽहं चण्डिका मकरन्दके ।  
सोमेश्वरे वरारोहा प्रभासे पुष्करावती ॥3.135.३ ०॥
सरस्वत्यां देवमाता पारा पारातटेऽस्मि च ।  
महालये महाभागा पयोष्ण्यां पिङ्गलेश्वरी ॥३ १ ॥
सिंहारण्ये सिंहिकाऽस्मि कार्तिकेये यशस्करी ।  
उत्पलावर्तके लोला सुभद्रा शोणसङ्गमे ॥३२॥
माता लक्ष्मीः सिद्धपुरे अङ्गना पुलहाश्रमे ।  
जालन्धरे विश्वमुखी तारा किष्किन्धपर्वते ॥३३ ॥
देवदारुवने पुष्टिर्मेधा काश्मिरमण्डले ।  
हिमाद्रौ भीमिकादेवी पुष्टिर्विश्वेश्वरेऽस्मि च ॥३४॥
कपालमोचने शुद्धिर्माता कायावरोहणे ।  
शङ्खोद्धारे धरादेवी धृतिः पिण्डारकेऽस्मि च ॥३५॥
माणिक्याऽऽनर्तके नारायणीश्रीरस्मि नागरे ।  
कालाऽस्मि चन्द्रभागायामच्छोदे शिवकारिणी ॥३६॥
वेणायाममृतानाम्नी बदर्यामुर्वशी तथा ।  
ओषधिश्चोत्तरकुरौ कुशद्वीपे कुशोदका ॥३७॥
मन्मथा हेमकूटे तु मुकुटे सत्यवादिनी ।  
अश्वत्थे वन्दनीयास्मि निधिश्च श्रवणालये ॥३८॥
गायत्री ब्रह्मणा साकं पार्वती शिवसन्निधौ ।  
देवलोके तथेन्द्राणी ब्रह्मास्येऽस्मि सरस्वती ॥३९॥
सूर्यबिम्बे प्रभा धैर्ये पाशवती तु वैष्णवी ।  
अनादिश्रीकृष्णनारायणेऽस्मि सुखदा रमा ॥3.135.४०॥
अरुन्धती सती चास्मि तिलोत्तमाऽप्सरोगणे ।  
चित्ते ब्रह्मकला चास्मि कान्ता कान्तेषु सर्वशः ॥४१ ॥
भङ्गा नीलगिरावस्मि विजयाऽऽसामभूतले ।  
कामरूपे च कामाक्ष्या ब्रह्मदेश इराऽस्मि च ॥४२॥
खासीनेषु ब्रह्मपुत्री पतत्काये तु पावनी ।  
श्यामा श्यामप्रदेशेऽस्मि प्राचीने मेनकाङ्गिनी ॥४३ ॥
उच्चीने यागशिक्षाङ्गी त्र्यङ्गुलेषु तु कारमी ।  
काराकारे कृष्णवर्णा एलुने खनिरस्मि च ॥४४॥
मूकी मङ्गोलके चास्मि खिङ्गने मञ्च्छिकाऽस्मि च ।  
स्तेनावासे पारशवी राशिपुत्री तु राशने ॥४५॥
उरला चोरलाद्रौ च रक्ता चारक्तभूतले ।  
नारायणी सुदानेऽस्मि चाल्पा चाल्पे च पर्वते ॥४६॥
इङ्गितज्ञा केतुमाले परी चास्मि बलायते ।  
हारिती पिङ्गदेशे च अमरी किम्पुमात्मके ॥४७॥
राकरी मानकङ्गौ च परीनारी तु दक्षके ।  
संहारा नजरेऽद्रौ च कामरूपा कमारणे ॥४८॥
मासाम्बा साम्बशैलेऽस्मि कलिहारा तु मित्रपे ।  
त्रिहोत्रे होत्रिणी चास्मि झम्बे माञ्झाम्बिकास्मि च ॥४९॥
नवदेशे मणिकान्ता उष्ट्रालये महोर्ध्विका ।  
कलगरली श्वानायां चालिशी क्वाथपर्वते ॥3.135.५०॥
एवमादिस्वरूपैश्च भूतले संवसाम्यहम् ।  
दक्ष! सर्वत्र मत्पूजां कुरु भुक्तिप्रमुक्तिदाम् ॥५१ ॥
इत्याह श्रीमहालक्ष्मीस्तदा दक्षं प्रजापतिम् ।  
अतस्ते तु महालक्ष्म्याः पूजनं सर्वशान्तिकृत् ॥५२॥
पूजायां सर्वनामानि द्वे शते तव यो जपेत् ।  
सर्वाश्च सिद्धयस्तस्योपतिष्ठन्तु यथेष्टदाः ॥५३॥
ग्रहाणां चापि यक्षाणां रक्षसां वैरिणां तथा ।  
कष्टानि यान्तु नाशं वै तव शान्तिमखादिभिः ॥५४॥
मण्डपं सर्वतोभद्रं कमलाकारमुत्तमम् ।  
वर्तुलं कारयित्वा यः कुण्डं कमलवत्तथा ॥५५॥
शतद्वयेन संस्मृत्य नाम्नां त्वां परमेश्वरीम् ।  
तण्डुलेषु समावाह्य पूजयेत् कमलादिभिः ॥५६॥
तस्य पीडा समस्ता वै नाशमेष्यन्ति मद्वरात् ।  
होमान् कृत्वाऽष्टसङ्ख्यान् वै प्रत्येकनामसंयुतान् ॥५७॥
घृतपायसमिष्टान्नैस्ततो दद्यान्महाहुतिम् ।  
घृतधाराभिरेवाऽपि फलैर्व्रीह्यादिभिस्तथा ॥५८॥
नारिकेलफलाद्यैश्च समिद्भिः शर्करादिभिः ।  
यस्तस्य मानसेष्टं यत् तत्सर्वं वै भविष्यति ॥५९॥
राज्यं स्वर्गश्च मोक्षश्च सर्वं तस्य भविष्यति ।  
स्त्रीपुत्रपतिलाभादिर्धनकीर्ती भविष्यतः ॥3.135.६० ॥
सुविधानं तत्र वच्मि लक्ष्मीयज्ञे यथायथम् ।  
शतं च विंशतिश्चापि हस्तानां परिमण्डलम् ॥६१ ॥
मण्डपार्थं तु गृह्णीयाद् दशस्तम्भमयं शुभम् ।  
मण्डपं रचयेत्तत्र चतुर्द्वारैः सुशोभितम् ॥६२॥
तोरणैः सुवितानेन वर्तुलशिखरेण च ।  
सौवर्णकलशैश्चापि ध्वजेन शोभितेन च ॥६३ ॥
रक्तवस्त्रध्वजेनापि शोभितं कारयेच्छुभम् ।  
परितस्तव शस्त्राणि तोरणेषु लिखेत्तथा ॥६४॥
अष्टादश विभिन्नानि पूर्वतो दक्षिणक्रमात् ।  
खड्गं चर्म करवालं दण्डं पाशं पविं धनुः ॥६५॥
परशुं च शरं चक्रं गदां शङ्खं महाङ्कुशम् ।  
कमलं मालिकां शक्तिं क्षेपणीं चाभयं तथा ॥६६॥
एवमेतान्यायुधानि तोरणेषु निधापयेत् ।  
प्रतिस्तम्भं कलशाँश्च ध्वजानपि विधापयेत् ॥६७॥
द्वारशाखास्वष्टदेवीः स्थापयेच्चाऽङ्गदेवताः ।  
पूर्वशाखाद्वये श्रीं च माणिक्यां स्थापयेत्तथा ॥६८ ॥
दक्षिणे च रमां पाशवतीं संस्थापयेत्तथा ।  
पश्चिमे मङ्गलां चैवाऽमृतां संस्थापयेत्तथा ॥६९॥
उत्तरे तु विजयां च जयां संस्थापयेत्तथा ।  
मध्यस्तम्भेषु चैशाने दुर्गां सतीं च विन्यसेत् ॥3.135.७० ॥
अग्निस्तम्भद्वये स्वाहां स्वधां चावासयेत्तथा ।  
नैर्ऋते संहारिणीं च वशिनीं स्थापयेत्तथा ॥७१ ॥
वायव्ये शारदां वाणीं स्थापयेच्छोभनां शुभाम् ।  
सावित्रीं चापि गायत्रीं सरस्वतीं तथा यमीम् ॥७२॥
वैष्णवीं च वराहीं चण्डिकामैन्द्रीं च वारुणीम् ।  
भुवं सञ्ज्ञां कौमुदीं च नन्दां नारायणीं रमाम् ॥७३॥
सन्तुष्टां षोडशशक्तिः स्थापयेत्तु वितानके ।  
स्तम्भान्तरचरुस्थानेष्वतिशृङ्गारशोभिताः ॥७४॥
द्विहस्ताः सर्वभूषाढ्याः पूजयेत्तीर्थवारिभिः ।  
कुङ्कुमाऽक्षततैलाद्यैः सुगन्धिचन्दनादिभिः ॥७५॥
कुण्डं तु वर्तुले हस्तदशकं वै यथा भवेत् ।  
तथा षोडशदलवत् पद्मरूपं विधापयेत् ॥७६॥
सयोनिं कारयेत्तत्र मेखलात्रिकमित्यपि ।  
लक्षहोमान् कोटिहोमान् कारयेदिष्टसिद्धिदान् ॥७७॥
द्वे शते तव रूपाणि चावाहयेद् प्रपूजयेत् ।  
महालक्ष्मीं तव मूर्तिं प्रोन्नतां तु शुभाननाम् ॥७८॥
षट्पञ्चाशदङ्गुलां समुकुटां हारराजिताम् ।  
स्वर्णसिंहासनस्थां वै कानकीं वाऽन्यधातुजाम् ॥७९॥
कारयेत् तत्सखीनां तु यथायोग्यां प्रकारयेत् ।  
पञ्चामृतैस्तीर्थजलैः संस्नाप्य परमेश्वरीम् ॥3.135.८०॥
गन्धसुगन्धशृङ्गारैर्विभूषाभिश्चिदम्बरैः ।  
कुसुमाभरणैर्देहावयवानां सुशोभनैः ॥८१ ॥
चन्दनाऽक्षततुलसीकस्तूरीगन्धसारकैः ।  
पूजयित्वा विविधानि नैवेद्यानि समर्पयेत् ॥८२॥
मिष्टान्नानि समस्तानि पायसान्नानि यानि च ।  
मिष्टरसान् शाकभाजा नैवेद्ये वै समर्पयेत् ॥८३॥
जलं ताम्बूलकं दद्यादारार्त्रिकं ततश्चरेत् ।  
प्रदक्षिणं ततः कृत्वा प्रार्थयेत् प्रणमेत्तथा ॥८४॥
जन्महन्त्रि भवहन्त्रि रोगहन्त्रि परेश्वरि ।  
वासुदेवि कृष्णदेवि महालक्ष्मि नमोऽस्तु ते ॥८५॥
पारब्राह्मि सर्वभूतहृदयस्थे परात्परे ।  
सर्वदेवीस्वरूपे ते रक्षयित्रि नमो मुहुः ॥८६ ॥
तव भक्तस्य मे कष्टं दैवं वा मानुषं तथा ।  
कर्मजं कालजं वापि प्रारब्धजं ग्रहोत्थितम् ॥८७॥
स्वभावजं मानसं वा यदस्ति जायतेऽथवा ।  
जनिष्यते च यत्कष्टं शापाद् द्रोहात्प्रमादतः ॥८८ ॥
अज्ञानाच्चापि वै यच्च दुष्प्रारब्धं च मे भवेत्॥
अवंशत्वं चाऽपुत्रत्वं निःस्त्रीकत्वं विमानता ॥८९॥
सर्वं रोगभयं चापि मम नाशं प्रयातु तत् ।  
सौख्यं तवैव कृपया मोदो भवतु चानिशम् ॥3.135.९० ॥
शाश्वतं श्रीपुरं स्वर्गं चामृतं पदमस्तु मे ।  
अन्तेऽक्षरं परं धाम ममाऽस्तु परमं पदम् ॥९१ ॥
इत्यभ्यर्थ्य कुसुमानामञ्जलिं वितरेत्ततः ।  
अपराधान् क्षन्तुमेवाऽऽराधयित्वा महासतीम् ॥९२॥
विसर्जयेत् तथा दासीश्चोपदेवीविसर्जयेत् ।  
दद्याच्च देवतां लक्ष्मीं गुरवे ब्रह्ममूर्तये ॥९ ३ ॥
मन्दिरे स्थापयेद्वापि महालक्ष्मीं स्थिरे दृढे ।  
अनादिश्रीकृष्णनारायणेन सहितां च वा ॥९४॥
श्रीमद्गोपालकृष्णेन महाविष्ण्वात्मना युताम् ।  
स्थापयेत् स्वर्णशिखरैः शोभिते देवतालये ॥९५॥
सुवर्णमुद्रादानानि रूप्यकाँश्चार्पयेत्तथा ।  
माणिक्यहीरकरत्नभूषावस्त्राणि चार्पयेत् ॥९६॥
मिष्टान्नानि दिशेश्चापि नारीवस्त्राणि चार्पयेत् ।  
रम्यशृङ्गारभूषाश्चोपकरणानि चार्पयेत् ॥९७॥
धनधान्यानि सर्वाणि गृहदानानि कारयेत् ।  
एवं कृत्वा परिहारं ततो भोजनमाचरेत् ॥९८ ॥
भोजयेत् साधुविप्राँश्च दीनान्धकृपणाँस्तथा ।  
बालान् प्रबालिकाश्चापि योषितोऽनाथनिर्धनीः ॥९९॥
सतः सतीश्च साध्वीश्च भोजयेत्पूजयेत्तथा ।  
नित्यं लक्ष्मीं पूजयेच्च भोजयेत् विधिना तथा ॥3.135.१०० ॥
एवं कर्तुर्न वै दुःखं सन्तापो वा भवेत् क्वचित् ।  
भुक्तिः सम्पन्महामुक्तिः साम्राज्यं च भवेत् सदा ॥१०१ ॥
अखण्डानन्दभोक्तृत्वं देवीवृन्दाधिकान्तता ।  
भवेत् कृष्णसमानत्वं श्रीपते कृपया श्रियाः ॥१ ०२॥
इत्येवं कथितं लक्ष्मि तवाऽर्हणं प्रशान्तिदम् ।  
पठनाच्छ्रवणाच्चास्य महासौख्यं भवेत् सदा ॥१ ०३॥
इति श्रीलक्ष्मीनारायणीयसंहितायां तृतीये द्वापरसन्ताने दक्षप्रजापतये महालक्ष्म्युक्तानि स्वीयानि शतद्वयनामरूपाणि लक्ष्मीमखे शान्तिपूजा महालक्ष्मीप्रतिमा-  
तन्मण्डलादि चेतिनिरूपणनामा पञ्चत्रिंशदधिकशततमोऽध्यायः ॥१३५ ॥
    
