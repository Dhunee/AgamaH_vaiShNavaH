+++
title = "११४"

+++
श्रीपुरुषोत्तम उवाच-  
शृणु त्वं शिवराज्ञीश्रि! साध्वाश्रयेण मोक्षणम् ।  
साध्वाश्रयेण वै रक्षां जीवनं च तथा शुभम् ॥१ ॥
आसीद् रोमपदो नाम पशुपालो वनोत्तमे ।  
ओजस्वत्यास्तटे देशे सौराष्ट्रे सिंहसेविते ॥२ ॥
रोमपादः पशुवद्वै वर्तते धर्मवर्जितः ।  
न स्नानं भजनं दानं करोति गृहधर्म्यपि ॥३ ॥
दुग्धदध्यन्नवन्याद्यैः प्राणयात्रां करोति च ।  
वन्यपशून् मारयित्वा मांसादनं करोत्यपि ॥४ ॥
अन्यसत्ताकमन्नादि दूरं गत्वा निशामुखे ।  
क्षेत्रादिभ्यश्चानयति चौर्यं करोति वै मुहुः ॥५ ॥
एवमधर्ममार्गस्य पुत्रोऽभवद् वृषङ्गमः ।  
ववृधे स युवा जातो महिषीपालकोऽभवत् ॥६ ॥
पित्रा साकं कदाचित् स ययौ वने पशुव्रतः ।  
पित्रा त्वासादितस्तत्र हरिणः सञ्चरन् वने ॥७ ॥
श्वभिः पित्रा कृष्णमृगो निपातितो वनेऽन्तिके ।  
वृषगमोऽपि पित्रा युक् तूर्णं ययौ मृगं प्रति ॥८ ॥
मृगस्य म्रियमाणस्य श्वभिर्विपाटितस्य ह ।  
क्रन्दमानस्य दुःखं च पादानां भूमिघातनम् ॥९ ॥
वीक्ष्य दयापरो भूत्वा त्रासं परं जगाम सः ।  
कम्पं चाति जगामापि तत्याज तं मृगं हि सः ॥3.114.१ ०॥
जगृहे न मृगं तत्र निसर्गदययाऽर्दितः ।  
नाऽहं मांसं भक्षयिष्ये मारयिष्यामि न क्वचित् ॥१ १॥
पापं चेदृक् प्रसह्यैव प्राणानां त्याजनात्मकम् ।  
कः कुर्यादुदरस्याऽर्थे मानवो निर्दयो यथा ॥१ २॥
इत्येवं दयया युक्तस्तत्याज प्राणिहिंसनम् ।  
वृषङ्गमस्ततो यातः क्वचिद्वै कार्तिके स्वयम् ॥१ ३॥
सोमनाथस्य तीर्थार्थं सस्नौ ददर्श शङ्करम् ।  
आत्मकृतं च तत्पापं हराय सन्न्यवेदयत् ॥१४॥
पापं तस्य विनष्टं च शुद्धिर्जाता हृदोऽस्य च ।  
साधवस्तत्र चायाता दृष्टास्तेन नतास्ततः ॥१५॥
पूजिताः सेविताश्चैषां सत्सङ्गश्च कृतस्तथा ।  
प्राप्तो मन्त्र 'ओं श्रीकृष्णनारायणो गतिर्मम' ॥१६॥
तुलस्या मालिका प्राप्ता भक्तिः प्राप्ता शुभाश्रया ।  
अनिवेद्य श्रीहरये भोक्तव्यं न कदाचन ॥१७॥
साधुसतीभ्यो दातव्यं दुग्धं दधि घृतं तथा ।  
सेवनीयाः साधवश्च भजनीयो जनार्दनः ॥१८॥
एवं लब्ध्वा स नियमान् निजगृहमुपाययौ ।  
वर्तते सा तथैवापि भजते श्रीनरायणम् ॥१९॥
साधवस्तत्र चायान्ति वर्षे सकृद् वनान्तरे ।  
सेवां लब्ध्वा प्रयान्त्येव ग्रामान्तरं वनान्तरम् ॥3.114.२०॥
वृषङ्गमोऽपि चान्नस्य रोटकस्य प्रदानकम् ।  
पयसाश्चापि दध्नश्च दानं करोति वै तदा ॥२१ ॥
एवं दानफलं पुण्यं बह्वस्यातिव्यजायत ।  
अथैवं प्राप्तकालोऽस्य पिता मृत्युमुपागतः ॥२२॥
यमदूताः शस्त्रहस्ता आययुर्वै भयङ्कराः ।  
चुक्रोश बहुधा त्रस्तो मारयन्तीति वै मुहुः ॥२३॥
मोचयन्तु च मां केऽपि याम्येभ्यो बान्धवा मम ।  
मम नाडीस्त्रोटयन्ति प्रहरन्ति च मुद्गरैः ॥२४॥
रक्षयन्तु जना मां वै मां गृहिणि! प्ररक्षय ।  
पुत्र! मां रक्षय दीनं ताड्यमानं यमानुगैः ॥२५॥
इत्येवं क्रोशमानं तं पुत्र उवाच रे पितः ।  
नारायणं प्रभुं कृष्णं स्मर रक्षां करिष्यति ॥२६॥
जप मन्त्रं 'ओं श्रीकृष्णनारायणो गतिर्मम' ।  
इत्येवं प्रददौ मन्त्रं पित्रे लक्ष्मि स पुत्रकः ॥२७॥
'हरेकृष्ण हरेकृष्ण कृष्णनारायण प्रभो ।  
हरे विष्णो हरे स्वामिन् श्रीपते पुरुषोत्तम' ॥२८॥
एवं सङ्कीर्तनं चक्रे तावद् दूता भयं गताः ।  
विसृज्य पितरं तस्थुर्दूरे च जगदुर्मिथः ॥२९॥
अस्मद्भागो ह्ययं गोपः पुत्रेण विप्रमोचितः ।  
मन्त्र दत्वा हरेरस्मै भजनेन च पावितः ॥3.114.३०॥
इत्येवं प्रवदन्त्येव यमदूता यदा तदा ।  
साधूनां मण्डलं तत्र यदृच्छया समागतम् ॥३ १ ॥
पुत्रः स्वागतसम्मानं प्रचकार च सत्वरम् ।  
साधवो वीक्ष्य कालान्तं ददौ वारि प्रसादजम् ॥३२॥
पिता पपौ हरिस्तावत् समायातो गजस्थितः ।  
अनादिश्रीकृष्णनारायणोऽहं स्वयमेव ह ॥३३॥
रोमपादं विनिष्कास्य देहान्निन्ये परं पदम् ।  
पुत्रयोगेन साधूनां दर्शनं चान्तकालिकम् ॥३४॥
पितुर्जातं मोक्षणं च दानफलं सुभक्तियुक् ।  
एवं लक्ष्मि भक्तियोगाद् भक्तयोगात् क्षणान्तरे ॥३५॥
पापिनामपि मोक्षः स्यात् कार्योऽतः सत्समागमः ।  
वृषङ्गमोऽपि देहान्ते मम धाम गतो ह्यनु ॥३६॥
शृणु त्वन्यां कथां लक्ष्मि रक्षणं साधुसङ्गतः ।  
आसीदेको महान् चौरो नग्रभङ्गोऽतिदारुणः ॥३७॥
विंशतिचौरयुग् रात्रौ सहेतिलुण्टति गृहान् ।  
येषां श्रुतं महाद्रव्यं तच्छिद्रं चिन्तयत्यथ ॥३८॥
प्राप्तेऽनुकूलसमये चौर्यं करोति दारुणम् ।  
मारयित्वा ताडयित्वा मर्दयित्वा जनान् धनम् ॥३९॥
स्वर्णरूप्यमयं रत्नमयं हरति मोदते ।  
एवं वै वर्तमानस्यैकदा कार्यवशाद् दिने ॥3.114.४०॥
राजसौधे स्वर्णभूषानिर्माता स्वर्णकारकः ।  
चिरमित्रं दृष्टिपथं राजपथे तदा ॥४१॥
नग्रभङ्गोऽपि तं दृष्ट्वा सहर्षो मिलितः पथि ।  
कुशलं चापि पप्रच्छोद्योगं पप्रच्छ वै ततः ॥४२॥
स्वर्णकारः समस्तं स्वं वृत्तान्तं प्राह तं निजम् ।  
अद्य मासे तु नृपतेर्भूषारचनकार्यकृत् ॥४३॥
गच्छामि राजसौधं च यत्राऽऽस्ते स्वर्णकोटिकम् ।  
मौक्तिकानां सहस्राणि रत्नानामयुतान्यपि ॥४४॥
यत्र कोशे भवन्त्येव तत्पार्श्वे शुभमन्दिरे ।  
स्वर्णशिल्पाः स्वर्णकाराः कुर्मस्त्वाभरणानि वै ॥४५॥
नग्रभङ्गस्ततः प्राह यदि ते रोचते वचः ।  
कथयाऽन्तःप्रवेशस्य रात्रिमार्गं तु निर्जनम् ॥४६॥
चोरयामि सुवर्णादि भागं दास्यामि तेऽपि च ।  
इत्युक्तः स्वर्णकारो वै दर्शयामास तत्पथम् ॥४७॥
स्थानं च निःसृतिं चापि गुप्तद्वाराणि यानि च ।  
उपयुक्तानि शस्त्राणि दृढहेतीनदर्शयत् ॥४८॥
युक्तगुप्तहारिकां चाऽदर्शयन्निर्गमं तथा ।  
ततो रात्रौ स्वसार्थेन नग्रभङ्गो विवेश तम् ॥४९॥
सौधं धनं स्वर्णरूप्यरत्नमौक्तिकमुत्तमम् ।  
चोरयित्वा चाति गुप्तो दुद्रावाऽलक्षितो जनैः ॥3.114.५०॥
दत्वा सर्वं सहायेभ्योऽप्रेषयत्तान् वनान्तरे ।  
भूगर्ते तद् विनिक्षेप्तुं समादिशद् द्रुतं निजान् ॥५१॥
स तु श्रमापनोदार्थं गञ्जापानार्थमुत्सुकः ।  
शनैर्ब्राह्मे मुहूर्ते वै ययौ श्रीनगराद् बहिः ॥५२॥
यत्राऽऽसन् साधवः शैवा गञ्जापानाऽग्नितापसाः॥
तत्र गत्वा ययाचे वै पानं तामालगाञ्जिकम् ॥५३॥
नेमे भक्त्या कृत्रिमया चकार दण्डवत्तथा ।  
निषसाद समीपे च मुद्रामुपायनं ददौ ॥५४॥
साधवोऽपि यथा भक्तं तथा मत्वाऽनुसेवकम् ।  
लब्ध्वा मुद्रां च पूजायां ददुस्तस्मै तमालकम् ॥५५॥
पपौ निद्रां कृतवाँश्च प्रातः सूर्योदयं प्रति ।  
जजागार ततस्तत्र तस्थौ माध्यन्दिनावधि ॥५६॥
भोजनादि चकारैव श्रमं चापनुदत्तथा ।  
सार्थचौराः समस्तास्ते गर्ते निक्षिप्य तद्धनम् ॥५७॥
ययुस्ते वनमार्गेण निजग्रामं हि योजनम् ।  
तावन्नृपगृहे व्यक्तं जातं चौर्यं धनस्य तत् ॥५८॥
पादचिकित्सकान् कृत्वा चाग्रे राज्ञस्तु सैनिकाः ।  
चौरान् मार्गयितुं प्रातर्निर्गताः शस्त्रधारिणः ॥५९॥
श्रीनगरादश्ववाराः सह पादचिकित्सकैः ।  
वने गत्वा जगृहुस्तान् गच्छतः खेटकं निजम् ॥3.114.६० ॥
ताडयामासुरत्यर्थं चानयामासुरेव तान् ।  
नृपं प्रति तथा कारागारे रुरुधुरुल्बणान् ॥६१ ॥
अथ साधुप्रसङ्गेन नग्रभङ्गस्तु रक्षितः ।  
राजैकगारिकश्चापि राजभटैर्न लक्षितः ॥६२॥
अन्ये चौरा निगडेषु निक्षिप्ता दण्डिता हताः ।  
श्रुत्वाऽयं नग्रभङ्गस्तु जीवनं साधुसङ्गतः ॥६३॥
निर्बाधं वै निजं मत्वा साधूनप्रार्थयन्मुदा ।  
साधुधर्मो मया पाल्यो दीक्षा ग्राह्या च साधवी ॥६४॥
साधुसेवा प्रकर्तव्या साधुर्भवामि चाऽद्यतः ।  
वच्म्यहं निष्कपटं मे कृत्यं साधुजनाग्रतः ॥६५॥
चौर्ये बहुविधं चाहं कृतवानस्मि वै मुहुः ।  
तद्दोषैश्च यथा मुक्तो भवामि कुरुतोऽनघाः ॥६६॥
शरणागतरक्षार्थमुद्यताः साधवः सदा ।  
तेषां प्रसङ्गतश्चाऽहं जीवाम्यन्ये मृताः किल ॥६७॥
तस्माद्वैराग्यमासाद्य भजामि परमेश्वरम् ।  
साधुसेवां करिष्येऽपि साधुर्भूत्वा निरन्तरम् ॥६८॥
इत्यर्थिताः साधवस्ते चिदम्बरायनादयः ।  
प्रायश्चित्तं कारयित्वा क्षालयित्वाऽघसञ्चयान् ॥६९॥
पावयित्वा नग्रभङ्गं दीक्षां भागवतीं व्यधुः ।  
सोऽपि पापविनिर्मुक्तो नाम्ना भागवतायनः ॥3.114.७०॥
भक्तोऽभवत् सदा साधुश्चाऽभजन्मां परेश्वरम् ।  
साधुसेवां परां कृत्वा तीर्थार्थं चाक्षरस्थलीम् ॥७१ ॥
आययौ कुङ्कुमवापीं मोक्षं ययौ सरस्तटे ।  
इत्येवं कथितं लक्ष्मि साधुसङ्गेन रक्षणम् ॥७२॥
स्वात्मार्पणेन मोक्षश्च मया तस्य कृतोऽत्र वै ।  
अथाऽन्यत्ते कथयामि कथानकं पुराभवम् ॥७३॥
आसीत् पुरा महासाधुः शुकायनोऽतिधार्मिकः ।  
भजते मां सदा रात्रिदिनं श्रोपरमेश्वरम् ॥७४॥
अपरिग्रहसर्वस्वो दिग्वासा मत्परायणः ।  
आम्रवृक्षतले वासं कुरुते भोजनं फलैः ॥७५॥
वन्यैः पत्रैर्दलैः कन्दैः कुसुमैर्वहतेऽदनम् ।  
कुङ्कुमवापिकापूर्वे वने वसति सर्वदा ॥७६॥
शैत्यं तापं च सहते वृष्टिं सहते क्षुत्तृषाम् ।  
नित्यं प्रदक्षिणं प्रातः स्नात्वा च कुरुते सरः ॥७७॥
एवं मध्याह्नके भिक्षामेकभुक्तां करोति च ।  
सायं मे कीर्तनं दिव्यं कृत्वा स्वापं करोति च ॥७८॥
मूर्तिं मे त्वाम्रवृक्षस्य स्तम्बे चित्रमयीं सदा ।  
संरक्षति प्रपूज्यैनां ध्यायति हृदयेऽन्वहम् ॥७९॥
आम्रवणं परं श्रेष्ठं प्रियं चाऽस्य सदाऽभवत् ।  
सोऽपि चाम्रफलान्येव निवेदयति मे मुहुः ॥3.114.८०॥
एवं वै वर्तमानस्य चाम्रवृक्षप्रपोषिणः ।  
एकदा दैवयोगेन वने वह्निर्व्यजायत ॥८१॥
तृणपुञ्जाः स्तम्बपुञ्जाः पत्रपुञ्जास्तथौषधिः ।  
ज्वलिता ज्वालया सर्वा वृक्षाश्च ज्वलितास्तदा ॥८२॥
निजस्थानस्य नियतश्चाम्रोऽपि ज्वलितस्तदा ।  
ततो वह्निः समन्ताद्वै प्रजज्वालाऽतिवेगतः ॥८३॥
वायुना प्रेरितस्तीक्ष्णो भयङ्करोऽतिदारुणः ।  
साधुश्चाऽयं स्थितो ध्यानेऽचिन्तयन्मां हरिं तदा ॥८४॥
मया त्वाकाशवाण्या वै बोधितः स मुहुर्मुहुः ।  
याहि दूरं 'विहायैतान् वृक्षान् दग्धोऽत्र मा भव ॥८५॥
स चाह वाणीं नैवाऽहं त्यक्त्वा यास्यामि चाश्रयान् ।  
यत्राऽहं सर्वथा नैजं स्थानं च जीवनं गृहम् ॥८६॥
आश्रयं च सुखं भक्ष्यं प्राप्नोमि ताँस्त्यजामि न ।  
इमे मे बान्धवाः सर्वे पितरो वापि बालकाः ॥८७॥
मातरो वल्लिकाः सर्वास्ताः कथं चोत्सृजामि वै ।  
नाऽहं कृतघ्नः स्वार्थश्च नाहं पापो भवामि च ॥८८॥
येषां फलैः सुजीवामि यच्छायायां वसामि च ।  
यद्रसैः पोषणं यामि ताँस्त्यक्त्वा क्व प्रयाम्यहम् ॥८९॥
नेमे बन्धनकर्तारो जडा विजातयस्त्विमे ।  
न मे कुटुम्बिनः किन्तु कृतसेवा इमे मम ॥3.114.९०॥
तादृशान् सेवकान् नित्यं परोपकारशालिनः ।  
दिवानिशं सहायाँश्च मदाश्रयानिव स्थितान् ॥९ १ ॥
सद्गुणशालिनो वन्यान् कथं दग्ध्वा प्रयाम्यहम् ।  
दग्धो भवामि चात्रैव नाहं यास्यामि चापरम् ॥९२॥
साधुश्चाऽहं तितिक्षुश्च तितिक्षवो द्रुमा इमे ।  
साधवः साधुभूषाश्च ताँस्त्यक्त्वा न व्रजाम्यतः ॥९३॥
यद्वा तद्वा भवत्वत्र भस्म वा जीवनं च वा ।  
सहयोगेन भाव्यं वै सहपोष्येण साधुना ॥९४॥
इत्युक्त्वा नोच्चचालापि नोत्तस्थौ धैर्यशेवधिः ।  
ब्रह्मध्याता निषसाद यथा तथैव चास्थितः ॥९५॥
दया स्नेहश्च साधूनां महान् धर्मो भवेत् सदा ।  
समर्थमुपजीव्येमं त्यजेयं कक्षमद्य वै ॥९६॥
'नारायण हरे कृष्ण श्रीपते पुरुषोत्तम ।  
अनादिश्रीकृष्णनारायण रक्ष द्रुमानिमान् ॥९७॥
इत्येवं श्रावयन् वाणीं साधुर्जजाप मानसे ।  
मां ध्यात्वा च तदा प्रत्ययैकतानेन भावतः ॥९८॥
अथाऽग्निर्दाहयामास पार्श्वभागं हि योगिनः ।  
पादौ हस्तौ जटां स्कन्धौ रोमाणि चर्म सर्वतः ॥९९॥
तथापि मां भजँस्तस्मात् स्थानाच्चचाल नैव ह ।  
अथाऽहं तं सत्यसाधुं शरणागतरक्षकम् ॥3.114.१० ०॥
देहाद्यनादरधर्मं चात्मनिष्ठापरायणम् ।  
भक्तं मे च विदेहं तं ज्ञात्वाऽवोचं वरं वृणु ॥१. १ ॥
प्रसन्नोऽस्मि विरागात्ते साधुधर्मसमन्वितान् ।  
दयाधर्मस्य बाहुल्याद् भक्तेर्मे मानसे स्थितेः ॥१ ०२॥
वरं वृणु समर्थोऽस्मि सोऽहं साक्षान्नरायणः ।  
यं त्वं विद्वन् ध्यायसि वै यदर्थं त्वं निवेदितः ॥१ ०३॥
अनादिश्रीकृष्णनारायणः श्रीपुरुषोत्तमः ।  
आनृशंस्यं तव वृत्तान्तकं दृष्ट्वा प्रतोषितः ॥१ ०४॥
वरं वृणीष्व साधो त्वं ददामि सर्वमिष्टकम् ।  
साधुश्च मनसा वव्रे वृक्षस्य च वनस्य च ॥१ ०५॥
सम्भवं रससम्पन्नं यथर्द्धं प्राक् तथैव ह ।  
अहं ज्ञात्वा दृढां भक्तिं तत्साधौ परसौख्यदाम् ॥१ ०६॥
प्रीतोऽहं चाऽमृतदृष्ट्या सिक्तवान् चाम्रमुत्तमम् ।  
सर्वान् द्रुमान् वल्लिकाश्च क्षेत्रं वनं समस्तकम् ॥१ ०७॥
सिक्तवान् पीयूषदृष्ट्योज्जीवयं वनमुत्तमम् ।  
ततः फलानि पत्राणि शाखाः पुष्पाणि सर्वशः ॥१ ०८॥
वने पूर्वस्थितेश्चापि स्मृद्धानि चाऽभवन् पुनः ।  
वह्निः शान्तिं गतः सर्वो भस्मापि तत्र नास्ति च ॥१ ०९॥
सर्वं वह्निकृतं कर्म लीनं मत्कृतिरुद्गता ।  
एवं दिव्यं वनं चाम्रवणं जातं सरोऽन्तिके ॥3.114.१ १०॥
भागवतायनं साधुं भक्तिमन्तं समाश्रितम् ।  
सर्वार्थसिद्धिमापत् तद्वनं तथा सतस्तु यः ॥११ १॥
आश्रितः स लभेत् सिद्धिं साधुना कल्पितां शुभाम् ।  
साधुः सोऽयं भागवतायनो मे धाम्नि राजते ॥११ २॥
मुक्तिं गतो हि कालेन कृपया भजनेन मे ।  
पठनाच्छ्रवणादस्य भुक्तिर्मुक्तिर्भवेत्तथा ॥१ १३॥
इति श्रीलक्ष्मीनारायणीयसंहितायां तृतीये द्वापरसन्ताने साध्वाश्रयेण रोमपादपशुपालस्य मोक्षणं, नग्रभङ्गाख्यचौरस्य साधुसमागमेन राजभयाद् रक्षणम् ,आम्रवणवृक्षादिनाम् वह्निदग्धानां भागवतायनसाधुसहवासेन पुनरुज्जीवनमित्यादिनिरूपणनामा चतुर्दशाधिकशततमोऽध्यायः ॥११४ ॥
    
