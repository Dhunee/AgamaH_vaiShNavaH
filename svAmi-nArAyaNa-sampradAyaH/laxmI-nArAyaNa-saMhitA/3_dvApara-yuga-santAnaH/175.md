+++
title = "१७५"

+++
श्रीपुरुषोत्तम उवाच--  
इत्येवं पद्मजे पत्नीं श्रुतिफलां पतिः स्वयम् ।  
सद्विद्यायनसञ्ज्ञो वै प्राह मुक्तिवृषान् बहून् ॥१ ॥
प्राहैवं चापि संसारवारिधिं गाधतोज्झितम् ।  
इन्द्रियझषसञ्जीवं तरङ्गान्तर्विलोलितम् ॥२ ॥
भूतनौकाकृतमार्गं विषयाऽऽशानुसन्धितम् ।  
तन्मात्राहारमत्स्याढ्यं शोकहर्षादिमारुतम् ॥३ ॥
कामक्रोधादिमकरं मोहभ्रमादिदिग्भ्रमम् ।  
रागद्वेषादिकावर्त्तं वासनाजलशैत्यदम् ॥४ ॥
अपारं पुण्यपापादिकर्माख्यतरणान्वितम् ।  
समतीत्य हरेर्योगात् प्रविष्टोऽस्म्यपरां स्थलीम् ॥५ ॥
दिव्यां दिव्यगुणोपेतां दिव्यगोमद्विराजिताम् ।  
शाश्वतीं स्वर्णवर्णां वै निर्भयां निगमोचिताम् ॥६ ॥
सुखमय्यो यत्र नद्यो यत्राऽऽनन्दभृतो द्रुमाः ।  
प्रमोदकल्पलतिका यत्र स्नेहरसालयाः ॥७ ॥
यत्रोत्सवाः स्वामिना वै सर्वसद्गुणशालिना ।  
नित्ययौवनसौन्दर्यवात्सल्यप्रेमशालिना ॥८ ॥
नास्ति तस्मात् सुखदोऽन्यो नास्त्यन्यत्र सुखं त्विदम् ।  
न तं सम्प्राप्य शोकोऽस्ति न दुःखं न भयं तथा ॥९ ॥
न तत्राऽनित्यबीजं वै न त्रिशाखोऽस्ति तत्र ह ।  
न सप्ताप्युपशाखाश्च नाऽन्तशाखाश्च षोडश ॥3.175.१० ॥
नाऽत्र जटिलाः ऋषयो मानसाह्वानयोगिनः ।  
न वंशस्तम्बवाट्यश्च न गोत्रोच्छ्रयभूतलम् ॥१ १॥
न कण्टकास्तीक्ष्णधाराः कङ्करा न च तत्र वै ।  
नाऽतपः सौरमूलोत्थो न शैत्यं चन्द्रिकाकृतम् ॥१२॥
न धूमश्चापि वाह्नेयो न छायापि वितानजा ।  
न मेघास्तत्र मेहाश्च पञ्चाग्नयो न सन्ति च ॥१ ३॥
न रङ्गाः सङ्गमिश्रोत्था न च शृङ्गारराशिनः ।  
न तत्र पाशवं क्षेत्रं पाशास्तत्र न रोधिनः ॥१४॥
पद्मरागादिमणयो न च तत्र भवन्ति हि ।  
पञ्चरङ्गाणि पुष्पाणि त्रिरसानि फलानि च ॥१५॥
न तत्र सन्ति वृक्षाश्च पादपाः सन्ति तत्र ते ।  
पद्मरागा मधुरसा हंसा वसन्ति तत्र ह ॥१६॥
मौक्तिकाहारतृप्तास्ते सोऽहं सोऽहं प्रवादिनः ।  
अनावृताः प्रभास्तत्र भवन्ति सीमवर्जिताः ॥१७॥
भूरिशृङ्गास्तत्र गावो भवन्ति कामपूरिताः ।  
नारायण्यो महासत्यो भवन्ति तापहारिकाः ॥१८॥
कृष्णदेवा अतिथयो भवन्ति व्योमवासिनः ।  
दीक्षिताश्चेक्षिताश्चापि स्वामिना नित्यदर्शिना ॥१९॥
नित्योत्सवाः सखीनां वै तत्र भवन्ति शाश्वताः ।  
इष्टपतिप्रयोगेषु विलासास्तृप्तिवर्जिताः ॥3.175.२०॥
अकम्पां चाऽविकारां चाऽक्षरीं स्थलीं परात्पराम् ।  
प्रपन्नोऽस्मीति सद्विद्यायनः श्रुतिफलां जगौ ॥२१ ॥
हा३उ हा३उ प्रफुल्लितः स्मरन् शुभस्थलीम् ।  
जगौ पुनःपुनः प्राह स्थलीं श्रुतिफलां स्मरन् ॥२२॥
ननर्त चापि तालेन वदन्नुपदिशन्नपि ।  
आर्द्रभावं प्राप चापि श्रुतिफलान्तिके तदा ॥२३॥
स्वस्थो भूत्वा पुनः प्राह धन्या त्वं परमेश्वरी ।  
योऽहं सा त्वं सोऽहं स त्वं ह्ययमात्मा परेश्वरः ॥२४॥
येऽधिगच्छन्ति सन्तस्तं तेषां नास्ति भयं क्वचित् ।  
ऊर्ध्वं चाऽधश्च तिर्यक् च स्थल्या नान्तोऽधिगम्यते ॥२५॥
हरेः पादपारण्यानि सन्ति दिव्यानि तत्र वै ।  
यत्र त्रिमुखी प्रमदा ह्यवाङ्मुखी न रोहति ॥२६॥
गिरयाः पर्वतानाश्च सन्तो वसन्ति तत्र ह ।  
स्नान्ति ब्रह्मवहानद्यां सङ्गमे पारमेश्वरे ॥२७॥
स्नानतृप्ताः कृशाशाश्च सुव्रता देवभासुराः ।  
आत्मन्यात्मानमाविश्य परात्मानमुपासते ॥२८॥
विहरन्ति रमन्तेऽत्र पादपारण्यवेदिनः ।  
एतादृशं पदारण्यं ब्रह्मिष्ठा विविदुः परम् ॥२९॥
प्राप्तोऽहं मम योगेन त्वं प्राप्ता श्रुतिसत्फले ।  
विद्यायनं परब्रह्म प्राप्तोऽस्मि निर्भयोऽस्मि च ॥3.175.३० ॥
रूक्षं गन्धं न गृह्णामि रूक्षं रसं न वेद्मि च ।  
रूक्षं रूपं न पश्यामि ब्रह्मानन्दपरिप्लुतः ॥३ १ ॥
रूक्षं स्पर्शं न स्पृशामि रूक्षं शब्दं शृणोमि न ।  
रूक्षं न सङ्कल्पयामि ब्रह्मानन्दपरिप्लुतः ॥३२॥
कामये नाऽप्यनिष्टं च द्वेष्यं तत्र न विद्यते ।  
ब्रह्मजाले निवसामि ब्रह्मानन्दपरिप्लुतः ॥३३॥
ब्रह्मयज्ञे जुहोम्येव परमेशे समस्तकम् ।  
पार्थिवं वा जलीयं वा ब्रह्मानन्दपरिप्लुतः ॥३४॥
तैजसं वायवीयं वा गगनीयं गुणादिकम् ।  
सौक्ष्म्यं वा चान्तरं वापि कर्म वा संविदं च वा ॥३५॥
स्वभावं वा कृत्रिमं वा जडं वा चेतनं च वा ।  
चैतन्यं वा जुहोम्येव ब्रह्मानन्दपरिप्लुतः ॥३६॥
क्षरं स्वभावं हुत्वैवाऽक्षरभावेन चाऽच्युते ।  
जुहोमि मां विमुक्तोऽस्मि ब्रह्मानन्दपरिप्लुतः ॥३७॥
समस्य सर्वभूतेषु निर्मायस्य जितात्मनः ।  
समन्तात्परिमुक्तस्य भयं मे विद्यते न वै ॥३८॥
सद्भिरेव हि संवासो मुक्तैरेव समागमः ।  
भक्तैस्तादात्म्यभावश्च श्रीहरौ चाऽप्यभिन्नता ॥३९॥
एवं लब्ध्वा परान् लाभान् प्रमोदमेमि सर्वथा ।  
श्रुतिफले फलं मिष्टं स्वादे सद्विद्ययाऽऽप्लुतः ॥3.175.४०॥
एवं पत्नीं ब्रह्मरूपामुपदेशेन सर्वथा ।  
लक्ष्मि चक्रे श्रुतिफलां सद्विद्यायन एव ह ॥४१ ॥
अथैकदाऽलर्कनामा महाभागवतो नृपः ।  
मदालसायाः पुत्रो वै जित्वा वै सकलां महीम् ॥४२॥
वृक्षाऽधोभूतले स्थित्वा शान्त्यर्थं स मनो दधे ।  
चिन्तयामास शान्त्यर्थं जिता वै सकला मही ॥४३॥
निषितैर्मार्गणैः शस्त्रैस्तथापि शान्तिरेव न ।  
मनो वै चपलं दुष्टं तज्जित्वा शान्तिमुत्तमाम् ॥४४॥
प्राप्स्यामीति शरैस्तीक्ष्णैरेषः छिनद्मि मानसम् ।  
इन्द्रियाणि करणानि छिनद्मि मार्गणैरिह ॥४५॥
विचार्येत्थं सूक्ष्मसूक्ष्मान् बाणान् धनुषि सन्दधे ।  
मनः समूर्तं भूत्वाऽथ तदग्रे समुपस्थितम् ॥४६॥
बाणानामविषयं तत् प्राहाऽलर्कं तु पद्मजे ।  
नेमे बाणा हनिष्यन्ति मामलर्क निरावरम् ॥४७॥
निष्फलास्ते परावृत्त्य भेत्स्यन्ति त्वां मरिष्यसि ।  
अन्यान् बाणान् प्रमुञ्चस्व यैरहं स्यां निषूदितम् ॥४८॥
श्रुत्वाऽलर्कः प्रत्युवाच मनस्त्वं घ्राणसंयुतम् ।  
बहून् गन्धान् प्रगृह्णासि तत्सहायं तु जीवसि ॥४९॥
ततः घ्राणं हनिष्यामि तीक्ष्णबाणैश्च ते मृतिः ।  
घ्राणं श्रुत्वा तदाऽलर्कं प्रत्युवाच हि निर्भयम् ॥५०॥
नेमे बाणास्तव राजन् मां हनिष्यन्त्यगोचरम् ।  
प्रत्यावृत्य तव मर्म भेत्स्यन्ति त्वं मरिष्यसि ॥५१ ॥
अन्यान् बाणान् प्रमुञ्चस्व यैस्त्वं मां सूदयिष्यसि ।  
श्रुत्वाऽलर्कस्ततः प्राह जिह्वेयं हि सहायदा ॥५२॥
मनसः प्रियसत्कर्त्री रसदानेन सर्वदा ।  
तथेयं त्वक् प्रियकर्त्री स्पर्शदानेन वै सदा ॥५३॥
तथेदं श्रवणं चास्मै शब्दार्जनसहायदम् ।  
तथेदं नेत्रमेवाऽपि रूपार्जनसहायकृत् ॥९४॥
तथैवेमानि सर्वाणि लिङ्गादीन्यपराणि च ।  
इन्द्रियाणि मनसो वै साहाय्यकानि सन्ति हि ॥५५॥
इयं बुद्धिर्मनो दत्तं गृह्णाति चौर्यकर्मिणी ।  
अहङ्कारोऽपि तेष्वत्र मिलितोऽश्नाति गर्ववान् ॥५६॥
तानेतान् सर्वथा सूक्ष्मैर्हनिष्यामि प्रसायकैः ।  
श्रुत्वैवं सर्वसहिता बुद्धिरलर्कमाह यत् ॥५७॥
नैते बाणास्तवाऽलर्क स्पृक्ष्यन्त्यपि च नः क्वचित् ।  
स्थूला ह्येते वयं सूक्ष्मा न स्पर्शो न मृतेः कथा ॥५८॥
विफलाश्च विवृत्तास्ते त्वां हनिष्यन्ति रोषिणः ।  
मुमोचाऽपि तदा बाणान् प्रत्यावृत्ताश्च तेऽफलाः ॥५९॥
अलर्कं तु प्रजघ्नुस्तेऽलर्को मूर्छां जगाम ह ।  
सस्मार श्रीहरिं मां स दत्तात्रेयस्वरूपिणम् ॥3.175.६०॥
आविर्भूय मया तस्मै जीवनं दत्तमेव ह ।  
बाणा निष्कासिता देहात् समुत्थितोऽभवद्धि सः ॥६१ ॥
ददौ बाणानहं तस्मै चैकाग्र्यबलरूपिणः ।  
द्रष्टृदृश्याद्यनारक्तान् स्वरूपमात्रनिष्ठितान् ॥६२॥
योगबाणान्मम मन्त्रैर्युतान् ब्रह्मास्त्रयोजितान् ।  
मुक्तास्त्रप्लावितान् सूक्ष्मानान्तरान् सोऽपि तान् शितान् ॥६३ ॥
प्राप्यात्मना मुमोचाऽऽशु सर्वेन्द्रियादिकान् प्रति ।  
निजघ्नुस्ते द्रुतं सर्वान् केचित् पलायिता ह्यपि ॥६४॥
तान् पुनः पाशबद्धाँश्च कृत्वा समाधिरश्मिभिः ।  
ब्रह्मह्रदे निचिक्षेप ते च तत्र लयं ययुः ॥६५॥
अथ दिव्यानि भूत्वैवाऽलर्कं मुक्तं सिषेविरे ।  
ततो दिव्यस्वरूपः सन् सिद्धिं परमिकां गतः ॥६६॥
मात्रा साकं भ्रातृभिश्च सह मोक्षं जगाम ह ।  
वदन्नेवं ह्युपदेशं शृणु लक्ष्मि विवेकदम् ॥६७॥
अहो सर्वमध्रुवं वै बाह्यं बाणैर्विनिर्जितम् ।  
दैह्यमनुष्ठितं सर्वमद्यावधि न चान्तरम् ॥६८॥
सद्गुरोः कृपया त्वद्य जितानि दोषवन्ति तु ।  
इन्द्रियादीनि सर्वाणि गुणवन्ति तु वै पृथक् ॥६९॥
ब्रह्मह्रदे विनिक्षिप्य दिव्यतां प्रापितानि ह ।  
तथा दिव्यस्वरूपोऽहं भूत्वा भजामि केशवम् ॥3.175.७०॥
सर्वार्पणं विना नास्ति चान्यत्र वै सुखं क्वचित् ।  
कृष्णे स्वात्मार्पणं श्रेष्ठं शाश्वतं सुखमाप्यते ॥७१ ॥
शाश्वतो विजयश्चापि मायाकृते रणे भवेत् ।  
अनादिश्रीकृष्णनारायणे योगनिषेवया ॥७२।  
एवं लक्ष्मि नृपोऽलर्कः शान्तिं जगाम शाश्वतीम् ।  
श्रुतिफलाऽपि शान्तिं वै जगाम पतिसेवया ॥७३ ॥
शृणु लक्ष्मि त्रिशत्रून् वै त्रिगुणान् सर्वतः स्थितान् ।  
सत्त्वं रजस्तमश्चेति मायाप्रेरितबन्धदान् ॥७४॥
त्रयस्ते रिपवो लोके त्रिरावृत्ता नवाऽपि ते ।  
प्रहर्षः प्रीतिरानन्दस्त्रप्रयस्ते सत्त्वबालकाः ॥७५॥
तृष्णा क्रोधो द्वेषवेशस्त्रयस्ते तु रजोद्भवाः ।  
श्रमस्तन्द्रा च मोहश्च त्रयस्ते तु तमोभवाः ॥७६॥
नवैते शत्रवो देहे चेतनं रोधयन्ति हि ।  
स्वस्वभावेषु नित्यं वै केवलं कुर्वते न तम् ॥७७॥
कैवल्यगोष्ठी पुरुषो यदा तान् जेतुमिच्छति ।  
पुरं हातुमुत्सहते तदा तानर्पयेन्मयि ॥७८॥
त एव विजिता यावत्तावन्मुक्तः प्रजायते ।  
लोभो नाम महान् दोषो यदि नैव जितो भवेत् ॥७९॥
अन्येषां विजये लक्ष्मि नैष्फल्यं तृष्णया भवेत्॥
यत्प्रयुक्तो जनः क्वापिवै तृष्ण्यं नैव विन्दति ॥3.175.८०॥
तृष्णार्त्त इह निम्नानि धावमानः पतत्यपि ।  
बुध्यते नाऽप्यकार्यं हि निम्नान्निम्नं प्रसेवते ॥८१ ॥
ततश्चिन्ता भयदा च राजसी च गतिस्ततः ।  
तामसी च ततो भूयो जायते कर्म चेहते ॥८२॥
जन्मकर्मक्षये मृत्युः पुनर्जन्म पुनर्मृतिः ।  
लोभजये तु वैतृष्ण्यं महासुखं हि शाश्वतम् ॥८३॥
साम्राज्यं चात्मनस्तत्तु ब्रह्मानन्दप्रदं ततः ।  
महाराज्यं दिव्यराजं परब्रह्मप्रियात्मकम् ॥८४॥
राजा परेश्वरः कृष्णस्तद्राज्यं मम राज्यकम् ।  
मनुते तु यथावद्वै राजा वाऽऽत्मा भवन् स्वयम् ॥८५॥
यदि चेत्परमात्मानं सत्यं नृपं विहाय वै ।  
जीवो राजा भवत्येवं निर्मूलो भ्रामको हि सः ॥८६॥
किमत्र राज्यं जीवस्य पितृपैतामहागतम् ।  
पृथ्वी वा पार्थिवं वर्ष्म कर्म वा धर्म एव वा ॥८७॥
यद्भोगस्तद्भवेद्राज्यं यत्सत्ता नृपतिः स वै ।  
न राज्यं वै शरीरेऽस्ति न राज्यं मानसेऽपि च ॥८८॥
न राज्यं चेन्द्रियवर्गे न राज्यं विषयेष्वपि ।  
सर्वाधीनो जीव एव जीवाधीनां न ते मताः ॥८९॥
कुतो राज्यं हि जीवस्य राजत्वं वा वृषेऽपि च ।  
नैकान्ततो ह्यधीनास्ते जीवस्य सन्ति कर्हिचित्॥3.175.९ ० ॥
ततो राज्यं त्वनवाप्य त्यक्त्वा च विषयं मृषा ।  
राजानं परमात्मानं समाश्रित्य सुखी भवेत् ॥९१॥
अन्तवत्यः सदाऽवस्थाः कर्मजन्या हि देहजा ।  
भौतिक्यश्चापि तादृश्यस्तत्र राज्यं न चात्मनः ॥९२॥
ममेदमिति मन्वानो मृषा तदवलम्बते ।  
अपृष्ट्वा तं यदा याति नाशं तदाऽवबुद्ध्यते ॥९ ३ ॥
न मे राज्यं न मे किञ्चिन्न मे देहः कुतोऽपरम् ।  
एवं मत्वा दिव्यराज्यं चिनुयाज्ज्ञानवाञ्जनः ॥९४॥
न स्वार्थं गन्धमश्नीयाद्भूमिः सा वशमागता ।  
न स्वार्थं रसमादद्यादापस्ता वशमागताः ॥९५॥
न स्वार्थं रूपमादद्यात्तेजस्तद् वशमागतम् ।  
न स्वार्थं स्पर्शमादद्याद् वायुः स वशमागतः ॥९६॥
न स्वार्थं शब्दमादद्याद् व्योम तद् वशमागतम् ।  
न स्वार्थं मननं कुर्वं मनो मे वशमागतम् ॥९७॥
न स्वार्थं मम यत्नोऽस्ति ह्यात्मा मे वशमागतः ।  
देवार्थं चाप्यतिथ्यर्थं भूतार्थं च पित्रर्थकम् ॥९८॥
समारम्भा मम सर्वेऽर्पणं मोक्षार्थमित्यपि ।  
ब्रह्मार्पणं मम सर्वं धर्मोऽपि मुक्तये मम ॥९९॥
एवं मत्वा जनो लक्ष्मि मुच्यते भवसागरात् ।  
एवमुक्त्वा निजपत्न्यै सद्विद्यायननामकः ॥3.175.१ ०० ॥
पुनराह श्रुतिफले तथा वर्तामि सर्वदा ।  
विप्रोऽस्मि चापि मुक्तोऽस्मि गृहस्थधर्मकोऽस्मि च ॥१०१ ॥
अनादिश्रीकृष्णनारायणपरायणोऽस्मि च ।  
नाऽहमस्मि यथा मां त्वं पश्यसि कामनायुतम् ॥१ ०२॥
राज्यं श्रीकमलेशस्य सर्वं मयि त्वयि क्षितौ ।  
तथाबुद्धिर्भवती च वेत्स्यतीदं न चान्यथा ॥१०३ ॥
धनं नारायणो मेऽस्ति तेनाऽहं धनवान् प्रिये ।  
एकः पन्थाः परब्रह्म येन गच्छन्ति तद्विदः ॥१ ०४॥
गृहेषु वनवासेषु गुरुवासेषु भिक्षुषु ।  
तथाऽन्येषु निवासेषु राज्यं श्रीपरमात्मनः ॥१०५॥
तत्र स्थित्वा विदायं च लब्ध्वा गन्तव्यमुत्तरम् ।  
दिव्यस्थलं दिव्यधाम मध्ये नान्यस्थलाद् भयम् ॥१ ०६॥
श्रुतिफले प्रिये भार्ये ब्रह्मिष्ठे ब्रह्मवादिनि ।  
सद्विद्यायनयोगेन परलोकभयं न ते ॥१ ०७॥
मद्भावभावनिरता ममैवात्मानमेष्यसि ।  
अहमात्मा परात्मानं सम्प्राप्तोऽस्मि न संशयः ॥१०८॥
इति श्रीलक्ष्मीनारायणीयसंहितायां तृतीये द्वापरसन्ताने मुक्तिधर्मे संसारवारिधितरणविज्ञानादिनिरूपणनामा पञ्चसप्तत्यधिकशततमोऽध्यायः ॥१७५ ॥
    
