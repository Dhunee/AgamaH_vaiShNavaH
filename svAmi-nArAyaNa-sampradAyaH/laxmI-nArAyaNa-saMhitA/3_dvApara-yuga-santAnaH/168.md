+++
title = "१६८"

+++
श्रीपुरुषोत्तम उवाच-  
शृणु नारायणीश्रि त्वं सर्वपापविनाशकम् ।  
सर्वपुण्यप्रदं पुण्यं मखे कन्याप्रदानकम् ॥१ ॥
यज्ञं कृत्वा भोजयित्वा तोषयित्वा सतो द्विजान् ।  
भिक्षुकान् बालिका बालान् दत्वा च दक्षिणावराः ॥२ ॥
कन्यादानं दिशेत् कोटियज्ञपुण्यं लभेद्धि सः ।  
मण्डपे कुण्डके वह्नौ जुहुयात् पायसैः फलैः ॥३ ॥
मिष्टान्नैश्च कणाद्यैश्च समिद्भिराज्यकैः शुभैः ।  
घृतानां पुष्टधाराभिस्तर्पयेत् पितृदेवताः ॥४ ॥
ततश्चावाहयेत्तत्र मण्डपे तु कुमारकम् ।  
विद्वांसं च सुरूपं च कीर्तिमन्तं सुवंशजम् ॥५ ॥
सम्पन्नं च युवानं च कन्यामानसमोदनम् ।  
सुभाग्यं पूर्वविज्ञातशीलधर्मगुणादिकम् ॥६ ॥
समाजस्य प्रकाशे तं निषाद्य वह्निसन्निधौ ।  
विप्राणो साक्षिकार्ये च वह्नेः साक्ष्ये च मण्डपे ॥७ ॥
देवानां यज्ञभोक्तॄणां साक्ष्ये कन्यापिता तदा ।  
पूजयेद् वारिपुष्पाद्यैर्नामगोत्रादि कीर्तयेत् ॥८ ॥
दानार्थं पात्रतां वीक्ष्य वाचयेत् स्वस्तिवाचनम् ।  
देहशुद्धिं कारयेच्च दद्याद् यज्ञोपवीतकम् ॥९ ॥
मन्त्रं प्रदापयेद् यज्ञे वैष्णवं पारमेश्वरम् ।  
तुलसीं रक्षयेत् तत्र तिलकं कारयेत्ततः ॥3.168.१० ॥
चन्द्रकं कारयेदक्षताक्तकुङ्कुमचन्दनैः ।  
पुष्पहारान् शुभं वेषं धारयेद् वरशोभनः ॥११ ॥
विभूषाश्चार्पयेत्तस्मै पादौ प्रपूजयेत्ततः ।  
मधुपर्कं दापयेच्च प्राशयेत् सुप्रसादकम् ॥१ २॥
यज्ञीयं पायसाद्यं च हवनं कारयेदपि ।  
अथ वाद्यानि रम्याणि वादयेद् गापयेत्तथा ॥१ ३॥
गीतिका वेदमन्त्राँश्चोच्चारयेद् वैदिकैर्द्विजैः ।  
सर्वदेवान् हरिं लक्ष्मीं नारायणं नरायणीम् ॥१४॥
वह्निं विप्रान्नमस्कृप्य पिता कन्यामुपस्थिताम् ।  
भूषितां बहुभूषाभिः शृङ्गारितां सुसारकैः ॥१५॥
वेषितां दिव्यवस्त्राद्यै रञ्जितां मानदानकैः ।  
प्रसादितां विवाहार्थं समानीतां तु मण्डपे ॥१६॥
प्रकाशे सर्वलोकानां स्थापयेद् वरवामके ।  
वह्निं नमेद् द्विजान् साधूनृषीन् वृद्धान् समाजकम् ॥१७॥
कुमारं प्रणमेच्चापि पुष्पाक्षतैः प्रवर्धयेत् ।  
कुङ्कुमाऽक्षतचन्द्रं च कुर्यात् कुमारभालके ॥१८॥
नारायणः प्रीयतां मे गणेशः प्रीयतामिति ।  
प्रीयन्तां देवताः सर्वे विधीयन्तां ममेष्टकम् ॥१ ९॥
वदेदथाऽऽसने कन्या निषद्य भूसुरार्पितम् ।  
जलं धृत्वा निजे हस्ते कुर्यात् सङ्कल्पमुत्तमम् ॥3.168.२० ॥
अहं कन्या कुमार्यस्मि नारायणसमीपतः ।  
देवानां सन्निधौ यज्ञे त्वर्पणार्थमुपागता ॥२१ ॥
पिता यस्मै प्रदास्येत तस्याऽहं वह्निसन्निधौ ।  
भविष्यामि धर्मपत्नी निर्विघ्नं मे भवत्विह ॥२२॥
इत्युक्त्वा तज्जलं पृथ्व्यां विमुञ्चेत् सा हि कन्यका ।  
अथाऽस्या जनको यद्वा भ्राता माताऽथ बान्धवः ॥२३॥
विप्रोक्तरीत्या हि जलं गृह्णीयात् स्वकरे तदा ।  
कुमारस्य करे चापि जलं दद्याद् गुरुस्तदा ॥२४॥
सङ्कल्पं कारयेच्चापि पुण्याहं वाचयेत्तथा ।  
कन्यादातृत्वाधिकारं ख्यापयेज्जलसाक्षिकम् ॥२४६॥
कुमारस्य दानग्रहणार्हतां वाचयेत्तदा ।  
एषोऽहं चामुकगोत्रनामादिर्मण्डपे मखे ॥२६॥
कन्यादानं ग्रहीष्यामि धर्मार्थं वह्निसाक्षिकम् ।  
इति सङ्कल्प्य च जलं कुमारः प्रक्षिपेत् क्षितौ ॥२७॥
रक्षिष्यामि मम पत्नीं कन्यामाजीवनं त्विमाम् ।  
सहधर्मान् चरिष्यामि नारायणस्य साक्षिके ॥२८॥
इत्युच्चाराद्युत्तरं च पिता सङ्कल्पमुच्चरेत् ।  
कन्यादानं ददाम्यस्मै कुमाराय वराय ह ॥२९॥
अमुकगोत्रनाम्ने वै देववह्न्यादिसाक्षिणा ।  
दत्तेयं मम कन्याऽस्य पत्नीरूपा प्रजायताम् ॥3.168.३० ॥
इत्युक्त्वा कन्यकाद्वारा वरमालां वरस्य वै ।  
कण्ठे चार्पय्य च नमः कारयेत् कन्यकाकरम् ॥३ १ ॥
वामं प्रदापयेद् दक्षे हस्ते वरस्य शोभने ।  
कामफलेन संशोभे संशोभं कन्यकाऽर्पयेत् ॥३२॥
एषाऽहं भवतः पत्नीत्येवं सङ्कल्पयेत् हृदि ।  
एषोऽहं च भवत्यास्तु पतिश्चेति वरो वदेत् ॥३३॥
पुष्पैः संवर्धयेयुश्च मण्डपस्था द्विजादयः ।  
वरो मालां कन्यकायाः कण्ठे दद्यान्निजस्थिताम् ॥३४॥
उभौ समालौ चोत्थाय वस्त्रग्रन्थियुतौ तदा ।  
वह्निं प्रदक्षिणीकृत्य चतुर्वारं निजासने ॥३५॥
स्थित्वा कृत्वा प्रणामादीन् निषद्य हवनं ततः ।  
प्रकुर्यातां घृताद्यैश्च पिता दद्याद् धनादिकम् ॥३६॥
स्वर्णं वस्त्राणि भवनं यानं वाहनमुत्तमम् ।  
अन्ये दद्युश्च दानानि यौतकानि शुभानि च ॥३७॥
एवं यज्ञे निजकन्यादानं दैवविवाहनम् ।  
देवानां साक्षिकत्वे वै श्रेष्ठमुत्तममुत्तमम् ॥३८॥
पेटिकादिप्रदानेन स्वर्गदानफलं भवेत् ।  
अत्र द्रोणीप्रदानेन हण्डदानेन वा तथा ॥३९॥
गगरीसम्प्रदानेन ब्रह्माण्डदानजं फलम् ।  
गोभूधान्यहिरण्यादिप्रदानेनाऽध्वरे तदा ॥3.168.४०॥
दम्पतीभ्यां फलं पृथ्वीमेरुदानादिजं भवेत् ।  
हेमशृङ्गी खुरै रूप्यैर्दिव्यवस्त्रेण संयुता ॥४१ ॥
सकांस्यपात्रा दातव्या क्षीरिणी गौः सवत्सिका ।  
सदक्षिणा प्रदातव्या गोलोकदानजं फलम् ॥४२॥
यावद् वत्सस्य पादाढ्यमुखं योन्यां प्रदृश्यते ।  
तावद्गौः पृथिवी ज्ञेया दाता साम्राज्यमाप्नुयात् ॥४३॥
श्रान्तसंवाहनं रोगिपरिचर्या सुरार्चनम् ।  
पित्रर्चनं वृद्धपूजा सत्सेवा पतिसेवनम् ॥४४॥
सतीपूजा तथा देवालयस्य मार्जनादिकम् ।  
उच्छिष्टभ्वादिपात्रादिमार्जनं साधुयोगिनाम् ॥४५॥
विप्राणां तोषणं चेति सर्वं तद् गोप्रदानवत् ।  
पापघ्नं पुण्यदं स्वर्गप्रदं मोक्षप्रदं तथा ॥४६॥
साधवे स्वमभीष्टन्तु दत्वा मोक्षमवाप्नुयात् ।  
द्विजाय स्वमभीष्टन्तु दत्वा स्वर्गमवाप्नुयात् ॥४७॥
दम्पतीभ्यां प्रदानेन स्वर्गमोक्षाववाप्नुयात् ।  
भूदीपाँश्चान्नवस्त्राणि सर्पिर्दत्वा व्रजेच्छ्रियम् ॥४८॥
गृहधान्यच्छत्रमाल्यवृक्षयानघृतानि च ।  
जलं शय्यामनुलेपं दत्वा स्वर्गमवाप्नुयात् ॥४९॥
ब्रह्मदाता ब्रह्मलोकं प्राप्नोति सुरदुर्लभम् ।  
वेदार्थयज्ञशास्त्राणि धर्मशास्त्राणि यानि च ॥3.168.५०॥
संहिताश्च तथा दत्वा ब्रह्मलोकमवाप्नुयात् ।  
समर्थो यो न गृह्णीयाद् दातृलोकानवाप्नुयात् ॥५१ ॥
अयाचितागतं ग्राह्यं ह्यपि दुष्कृतकर्मणाम् ।  
कुशाः शाकं पयश्चाऽऽज्यं दधि वारि च पावनम् ॥५२ ॥
वस्त्रं तैलं चन्दनं च कुङ्कुमं चाम्बरादिकम् ।  
अयाचिताऽऽहृतं प्राप्तं ग्राह्यं नारायणेच्छया ॥५३ ॥
नारायणीच्छया प्राप्तं ग्राह्यं सता विपश्चिता ।  
असङ्गेन विरागेण ग्राह्यं देयं तथाऽपरे ॥५४॥
दम्पतीभ्यां तथा यज्ञे दत्तं स्वल्पमपि ध्रुवम् ।  
अक्षयं चानन्तफलं जायते नात्र संशयः ॥९५ ॥
यज्ञे दत्ता तु या कन्या लक्ष्मीरूपा प्रजायते ।  
नारायणस्वरूपोऽपि ग्रहीता स वरो मतः ॥५६॥
आच्युतेऽध्वरभवने क्षेत्रे तु पावने तदा ।  
दानं देवादिसाक्ष्ये वै जायते चाऽऽच्युतं हि तत् ॥५७॥
एवं दानं प्रदातव्यं दैवो विवाह एव सः ।  
सर्वपापानि नश्यन्ति सर्वपुण्योदयो भवेत् ॥५८ ॥
एतादृशं परं दानं भूलोके नैव विद्यते ।  
शृणु लक्ष्मि तथा चान्यत् कृतपापविनाशनम् ॥५९॥
कृतानां कर्मणां कृष्णेऽर्पणं पापविनाशकम् ।  
अर्पणं निर्गुणं प्रोक्तं भोगाय नैव जायते ॥3.168.६० ॥
दोषान् वा संवदेद् विप्रे गुरौ देवे च राजनि ।  
क्षमां याचेत नत्वैव दक्षिणं श्रवणं स्पृशेत् ॥६१ ॥
पुनश्चाऽदोषतास्थित्यै दद्याच्च वचनं तथा ।  
एवं कृतेऽपि दोषाणां दण्डस्तस्य न विद्यते ॥६२ ॥
देवार्थे प्राणसहितं दद्यात् सर्वस्वमेव यः ।  
तस्य नश्यन्ति कर्माणि ह्यपि चोग्राणि कर्मजे ॥६३ ॥
अथाऽन्यत्ते प्रवक्ष्यामि सन्न्यासग्रहणं शुभम् ।  
कालमायापापकर्मयाम्यभयादिनाशकम् ॥९४॥
कृत्वा मखं तु गृह्णीयात् सन्न्यासं वैष्णवं परम् ।  
आत्मनि वेदितां लब्ध्वा सर्वाघानि व्यपोहति ॥६५ ॥
कर्मसन्यासमासाद्य पापान्यपि व्यपोहति ।  
साधुतीर्थं प्रसेव्याऽपि सर्वपापानि मार्जयेत् ॥६६ ॥
अथाऽन्यत्ते प्रवक्ष्यामि विनायकोपसर्जनन् ।  
दुष्टातिदुष्टदुःखानां निवारकं सुखप्रदम् ॥६७ ॥
स्वप्नेऽवगाहतेऽत्यर्थं जलं मुण्डाँश्च पश्यति ।  
विफलारम्भणं चापि संसीदत्यनिमित्ततः ॥६८ ॥
राजा राज्यं तु नाप्नोति कुमारी च पतिं तथा ।  
गुर्विणी नाप्नोति पुत्रं कष्टे त्वेवमुपस्थिते ॥६९ ॥
विधिपूर्वं प्रगे पुण्ये क्षणे स्नपनमाचरेत् ।  
गौरसर्षपगन्धाज्यैरुद्वर्तनोत्तरं शिरः ॥3.168.७० ॥
सर्वौषधैः सर्वगन्धैर्विलिपेत् स्वस्ति वाचयेत् ।  
ह्रदाच्चतुर्भिः कलशैराहृतेषु जलेषु तु ॥७१ ॥
मृत्तिकां रोचनां गन्धान् गुग्गुलं न्यस्य तज्जलैः ।  
भद्रासने स्नापयेच्च स्वप्नवन्तं हि देहिनम् ॥७२॥
इन्द्रमृषयोऽस्नापयँश्चाऽमोचयन् पुरा ह्यघात् ।  
तथा त्वामभिसिञ्चामः पावमान्यः पुनन्तु त्वाम् ॥७३ ॥
भगवान् वरुणो राजा भगं सूर्यो बृहस्पतिः ।  
भगमिन्द्रश्च वायुश्च भगं सप्तर्षयो ददुः ॥७४॥
यत्ते केशेषु दौर्भाग्यं सीमन्ते यच्च मूर्धनि ।  
ललाटे कर्णयोरक्ष्णोर्नाशं तद्यातु ते सदा ॥७५॥
स्नातस्य सार्षपं तैलं श्रवणे मस्तकेऽर्पयेत् ।  
साज्यान् कुशान् परिगृह्य जुहुयाच्छालदुण्डकैः ॥७६॥
कुष्माण्डं राजपुत्राँश्च स्वाहासमन्विताँस्तथा ।  
दद्याच्चतुष्पथे भूमौ कुशानास्तीर्य सर्वशः ॥७७॥
तण्डुलौदनमपक्वं पुष्पं चित्रं सुगन्धवत् ।  
सुरामन्नं पायसं च घृतं दधि गुडौदनम् ॥७८॥
भूमौ दत्वा शिवं नत्वा भोजयेदम्बिकां सतीम् ।  
दूर्वासर्षपपुष्पैश्च स्वस्ति सम्प्रार्थयेत् सतीम् ॥७९॥
रूपं देहि यशो देहि भाग्यं देहि सुभाग्यदे ।  
पुत्रान् श्रियं सर्वकामान् देहि मे विघ्नमुक्तताम् ॥3.168.८०॥
विप्रान् साधून् तोषयेच्च दानभोजनचन्दनैः ।  
गुरुं ग्रहान् पूजयेच्चार्पयेल्लक्ष्मीं नरायणम् ॥८ १ ॥
यद्वा लक्ष्मि दुःखमूर्ति कृत्वा दुखं प्रपूजयेत् ।  
कृशं पङ्गुं कृष्णवर्णं पुष्टहस्तं शुचाऽन्वितम् ॥८२॥
निम्ननेत्रं चान्धतुल्यं क्षुधितं धमनिस्फुटम् ।  
श्वेतकेशं च कद्रूपं चिन्तायुतं मलान्वितम् ॥८३ ॥
अधर्मपुत्र कष्ट त्वं दूरं याहि प्रपूजितः ।  
बलिं लब्ध्वा कृसरान्नं पिण्याकं च सुखी भव ॥८४॥
एवं प्रपूज्य पुष्पाद्यैः कृष्णवस्त्रयुतं ततः ।  
विसर्जयेन्नदीवारौ नारायणपदेऽथवा ॥८५ ॥
विसर्जितः पूजितः स दुःखदेवः प्रयाति वै ।  
एवं लक्ष्मि पापदेवः पूजनीयः सुखार्थिभिः ॥८६ ॥
कृष्णवर्णः पुष्टपादो लम्बहस्तस्तमोऽक्षिमान् ।  
कृष्णाननो भयव्याप्तः क्रूरकर्मा सहिंसकः ॥८७॥
कृष्णपुष्पैः कज्जलैश्च पूजयित्वाऽर्पयेत् बलिम् ।  
माषादिकं पायसादि विसर्जयेत्ततो वने ॥८८॥
एवं कृते प्रयात्येव दूरे वै पापपूरुषः ।  
एवं लक्ष्मि पूजयेच्च सुखं देवं सुखेन वै ॥८९ ॥
प्रसन्नवदनं सौम्यं पुष्टं श्वेतं सुभूषणम् ।  
स्वर्णाम्बरं समस्ताङ्गकृतशोभं सुयौवनम् ॥3.168.९०॥
सर्वाभरणसंयुक्तं पुष्पाक्षतादिभिः शुभैः ।  
पायसं चापि मिष्टान्नं फलादि चार्थयेद् बलिम् ॥९१ ॥
धर्मयुतं भक्तियुतं शीलव्रतादिसंयुतम् ।  
पूजयित्वा शुभे पुण्ये मन्दिरे चालये तथा ॥१२॥
जले विसर्जयेद् भक्त्या सम्प्रार्थ्य च प्रणम्य च ।  
सर्वात्मन् सर्वलोकानां महानन्दप्रद प्रभो ॥९३॥
तव वासेन मे नित्यमहानन्दः प्रजायते ।  
अविमुक्तो मम नित्यं भव वासं सदा कुरु ॥९४॥
तव दृष्ट्यापि लोकेशा भवन्ति चेश्वरा दिवि ।  
पृथ्व्या ते कृपया देव सुखिनः सन्ति मानवाः ॥९५॥
तेनाऽहं च सुखी स्यां वै प्रसन्नो वरदो भव ।  
इत्यभ्यर्थ्य सुखं देवं पूजयित्वा प्रणम्य च ॥९६॥
विसर्जयेज्जलमध्ये पूजकः सुखवान् भवेत् ।  
नरो नारी च वा नान्यतरोऽपि चोक्तरीतितः ॥९७॥
पूजयित्वा लभेल्लक्ष्मीं सम्पदं धनमुत्तमम् ।  
पुत्रं पशुं क्षितिं नारीं वंशविस्तारमित्यपि ॥९८॥
अदुःखं लभते नित्यं महोत्सवान् प्रपद्यते ।  
अत्रलोके भवेच्चापि महास्मृद्धः परत्र च ॥९९॥
महाभोगान् प्रसम्पाद्य मोक्षलोकं प्रयाति सः ।  
न तस्य जायते हानिश्चाकस्मात्तो न जायते ॥3.168.१ ० ०॥
पीडा चाकस्मिकी चापि दारिद्र्यं नैव जायते ।  
नित्यं सम्पत् सुखं सर्वं वर्धते भोग उत्तमः ॥१०१ ॥
पठनाच्छ्रवणादस्य पूजनस्य फलं भवेत् ।  
सुखवान् धनवान् स्याच्च दाता भवेत् पुनः पुनः ॥१ ०२॥
इति श्रीलक्ष्मीनारायणीयसंहितायां तृतीये द्वापरसन्ताने यज्ञे कन्यादानं कृष्णार्पणं सन्न्यासग्रहणं विनायकोपसर्जनम् पापदुःखसुखपुरुषप्रपूजनं चेति महाफलप्रदमित्यादिनिरूपणनामाऽष्टषष्ट्यधिकशततमोऽध्यायः ॥१६८ ॥
    
