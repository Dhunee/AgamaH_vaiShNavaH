+++
title = "०६३"

+++
श्रीनारायणीश्रीरुवाच-  
के दासा वैष्णवाः कृष्णकान्त प्रिय कृपानिधे ।  
के भक्ता कीदृशाश्चापि कीदृशो महिमाऽपि च ॥१ ॥
श्रीपुरुषोत्तम उवाच-  
देहसेवाविधातारो मम दासा हि ते मताः ।  
रहस्यसेविनः श्रेष्ठा निःशङ्का दिव्यदृष्टयः ॥२ \[।  
अहं मानुषरूपेण विचरामि जनैः सह ।  
जना मां वीक्ष्य लौकीयं सेवन्ते नैव शङ्किताः ॥३ ॥
मन्वते निजवत् कामक्रोधस्वभावसम्भृतम् ।  
न मन्वते हि भक्तानां सङ्कल्पपूरकं प्रभुम् ॥४ ॥
सर्वाणि मे चरित्राणि देहजानि शुभानि वै ।  
स्मृतान्यपि वीक्षितानि मोक्षदानि न संशयः ॥५ ॥
तत्र संशयकर्तारो न सेवन्ते हि मां खलाः ।  
अदिव्यं मां प्रमन्वाना निन्दां कुर्वन्ति मे ततः ॥६ ॥
तेन पापेन निरये तिर्यक्ष्वपि प्रयान्ति च ।  
आसुरत्वं न वै तेषां लक्ष्मि क्वचिन्निवर्तते ॥७ ॥
दास्यं हि कठिनं लक्ष्मि महत् सर्वार्पणात्मकम् ।  
नरो वा यदि वा नारी देहं दैहिकमर्पयेत् ॥८ ॥
निःशङ्कं चार्पयेत् सर्वं तद्दास्यं चोत्तमोत्तमम् ।  
तर्कमूहं संशयं वा न मध्ये कारयेत् क्रियात् ॥९ ॥
धर्मं लज्जां व्यवहारं न मध्ये स्थापयेन्मम ।  
नारायणकृतो धर्मो लज्जा नारायणश्रिता ॥3.63.१ ०॥
नारायणव्यवहारो मोक्षदा नेतरे इति ।  
मत्वा मम क्रियां सर्वां धर्मात्मिकीं विचिन्तयेत् ॥११ ॥
कामः क्रोधश्च लोभश्च मोहो मदश्च नर्म च ।  
अश्लीलं चाऽघटितं च मम दिव्यं हि सर्वथा ॥१२॥
न मे कामो नारकी वै न मे क्रोधो हि घातकी ।  
न मे लोभः पापभृच्च न मे मोहो हि वञ्चकः ॥१३ ॥
न मे मदो बन्धकृच्च न मे नर्म वृषोज्झितम् ।  
न मेऽश्लीलं क्षुद्रकृच्च न मेऽघटितमस्ति यत् ॥१४॥
सर्वं दिव्यं कृतं मुक्तिप्रदं प्रजायते हि तत् ।  
तस्माद् दास्यं हि कठिनं कर्तुं सर्वैर्जनैरिह ॥१५॥
नरा नार्यश्च या दास्यं कर्तुमिच्छन्ति मे सदा ।  
तैश्च ताभिः सदा भाव्यमाशङ्कावर्जितैस्तथा ॥१६॥
आशङ्कावर्जिताभिश्च पत्नीभिर्भाव्यमित्यपि ।  
लक्ष्मीराधारमाकान्तातुल्याभिर्भाव्यमित्यपि ॥१७॥
ततो दास्यं प्रकर्तव्यं निरावरणमुत्तमम् ।  
सर्वं प्रेमभृतं दास्यं शोभते वर्धतेऽत्यति ॥१८॥
भेदभावं विना दास्यं वर्धते नित्यमेव च ।  
शङ्का विना परं दास्यं महानन्दप्रदं भवेत् ॥१९॥
परमेशे पतिकृष्णे स्वामिनि परमात्मनि ।  
कथं शङ्का कथं प्रातिकूल्यं विवेकिनो भवेत् ॥3.63.२०॥
यत् करोति स्वयं कृष्णो मोक्षदं सर्वमेव तत् ।  
यत् करोति स्वयं कृष्णो धर्म एव हि पुण्यकृत् ॥२१॥
तस्माद् दास्यं हि तादात्म्यप्रदं कार्यं सतीजनैः ।  
तादात्म्ये चावरणानि भेदकानि प्रिये शृणु ॥२२॥
ऐक्यभावे भेदभावश्चावरणं हि तन्मतम् ।  
अहमन्या हरिश्चान्यश्चेति भानं द्वितीयकम् ॥२३॥
आवरणं विघ्नकर्तृ दास्ये क्षतिं करोति तत् ।  
अहं नारी नरः कृष्णः परश्च पुरुषो ह्ययम् ॥२४॥
पराऽहं चेति भानं चाऽवरणं तत् तृतीयकम् ।  
हरेः पार्श्वे स्थितायाश्च भयमन्यस्य यद् भवेत् ॥२५॥
तदप्यावरणं तुर्यं दास्ये क्षतिं दधाति वै ।  
नाऽयं वै समयश्चाऽस्ति पञ्चमावरणं हि तत् ।  
नात्र नैव मनो मेऽस्ति षष्ठमावरणं हि तत् ॥२६॥
अर्थार्थित्वं सप्तमं चावरणं चापि विद्यते ।  
मानं दास्ये महद्विघ्नं चाष्टमं तद्धि गद्यते ॥२७॥
नवमं स्वार्थसिद्धिश्च रोधिका दास्यकर्मणः ।  
दशमं चाऽदिव्यता च रोधिका सेवने सदा ॥२८॥
यथेष्टविनियोगश्च दास्ये भवति पद्मजे ।  
स चेन्नास्ति तदा दास्यं चोत्कृष्टं नैव पद्यते ॥२९॥
स्वत्वं दास्यं त्वदीयत्वं तत्परत्वं तदात्मता ।  
पञ्चकं दास्यसन्दृब्धं शोभते दास्यमेव तत् ॥3.63.३० ॥
यथा लक्ष्मि तव दास्यं शोभते सर्वमेव ह ।  
तथा दास्यं नराणां वा नारीणां शोभते कृतम् ॥३ १॥
भक्तियुक्तं कृतं सर्वं सप्रेम शोभते मयि ।  
सर्वावरणवर्ज्यं स शोभते मोदते मयि ॥३२॥
ब्रह्मक्रियारता नित्यं मम सेवापरायणाः ।  
शङ्खचक्राद्यङ्किताश्च मोदन्ते मयि वैष्णवाः ॥३३॥
सतां सेवापराश्चापि साध्वीसेवापरास्तथा ।  
विष्णुपूजापराश्चापि मोदन्ते मयि वैष्णवाः ॥३४॥
हरेर्दासा हरेश्चापि प्रिया हर्यर्थवर्तिनः ।  
सर्वदा मम भक्त्याढ्या मोदन्ते मयि वैष्णवाः ॥३५॥
महोत्साहपराश्चापि महानैवेद्यभोजनाः ।  
सर्वप्रसादयोक्तारो मोदन्ते मयि वैष्णवाः ॥३६॥
विष्णोरयं यतश्चास्ते तस्माद्वै वैष्णवो मम ।  
नारायणस्य मे चास्ते ततो नारायणीयकः ॥३७॥
सर्वेषामुत्तमो भक्तो नारायणीय एव ह ।  
ब्रह्मणोऽयं ब्राह्मभक्तश्चाक्षरस्य तथाऽऽक्षरः ॥३८॥
कृष्णस्याऽयं कार्ष्णभक्तो मोदन्ते मयि वैष्णवाः ।  
नारायणीया ब्राह्माश्च तथाऽऽक्षरा ममाऽनुगाः ॥३९॥
ब्रह्मरूपधरा भक्ता ब्राह्मणास्ते प्रकीर्तिताः ।  
यतः सकाशात् सञ्जाता ब्राह्मणा वेदपारगाः ॥3.63.४०॥
साधवस्ते सनकाद्या गुरवो ब्राह्मणाः पुरा ।  
विप्रादीनां गुरवस्ते साधवो ब्रह्मयोगिनः ॥४१॥
ब्रह्मणा निर्मिताः पूर्वं सनकाद्या हि साधवः ।  
ब्रह्मशीला यतयश्च स्कन्दश्च हनुमाँस्तथा ॥४२॥
एवमेते प्रतिसृष्टिसाधवो गुरवः सदा ।  
शूद्राणां हि द्विजाः सन्ति गुरवो गृहमेधिनाम् ॥४३॥
द्विजादीनां ब्राह्मणाश्च गुरवो गृहमेधिनः ।  
ब्राह्मणानां साधवश्च गुरवो मोक्षदा यतः ॥४४॥
साधवः सर्वतः श्रेष्ठाः सुरर्षिपितृपूजिताः ।  
सुरेभ्यः साधवः श्रेष्ठा महर्षिभ्यस्तथोत्तमाः ॥४५॥
पितृभ्यः साधवः श्रेष्ठा भूसुरेभ्यः सदोत्तमाः ।  
त्रैलोक्ये नास्ति तच्छ्रैष्ट्यं यच्छ्रैष्ठं सत्सु विद्यते ॥४६॥
सतीतः साधवः श्रेष्ठा यतयो ब्रह्मदर्शनाः ।  
गोभ्यश्च साधवः श्रेष्ठा नित्यं ब्रह्मपरायणाः ॥४७॥
भूदेवीतश्चोत्तमाश्च सन्तो वै क्षमयाऽन्विताः ।  
मूर्तिभ्यः साधवः श्रेष्ठा ज्ञानदानप्रमोक्षणैः ॥४८॥
देवतायतनेभ्यश्च श्रेष्ठाः सन्तो हि तारकाः ।  
पतिव्रताभ्यः श्रेष्ठाश्च सन्तः श्रीपतिसेविनः ॥४९॥
षडङ्गवेदिविप्रेभ्यः श्रेष्ठाः सन्तो हरिप्रियाः ।  
वेदेभ्यः साधुवाक्यानि श्रेष्ठानि कृष्णयोजनात् ॥3.63.५० ॥
वेदेभ्यः साधवः श्रेष्ठा वेदाः साधुत्वसंश्रयात् ।  
तीर्थेभ्यः साधवः श्रेष्ठाः शीघ्रं पापविनाशनात् ॥५१ ॥
व्रतेभ्यः साधवः श्रेष्ठा यथेष्टाऽनन्तपुण्यदाः ।  
पावकात् साधवः श्रेष्ठा मायाकल्मषशोधकाः ॥५२॥
ब्रह्मर्षयोऽपि साधूनां पूजयन्ति पदानि वै ।  
ईश्वराः कृष्णरूपाश्च परमेशोऽहमच्युतः ॥५३॥
पूजयामः सतो भक्तान् साधून् सर्वस्वपावनान् ।  
सन्तस्ते सद्गुणैश्चाढ्या गुणाढ्याः श्रेष्ठिनो हि ते ॥५४॥
सन्तस्ते ब्रह्मराज्येन राजानश्चक्रवर्तिनः ।  
सन्तस्ते ज्ञानभण्डारा विद्वांसो गुरवः पराः ॥५५॥
आचार्याः सन्त एवैते मोक्षदा मन्त्रदास्तथा ।  
सन्तस्ते वेदविद्यादिविज्ञास्ते ब्राह्मणोत्तमाः ॥५६ ॥
षट्कर्मनिरताः सन्तो विप्रा एव मता मम ।  
लक्ष्मि सन्तो ममात्मानश्चात्माऽहं वै सतां सदा ॥५७॥
सत्यशौचक्षान्तियुक्ता रागद्वेषविवर्जिताः ।  
ब्रह्मविद्याविवेकज्ञा वैष्णवाः साधवः पराः ॥५८॥
अग्निहोत्रपराश्चापि नित्यं चातिथिपूजकाः ।  
पितृभक्ता मातृभक्ता वैष्णवाः साधवः पराः ॥५९॥
दयाधर्मादिसंयुक्तास्तथा पुण्यपरायणाः ।  
शङ्खचक्रादिचिह्नाढ्याः वैष्णवाः साधवः पराः ॥3.63.६ ०॥
कण्ठे माला तौलसेयी धृता यैश्चानने हरिः ।  
गीतिः कृष्णस्य कुर्वन्तो वैष्णवाः साधवः पराः ॥६ १ ॥
संहितासु रता नित्यं मखेषु च रतास्तथा ।  
सर्वधर्मेष्वादरिणो वैष्णवाः साधवः पराः ॥६२॥
पापात् पापान्मोचयन्ति नैव निन्दन्ति मानवान् ।  
देहिनः सुखयन्त्येव वैष्णवाः साधवः पराः ॥६३॥
गोपालकृष्णं श्रीकृष्णं कृष्णनारायणं हि माम् ।  
येऽर्चयन्ति प्रतिमां मे वैष्णवाः साधवः पराः ॥६४॥
शालग्रामं पूजयन्ति पूजयन्त्यवतारिणम् ।  
अनादिश्रीहरिं मां च वैष्णवाः साधवः पराः ॥६५॥
गोपालोऽयं च कृष्णोऽयं रामादित्योऽयमच्युतः ।  
इत्येवं मां पूजयन्ति वैष्णवाः साधवः पराः ॥६६॥
कुङ्कुमवाप्यां रूपं मे यथा च सिद्धपत्तने ।  
यथा च गोकुले तद्वद् यथा हिमालयेऽपि च ॥६७॥
यथा च नार्मदे तीरे यथा रूपं धृतं मया ।  
तादृग्रूपं पूजयन्ति वैष्णवाः साधवः पराः ॥६८॥
चतुर्भुजां द्विनेत्रां च शङ्खचक्रगदाब्जगाम् ।  
पीताम्बरां समुरलीं वनमालादिशोभनाम् ॥६९॥
मुकुटेन युतां रम्यां कौस्तुभोद्भासितां तथा ।  
राधारमादिसंयुक्तां सौवर्णीं प्रतिमां मम ॥3.63.७०॥
रौप्यां ताम्रोद्भवां चापि पैत्तलीं मणिजां तथा ।  
प्रतिष्ठाप्याऽऽगममन्त्रैर्वेदवाक्यैर्विशेषतः ॥७१॥
षोडशोपचारमन्त्रैः पूजयेयुर्विधानतः ।  
प्रेमभक्त्या हृदयेन वैष्णवाः साधवः पराः ॥७२॥
साधवस्ते वैष्णवा वै मन्मयाः पुण्यरूपिणः ।  
यथा विष्णुस्तथा सर्वे नाऽन्तरं वर्तते मनाक् ॥७३॥
एवं विज्ञाय राजश्रि साधून् सम्पूजयेत् सदा ।  
अहं विष्णुरहं साधुः सती चाहं पतिव्रता ॥७४॥
अहं माता पिता चाहं पतिः साध्वी च योगिनी ।  
अहं नारायणः साधुः स्वामी नारायणी त्वहम् ॥७५॥
रुद्रो रुद्रीरजश्चाजी सुरः सुरी भवाम्यहम् ।  
सर्वभूतेषु सततं वसामि सम्भवामि च ॥७६॥
पतिकामुकया पूज्यश्चाहं पतिस्वरूपवान् ।  
मोक्षकामुकया पूज्यश्चाऽहं श्रीपुरुषोत्तमः ॥७७॥
श्रीनारायणीश्रीरुवाच-  
कथं कदा भवान् पूज्यो वस्तुभिः कैश्च केशव ।  
विधिना केन भगवन् पतिकामुकया वद ॥७८॥
श्रीपुरुषोत्तम उवाच-  
चैत्रमासे शुक्लपक्षे ह्येकादश्यां प्रगे शुभे ।  
गत्वाऽऽरामे ग्रहीतव्या दिव्या दमनमञ्जरी ॥७९॥
गुर्वाज्ञया प्रकर्तव्यं पूजनं दमनस्य वै ।  
दमने तिष्ठते कामदेवश्च रतिसंयुतः ॥3.63.८०॥
कामदेव नमस्तेऽस्तु त्वं सदा पुरुषोत्तमः ।  
हरिं कामं विचिनोमि कृपां कुरु ममोपरि ॥८ १॥
गीतवादित्रनिर्घोषैरानेतव्यो गृहं प्रति ।  
अधिवासनपूर्वं च सर्वतोभद्रमण्डले ॥८२॥
स्थापयित्वा हरिं कामं रतिं च दमनद्रुमम् ।  
आच्छाद्य श्वेतवस्त्रेण पूजयेत् कन्यका प्रिये ॥८३॥
क्लीं कामदेवाय नमो ह्रीं. रत्यै च नमोनमः ।  
पूर्वस्यां ह्रीं च कन्दर्पं पूजयामि निशाऽऽगमे ॥८४॥
गन्धपुष्पाक्षतधूपदीपनैवेद्यकैः शुभैः ।  
आरार्त्रिकादिभिर्दैवं पूजयामि पतिं प्रभुम् ॥८५॥
मदनाय नमः प्राच्यां मन्मथाय नमोऽग्निके ।  
कन्दर्पाय नमो याम्येऽनङ्गाय नमो नैर्ऋते ॥८६ ॥
वारुण्यां मोहनाय नमः स्मराय नमोऽनिले ।  
कौबेर्यामीश्वराय नमः पुष्पबाणायेशान्यां नमः ॥८७॥
सर्वदिक्षु नमस्कृत्य मां कन्या पूजयेत् ततः ।  
'ओं कन्दर्पपुरुषाय विद्महे कामदेवाय धीमहि ।  
तन्नोऽनङ्गः प्रचोदयात् ॥८८॥
इति चाष्टोत्तरशतजपान् कुर्याद्धि सन्निधौ ।  
'नमोऽस्तु कामपतये पुष्पशराय ते नमः ॥८९॥
मन्मथायाऽऽनन्ददात्रे नमो रतिकराय ते ।  
प्रीतिदाय नमस्तेऽस्तु सर्वबीजाय ते नमः ॥3.63.९०॥
कान्ताय कान्तरूपाय सर्ववासाय ते नमः ।  
पुरुषोत्तमरूपायाऽनङ्गदेवाय ते नमः ॥९१॥
अनादिश्रीकृष्णनारायण वाञ्च्छितकामद ।  
हृत्स्थान पूरय कामान्मे प्रभो कामेश्वरीप्रिय ॥९२॥
स्तुत्वैवं मञ्जरी वारि दातव्ये मम पादयोः ।  
गीतवादित्रनृत्यैश्च कर्तव्यश्चोत्सवो महान् ॥९३॥
जागरणं प्रकुर्याच्च प्रातः स्नात्वाऽर्चयेद्धरिम् ।  
गुरुं चापि द्रविणादि वस्त्रालङ्कारभोजनम् ॥९४॥
दानेऽर्पयेद्धि गुरवे सहाऽश्नीयाच्च वैष्णवैः ।  
भूमिदानं धेनुदानं महादानं तु भूरिशः ॥९५॥
सर्वदानं तया दत्तं मञ्जर्याः पूजनेन मे ।  
गोसहस्रप्रदानस्य फलं दमनकार्चने ॥९६॥
मल्लिकाकुसुमैर्मां या वसन्ते कान्तमुत्तमम् ।  
अर्चयेत्परया भक्त्या सा कान्तं लभते ध्रुवम् ॥९७॥
मधुकश्च दमनकश्चातिप्रीतिकरौ हरेः ।  
ताभ्यामहं पूजितो द्राक् पतिं ददामि योषिते ॥९८॥
कन्यायै रतिरूपायै प्रसन्नः पुरुषोत्तमः ।  
पतिं ददामि तद्योग्यं कान्तं कान्तिनिधिं शुभम् ॥९९॥
कामदेवसमं रम्यं सवयस्कं मदात्मकम् ।  
सौम्यशीलं च नीरोगं सम्पद्युक्त गुणाकरम् ॥3.63.१०० ॥
प्रीतिपात्रं प्रेमपात्रं ददामि पतिमुत्तमम् ।  
इत्येवं कथितं लक्ष्मि मुक्तिदं भुक्तिदं व्रतम् ॥१० १॥
पूजनं मम लोकेऽत्र भजनं चापि चोत्तमम् ।  
गुरुतीर्थं साधुसाध्वीरूपं चापि तथोत्तमम् ॥१ ०२॥
दासदासीवैष्णवादिस्वरूपाणि तथा प्रिये ।  
अनावरणसेवा च कथिता मम लब्धये ॥१ ०३॥
पठनाच्छ्रवणाच्चाऽस्य स्मरणात् करणात्तथा ।  
अवश्यं फलमाप्नोति भक्ता भक्तो यथोदितम् ॥१ ०४॥
इति श्रीलक्ष्मीनारायणीयसंहितायां तृतीये द्वापरयुगसन्ताने वधूगीतायामनावरणसेवादास्यसाघुसाध्वीश्रैष्ठ्यदमनकव्रतादिनिरूपणनामा त्रिषष्टितमोऽध्यायः ॥६३ ॥
    
