+++
title = "१२५"

+++
श्रीनारायणीश्रीरुवाच-  
साधुव्रतं शुभं श्रेष्ठं धर्मार्थकाममोक्षदम् ।  
श्रुतं ते कृपया कृष्ण श्रोतव्यं नावशिष्यते ॥१ ॥
तथापि तु गृहस्थानां धर्मवर्त्मानुवर्तिनाम् ।  
लोकैषणादिसिद्ध्यर्थं जिज्ञासा दानधर्मिणी ॥२ ॥
जायतेऽतो गृहस्थानां हितार्थं परमेश्वर ।  
महादानं भवेद् यच्च सर्वदानोत्तमोत्तमम् ॥३ ॥
तादृशं विद्यते यद्वा तादृशानि भवन्ति चेत् ।  
मह्यं निवेदय कृष्णकान्त लोकहिताय वै ॥४ ॥
श्रीपुरुषोत्तम उवाच-  
शृणु त्वं शिवराज्ञीश्रि कथयामि तथाविधम् ।  
बहुधा विद्यते तच्च महादानमनुत्तमम् ॥५ ॥
सर्वपापक्षयकरं सर्वदुःस्वप्ननाशनम् ।  
पुण्यं पवित्रमायुष्यं सर्वपापहरं शुभम् ॥६ ॥
यत्तत् षोडशधा प्रोक्तं सत्पात्रे प्रतिपादनम् ।  
न्यायोपार्जितसम्पत्तेर्दानं दानं तदुत्तमम् ॥७ ॥
आद्यं तत्सर्वदानानां तुलापुरुषसञ्ज्ञकम् ।  
हिरण्यगर्भदानं च द्वितीयं परिकीर्तितम् ॥८ ॥
ब्रह्माण्डदानं तृतीयं महादानमनुत्तमम् ।  
कल्पपादपदानं च चतुर्थं परमं स्मृतम् ॥९ ॥
पञ्चमं गोसहस्राद्यर्पणं दानमनुत्तमम् ।  
हिरण्यकामधेनूनामर्पणं षष्ठमुत्तमम् ॥3.125.१ ०॥
हिरण्याऽश्वप्रदानं च दानं श्रेष्ठतमं मतम् ।  
हिरण्याश्वरथदानं श्रेष्ठं तदष्टमं तथा ॥११ ॥
हेमहस्तिरथदानं नवमं श्रेष्ठमुच्यते ।  
पञ्चलाङ्गलकं दानं दशमं परमं मतम् ॥१२॥
धरादानं श्रेष्ठमेकादशं महत्तमं मतम् ।  
विश्वचक्रप्रदानं तु महद्दानमनुत्तमम् ॥१३ ॥
कल्पलताप्रदानं च त्रयोदशमनुत्तमम् ।  
सप्तसागरदानं च चतुर्दशमुदाहृतम् ॥१४॥
रत्नधेनुप्रदानं च पञ्चदशं ह्यनुत्तमम् ।  
षोडशं तु महाभूतघटदानं परं शुभम् ॥१५॥
सर्वाण्येतानि दानानि रक्षाकराणि सर्वथा ।  
स्वर्गदानि मोक्षदानि भवन्तीष्टप्रदानि वै ॥१६॥
तानि विघ्नसहस्रेभ्यो महादानानि सर्वथा ।  
रक्षन्ति देवरूपाणि ह्येकैकमपि भूतले ॥१७॥
एषामन्यतमं कुर्यात् परमेशप्रसादतः ।  
महादानमखं कुर्यात् साधुविप्रादिपूजितः ॥१८॥
अथ लक्ष्मि समासेन विधिना तानि ते पुनः ।  
कथयामि यथा यत्र यद्वा देयानि तानि वै ॥१ ९॥
तुलापुरुषदानं तु दातव्यं विषुवेऽयने ।  
दिनक्षये व्यतीपाते पुण्ये व्रतदिने शुभे ॥3.125.२० ॥
युगाद्यदिवसे राहुग्रहे मन्वाद्यहेषु च ।  
सङ्क्रान्तौ वैधृतौ पञ्चदश्यां चतुर्दशीदिने ॥२१ ॥
अष्टम्यां द्वादशिकायामेकादश्यां च पर्वणि ।  
यज्ञोत्सवविवाहेषु दुःस्वप्नाऽद्भुतदर्शने ॥२२॥
द्रव्यब्राह्मणदेवानां लाभे सतां समागमे ।  
तीर्थे च मन्दिरे गोष्ठे कूपाऽऽरामसरित्सु च ॥२३॥
गृहे नवे तडागे च श्रद्धापात्रे च पावने ।  
साधौ दीनेऽनाथबाले बालायां विधवाजने ॥२४॥
निराश्रये महाभक्ते तापसे चाऽपरिग्रहे ।  
दैवे समर्थपुरुषे तैजसे च नरायणे ॥२५॥
नारायणांशे विमले योगिनि पार्षदे हरेः ।  
साध्व्यां सत्यां च योगिन्यां देव्यां योषिति दुर्बले ॥२६॥
एवमाद्येषु देयानि महादानानि तानि च ।  
स्नात्वा शुभे क्षणे कृत्वा पुण्यं ब्राह्मणवाचनम् ॥२७॥
षोडशाऽरत्निमात्रं वा दश द्वादश वा करान् ।  
मण्डपं कारयेत्तत्र चतुर्भद्रासनं शुभम् ॥२८॥
कृत्वा वेदीं सप्तहस्तां मध्ये पञ्चकरां तथा ।  
कृत्वा मध्ये तोरणं च सारदारुमयं शुभम् ॥२९॥
कुर्यात् कुण्डानि चत्वारि चतुर्दिक्षु शुभानि वै ।  
मेखलायोनियुक्तानि पूर्णकुम्भान् निधापयेत् ॥3.125.३ ०॥
आसनानि पवित्राणि विष्टराणि शुभानि च ।  
यज्ञपात्राणि सर्वाणि ताम्रपात्रद्वयं तथा ॥३१ ॥
तिलाऽऽज्यधूपपुष्पोपहाराणि शोभनानि च ।  
निधापयेत् सन्निधौ वै ततः पूर्वोत्तरे स्थले ॥३२॥
ग्रहादिदेवपूजार्थं वेदीं हस्तमितां चरेत् ।  
तत्राऽर्हणं मम कार्य पुरुषस्य परात्मनः ॥३२ ॥
वासुदेवादिरूपाणां कृष्णाद्यानां समर्हणम् ।  
ब्रह्मविष्णुमहेशानां फलमाल्याम्बरादिभिः ॥३४॥
पताकाः सध्वजा देया मण्डपे किङ्किणीस्वने ।  
तोरणानि प्रकार्याणि द्वारेषु शोभनानि वै ॥३५॥
चत्वारि क्षीरवृक्षाणां प्रतिद्वारं घटद्वयम् ।  
स्रग्गन्धाऽक्षतधूपार्घाऽम्बररत्नफलान्वितम् ॥३६ ॥
शालेङ्गुदीदेवदारुश्रीपर्णिबिल्वचन्दनैः ।  
प्रियकाञ्चनकैश्चापि कृतं स्तम्भद्वयं तथा ॥३७॥
हस्तयुगाऽवखाते तत् क्षिप्त्वा कृत्वा दृढं च तत् ।  
पञ्चहस्तोच्छ्रितं मध्यभूमिर्हस्तचतुष्टयम् ॥३८ ॥
स्तम्भोपरि दृढं तुलाऽवलम्बनं सुभारधृक् ।  
मध्यभाराख्यकाष्ठं च न्यस्य कृत्वा स्थिरं च तत् ॥३९ ॥
तन्मध्ये च तुला धार्या दीर्घा हस्तचतुष्टयम् ।  
दशाङ्गुलायते स्थाल्यौ स्वर्णपट्टसुशृङ्खले ॥3.125.४० ॥
लोहपाशयुते चापि रत्नमालाविभूषिते ।  
माल्यलेपनयुक्ते च चन्दनादिप्रपूजिते ॥४ १ ॥
द्वयोः स्थाल्योर्मध्यभागे लिखेत् कुङ्कुमपद्मके ।  
तुलापात्रिकयोस्तत्र विकीरेत् पुष्पकाणि च ॥४२॥
तुलादण्डिकमध्ये च फलमालम्बयेच्छुभम् ।  
अथर्त्विजो वेदविदः साधवः साधुभूषणाः ॥४३ ॥
द्विजेन्द्रा गुरवः सन्तश्चाचार्योमन्त्रसम्प्रदः ।  
सिताम्बरो मम भक्तस्तिष्ठेत्तुलान्तिके स्थले ॥४४॥
पूर्व ऋचां विदावास्तां दक्षे यजुर्विदौ तथा ।  
पश्चे सामविदावुत्तरे त्वथर्वविदौ तदा ॥४५ ॥
ततः सूक्तजपः कार्यो होमश्चाग्नौ घृतादिभिः ।  
गणेशग्रहलोकेशा वस्वादित्यमरुद्गणाः ॥४६ ॥
ब्रह्मविष्णुमहेशाश्च तर्पणीया हवादिभिः ।  
परमेशस्तथा कृष्णो नारायणो नरायणः ॥४७॥
वासुदेवोऽवताराश्च महाविष्णुर्विराड् हरिः ।  
तर्पणीया हवनैश्च देव्यो लक्ष्म्यः समस्तिकाः ॥४८॥
होमोत्तरं गुरुस्तूर्यनादैरावाहयेत् सुरान् ।  
बलिं पुष्पं च धूपं च कृत्वा मनून् वदेत्तथा ॥४९ ॥
एह्येहीन्द्रोवज्रधरो रक्षाऽध्वरं नमोऽस्तु ते ।  
एह्येह्यग्ने हव्यवाह तिष्ठाऽध्वरे नमोऽस्तु ते ॥3.125.५ ० ॥
एह्येहि धर्मराज त्वं पाहि मखं नमोऽस्तु ते ।  
एह्येहि निर्ऋतदेव पाहि मखं नमोऽस्तु ते ॥५ १ ॥
एह्येहि वारुणदेव पाहि चास्मान्नमोऽस्तु ते ।  
एह्येहि प्राणनाथ त्वं वायो मखे नमोऽस्तु ते ॥५२॥
एह्येहि त्वं कुबेराऽत्र नमोऽस्तु धनधारिणे ।  
एह्येहि त्वं महेशान गृहाणार्हो नमोऽस्तु ते ॥५२ ॥
एह्येहि नागराज त्वं ममाऽध्वरं प्रपालय ।  
एह्येहि धातर्विश्वात्मन्नत्र मखे नमोऽस्तु ते ॥५४॥
त्रैलोक्ये यानि भूतानि स्थावराणि चराणि च ।  
ब्रह्मविष्णुशिवैः सार्धं रक्षां कुर्वन्तु तानि मे ॥५५ ॥
देवदानवगन्धर्वा यक्षराक्षसपन्नगाः ।  
ऋषयो मनवो गावो देवमातर इत्यपि ॥५६॥
सर्वा देव्यो रमा लक्ष्म्यो ब्रह्मप्रिया हरिप्रियाः ।  
मुक्तान्यश्चेश्वरेशाश्च रक्षां कुर्वन्तु मेऽध्वरे ॥५७॥
बलिं मिष्टं सुनैवेद्यं गृह्णन्तु हि मयाऽर्पितम् ।  
पूजामारार्त्रिकं चापि गृह्णन्त्वपि च दक्षिणाः ॥५८॥
इत्यावाह्य सुरान् पूजयित्वा नीराजनोत्तरम् ।  
ऋत्विग्भ्यो होमभूषादि दद्यादन्यानि चापि वै ॥५९॥
कुण्डलानि च हैमानि सूत्राणि कटकानि च ।  
अङ्गुलीयपवित्राणि वासांसि शयनानि च ॥3.125.६ ०॥
द्विगुणं गुरवे दद्याद् भूषणाच्छादनानि च ।  
जपेयुः शान्तिपाठाँश्च जापकाः सर्वतोदिशम् ॥६ १ ॥
कृत्वाऽधिवासनं सर्वे कुर्याद् ब्राह्मणवाचनम् ।  
स्नात्वा मङ्गलसलिलैः कुर्याच्च त्रिःप्रदक्षिणम् ॥६२॥
धृत्वा पुष्पाञ्जलिं तुलां प्रार्थयेच्छ्वेतवस्त्रकः ।  
नमस्ते धर्मशक्ते च सत्यरूपे तपोधने ॥६२॥
साक्षिभूते जगन्मातस्ते नमोऽस्तु रमासमे ।  
धर्माधर्मपरीक्षार्थं कृताऽसि ब्रह्मणा पुरा ॥६४॥
प्रमाणं सर्वभूतानां दानेऽसि पारमार्थिके ।  
मां तोलयन्ती संसारादुद्धरस्व नमोऽस्तु ते ॥६५॥
योऽन्तर्यामी परेशोऽस्ति जीवात्मा यश्च तत्तनुः ।  
ताभ्यामधिष्ठिता त्वं वै तस्यै देव्यै नमो नमः ॥६६॥
लूता माया प्रकृतिर्या तस्या जालं प्रपञ्चकम् ।  
तद् विनाश्य परे लोके प्रहिणोति यतस्तुला ॥६७॥
अनादिश्रीकृष्णनारायण तौलेय ते नमः ।  
तुलापुरुषरूपस्त्वं संसारात् तारयस्व नः ॥६८॥
एवं तुलां नमस्कृत्य पूजयित्वा प्रदक्षिणम् ।  
कृत्वाऽऽरुह्यात् स्वयं स्थाल्यां तुलायां दानकृज्जनः ॥६९॥
निजवेषयुतः सम्यक् सर्वाभरणहेतियुक् ।  
धर्मदेवं तथा सूर्यं श्रीहरिं चावलोकयेत् ॥3.125.७० ॥
साधुं सतीं देवमूर्तिं प्रपश्येत्तावदेव सः ।  
कराभ्यां बद्धमुष्टिभ्यां नमेत् कृष्णनरायणम् ॥७ १ ॥
कुटुम्बिनः स्वर्णमयं रूप्यमयं च वेतरत् ।  
निजभारं द्रव्यमेव न्यसेयुः शर्करादिकम् ॥७२॥
तुल्यादभ्यधिकं यावत् काञ्चनं रजतं धनम् ।  
शर्करां वा न्यसेयुश्च सर्वपापापनुत्तये ॥७३ ॥
पुष्टिकामः प्रकुर्वीत भूमिसंस्थां धृतेस्तुलाम् ।  
तोलयित्वा क्षणं तत्र वन्देत परमेश्वरीम् ॥७४॥
नमस्ते ते महालक्ष्मि धार्मिकि धर्मसाक्षिणि ।  
सनातनि सर्वपापनाशिनी पुण्यदायिनी ॥७५॥
स्वर्णभरे कम्भरे त्वं रूप्यभरे प्रमुक्तिदे ।  
रसाढ्ये रसदे देवि मातर्लक्ष्मि तुले नमः ॥७६॥
त्वया धृतं जगत् सर्वं सर्वदानफलप्रदे ।  
हरेः प्रिये मम शुद्धिं प्रकारय समर्पिता ॥७७॥
इत्युक्त्वा चाऽवतीर्याऽथ गुरवेऽर्द्धं निवेदयेत् ।  
ऋत्विग्भ्यो वै परमर्धं दद्यादुदकपूर्वकम् ॥७८॥
गुरवे ग्रामरत्नानि ऋत्विग्भ्यश्चार्पयेत्तथा ।  
तेषां तदाज्ञया स्वर्णाद्यन्येभ्योऽपि परं दिशेत् ॥७९॥
दीनाऽनाथनिराधारान् सतीसाध्वीसुयोषितः ।  
बालांश्च बालिकाश्चापि समर्च्य साधुसज्जनान् ॥3.125.८० ॥
ब्राह्मणान् भिक्षुकान् विप्रान् ब्रह्मिष्ठान् पार्षदान्प्रभून् ।  
दानपात्राणि तत्र स्युर्ये ये तांस्तान् ततोऽपरम् ॥८१॥
स्वर्णं रूप्यं शर्करादि भक्त्या सम्पूज्य चार्पयेत् ।  
न चिरं धारयेद् गेहे धनं दानार्थतोलितम् ॥८२॥
प्रोक्षितं कल्पितं वापि स्वर्णं रूप्यं धनं च वा ।  
तिष्ठेद् भयावहं यस्माच्छोकव्याधिकरं भवेत् ॥८३॥
शीघ्रं परस्वीकरणाच्छ्रेयः प्राप्नोति दानवान् ।  
स्वगृहे दानपूतं यद् देवस्वं विप्रनाणकम् ॥८४॥
साधुत्वं च सतीत्वं च विधवास्वं प्रचोरितम् ।  
धनं यत्तन्निजीयं स्वं नाशयित्वैव गच्छति ॥८५॥
उपभुक्तं न सौख्याय रोगाय सज्जते हि तत् ।  
कुलहानिफलं तस्य निर्वंशत्वकरं हि तत् ॥८६॥
तस्माद् देवधनं साधुधनं विप्रधनं तथा ।  
धर्मधनं न वै भक्ष्यं दीननारीधनं च वा ॥८७॥
न वा स्थाप्यं धने नैजे सर्वनाशफलं यतः ।  
शुक्तकोऽभूत् पुरा विप्रो देवसाधुप्रपूजकः ॥८८॥
साधुभिः सह देवस्य प्रतिमादिप्रपूजने ।  
भक्तार्पितं धनं भुङ्क्ते ढब्बुकं शर्करादिकम् ॥८९॥
पक्षपातेन नित्यं स भुङ्क्तेऽदत्वोदरम्भरः ।  
तेन पापेन तस्याऽभूत् पुण्यक्षयः समन्ततः ॥3.125.९०॥
प्रत्युत पापवान् जातो दारिद्र्यदुःखदुःखितः ।  
गृहलक्ष्मीर्विनष्टा च पत्नी नष्टा सुतादयः ॥९ १ ॥
क्षेत्रं च वाटिका नष्टा ऋणवान् समजायत ।  
क्षुधाऽऽवृतोऽतिदीनश्च भिक्षुकः समजायत ॥९२॥
नेत्रहीनो धर्महीनो बुभुक्षितः पदे पदे ।  
पापवृत्तिश्चाऽभवच्च मृत्युमुखं गतोऽभवत् ॥९३ ॥
याम्यदुःखान्यनुभूय श्वपचत्वं ततो गतः ।  
कालान्तरे पुनस्तिर्यग्योन्यादौ समजायत ॥९४॥
एवं लक्ष्मि धनं साध्व्या देव्या देवस्य योगिनः ।  
हानिदं न गृहे रक्ष्यं समूलाऽपहृतिप्रदम् ॥९५॥
तुलादानं हि विधिना निजभारं धनादिकम् ।  
एवं दद्याद् यो मनुजो महेन्द्रादिपदं लभेत् ॥९६॥
लोकपालाधिनाथः स्यात् शाश्वतं स्वर्गमृच्छति ।  
विमानेनाऽर्कवर्णेन किङ्किणीजालमालिना ॥९७॥
पूज्यमानो देवताभिर्भुक्त्वा स्वर्गं महाचिरम् ।  
सत्यलोकं महालक्ष्मीलोकं श्रीनगरं व्रजेत् ॥९८॥
विष्णुपुरं हरेर्लोकं गोलोकं स व्रजेत्तथा ।  
भक्तिमान् याति वैकुण्ठं चाऽक्षरं सत्पदं लभेत् ॥९९॥
दीयमानं महादानं प्रपश्यति प्रशंसति ।  
निवेदयति लोकेभ्यः कालान्तरे स्मरत्यपि ॥3.125.१० ०॥
शृणोति वा प्रपठति भक्तिभावयुतो जनः ।  
नारी वा भक्तियुक्ता सा राजा राज्ञी सखा सखी ॥१ ०१ ॥
विप्रो विप्राणिका चान्या दासी दासोऽपरोऽपि वा ।  
तद्दशांऽशं फलं तत्र लभते दानशंसकः ॥१०२॥
स्वर्गे दानफलं भुक्त्वा भक्त्या यास्यति मत्पदम् ।  
तुलादानफलं चैवं विशिष्यते समस्ततः ॥१०३ ॥
इतिश्रीलक्ष्मीनारायणीयसंहितायां तृतीये द्वापरसन्ताने महादानषोडशकेषु तुलापुरुषदानविधिनिरूपणनामा पञ्चविंशत्यधिकशततमोऽध्यायः ॥१२५ ॥
    
