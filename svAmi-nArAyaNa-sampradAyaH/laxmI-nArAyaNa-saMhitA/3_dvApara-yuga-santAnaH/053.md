+++
title = "०५३"

+++
श्रीपुरुषोत्तम उवाच-  
शृणु त्वं शिवराज्ञीश्रि! यत्कृत्वाऽऽत्मा विशुद्ध्यति ।  
वधूट्यः सर्वथा शुद्धिं प्राप्य प्रेयुः परं पदम् ॥१ ॥
गुरुं ब्रह्मस्वरूपं वै विद्याच्छ्रीपरमेश्वरम् ।  
गुर्वी लक्ष्मीस्वरूपां च विद्यात् सेवेत तां वधूः ॥२ ॥
मानावमानौ द्वावेतौ तौ बोध्यौ वै विषाऽमृते ।  
अवमानोऽमृतं तत्र सम्मानो विषमेव यत् ॥३ ॥
गुरोर्मानं विधातव्यं स्वस्या अमानमेव तु ।  
या वधूर्वर्तते नित्यं निर्माना मानदा तदा ॥४ ॥
सा लभेत सदा मानं मान्या भवति योषिताम् ।  
सेवया वशमायाति सिंहोऽपि च ग्रहोऽपि च ॥५ ॥
सेवावृत्तिर्गुरूणां हि वशकर्त्री वधूकृते ।  
पुत्र्या वध्वा च किङ्कर्या दास्या च भृत्ययाऽपि च ॥६ ॥
समाश्रितयाऽऽगन्तुकया सेवया साध्यतेऽखिलम् ।  
राज्ञी गुर्वी शिक्षिका वा देवी गौः राक्षसी च वा ॥७ ॥
सेवया स्वाधीनभावा जायते श्रीः सती रमा ।  
गुरुसेवा महच्छस्त्रं वशकार्ये सहायदम् ॥८ ॥
तस्मादाचारवध्वा वै श्वश्रूः सेवा ह्यमानया ।  
पत्युः सेवा देवसेवा श्वश्र्वाश्चाज्ञाप्रपालनम् ॥९ ॥
गृहसेवाऽपत्यसेवा वध्वाः पञ्चव्रतानि वै ।  
अक्रोधो गुरुशुश्रूषा शौचं वृद्धाभिसेवनम् ॥3.53.१०॥
पत्यर्थं चापि सर्वस्वं वध्वास्ते नियमा मताः ।  
वध्वा गृहक्रिया यज्ञश्चातिथ्यर्हा सुरार्चनम् ॥११ ॥
कान्तप्रसन्नताभक्तिः सन्ध्या श्वश्रूप्रसन्नता ।  
स्नानं तु पतिसेवात्म यमाः धर्मार्थसाधकाः ॥१ २॥
सदाचाररता शान्ता स्वधर्मपरिपालिका ।  
सर्वान् लोकान् विनिर्जित्य ब्रह्मलोकं प्रयाति सा ॥१३॥
गुरूपदेशयुक्तानां वृद्धानां क्रमवर्तिनाम् ।  
अभ्युत्थानादिकं सर्वं प्रणामं वन्दनं चरेत् ॥१४॥
अष्टाङ्गैर्वा च पञ्चागैः प्रणिपातेन पादयोः ।  
त्रिःप्रदक्षिणयोगेन वन्द्या गुर्वी सतीव्रता ॥१५॥
ज्येष्ठा सर्वा वन्दनीया वृद्धा वन्द्या पुनः पुनः ।  
आज्ञाभङ्गं न कुर्वीत यदीच्छेत् सिद्धिमात्मनः ॥१६॥
दुष्टायोगगुहारण्यं क्षुद्रमन्त्रोपसेवनम् ।  
विषग्रहविडम्बादीन् वर्जयेत् सर्वयत्नतः ॥१७॥
कैतवं वित्तशाठ्यं च पैशुन्यं वर्जयेत् सती ।  
अतिहास्यमतिमानं लीलां लज्जाविवर्जिताम् ॥१८॥
स्वेच्छाविहारमेतान् वै वर्जयेद् गुरुसन्निधौ ।  
तद्वाक्यप्रतिकूलं चाप्ययुक्तं चापि नो वदेत् ॥१ ९॥
अनिष्टं न स्मरेत् क्वापि कलहं न स्मरेत् क्वचित् ।  
आक्रोशं न प्रकुर्वीत वैमनस्यं न चाचरेत् ॥3.53.२० ॥
रसपात्राणि सर्वाणि पाकपात्राणि वै पदा ।  
भोज्यपात्राणि वस्त्राणि न स्पृशेन्नापसारयेत् ॥२१ ॥
यज्ञपात्राणि पूजाया द्रव्यपात्राणि वै तथा ।  
पवित्रयोग्यपात्राणि गृहवस्तूनि यानि च ॥२२॥
मार्जनीं चुल्लिकां वह्निं फलशाकानि यानि च ।  
पेयपात्राणि सर्वाणि शृङ्गारस्य द्रवाणि च ॥२३॥
पुस्तकादीनि दर्भांश्च पुष्पपात्राणि कज्जलम् ।  
हेतीन् भूषाश्चाम्बराणि प्रसाधनानि यानि च ॥२४॥
भक्ष्यभोज्यानि लेह्यानि चारनालानि यानि च ।  
वेशवारादिपात्राणि काष्ठाद्यासनकानि च ॥२५॥
वधूः पदा स्पृशेन्नैव पदा नैवाऽपसारयेत् ।  
देवद्रोहं गुरुद्रोहं श्वश्र्वादिद्रोहमित्यपि ॥२६॥
ग्रामद्रोहं सतां द्रोहं नैव कुर्यात् कदाचन ।  
उद्धृताऽनुष्णफेनाभिः पूताभिर्वस्त्रचक्षुषा ॥२७॥
अद्भिः समाचरेत् सर्वं वर्जयेत् कलुषोदकम् ।  
गन्धवर्णरसैर्दुष्टमशुचिस्थानसंस्थितम् ॥२८ ॥
पङ्काऽश्मदूषितं चैव सामुद्रं पल्वलोदकम् ।  
सशैवालं तथाऽन्यैर्वा दोषैर्दुष्टं विवर्जयेत् ॥२९ ॥
जलाहरणपात्रे वा हण्डे गर्गरिकामुखे ।  
क्षिप्त्वाऽञ्जलिं मुखं पादौ क्षालयेन्न कदाचन ॥3.53.३० ॥
उद्धृत्याऽधिकवार्यूर्ध्वं चोच्छिष्टं न क्रियात्तथा ।  
मुखे स्पृष्टं पानपात्रं जलपात्रे न मज्जयेत् ॥३१ ॥
अप्रक्षाल्य करौ भोज्यवस्त्वादीनि स्पृशेन्न वै ।  
परिवेषणकार्यादि कुर्यान्नाऽक्षालितैः करैः ॥३ २॥
पाककार्यम्ं नैव कुर्यादशुद्धिवस्त्रधारिणी ।  
अग्निना च रसानां च शुद्धिं कुर्यात् सदा वधूः ॥३३ ॥
तृणकाष्ठादिवस्तूनां दृष्ट्या च क्षरणेन च ।  
जलस्याऽभ्युक्षणेनाऽपि शुद्धिं कुर्यात् वधूः सदा ॥३४॥
मुशलोलूखलस्यापि शुद्धिं कुर्याद्धि वारिणा ।  
वस्त्रादिना मार्जनेन शृङ्गाऽस्थिदारुशोधनम् ॥३५॥
द्रव्याणां संहतानां तु शोधनं प्रोक्षणेन वै ।  
अभुक्तराशिधान्यानां त्वेकदेशादिदूषणे ॥३६ ॥
तावन्मात्रं समुद्धृत्य प्रोक्षयेद्वै कुशाम्भसा ।  
शाकमूलफलादीनां क्षालनेन हि शोधनम् ॥३७॥
स्निग्धानां मार्जनेनैव रूक्षाणां तु जलादिना ।  
मार्जनेन गृहशुद्धिमुल्लेखनेन वा तथा ॥३८ ॥
लेपनेन क्वचिद् वारिप्रोक्षणेन च वायुना ।  
गोनिवासेन शुद्धिं च धरायाः संविधाऽऽचरेत् ॥३९ ॥
भूमिस्थमुदकं शुद्धं निर्मलं मेध्यगन्धितम् ।  
वत्सः शुचिः प्रस्रवणे दोहने प्रसवेऽपि च ॥3.53.४० ॥
फलपाते तु शकुनिः रतौ भार्यामुखं शुचि ।  
पण्यं प्रसारितं शुद्धं वायुना किरणेन च ॥४ १ ॥
शुचिराकरजं सर्वं श्वमुखं च मृगगृहे ।  
छाया च विप्रुषो विप्राः सन्तः साध्व्यश्च मक्षिकाः ॥४२॥
रजो भूर्वायुरग्निश्च बालं मेध्यानि स्पर्शने ।  
मैथुने च मलत्यागे ह्यमेध्यस्पर्शने तथा ॥४३ ॥
रजस्वलादिस्पर्शे च स्नानाच्छुद्धिरुदाहृता ।  
वैद्यो विशसिता शुद्धो भृत्यः शुद्धः सदा मतः ॥४४॥
गृहस्य पशवो बालाः पक्षिणश्च गृहाङ्गणम् ।  
चत्वरो वेदिका वृक्षाः कपाटं छत्रमित्यपि ॥४५ ॥
दोला खष्ट्वा गेन्दुकादि शकटं मार्जनी तथा ।  
पेषणी पट्टिका सोपानानि कीलकमित्यपि ॥४६॥
शृङ्खला पशुरज्ज्वश्च जलरज्जुश्च नाडिकाः ।  
हण्डाधानी यष्टिका मत्सरदानी च पुत्तली ॥४७॥
लेखिनी पुस्तिका दीपः प्रतिमा व्यजनस्तथा ।  
भूषापात्रं वस्त्रपेटी घृततैलादिपात्रकम् ॥४८॥
गवाक्षं चन्द्रशाला च धनधानी नृपस्तथा ।  
साधुर्यतिर्ब्रह्मचारी गुरुः शुद्धाश्च गौः सदा ॥४९॥
वायुना चातपेनापि स्वभावेन हि पावनाः ।  
दीक्षिताः कथकाश्चापि कर्मठाः पावनाः सदा ॥3.53.५०॥
खले धान्यं सदा शुद्धं समाजे मानवास्तथा ।  
उत्सवे च स्त्रियः शुद्धाः कन्याः शुद्धाः सदा मता ॥५१ ॥
नैष्ठिकानां नृपाणां च राज्ञीनां गुरुयोषिताम् ।  
मण्डलीनां नृत्यगीतकर्त्रीणां दासयोषिताम् ॥५२॥
बालरक्षाप्रकर्त्रीणां सैरन्ध्रीवारयोषिताम् ।  
शुद्धिर्वै सर्वदा बोध्या नाट्यवाद्यज्ञयोषिताम् ॥५३॥
सत्ये युगे सदा नार्यः शुद्धाश्चार्तववर्जिताः ।  
युगान्तरेषु मासान्ते राजस्वल्येन पाविताः ॥२४॥
शुद्ध्यन्ति सर्वदा नार्यः स्नानेन च व्रतेन च ।  
रजस्वला स्पृशेन्नैव रजस्वलां हि यत्नतः ॥५५॥
दिने चतुर्थके स्नात्वा पतिं देवं हि सेवयेत् ।  
चतुर्थ्यां सेवने रात्रौ त्वल्पायुः सम्प्रसूयते ॥५६॥
विद्याहीनं दरिद्रं च पित्रसन्तोषकारकम् ।  
पञ्चम्यां सेवने कन्यां षष्ठ्यां पुत्रं प्रसूयते ॥५७॥
सप्तम्यां सेवने कन्यामष्टम्यां सूयते सुतम् ।  
नवम्यां सेवने कन्यां दशम्यां पण्डितं सुतम् ॥५८॥
एकादश्यां सुतां द्वादश्यां धर्मवत्सुतं शुभम् ।  
त्रयोदश्यां जडां कन्यां चतुर्दश्यां सुतं वरम् ॥५९॥
पञ्चदश्यां धर्मिकन्यां षोडश्यां ज्ञानपारगम् ।  
प्रसूयते ततः शुद्धाः भूत्वा सेवेत वै पतिम् ॥3.53.६०॥
राजस्वल्ये तु चाण्डालं मलिनं सूयते सदा ।  
पतितीर्थप्रतापेन प्रजा शुद्धा भवेत् स्त्रियाः ॥६१ ॥
यादृशं पतितीर्थं स्यात् प्रजा भवति तादृशी ।  
क्षेत्रं चापि भवेद् दुष्टं दुष्टा प्रजा प्रजायते ॥६२॥
मनःशुद्धिर्यादृशी स्यात्प्रजा भवति तादृशी ।  
तत्त्वशुद्धिर्यादृशी वै तात्त्विकी शुद्धिरेव सा ॥६३॥
शुद्धिः स्वयं शुद्धिरूपा वर्तते शुद्धपात्रके ।  
अशुद्धे पात्रके शुद्धिः शुद्धित्वं प्रजहाति वै ॥६४॥
अपात्रे खलु संस्काराः संस्कारत्वं जहत्यपि ।  
पार्थिवे वर्ष्मणि देवा देवत्वं च जहत्यपि ॥६५॥
निकृष्टस्य गृहे सत्याः सतीत्वं वै विलीयते ।  
आसुराणां गृहे देव्या देवीत्वं नश्यति ध्रुवम् ॥६६॥
कौलिकस्य गृहे राज्ञ्या राज्ञीत्वं नैव तिष्ठति ।  
वध्वा परगृहे नैव पातिव्रत्यं प्ररक्ष्यते ॥६७॥
गणिकाया गृहे नैजे सतीत्वं नैव तिष्ठति ।  
नास्तिक्या भक्तिमत्त्वं च भक्ताया नास्तिकत्वकम् ॥६८॥
नैव तिष्ठति वै क्वापि तस्मात् पतिप्रिया भवेत् ।  
पतिव्रता भवेद् ब्रह्मप्रिया भवेद्धरिप्रिया ॥६९॥
नारायणप्रिया नारी सत्सङ्गिनी भवेत् सदा ।  
साधुप्रिया भवेन्मोक्षे न त्वसाधुप्रिया क्वचित् ॥3.53.७०॥
धर्मप्रिया भवेन्नित्यं नाऽधर्मादिप्रिया भवेत् ।  
व्रतप्रिया भवेत् साध्वी नाऽनाचारप्रिया भवेत् ॥७१॥
देवप्रिया भवेद् देवी नाऽसुराणां प्रिया भवेत् ।  
शीलप्रिया भवेच्छश्वन्न त्वशीलप्रिया भवेत् ॥७२॥
शौचप्रिया भवेन्नित्यं न त्वशौचरतिर्भवेत् ।  
तपःप्रिया भवेद्दान्ता न त्वतपःप्रिया भवेत् ॥७३॥
हरिप्रिया भवेन्नित्यं न तु हारिप्रिया भवेत् ।  
ब्रह्मप्रिया भवेन्नित्यं भ्रमप्रिया न वै भवेत् ॥७४॥
कृष्णप्रिया भवेन्नित्यं चात्मप्रिया तथा भवेत् ।  
मुक्तिप्रिया भवेन्नित्यं भुक्तिप्रिया न वै भवेत् ॥७५॥
विभुप्रिया भवेन्नित्यं चाऽल्पप्रिया न वै भवेत् ।  
देहिप्रिया भवेन्नित्यं देहप्रिया न वै भवेत् ॥७६॥
परप्रिया भवेन्नित्यं नाऽपरस्य प्रिया भवेत् ।  
परपुंसः प्रिया स्याच्च नाऽपरस्य प्रिया क्वचित् ॥७७॥
परः पुमान् हरिः कृष्णो नारायणः परेश्वरः ।  
अनादिश्रीकृष्णनारायणस्तस्य प्रिया भवेत् ॥७८॥
पतिर्नारायणः साक्षात् तस्य प्रिया सदा भवेत् ।  
आत्मनैव प्रिया स्याद्वै नैव देहादिभिः क्वचित् ॥७९॥
सैषा ब्राह्मी स्थितिर्लक्ष्मि ब्रह्मप्रियाविभाविनी ।  
ब्राह्मी शुद्धिश्चेयमेव तां प्राप्य मयि मोदते ॥3.53.८०॥
वध्वा वधूदशायां सा प्रापणीया विवर्धिनी ।  
हरेर्योगस्य सेवायाः प्रदायिनी प्रमोक्षिणी ॥८१ ॥
अशुद्धो देह एवाऽसाविन्द्रियाणि तथा च वै ।  
इन्द्रियार्था अशुद्धाश्च मायिका मोहमात्रकाः ॥८२॥
वृत्तयोऽपि तथा बोध्या अशुद्धा वै तदुत्थिताः ।  
भोगाश्चापि तथा बोध्या फलं चाशुद्धमेव च ॥८३।  
वासनाऽपि ह्यशुद्धा च तृष्णेहाश्च तथाविधाः ।  
प्रवृत्तयश्च कार्याणि ह्यशुद्धानि भवन्ति वै ॥८४॥
गुणाश्चापि तथा नित्यमशुद्धा निरयप्रदाः ।  
अशुद्धं सर्वमेवैतत् का शुद्धिस्तत्र लभ्यते ॥८५॥
शुद्धश्चैकः स्वयमात्मा परमात्मसमन्वितः ।  
परमात्मगतां दिव्यां शुद्धिमिच्छेत् समर्पणैः ॥८६॥
यथा स्वर्णस्य योगेन पित्तलं स्वर्णसदृशम् ।  
स्वर्णमूल्येन राजेत पित्तदेहोऽपि वै तथा ॥८७॥
हरेर्योगेन सौवर्णो हिरण्मयः पुमान् भवेत् ।  
इन्द्रियाणि समस्तानि चेन्द्रवारुणिकारसैः ॥८८॥
मिश्रितानि हरौ तानि त्वर्पितानि मधूनि वै ।  
प्रजायन्ते हि दिव्यानि शाश्वतिकानि पद्मजे ॥८९॥
शाश्वतं स्वरूपं नैजं कृष्णयोगेन बुद्ध्यते ।  
शाश्वतानन्दमग्नत्वं कृष्णकान्तेन लभ्यते ॥3.53.९०॥
मायापुत्राः पुरा लक्ष्मि वेधसा वै त्रयोदश ।  
आकूतयः पञ्च पञ्च चितयो मन इत्यपि ॥९१॥
अहङ्कारस्तथा बुद्धिः प्रेरिता वै प्रजेप्सया ।  
सर्वे चाऽदृश्यदेहास्ते ह्युक्ताः सृजत वै प्रजाः ॥९२॥
ततस्ते नाऽभ्यनन्दन्त तद्वाक्यं परमेष्ठिनः ।  
त्यक्त्वा चाऽऽज्ञां निजं कर्म दोषं दृष्ट्वा हि कर्मसु ॥९३॥
जुगुप्सन्तश्च कर्माणि व्यरमन्त हि सृष्टितः ।  
अर्थं धर्मं च कामं च हित्वा ते निष्क्रियाः खलु ॥९४॥
अजन्म काङ्क्षमाणास्ते चाऽप्रवृत्ताः व्यवस्थिताः ।  
तेषां तु तमभिप्रायं ज्ञात्वा ब्रह्मा तु कोपितः ॥९५॥
प्राह तान् वै मया यूयं प्रजासर्गे नियोजिताः ।  
प्रसूयध्वं यजध्वं चेत्युक्ता मया पुरा ततः ॥९६॥
मम वाक्यमनादृत्य सन्ततिं नाभ्यनन्दथ ।  
तस्माद् यूयं कर्मशीला भवथेति सदा शपे ॥९७॥
इति शप्ता ब्रह्मणा ते कर्मशीलास्ततोऽभवन् ।  
त्रयोदशैव ते नैजे व्यापारे विपुले सदा ॥९८॥
प्रवर्तन्ते दिवारात्रौ निवर्तन्ते न वै क्वचित् ।  
जया नाम सुरास्ते वै सर्वे भिन्नप्रवृत्तयः ॥९९॥
त एव तुषिता बोध्याः सत्यास्त एव सन्ति च ।  
हरयश्चापि वैकुण्ठाः साध्या आदित्यका अपि ॥3.53.१० ०॥
तान् सदा चाऽर्पयेल्लक्ष्मि! नारायणे परेश्वरे ।  
मयि तेन हि चादित्या मोक्षदाः सम्भवन्ति ते ॥१०१ ॥
गुर्वर्पणं हि देवानां क्रियाणां कारयेत् सती ।  
वृत्तीनां चापि तेषां च व्यापाराणां समर्पणम् ॥१ ०२॥
गुरौ मयि प्रकर्तव्यं तेन दिव्या भवन्ति ते ।  
ब्रह्मधामप्रदाः सर्वे रहस्यं कथितं तव ॥१०३ ॥
इति श्रीलक्ष्मीनारायणीयसंहितायां तृतीये द्वापरसन्ताने वेधसः वधूगीतायां गुरुरहस्यसदाचारकथननामा त्रिपञ्चाशत्तमोऽध्यायः ॥५३ ॥
    
