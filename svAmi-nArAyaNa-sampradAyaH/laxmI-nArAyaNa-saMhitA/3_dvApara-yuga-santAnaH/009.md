+++
title = "००९"

+++
श्रीपुरुषोत्तम उवाच-  
शृणु नारायणीश्रि! त्वं द्वादशे तु प्रधारणे ।  
वत्सरे ब्रह्मणस्तत्र षष्ठे कल्पेऽष्टमे मनौ ॥१ ॥
शोणभद्रोऽभवद्वैश्यो मम भक्तो जितेन्द्रियः ।  
सर्वयज्ञपरः सर्वदानदाताऽतिथिप्रियः ॥२ ॥
लक्षगोधनयुक्तश्च कृषिव्यापारसम्भृतः ।  
क्रयविक्रयकुशलो राजेव राजमानितः ॥३ ॥
सत्यप्यनन्तविभवे सम्माने च प्रजोत्तरे ।  
व्यवसायेष्वसङ्ख्येषु सहस्रेष्वनुगेष्वपि ॥४ ॥
भगवन्तं स मां नैव विस्मरत्येव वै क्वचित् ।  
प्रातर्ब्राह्मे मुहूर्ते स समुत्थाय हरेर्मम ॥५ ॥
ध्यानं नित्यं करोत्येव सर्वाङ्गानां मुहुर्मुहुः ।  
ध्यानतृप्तस्ततस्तालीवादनैः सह मेऽभिधाः ॥६ ॥
हरेकृष्ण हरे कृष्णनारायण प्रभो हरे ।  
अनादिश्रीकृष्णनारायण श्रीपुरुषोत्तम ॥७ ॥
इत्येवं कीर्तयत्येव ततः स्नात्वा नदीजले ।  
पैतृकानञ्जलीन्दत्वा कृत्वा सन्ध्यां ममाऽर्चनम् ॥८ ॥
मम सौवर्णमूर्तौ स विधत्ते सर्ववस्तुभिः ।  
आवाहनं चासनं च पाद्यमर्घ्यं तथाऽऽचमम् ॥९ ॥
दन्तधावनमेवाऽपि गण्डूषान् मुखशोधनम् ।  
शौचं मृदा तथा शुद्धिं जलशौचं ततः परम् ॥3.9.१० ॥
तैलसुगन्धिभिश्चाङ्गाभ्यङ्गनं चाङ्गमर्दनम् ।  
दुग्धेन दध्ना चैवाऽपि सर्पिषा मधुना तथा ॥११ ॥
शर्करया तीर्थवार्भिश्चाभिषेकाऽऽप्लवं तथा ।  
वस्त्रामार्जनमेवाऽपि चामूल्याम्बरधारणम् ॥१२॥
सुगन्धिसत्त्वदानं च शोभाद्रव्यार्पणं तथा ।  
कज्जलं नेत्रयोश्चापि भाले तिलकमुत्तमम् ॥१ ३॥
चन्द्रकं शिरसि तैलं रञ्जनं करपत्तले ।  
भूषणानि समस्तानि पादुके पुष्पमालिकाः ॥१४॥
कुङ्कुमं चाबीरकं च गुलालं चन्दनं शुभम् ।  
अक्षतान् कुसुमान्येव धूपं दीपं निवेदनम् ॥१५॥
भोजनानि विचित्राणि ताम्बूलकं जलानि च ।  
तुलसीमञ्जरीपत्रं स्वर्णहीरकमालिकाः ॥१ ६॥
आरार्त्रिकं दण्डवच्च स्तवनं च प्रदक्षिणम् ।  
दक्षिणां च नमस्कारं चापराधक्षमापनम् ॥१७॥
पुष्पाञ्जलिं ततः पूजापरिहारं विधाय सः ।  
साधुजनानतिथींश्च विप्रान् नमस्करोत्यपि ॥१८॥
गाः सतीर्बालकान् दीनाननाथान् भिक्षुकानपि ।  
समागतान् प्रसम्मान्य पूजयत्येव नित्यशः ॥१ ९॥
भोजनादि कारयित्वा यथापेक्षं ददाति च ।  
वर्षे वर्षे नवधान्यागमे सत्रं महत्तमम् ॥3.9.२०॥
वैष्णवं प्रकरोत्येव भुञ्जते सुरमानवाः ।  
एवं तेन कृतो यज्ञो नवधान्यक्रतुः शुभः ॥२१ ॥
लक्षशः साधवो यत्र विप्राद्याश्चापि चागताः ।  
सप्ताहे तत्र वै यज्ञे मम भक्तस्य नित्यशः ॥२२॥
अहमदृश्यरूपेणागत्यार्पितं निवेदनम् ।  
गृहीत्वा शिवसत्तेश्रि! भुक्त्वा प्रयामि धाम मे ॥२३॥
एवं यज्ञे सम्प्रवृत्ते विप्राणां बहुशास्त्रिणाम् ।  
भिन्नदेशाऽऽगतानां च भिन्नक्रियाप्रवेदिनाम् ॥२४॥
कर्मकाण्डेऽङ्गवैमत्ये विगुणे रुद्रकर्मणि ।  
यज्ञाङ्गकर्मवैगुण्ये जाते वह्नेः प्रकोपनात् ॥२५ ॥
अकस्मान्मण्डपस्योर्ध्वे विताने वह्निमण्डलम् ।  
कुण्डादुत्प्लुत्य सहसा लग्नं दाहकरं तदा ॥२६॥
प्रसारणं च त्वरितं सज्वालं समभूद् द्रुतम् ।  
मण्डपो ज्वलितस्तूर्णं वह्निश्चापि समन्ततः ॥२७॥
सज्वालः सम्प्रसरितो वायुना सुप्रवर्धितः ।  
हव्येषु चापि सर्वत्र निवासेषु गृहेषु च ॥२८॥
वस्त्रेषु यज्ञशालासु मानवेष्वपि वै तदा ।  
क्रूरश्च क्रूरकर्मा च वह्निर्व्यवर्धतोल्बणः ॥२९॥.  
काली कराली विकराली च नीला च लोहिता ।  
पिशङ्गी चार्जुना हरिद्वर्णा ज्वाला विचित्रिकाः ॥3.9.३०॥
ज्वालाभिस्तत्र पञ्चाशत्सहस्राणि तु मानवाः ।  
भस्मीभूता अभवँश्च हाहाकारोऽभवत्ततः ॥३ १ ॥
शोणभद्रो मम भक्तः परं शोकमवाप ह ।  
मृतानां सर्वकार्याणि कृतवाँस्तत्र भक्तराट् ॥३२॥
अथ तेषां बहुहत्यापातकेषु निमित्तवान् ।  
वैश्योऽयं यजमानः स महच्छोकेन पीडितः ॥३३ ॥
शान्तिं नाऽवाप निद्रां वा नाऽवाप चिरमेव ह ।  
आराधनां मम चक्रे मृतोद्धारचिकीर्षया ॥३४॥
अन्नं जलं परित्यज्याऽनशनं व्रतमाचरत् ।  
रात्रिन्दिवं भजनं मे चक्रे मद्गतमानसः ॥३५॥
भगवत्त्वं स्वयं पुत्रो भूत्वोद्धारं कुरु प्रभो ।  
यज्ञध्वंसकलङ्कं च निवारय जनार्दन ॥३६॥
एवं मां चार्थयतश्च गतं वर्षं विनाऽदनम् ।  
विना जलं गतं वर्षं मरणार्थकयोगिनः ॥३७॥
ततोऽहं दत्तवाँस्तस्मै वरं पुत्रो भवामि ते ।  
अनादिश्रीकृष्णनारायणः श्रीपुरुषोत्तमः ॥३८॥
इत्युक्त्वा मानसः पुत्रस्तस्याऽग्रे समुपस्थितः ।  
तत्पत्नी शीलव्रतिनी नाम्ना भद्रेश्वरी सती ॥३९॥
दृष्ट्वा मां बालकं रम्यं सर्वतेजोभिवर्धितम् ।  
सर्वसिद्धिप्रदं सौम्यं सर्वाभरणभूषितम् ॥3.9.४०॥
दिव्यं दिव्यगुणोपेतं जग्राहोत्सवमानिनी ।  
तदाऽम्बराद् बभूवापि दिव्यकुसुमवर्षणम् ॥४१ ॥
मुक्ता देवा ईश्वराश्च व्यवर्धयन्त मां सुमैः ।  
जयध्वानैर्वाद्यघोषैश्चन्दनाक्षतपूजनैः ॥४२॥
जन्मोत्सवो जनकेन कृतो मे सर्वतोऽधिकः ।  
अनशनं परित्यज्य भोजयामास कोटिशः ॥४३ ॥
साधून् भक्तान् दीनवर्गाननाथान् द्विजसत्तमान् ।  
कन्यका बालकाँश्चापि शोणभद्रस्तदा दिने ॥४४॥
दानानि सर्ववस्तूनां श्रेष्ठानि प्रददौ पिता ।  
गृहे गृहे तदा कृष्णजन्मना वै समुत्सवाः ॥४५॥
अभवन् शिवकन्येश्रि! तदा त्वं मां समर्थयः ।  
मया जन्म ग्रहीतव्यं यद्याज्ञां देहि मे प्रभो ॥४६॥
मया तथाऽस्त्विति प्रोक्ता त्वं तदा वैश्यपुत्रिका ।  
सरयूकासतीनाम्न्याः स्त्रियाः पुत्री शुभानना ॥४७॥
मानसी वै सरोभद्राश्रीनाम्नी त्वं व्यजायथाः ।  
सर्वलक्षणसम्पन्ना हरिवत्सान्विता हृदि ॥४८ ॥
दीपज्योतिःसमं स्वर्णरेखाचिह्नं हृदन्तरे ।  
तदूर्ध्वे च हरेश्चिह्नं चतुर्भुजं सुमूर्तिकम् ॥४९॥
स्वर्णवर्णं च ते तत्राऽऽसीद् विलोक्य च तत् प्रसूः ।  
तव वै पितरं नाम्ना सारवत्सं जगाद ह ॥3.9.५० ॥
पुत्रीयं सर्वशोभाढ्या वर्तते कमला ननु ।  
हृदयेऽस्या हरिश्चास्ते स्वर्णरेखाढ्यमूर्तिमान् ॥५१ ॥
तस्माद् देया भगवते श्रीकृष्णपरमात्मने ।  
नाऽन्यस्मै चेति वैश्योऽपि तत्सत्यं चाभ्यमन्यत ॥५२॥
जातमात्रा युवती च मात्रा पित्रा सुसद्गुणा ।  
श्रुत्वा पुत्रं शोणभद्रवैश्यस्य परमेश्वरम् ॥५३॥
सङ्कल्पेन प्रदत्ता त्वं मह्यं श्रीपतये तदा ।  
मया कृतस्ततो यज्ञो मृतोद्धारकृते पुनः ॥५४॥
तत्रारम्भे समागत्य पित्राभ्यां तव पद्मजे ।  
अर्पिता विधिना मह्यं गृहीता मण्डपे मया ॥५५ ॥
आध्वरे एव 'विधिना ततोऽध्वरमकारयम् ।  
त्वया साकं सरोभद्रे! मया यज्ञः प्रवर्तितः ॥५६ ॥
आहूताः प्रेतवर्गास्ते यथावद् विधिना ततः ।  
श्राद्धैः पैत्र्यैः पिण्डदानैर्हवनैर्दैवकर्मभिः ॥५७॥
तारिताः सर्व एवैते हव्यप्रसादभोजनैः ।  
सर्वे चतुर्भुजाः पञ्चाशत्सहस्राणि ते तदा ॥५८॥
प्रेता विवृत्य च तदा भूत्वा चतुर्भुजाः सुराः ।  
पार्षदा मण्डपे तत्र विमानवरमास्थिताः ॥५ ९ ॥
प्रेषिताश्च मया सर्वे वैकुण्ठं धाम चोत्तमम् ।  
मोचितास्ते ततः पित्रोः सेवायां सर्वदाऽभवम् ॥3.9.६ ० ॥
अनादिश्रीभद्रनारायणः श्रीपुरुषोत्तमः ।  
अन्येऽपि चावतारा मे बहवस्तत्र कल्पके ॥६ १ ॥
कार्यवशात् प्रजाता वै वेद्मि तान् सर्वशः प्रिये ।  
स्मर तां त्वां सरोभद्रां श्रीभद्रस्य तु मे प्रियाम् ॥६२॥
अथाऽन्यं मे प्रकटं च भावं शृणु शिवात्मजे! ।  
वेधसो वत्सरे त्रयोदशे ^([\[१\]](#cite_note-1))प्रध्यानसञ्ज्ञके ॥६३॥
तृतीयकल्पके तुर्ये मनौ मेरोस्तु दक्षिणे ।  
अघमर्षणखण्डे वै भूतले ब्रह्मचारिणी ॥६४॥
योगिनी योगसामर्थ्या ^([\[२\]](#cite_note-2))तुङ्गभद्रासनाऽभिधा ।  
बभूव बहुसामर्थ्या मम भक्तिपरायणा ॥६५॥
दिनार्धं मम पूजायां यापयत्येव निर्जने ।  
मध्याह्ने फलमूलादि चाहृत्याऽऽरण्यवृक्षजम् ॥६६॥
निवेद्य मह्यं चाश्नाति पैत्र्यं करोति तत्परम् ।  
सायं मां भजते नित्यं परमेशं जगद्गुरुम् ॥६७॥
रात्रौ ध्यात्वा स्वपित्येव प्रातर्ध्यानं करोत्यपि ।  
स्नाने ध्याने जपे होमे तर्पणे भजने स्थले ॥६८॥
जलेऽम्बरे दिवा रात्रौ मां स्मरत्येव योगिनी ।  
दीर्घाभ्यासवशादेषा सर्वसिद्धिनिधानिका ॥६९॥
अभवत् त्वं यथा लक्ष्मि तथैश्वर्यसमन्विता ।  
आत्मज्ञानपरा वाणीसिद्धा सङ्कल्पसिद्धिका ॥3.9.७० ॥
देहसिद्धा द्वन्द्वस्पर्शरहिता सर्वतोऽधिका ।  
व्यजायत महासाध्वी चर्तुमकर्तुमन्यथा ॥७१ ॥
समर्था व्योमगा चापि परकायप्रवेशिनी ।  
ग्रहनक्षत्रताराणां गतिरोधबलान्विता ॥७२॥
हरिव्रता सदा कृष्णपतिव्रता हि भामिनी ।  
भक्तरक्षाकरी दीनाऽनाथरक्षाकरी सदा ॥७३ ॥
सतां सेवाकरी चापि धर्मकर्मपरायणा ।  
एवं सा वर्तमाना च महारण्ये सदा निशि ॥७४॥
अन्धकारे निर्गतानाहारार्थं राक्षसाँस्तथा ।  
भूतप्रेतपिशाचादीन् व्यलोकयति हिंस्रकान् ॥७५॥
सुप्तपक्षिपशुव्रातभक्षकान् पापकारिणः ।  
अन्धकारे पशवश्च भीता अपि च जाग्रताः ॥७६॥
अदृष्टिपातवशगाः शक्नुवन्ति न धावितुम् ।  
धावमानाँश्च गृह्णन्ति प्रसह्य बलिराक्षसाः ॥७७॥
क्रन्दमानान् देहिनश्च प्रतिरात्रि च सा सती ।  
परदुःखनिवारार्थं व्यचारयन्मुहुर्मुहुः ॥७८॥
सार्वदिकं महादुःखं यथा नश्येद्धि देहिनाम् ।  
तथा दीर्घं विचार्यैव राक्षसानां विनाशिनीम् ७९॥
महालक्ष्मीं प्रसस्मार त्वां क्रूरां दुःखहारिणीम् ।  
मयाऽऽज्ञप्ता भवती च तस्याः प्रत्यक्षतां गता ॥3.9.८० ॥
कन्यका षोडशभुजा सर्वशस्त्रप्रधारिणी।  
सा च प्रसन्नवदना ययाचे त्वां स्वपुत्रिकाम् ॥८ १ ॥
मानसी त्वं तदा पुत्री भूत्वा तदाश्रमे स्थिता ।  
सर्वराक्षसभूतानां हन्त्री पश्वादिरक्षिणी ॥८२॥
नाम्ना कार्यवशात् सर्वभद्राश्रीरिति शोभना ।  
यतिनीधर्मवशगा सर्वसामर्थ्यशालिनी ॥८३॥
कल्याणकारिणी साध्वी युवती योगिनी शुभा ।  
अथैवं वर्तमानायास्तस्या आरण्यकं स्थलम् ॥८४॥
विहाय राक्षसाः सर्वे ययुश्चान्यदरण्यकम् ।  
तत्रैवं हिंस्यमानाश्च प्राणिनो राक्षसादिभिः ॥८५॥
विवशास्त्वन्मातरं च रक्षयित्रीं हि देहिनाम् ।  
आश्रुत्य चागताश्चाप्यार्थयँस्त्वामवनार्थिकाम् ॥८६॥
माता त्वां प्रददौ तेभ्यो रक्षार्थं त्वं गता ततः ।  
त्वद्भयात्तदरण्याश्च राक्षसाश्चेरयद् गताः ॥८७॥
अरण्यं तत्र वै चापि हिंसनं तादृशं ह्यभूत् ।  
राक्षसैस्ते पशवश्च प्रार्थयन् सर्वभद्रिकाम् ॥८८॥
इत्येवं सर्वतः सर्वभद्रिकाह्वानमेव ह ।  
अजायत हि लोकेषु ख्याता रक्षाकरी यतः ॥८९॥
माता विचारयामास नैवं पारो भविष्यति ।  
पुत्री मे न गृहे चास्ते चरतेऽरण्यके सती ॥3.9.९०॥
राक्षसानां विनाशार्थं सेवालाभो न मेऽस्त्यपि ।  
ततोऽहं तादृशं कुर्वे पुत्री मे गृहमावसेत् ॥९१ ॥
राक्षसानां बलं चापि स्वभावान्नाशमाव्रजेत् ।  
रात्रिर्यथा भवेन्नैव तथा कुर्वे समन्ततः ॥९२॥
रात्रौ बलं पिशाचानां भूतानां रक्षसां तथा ।  
तस्माद् रात्रिर्मा भवतु चेत्येवं त्वत्प्रसूस्तदा ॥९३॥
हस्ते जलं गृहीत्वैव विचार्य्याऽञ्जलिवारि तत् ।  
अभिमन्त्र्याऽम्बरे प्राक्षिपत् पुनः पुनरेव सा ॥९४॥
ज्योतिषां च ग्रहाणां च सूर्यादीनां गतिः स्थिरा ।  
अगतिश्चास्तु वै येन दिवा वै सर्वदा भवेत् ॥९५॥
नोपेयाच्च निशा चास्तमनं सूर्यस्य मा भवेत् ।  
इति प्रक्षिप्तसलिलबिन्दवः स्वर्गमारुहन् ॥९६॥
प्रतिबन्धकरा देवाः सर्वसामर्थ्यरश्मयः ।  
सूर्यगतिस्तदा रुद्धा रुद्धं नक्षत्रमण्डलम् ॥९७॥
सर्वं वै ध्रुवतां प्राप्तं सर्वदा दिवसोऽभवत् ।  
अस्तमनं गतं चास्तं पुनर्नायातमेव तत् ॥९८॥
सायं सन्ध्या ततो लुप्ता दिनं दीर्घतमं ह्यभूत् ।  
सर्वे सायं प्रतीक्षन्ते कदा सायं भवेदिति ॥९९॥
आकुलं व्याकुलं सर्वं देवमानवमण्डलम् ।  
तेन जातं तदाऽस्तौच्छ्रीपतिं मां पुरुषोत्तमम् ॥3.9.१० ०॥
प्रातर्मध्याह्नकार्याणि समस्तानि गतानि वै ।  
बुभुक्षिताः सुराद्याश्च जनाश्च ऋतुवर्जिताः ॥१०१ ॥
सर्वं सातत्यसूर्यस्य रश्मिभिस्तापसेचितम् ।  
दग्धभावोन्मुखं जातं चन्द्रकान्तिर्न लभ्यते ॥१ ०२॥
अमृतं प्राप्यते नैवौषधिभिश्चाप्यरण्यके ।  
शुष्कायन्ते द्रुमाद्याश्च तापधर्मप्रसेचिताः ॥१ ०३॥
एकलाभे च महती हानिश्चैवं समापतत् ।  
उष्मणा मानवाद्याश्चोन्मत्ततां तु तदाऽऽप्नुवन् ॥१०४॥
जलानि सरसां तत्र शुष्काणि लीनतां ततः ।  
गतानि सर्वतश्चैवं दुःखमुग्रमवर्तत ॥१ ०५॥
राक्षसानां बलं नष्टं पातालं विविशुश्च ते ।  
भूतप्रेतपिशाचाद्या विविशुर्गह्वराणि च ॥१ ०६॥
तेभ्यो दुःखं न चाऽस्त्येव किन्तु तापेन तापनम् ।  
दुःखमसह्यमापन्नं तस्माद् रक्ष परेश्वर ॥१ ०७॥
रक्ष रक्ष कृपासिन्धो त्रिलोकी स्तब्धतां गता ।  
अक्रिया ग्रहताराश्च दिनमानं लयं गतम् ॥१ ०८॥
रात्रिर्लयं गता कृष्णनारायण जगच्छया ।  
चन्द्रोदयस्तथा नास्ति मासावधिर्लयं गतः ॥१०९॥
ऋतवो नैव जायन्ते फलन्ति नौषधिव्रजाः ।  
शैत्यं लयं गतं सर्वं वह्निश्चोत्पद्यते वने ॥3.9.११० ॥
रक्ष रक्ष कृपासिन्धो दिनबन्धो प्रतापनात् ।  
अस्तुवन्निति त्रैलोक्यां देहिनो मां तदा प्रिये ॥१११ ॥
इति श्रीलक्ष्मीनारायणीयसंहितायां तृतीये द्वापरसन्ताने वेधसो द्वादशे वत्सरे शोणभद्रयज्ञे दग्धानां मोक्षार्थमनादिभद्रनारायणस्य,त्रयोदशे प्रध्यानवत्सरे तुङ्गभद्रासनायोगिन्या कृतसूर्यादिगतिनिरोधे परमेशप्रार्थनादीतिनिरूपणनामा नवमोऽध्यायः ॥९ ॥
    
