+++
title = "१५५"

+++
श्रीनारायणीश्रीरुवाच-  
मनवो ये भवतोक्ताः किमेशा लोकपूजिताः ।  
चतुर्दशेति तेषां चोत्पत्तिं कृष्ण वदात्र मे ॥१ ॥
श्रीपुरुषोत्तम उवाच-  
मनवो वै मदंशास्ते कल्पे कल्पे चतुर्दश ।  
भवन्ति सर्वराज्येशा धर्मप्रवर्तका अपि ॥२ ॥
न्यायप्रवर्तकाश्चापि चतुर्दशस्तराधिपाः ।  
मयैव कल्पिताः सर्वे वर्तन्ते निजकर्मसु ॥३ ॥
स्वायम्भुवः स्वारोचिष औत्तमस्तामसस्तथा ।  
रैवतश्चाक्षुषश्चापि वैवस्वतस्तु सप्तमः ॥४ ॥
सावर्णिर्दक्षसावर्णिर्ब्रह्मसावर्णिरित्यपि ।  
धर्मसावर्णिश्च रुद्रसावर्णिर्द्वादशः स्मृतः ॥५ ॥
देवसावर्णिस्तथेन्द्रसावर्णिवैं चतुर्दशः ।  
प्रत्येकस्य मनोरायुः साधिकास्त्वेकसप्ततिः ॥६ ॥
चतुर्दशमनूनां तु सहस्रसाधिका स्थितिः ।  
सहस्रसाधिकाश्चापि दिनमेकं तु वेधसः ॥७ ॥
सहस्रसाधिकाश्चान्या रात्रिरेका च वेधसः ।  
साधिकाद्वयसाहस्रान्ते प्रातः सृष्टिदानवा ॥८ ॥
पातालात् स्वर्गपर्यन्ता दशलोकात्मिकी भवेत् ।  
पूर्वे बहुसभा देवनद्यास्तटे तु वैष्णवम् ॥९ ॥
यागं चकार धर्मात्मा धर्मतपा महानृषिः ।  
नाम्ना धर्मतपास्तस्य प्रसन्नोऽहं नरायणः ॥3.155.१० ॥
वरदानं ददौ तस्य वाञ्च्छानुसारमुत्तमम् ।  
प्रवृत्तावपि निवृत्तिं वाञ्छितां तेन शोभनाम् ॥११ ॥
मया तपःफलं यज्ञफलं मन्वन्तरस्थलम् ।  
प्रथमं दत्तमस्मै वै सोऽयं स्वायम्भुवोऽभवत् ॥१२॥
ब्रह्मणो मानसः पुत्रः प्रजापालनतत्परः ।  
शतरूपां सतीं नारीं पत्नीत्वे जगृहे स च ॥१३॥
प्रियव्रतोत्तानपादौ तयोः पुत्रौ बभूवतुः ।  
अथ विप्रो वारणाख्यो वरणासरितस्तटे ॥१४॥
तस्य बुद्धिरियं त्वासीद् द्रक्ष्याम्यहं वसुन्धराम् ।  
तावत्तस्य गृहे साधुर्व्योमगोऽतिथिराययौ ॥१५॥
नाम्ना खाखपदस्तस्मै भोजनं प्रददौ द्विजः ।  
यात्रार्थं च मनश्चक्रे तदा साधुरुवाच तम् ॥१ ६॥
मन्त्रौषधीलिप्तपादो भूत्वा विहर गोलकम् ।  
इत्युक्त्वा पिष्टमेवास्यौषधं पादद्वये ददौ ॥१७॥
सहस्रं योजनानां हि दिनार्धेनाम्बरे द्विजः ।  
ययौ तुषारभूम्यद्रौ जलपृथ्व्यामवातरत् ॥१८॥
क्षालितोऽभूत्पादलेपः परमौषधिकोद्भवः ।  
गन्तुं चाकाशमार्गेणाऽसमर्थो भूतले स्थितः ॥१९॥
तं ददर्शाऽप्सरोवर्या वरूथिनीतिनामतः ।  
मुमोह चिन्तयामास सेवां कर्तुं हृदन्तरे ॥3.155.२०॥
पुरो गत्वा चातिभक्त्या धर्मेण च व्रतेन च ।  
शीलेनापि सतीरीत्या सेवयामास तं हि सा ॥२१ ॥
द्विजस्तुष्टो वरदानं ददौ तस्यै प्रजावती ।  
भव पुत्रवती पौत्रवती त्रैलोक्यपूजिता ॥२२॥
इत्याशिषं प्रदत्वैव द्विजः सस्मार मां तथा ।  
वह्निं प्राह प्रणिपत्य गार्हपत्यमुपांशुना ॥२३॥
ब्रह्मरूपः कृष्णरूपो रक्षको भव चानल ।  
यथाऽहमद्य स्वं गेहं पश्येयं सति भास्करे ॥२४॥
यथा वै साधवः सन्तश्चाभ्यागताः प्रसेविताः ।  
यथा च वैदिकं कर्म स्वकाले नोज्झितं मया ॥२५॥
यथा च न परद्रव्ये परदारासु मे मतिः ।  
यया नारायणो नित्यं पूजितः परमेश्वरः ॥२६॥
तेन सत्येन मां वह्ने स्वं गृहं प्रापयाऽथ वै ।  
एवं तु वदतस्तस्य गार्हपत्यानलः स्वयम् ॥२७॥
आययौ पुरतो मेषात्मकः पक्षान्वितस्ततः ।  
द्विजश्चारुह्य तत्पृष्ठे प्राप नैजं गृहं द्रुतम् ॥२८॥
वरूथिन्यपि तं विप्रं नत्वाऽऽशीर्वादसंयुता ।  
प्राप दिव्यं सुगन्धर्वं देवकेलिं तु नामतः ॥२९॥
तस्माद् गर्भं दधाराऽपि विप्राशीर्वादवर्चसम् ।  
जज्ञे स बालो द्युतिमान् ज्वलन्निव विभावसुः ॥3.155.३० ॥
स्वरोचिभिर्यतो भाति स्वरोचिर्नामतोऽभवत् ।  
स्वरोचिश्च विमानेनाऽम्बरे विनिर्जगाम ह ॥३ १ ॥
मनोरमा सरिद् याऽभूत् कन्यकेन्दीवरस्य वै ।  
गन्धर्वस्य पुरा देवी वैष्णवी तपसाऽभवत् ॥३२॥
साप्तसारस्वते क्षेत्रे सरस्वती मनोरमा ।  
सरयूसङ्गमा साध्वी चकमे सा स्वरोचिषम् ॥३३॥
प्रार्थयामास पत्न्यर्थं धर्मेण विनयेन तम् ।  
पतिं कृत्वा तेन साकं तद्गृहं प्रययौ सरित् ॥३४॥
तया साकं विमानेन वनेषूपवनेषु च ।  
विचरन्नैकदाऽरण्ये मृगीं ददर्श शोभनाम् ॥३५॥
दिव्यां दिव्यगुणोपेतां निर्भयां निश्चलस्थिताम् ।  
समीपे चागतां तां च पस्पर्श दक्षपाणिना ॥३६॥
मृगी सा तु तिरोभूय जाता दिव्या हि देवता ।  
ततः स विस्मयाविष्टः का त्वमित्यभ्यभाषत ॥३७॥
सा चाऽस्मै कथयामास वनस्याऽस्याऽस्मि देवता ।  
अहं च प्रार्थिता देवैः प्रेषिता त्वां प्रति स्थिता ॥३८॥
उत्पादनीयो हि मनुस्त्वया मयि महामते ।  
इत्युक्तः स्वरोचिरेव जग्राह तां निजप्रियाम् ॥३९॥
तस्यां च जनयामास पुत्रं तेजस्विनं तदा ।  
तत्क्षणाज्जातमात्रस्य देववाद्यानि सस्वनुः ॥3.155.४० ॥
जगुर्गन्धर्वपतयो ननृतुश्चाप्सरोगणाः ।  
पिता बालस्य स्वनाम्ना नाम स्वारोचिषं व्यधात् ॥४१॥
स्वारोचिषो मनुर्लक्ष्मि भविता द्वितीयो मनुः ।  
पद्मिनी नाम या विद्या लक्ष्मीर्यस्यास्तु देवता ॥४२॥
यदाधाराश्च निधयस्तामध्यगात् समस्ततः ।  
यया तु ज्ञायते भूमौ पद्मादिनिधयः स्फुटाः ॥४३॥
देवतानां प्रसादेन साधुसंसेवनेन च ।  
निधिभिश्चार्पितं वित्तं मानुष्येऽपि विवर्धते ॥४४॥
पद्मश्चापि महापद्मो मकरः कच्छपस्तथा ।  
मुकुन्दो नन्दकश्चापि नीलः शङ्खश्च ते मनोः ॥४५॥
गृहे एवाऽभवन्नित्यं सर्वेच्छापरिपूरकाः ।  
द्रव्यं रत्नानि शस्त्राणि रसा वाद्यं च धातवः ॥४६॥
धान्यानि भोगशृङ्गारा मनोर्दिव्याः सदाऽभवन् ।  
अथ लक्ष्मि मनुं चापि तृतीयं शृणु शोभनम् ॥४७॥
उत्तानपादपुत्रोऽभूदुत्तमो नाम नामतः ।  
सुरुच्यास्तनयः ख्यातो बभौ भानुपराक्रमः ॥४८॥
बाभ्रव्यां बहुलां नाम चोपयेमे स धर्मवित् ।  
विष्णुभक्तिपरः सोऽपि तया साकं तु संययौ ॥४९॥
शेषनारायणं द्रष्टुं पुपूज श्रीनरायणम् ।  
शेषं चापि पुपूजाऽसौ शेषपुत्रीं पुपूज ह ॥3.155.५० ॥
ददावाभूषणान्यस्यै कल्याण्यै सा तुतोष ह ।  
कल्याणी शेषपुत्री च ददावाशीर्वचः शुभम् ॥५१ ॥
तव पुत्रो महावीर्यो पत्न्यामस्यां भविष्यति ।  
मन्वन्तरेश्वरो धीमानव्याहतसुचक्रकः ।५२॥
ततो राज्ञोऽभवत् काले प्राप्ते पुत्रोत्तमः सुतः ।  
देवदुन्दुभयो नेदुः पुष्पवृष्टिः पपात ह ॥५३॥
औत्तमश्चेति मुनयो नाम चक्रुः समागताः ।  
उत्तमस्य सुतः सोऽयं नाम्ना ख्यातः सदौत्तमः ॥५४॥
मनुत्वे स्थापयिष्यन्ति तमेनमृषयः सुराः ।  
अथ लक्ष्मि चतुर्थं तु मनुं वक्ष्यामि तं शृणु ॥५५॥
राजाऽभूद् भुवि विख्यातः स्वराष्ट्रो नाम वीर्यवान् ।  
तपस्तेपे बहुकालं वितस्तापुलिने हि सः ॥५६॥
तस्य भार्या सती राज्ञी योगिनी रूपधारिणी ।  
मृगी भूत्वा वने चास्ते नित्यं राज्ञस्तु सन्निधौ ॥५७॥
ब्रह्मचर्यपरो राजा शुश्राव व्योमशारदाम् ।  
राजँस्तपोबलेनाऽस्यामुत्पलायां स्त्रियां तव ॥५८॥
पुत्रो दिव्यो हि भविता मनुर्नाम्ना हि तामसः ।  
ततश्चाऽस्यै देहि बीजं लोकोपकारकारणात् ॥५९॥
श्रुत्वैवं च ऋतुमत्यै चोत्पलायै नृपो ददौ ।  
सङ्गमं स्पर्शमात्रं वै गर्भमापोत्पलावती ॥3.155.६० ॥
ततः सा सुषुवे पुत्रं मृगीदेहोत्पलावती ।  
ततस्तस्यर्षयः सर्वे समेत्य कानने तदा ॥६१ ॥
अवेक्ष्य मातरं तां तु तामसीं हरिणीं खलु ।  
तामसोऽयं भवत्वेव नाम्ना मनुश्चतुर्थकः ॥६२॥
सोऽयं पुत्रोऽपि सहसा समाराध्य हि भास्करम् ।  
अवाप्य दिव्यान्यस्त्राणि ससंहाराण्यशेषतः ॥६३॥
राजिष्यते मनुर्भूत्वा तामसाख्यो मनुः रमे! ।  
अथ लक्ष्मि मनुं चापि पञ्चमं शृणु वच्मि ते ॥६४॥
ऋषिरासीन्महाभागः ऋतवागिति नामतः ।  
रेवत्यन्तेऽभवत्तस्य दुर्भाग्यो रोगवर्धनः ॥६५॥
पुत्रो तेनापि ऋषिराड् दीर्घरोगमवाप ह ।  
ऋतवाग् रेवतीं प्राह तव योगेन मे सुतः ॥६६॥
दुःशीलो रोगदा जातः पतस्वाऽऽशु हि रेवति! ।  
तेनैवं व्याहृते शापे रेवत्यृक्षं पपात ह ॥६७॥
सौराष्ट्रे कुमुदाद्रौ वै वस्त्रापथे मम स्थले ।  
कुमुदाद्रिश्च तत्पातात् ख्यातो रैवतकोऽभवत् ॥६८॥
रैवताद्रौ रेवती सा कन्या जाता सरोवरे ।  
प्रमुचो नाम मुनिराट् कन्यां चाश्रमसन्निधौ ॥६९॥
नवोत्पन्नां हि जग्राह पोषयामास पुत्रिकाम् ।  
अथ कालान्तरे तत्र दुर्गमो नाम भूपतिः ॥3.155.७०॥
आययौ चाह्वयामास प्रियां चेति हि रेवतीम् ।  
प्रमुचो निजपुत्रीं तां दुर्गमाय ददौ तदा ॥७१ ॥
तत्र तपःप्रभावेण रेवत्यृक्षं यथाऽम्बरे ।  
सोमयोगि व्यधात् प्राग्वज्जामातरमथाऽब्रवीत् ॥७२॥
औद्वाहिकं ते भूपाल कथ्यतां किं ददाम्यहम् ।  
राजाऽऽहर्षे प्रसादात्ते मनुं पुत्रं वृणोम्यहम् ॥७३॥
ऋषिः प्राह तथाऽस्त्वेवं मनुस्ते तनयो भवेत् ।  
तामादाय ययौ राजा चाश्वपट्टसरोवरम् ॥७४॥
स्नात्वा मां सम्प्रपूज्यैव नत्वा च लोमशं मुनिम् ।  
दुर्गमो दुर्गनगरं ययौ गङ्गावतीतटे ॥७५॥
ततश्चाऽजायत पुत्रो रेवत्यां रैवतो मनुः ।  
कल्पान्तरे सूर्यपुत्रो रेवन्तोऽपि भविष्यति ॥७६॥
एवं लक्ष्मि रैवतोऽयं भविता पञ्चमो मनुः ।  
कथितस्ते ततः षष्ठं मनुं शृणु वदाम्यहम् ॥७७॥
पूर्वजन्मनि जातोऽसौ चक्षुषः परमेष्ठिनः ।  
चाक्षुषत्वमतस्तस्य जन्मन्यस्मिन्नपि प्रिये ॥७८॥
जातिस्मरः स जातोऽत्र मातुरुत्सङ्गमास्थितः ।  
अवनीन्द्रक्षत्रियस्य गिरिभद्राख्ययोषितः ॥७९॥
गिरिभद्राशयनात्तमाददे जातहारिणी ।  
राज्ञो विक्रान्तनाम्नश्च हैमिनियोषितो गृहे ॥3.155.८०॥
न्यस्य तं तत्रजन्मानं बालं चादाय निर्ययौ ।  
राजबालं बोधविप्रगृहे न्यस्य तदर्भकम् ॥८ १ ॥
विप्रबालं जहाराऽपि भक्षयामास राक्षसी ।  
एवं राजगृहे राज्ञीपर्यङ्के वर्धितोऽपि सः ॥८२॥
आनन्दनाम्ना विख्यातोऽभवत्तथोऽर्थमानसः ।  
तपस्तेपे चातितीव्रं ब्रह्मा त्वागत्य सन्निधौ ॥८३॥
चाक्षुषेत्याह तं ब्रह्मा तपसो विनिवर्तयन् ।  
मनुं षष्ठं व्यधात् सोऽयं भविता षष्ठको मनुः ॥८४॥
अथ लक्ष्मि सप्तकं ते मनुं वदामि संशृणु ।  
सूर्यभार्या विश्वकर्मसुता सञ्ज्ञेति विश्रुता ॥८५॥
वैवस्वतं शुभं पुत्रं तस्यामजनयत् रविः ।  
वैवस्वतो ह्ययं लक्ष्मि भविता सप्तमो मनुः ॥८६॥
पूर्वसवर्णजातत्वात् सावर्णिरिति विश्रुतः ।  
अथाऽष्टमं मनुं वच्मि शृणु नारायणि प्रिये ॥८७॥
स्वारोचिषेऽन्तरे पूर्वे राजाऽभूत् सुरथाभिधः ।  
जगाम स वनं दुःखी शत्रुभिः समरे जितः ॥८८॥
अथाऽऽययौ तत्र दुःखी वैश्यः समाधिनामकः ।  
राजा तं दुःखितं दृष्ट्वा पप्रच्छ किन्नु शोचसि ॥८९॥
उवाच नृपतिं वैश्यस्तव राज्येऽभवं सुखी ।  
पुत्रदारैर्निरस्तोऽध धनलोभादसाधुभिः ॥3.155.९०॥
विहीनश्च धनैर्दारैः पुत्रैरादाय मे धनम् ।  
वयमभ्यागतो दुःखी निरस्तश्चाप्तबन्धुभिः ॥९१॥
सोऽहं न वेद्मि पुत्राणां कुशलाकुशलास्थितिम् ।  
नारीणां स्वजनानां 'च कन्यानां च कुटुम्बिनाम् ॥९२॥
किन्नु तेषां गृहे क्षेममक्षेमं किन्नु साम्प्रतम् ।  
कथन्ते किन्नु सद्वृत्ता दुर्वृत्ताः किन्नु मे सुताः ॥९२॥
राजा प्राह निरस्तो यैर्भवान् दारसुतादिभिः ।  
तेषु किं भवतः स्नेहमनुबध्नाति मानसम् ॥९४॥
वैश्य आह एवमेतत् तथापि दुःखदं मनः ।  
किं करोमि हि मायापि मनस्तेषु प्रधावति ॥९५॥
यैः सन्त्यज्य पितृस्नेहं धनलुब्धैर्निराकृतः ।  
पतिस्वजनहार्दं च हार्दितेष्वपि मे मनः ॥९६॥
जानामि विपरीताँस्तान् जानन्नपि त्यजामि न ।  
यत्प्रेमप्रवणं चित्तं विगुणेष्वपि बन्धुषु ॥९७॥
तेषां कृते मे निःश्वासा दौर्मनस्यं च जायते ।  
करोमि किं यन्न मनस्तेष्वप्रीतिषु निष्ठुरम् ॥९८॥
दिवान्धाः प्राणिनः केचिद् रात्रावन्धास्तथाऽपरे ।  
केचिद्दिवा तथा रात्रौ प्राणिनस्तुल्यदृष्टयः ॥९९॥
ज्ञानवन्तोऽपि जायन्ते मोहान्धा दुःखदुःखिनः ।  
निःस्वार्थाः पशवश्चापि पक्षिणोऽपि तथाविधाः ॥3.155.१ ० ०॥
क्लिश्यन्ति दारपुत्रार्थं तुल्या मृगाश्च मानवाः ।  
मायया ममतागर्ते मोहावर्त्ते भ्रमन्ति वै ॥१०१ ॥
सैषा तु विष्णुभक्तानां वरदा मुक्तये मता ।  
सा विद्या परमा मुक्तेर्हेतुभूता सनातनी ॥१ ०२॥
संसारबन्धहेतुः सा ह्यभक्तानां विमोहिनी ।  
नित्या सा जगदम्बा वै जगदात्मा भविष्यति ॥१ ०३॥
योगनिद्रात्मिका चापि विष्णुक्षेत्रे प्रवर्तते ।  
तपसा साध्यते माया मोक्षदात्री भवत्यपि ॥१ ०४॥
इत्येवं नृप वैश्यौ तौ सह वै ज्ञानकारिणौ ।  
तेपतुर्वै तपस्तीव्रं लक्ष्मीं स्मृत्वा नरायणम् ॥१ ०५॥
दर्शनं च ददौ ताभ्यां लक्ष्मीर्नारायणान्विता ।  
वरदानं ददौ राज्ञे मृत्वा जन्म लभिष्यसि ॥१ ०६॥
सूर्यात् सावर्णिको नाम मनुर्भवान् भविष्यसि ।  
वैश्योऽयं ज्ञानवान् सम्पत्सुखवाँश्च भविष्यति ॥१ ०७॥
इति दत्वा तयोर्लक्ष्मीर्यथाभिलषितं वरम् ।  
बभूवान्तर्हिता सद्यो भक्त्या ताभ्यामभिष्टुता ॥१ ०८॥
एवं लक्ष्म्या वरं प्राप्य सुरथः क्षत्रियोत्तमः ।  
सूर्यपुत्रः स सावर्णिर्भविता मनुरष्टमः ॥१ ०९॥
इति श्रीलक्ष्मीनारायणीयसंहितायां तृतीये द्वापरसन्ताने ऽष्टमनूनां जन्मादिवर्णननामा पञ्चपञ्चाशदधिक शततमोऽध्यायः ॥१५५ ॥
    
