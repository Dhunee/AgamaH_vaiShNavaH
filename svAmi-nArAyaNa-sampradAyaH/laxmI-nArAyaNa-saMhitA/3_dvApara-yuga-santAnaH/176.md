+++
title = "१७६"

+++
श्रीपुरुषोत्तम उवाच-  
श्रुतिफला पुनः श्रुत्वा पप्रच्छ स्वामिनं पुनः ।  
कृतार्थाऽस्मि तथाऽप्येष गहनो ज्ञानमार्गणः ॥१ ॥
नेदमल्पात्मना शक्यं वेदितुं वर्तितुं च वा ।  
बहु चाल्पं च सङ्क्षिप्तं मुक्तिधर्मं वदाऽत्र मे ॥२ ॥
एवं लक्ष्मि सद्विद्यायनर्षिः श्रुत्वा प्रियावचः ।  
सर्वासां योषितां चापि हितकृत्प्राह वै स्फुटम् ॥३ ॥
अरणिः स्त्रीबुद्धिरूपा गुरुः पतिः परोऽरणिः ।  
तपःश्रतेऽभिमथ्नीतो ज्ञानाग्निर्जायते ततः ॥४ ॥
बुद्धिर्नारी नरश्चात्मा दम्पतीति निगद्यते ।  
तयोरान्तरवासश्च परमात्मा परो गुरुः ॥५ ॥
सर्वक्रियाभिरात्मात्मा तोषणीयो जनार्दनः ।  
नारीदेहस्थिताभ्यां नृस्थाभ्यां ताभ्यां तु वा सदा ॥६ ॥
एषा सङ्क्षेपतो विद्या ब्रह्मविद्या मयोदिता ।  
सा त्वं भवसि नित्यैव मुक्ता बुद्ध्या प्रवर्धिता ॥७ ॥
अहं भवामि मुक्तश्च बुद्ध्या संवर्धितः सदा ।  
पतिश्चात्मा प्रिया बुद्धिस्ताभ्यां ब्रह्माऽभिगम्यते ॥८ ॥
श्रुतिफला भवेद् बुद्धिः सद्विद्यायनश्चेतनः ।  
तयोरात्मा परब्रह्म लक्ष्म्यहं पुरुषोत्तमः ॥९ ॥
मामुपाश्रित्य विज्ञानं मुक्तं दिव्यं प्रजायते!  
सद्विद्यायनकश्चात्मा महामुक्तः प्रजायते ॥3.176.१ ०॥
शृणु लक्ष्मि कथयामि गुरुशिष्यकथां शुभाम् ।  
मुक्तिस्तोतायनाख्यस्य गुरोः शिक्षां सुतं प्रति ॥११ ॥
सिद्धिवेशायनः शिष्यः पप्रच्छ स्वगुरुं प्रिये ।  
किंस्विच्छ्रेयः परं प्रोक्तं परः कश्चाऽपरश्च कः ॥१२॥
कुतश्चाऽहं कुतस्त्वं च किं सत्यं परमं सुखम् ।  
कुतो जातानि भूतानि केन जीवन्ति जन्तवः ॥१३ ॥
किं सत्यं च तपः किं च के गुणाः सद्भिरीरिताः ।  
के पन्थानः शिवाः स्युश्च किं सुखं शाश्वतं मतम् ॥१४॥
एतत् सर्वं ब्रूहि विद्वन् येन मुक्तिः प्रजायते ।  
संसारभीरवो लोका मोक्षकामा भवन्ति च ॥१५ ॥
गुरवस्तारकाः सन्ति मोक्षदा वै दयालवः ।  
शरणागतसंरक्षाकर्तारः पावना यतः ॥१६ ॥
मुक्तिस्रोतायनः श्रुत्वा सिद्धिवेशायनस्य तत् ।  
मुमुक्षान्वितकोशाय शिष्यायोपादिदेश ह ॥१७॥
शृणु सिद्धिवेश सर्वं कथयामि यथातथम् ।  
परमेशोपासना वै परं श्रेयो मतं मम ॥१८॥
परः स एव भगवान् सर्वकारणकारणम् ।  
परब्रह्म परमात्माऽनादिकृष्णनरायणः ॥१९ ॥
अनादिश्रीकृष्णनारायणः श्रीकृष्णमाधवः ।  
मायाऽक्षरादिशास्ता चाऽवतारकारणं प्रभुः ॥3.176.२०॥
साधुस्वभावाः सन्न्यासाः स्वरूपाणि हरेस्तथा ।  
साधवश्चावताराश्चेश्वरा व्यूहाश्च तेऽपराः ॥२ १ ॥
अपरं चाक्षरं ब्रह्म मुक्ताश्चाप्यपरा हि ते ।  
अपराश्चापि सर्वे ये मुमुक्षवस्ततोऽपि च ॥२२॥
आत्मानश्चापराः सर्वे बुभुक्षवः सतृष्णकाः ।  
आत्मतत्त्वं परं प्रोक्तमनात्म त्वपरं सदा ॥२३॥
अहं जातो ह्यहङ्कारो महत्तत्त्वात् त्रिमायिकः ।  
त्वम्भावोऽपि ततो जातो भेददृष्ट्या ह्यनात्मनि ॥२४॥
अहं त्वं चेति निर्देशो मायिको न तु चात्मनः ।  
जायमानं महत्तत्त्वमहङ्कारमवासृजत् ॥२५ ॥
अहङ्काराद्भेदभावो भ्रान्तिरूपोऽस्ति सर्वथा ।  
तत्त्यागेऽहन्त्वममतात्यागे निजात्मनः सुखम् ॥२६ ॥
परमात्मनाऽर्पितं भुङ्क्ते चात्मा तत्परमं सुखम् ।  
त्रिकालाऽबाध्यमेवैतच्छ्रीहरेर्योगतो हि तत् ॥२७ ॥
सत्यं सुखं हि तत्प्रोक्तं भगवद्योगजं सदा ।  
न नाश्यं नापि हार्यं च न क्षय्यं न विशीर्यते ॥२८ ॥
एतादृशं महानन्दसन्दोहात्मकमेव तत् ।  
तल्लब्ध्वाऽन्यन्निर्मनस्कं नीरसं जायतेऽत्र वै ॥२९ ॥
तद्दाता भगवान् साक्षाच्छ्रीहरिः परमेश्वरः ।  
अनादिश्रीकृष्णनारायणः श्रीपतिरच्युतः ॥3.176.३० ॥
ततोऽवतारा जायन्ते हीश्वरा अपि वै ततः ।  
ईश्वर्यश्चापि तस्माद्वै माया ततः प्रजायते ॥३१ ॥
ऋषयश्च तथा देवा मानवाः स्थावरादयः ।  
खनयंश्चापि सर्वा वै सर्वभूतानि देहिनः ॥३२॥
जायन्ते श्रीहरेस्ते वै जीवन्ति तत्प्रवेशिताः ।  
आपूरकेण तत्त्वेन मायया सन्निवेशिताः ॥३३ ॥
पराप्मनाऽऽन्तरव्याप्ता जीवन्ति तु चिराचिरम् ।  
जीवनं कर्मसङ्घातः पुण्यं पापं निजाऽर्जितम् ॥३४॥
यावद्भवन्ति कर्मोत्थाऽदृष्टानि तावदेव ते ।  
जीवन्ति चाऽथ तन्नाशे म्रियन्ते देहिनः सदा ॥३५॥
सत्यं ब्रह्म तु परमं सत्या मुक्तिः सदा मता ।  
सत्य आत्मा चिदानन्दः सत्या श्रीरनपायिनी ॥२६ ॥
सत्यः धर्मः सतां नित्यो मोक्षदो यो निगद्यते ।  
तपः श्रेष्ठं हि साधुत्वं सन्न्यासस्तप उत्तमम् ॥३७ ॥
सामर्थ्ये सति सहनं परमं तप उच्यते ।  
ज्ञानं विद्या तपः प्रोक्तं मोक्षदं तत् सदा भवेत्॥३८ ॥
यो वेत्ति ब्रह्मसंवासं विवासं प्रकृतेस्तथा ।  
तथा चिदचितोर्भेदं स याति परमां गतिम् ॥३९ ॥
यो न कामयते किञ्चिन्न किञ्चिदभिमन्यते ।  
इह लोके स्थितश्चैव ब्रह्मभूयाय कल्पते ॥3.176.४० ॥
चिदानन्दस्य परमे कृष्णनारायणे मयि ।  
कृत्वा समर्पणं तिष्ठेन्मुच्यते नात्र संशयः ॥४ १ ॥
पुरा ब्रह्मर्षिभिर्ब्रह्मा पृष्टो नैःश्रेयसे परे ।  
कथं कर्म क्रियात् साधु कथं मुच्येत किल्बिषात् ॥४२ ॥
के पन्थान शिवा नश्च कौ मार्गौ दक्षिणोत्तरौ ।  
श्रुत्वा जगाद तान् ब्रह्मा गुरुसेवां सदा क्रियात् ॥४३॥
गुरवो मोक्षदातारः सन्तः साधुजनाः शुभाः ।  
पापप्रक्षालकाः सर्वे पुण्यशेवधिदायिनः ॥४४॥
हिते चाऽप्रेरिता ये स्युस्ते सन्तो गुरवोऽमलाः ।  
तैर्दत्ता ये चोपदेशा ग्राह्यास्ते ते गुणा मताः ॥४५॥
सत्त्वे चित्त्वे तथाऽऽनन्दे पुष्टिं यैश्चेतनो व्रजेत् ।  
ते गुणा दिव्यरूपा वै तदन्ये दुर्गुणा इति ॥४६॥
गुणैः सम्प्रेरितश्चात्मा क्रियात् कर्म सुखावहम् ।  
परलोकप्रदं यद्वा परधामप्रदं शुभम् ॥४७॥
परधामप्रद कर्म साधु साधुत्तमं मतम् ।  
परलोकप्रदं कर्म साधु साधुतरं मतम् ॥४८॥
इह धर्मयुतं कर्म सत्कर्म साधु कथ्यते ।  
ब्रह्म सत्यं तपः सत्यं सत्यं च गुरुसेवनम् ॥४९॥
सत्यं साधु निजं कर्म तेन मुच्येत किल्बिषात् ।  
तीर्थसेवा सतां सेवा पितृसेवा हि पावनी ॥3.176.५० ॥
आत्मज्ञानं हरेर्ज्ञानं भक्तिः किल्बिषनाशिनी ।  
मातृसेवा च गोसेवा सतीसेवा हि पावनी ॥५१ ॥
देवभक्तिर्गुरोर्भक्तिः समाधिः किल्बिषापहा ।  
ब्रह्मचर्यं च सन्न्यासः सर्वकिल्बिषनाशकौ ॥५२॥
गार्हस्थ्यं स्वर्गदं चापि मय्यर्पितं तु मोक्षदम् ।  
वानप्रस्थं विरागाणां मायावृत्तिविनाशकम् ॥५३ ॥
श्रद्धालक्षणमित्येवं धर्मं ज्ञात्वा चरन्ति तम् ।  
दानं सेवा दक्षिणा च सत्यं पुण्यं च साधुता ॥५४॥
परोपकारस्तीर्थानि देवयाना भवन्ति ते ।  
ज्ञानं विरागश्चैश्वर्यं ध्यानं समाधिरर्पणम् ॥५५॥
मन्त्रजपोऽतिसन्तोषः सिद्धयाना भवन्ति ते ।  
उपासना परा भक्तिः प्रीतिश्चाराधना तथा ॥५६॥
प्रपत्तिः शरणे पातो मुक्तियाना भवन्ति ते ।  
शिवाः सर्वे ते पन्थानो हरिः शिवतमः सदा ॥५७॥
तत्सुखं शाश्वतं दिव्यं गत्वा धीरः समश्नुते ।  
नारायणमयो भूत्वा सर्वामृद्धिं समश्नुते ॥५८॥
उक्तास्ते तु पन्थानः प्रोक्ताश्चाऽन्यांस्तथाऽपरान् ।  
दक्षिणान् गर्भदातॄँश्च कथयामि सुचक्रिणः ॥५९॥
मानवं पुण्यमादाय देवो भवति वै चिरम् ।  
शेषमादाय चायाति मानवे दक्षिणे पथि ॥3.176.६०॥
पापमादाय याम्यं वै राज्यं याति निवृत्तये ।  
शेषमादाय तिर्यक्षु ततो वा मानवे क्वचित् ॥६१॥
एवं वै दक्षिणे मार्गे चतुरशीतिलक्षके ।  
आवर्तते चक्रवच्च दक्षिणो मार्ग एव सः ॥६२॥
तत्र तत्त्वानि तिष्ठन्ति दक्षिणे देहमार्गके ।  
अव्यक्तं मूलमाया वै त्रिगुणात्मा प्रतिष्ठति ॥६३ ॥
साम्यावस्थं पूर्वभागं विषमावस्थमुत्तरम् ।  
ध्रुवं चाऽऽपूरकं तत्त्वं स्थिरं प्रसवधर्मि च ॥६४॥
गुणेभ्यो विषमेभ्यस्तु महत्तत्त्वं प्रजायते ।  
देहे बुद्धिस्वरूपं तत् स्त्रीरूपं वै चिदात्मनः ॥६५॥
ततोऽहङ्कारनामा वै पुत्रस्त्र्यवस्थवर्तनः ।  
त्रिगुणो जायते सर्वदेहेष्वपि प्रवर्तते ॥६ ६ ॥
तस्मात् प्रजायते सूक्ष्मभूतानीन्द्रियकाणि च ।  
मनोऽपि जायते तस्माद् व्योम प्राणस्ततोऽपि च ॥६७॥
ततो तेजो जलं तस्मात् ततः पृथ्वी प्रजायते ।  
तानि सर्वाणि देहेऽत्र भवन्ति दक्षिणापथे ॥६८ ॥
उद्घाटितनवद्वारं नद्धद्वारद्वयं तथा ।  
एकद्वाराऽधिकं यद्वा न्यूनद्वारादिकं च वा ॥६९ ॥
षाट्कौशिकं पञ्चरूक्षं सुसूक्ष्मैकोनविंशतिम् ।  
सचेतनं चाष्टधर्मं बहुधर्मं सधर्मकम् ॥3.176.७० ॥
असमानधर्मवच्च कल्मषं मलिनं सदा ।  
त्रीणि स्रोतांसि धर्माणि चाप्यान्ते पुनस्त्विदम् ॥७ १ ॥
शुक्लकृष्णाऽशुक्लकृष्णात्मकानि संस्कृतानि च ।  
संस्कारैस्तानि नित्यं वै नवोद्भवानि सन्ति हि ॥७२ ॥
सत्त्वं दीपो भवत्येव रजो गतिं ददाति हि ।  
तमो निरोधं कुरुते ह्येवं सक्रियमेव तत् ॥७३ ॥
सत्त्वगुणे वर्तमाने प्रीतिरानन्द उत्सवः ।  
सुखं प्रकाश उदयश्चौदार्यं निर्भयत्वकम् ॥७४ ॥
श्रद्धा क्षमा धृतिः सत्यं सन्तोषं आर्जवं तथा ।  
दया समता चाऽहिंसा शुद्धिर्दाक्ष्यं सुकर्मता ॥७५ ॥
व्रतं सेवा परिचर्या ह्यकामो ह्रीस्तितिक्षणम् ।  
विश्वासश्चोपकारश्च त्यागस्तुष्टिः प्रमोदनम् ॥७६ ॥
साधुवृत्तित्वमनघं शान्तं कर्म शुभेक्षणम् ।  
उपेक्षा ब्रह्मचर्यं च ममाऽहङ्कारवर्जिता ॥७७॥
दानं मखोऽध्ययनं चेत्येते गुणास्तु सात्त्विकाः ।  
एभिर्गुणैर्धीरभावा जायन्ते साधुवृत्तयः ॥७८ ॥
विशोका धर्मबहुलाः स्वर्गं यान्ति सुराश्च ते ।  
भूत्वेशित्वं वशित्वं च लघुत्वं लभते दिवि ॥७९ ॥
ऊर्ध्वस्रोतस इत्येते देवाः श्रेष्ठा मता हि ते ।  
यद्यदिच्छन्ति तत्सर्वं भजन्ते विभजन्ति च ॥3.176.८ ० ॥
अथ राजसभावान् वै कथयामि समासतः ।  
प्रवर्तनं व्यवहारश्चोत्साहो वेग उद्यमः ॥८ १ ॥
सन्तापो रूपमायासो दुःखमातप ऊर्ध्वता ।  
ऐश्वर्यं मेलनं हेतुवादो रतिर्बलं मदः ॥८ २ ॥
शौर्यं रोषश्च कलहः पिशुनं पालनं रणः ।  
ईर्ष्येप्सा बन्धनं घातो विक्रयश्च निकृन्तनम् ॥८३ ॥
परच्छिद्रावमर्षश्च चिन्ता च मत्सरो मृषा ।  
निन्दा स्तुतिः प्रशंसा च विकल्पो धर्षणं तपः ॥८४॥
शुश्रूषा च परिचर्या भृत्यता च परिग्रहः ।  
प्रमादः परिवादश्च नयो व्यूहो नमस्क्रिया ॥८५॥
आशीर्वादाः पौर्त्तकर्म स्वाहास्वधावषट्ऽक्रियाः ।  
विद्या च मङ्गलं स्नेहो ममेदमितिलालसा ॥८ ६॥
मानं माया जुगुप्सा च जागरः स्तैन्यमित्यपि ।  
दम्भो दर्पोऽथ रागोऽपि भक्तिर्मोदश्च कामना ॥८७ ॥
द्यूतं नृत्यं च गीतं चेप्येवमाद्यास्तु राजसाः ।  
धर्मोऽर्थः सम्पदश्चेति राजस्यो वै भवन्ति हि ॥८८ ॥
तैर्गुणैः सहिता यान्ति धर्माद्यैश्वर्ययोजिताः ।  
अत्रैव मानवे लोके मोदन्ते मानवास्तु ते ॥८९ ॥
परलोकं समीहन्ते तर्पयन्त्यपि जुह्वति ।  
ददति प्रतिगृह्णन्ति जायन्ते च पुनः पुनः ॥3.176.९० ॥
अथ ते तामसान् वच्मि गुणान् तमःसमुत्थितान् ।  
मोहो भयं च लोभश्च स्वप्नः स्तम्भः प्रदूषणम् ॥९१ ॥
अत्यागश्चाप्यथाऽज्ञानं डोळनं स्मृतिविभ्रमः ।  
नास्तिक्यं भेदवृत्तिश्चाऽन्धत्वं जाड्यं च सन्नता ॥९२ ॥
मृषामानं वैरभावो विकृतिर्मूढभावना ।  
पापं परवशित्वं चालस्यं धूम्रनिभाज्ञता ॥९३ ॥
नाशो निरोधनं भङ्गो लयश्चेति तु तामसाः ।  
सर्वकार्ये नियम्यन्ते प्रवृत्तयो हि तामसैः ॥९४ ॥
परिवादकथा मन्युरत्यागश्चाभिमानिता ।  
अक्षमा मत्सरश्चेति तामसास्ते भवन्ति वै ॥९५ ॥
वृथारम्भा वृथादानं वृथाभक्षणमित्यपि ।  
अश्रद्धा खण्डनं चेति तामसास्ते भवन्ति वै ॥९६ ॥
मनुष्या भिन्नमर्यादा दैत्याश्च राक्षसास्तथा ।  
अवाङ्निरयमापन्नास्तिर्यङ्निरयगामिनः ॥९७ ॥
दानवाश्चासुराः प्रेता भूताः पिशाचकादयः ।  
क्रूराश्च हिंसका मांसभक्षणाः सम्भवन्त्यपि ॥९८ ॥
स्थावरेषु जङ्गमेषु पशुष्वपि भवन्ति ते ।  
वाहनेषु खरोष्ट्रेषु क्रव्यादेषु भवन्ति ते ॥९९ ॥
दन्दशूकाः कृमयश्च कीटा विहङ्गमास्तथा ।  
अण्डजा जन्तवश्चापि बहुपदाश्चतुष्पदाः ॥3.176.१०० ॥
उन्मत्ता बधिरा मूकाः पापरोगावृत्ताश्च ये ।  
अर्वाक्स्रोतस इत्येते मग्नास्तमसि तामसाः ॥१ ०१ ॥
एवमेते गुणवृत्ता भवन्ति देहिनः खलु ।  
सतां योगेन लोकेऽस्मिन् यथाकथञ्चिदेव ह ॥१० २॥
पुण्यवतां प्रसङ्गेन समायान्त्यूर्ध्वमाश्रयात् ।  
चण्डालाद्याः पापपूर्णा घातका हिंसकाश्च वा ॥१०३।  
जायन्ते तेऽपि च पुनर्धर्मयोगेन शोभनाम् ।  
योनिमासाद्य पर्यायादूर्ध्वमायान्ति वै क्वचित् ॥१ ०४॥
विप्रर्षयः सुराः सन्तो मुनयः सुखिमानवाः ।  
ततौ यान्ति दिवं धर्मः सत्त्वेनेश्वरवासिताम् ॥१ ०५॥
भक्त्या समर्पणेनापि सेवया कृपयाऽथवा ।  
मोक्षपदं प्रयान्त्येव चिरेण शरणागताः ॥१० ६॥.  
इत्येवं कथितं सर्वं लक्ष्मि देहादियोजनम् ।  
सिद्धिवेशायनायैव मुक्तिस्रोतायनेन वै ॥१ ०७।  
लब्ध्वा विमलविज्ञानं शान्तिमवाप चोत्तमाम् ।  
शिष्यो दिव्यतमां दृष्टिं चावाप पारमेश्वरीम् ॥१०८ ।  
इति श्रीलक्ष्मीनारायणीयसंहितायां तृतीये द्वापरसन्ताने सङ्क्षिप्तमुक्तिधर्माणां देहधर्माणां मायिकादीनां च निरूपणनामा षट्सप्तत्यधिकशततमोऽध्यायः ॥१७६ ॥
    
