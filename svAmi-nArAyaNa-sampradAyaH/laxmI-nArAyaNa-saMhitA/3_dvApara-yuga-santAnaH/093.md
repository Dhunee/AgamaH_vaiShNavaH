+++
title = "०९३"

+++
श्रीपुरुषोत्तम उवाच-  
शृणु लक्ष्मीह संसारे दुर्लभं सुलभं व्रतैः ।  
तपोभिश्चाशिषा चापि सेवया चार्पणेन च ॥१ ॥
ब्रह्मयोगबलस्याऽग्रे बलान्यन्यानि सर्वशः ।  
निम्नायन्ते ब्रह्मचर्यबलाग्रे इव पद्मजे ॥२ ॥
कथयामि कथां पूर्वभवां शीलप्ररक्षिणीम् ।  
शिष्येण योगिना भार्या गुरोः शीले प्ररक्षिता ॥२ ॥
देवशर्मांऽभवद् विप्रो महर्षिर्वै सुराष्ट्रके ।  
तस्य पत्नी रुचिनाम्नी रूपेण राधिकासमा ॥४ ॥
गुणैर्लक्ष्मीसमा दिव्ययौवना देवतोत्तमा ।  
तस्या रूपेण चोन्मत्ता देवाः सिद्धाश्च मानवाः ॥५ ॥
अजायन्त विशेषेण महेन्द्रो मोहमाप्तवान् ।  
व्यचिन्तयत् सदा तां तु समारब्धुं क्षणान्तरे ॥६ ॥
देवशर्माऽपि नारीणां स्वभावज्ञो यथाबलम् ।  
ररक्ष तां निजावासे नैकान्तं प्रददौ क्वचित् ॥७ ॥
इन्द्रो मुहुः समायात्याश्रमोपान्ते गवेषुकः ।  
तस्या लाभार्थमेवाऽपि नैवाऽलभत तत्क्षणम् ॥८ ॥
बिभेति विप्रशापाद्वै दृष्टिपथं न गच्छति ।  
प्रच्छन्नश्च प्रयात्येव रूपान्तरैरनेकधा ॥९ ॥
देवशर्मा तपोयोगाज्जानातीन्द्रं गवेषिणम् ।  
कामुकं विहरन्तं च वनोपान्ते विचारिणम् ॥3.93.१० ॥
अथैकदा ऋषिर्लक्ष्मि! व्रतं कर्तुमना निजम् ।  
शिष्यमाहूय विपुलं दयितं ब्रह्मयोगिनम् ॥११ ॥
समर्थं रक्षणे चापि धर्मस्थं वचनस्थितम् ।  
व्रते मे वर्तते वृत्तिश्चाऽश्वपट्टसरोवरे ॥१२॥
कुङ्कुमवापिकाक्षेत्रे गमिष्यामि व्रतान्वितः ।  
चातुर्मास्यं व्रतं कृत्वा चागमिष्यामि वै ततः ॥१३ ॥
रुचिं सुरूपां पत्नीं मे महेन्द्रो भोक्तुमिच्छति ।  
नित्यं रक्षस्व चैनं त्वं शीलभङ्गो न वै भवेत् ॥१४॥
पातिव्रत्यं न नश्येच्चाऽप्रमत्तो भव चेन्द्रकम् ।  
इन्द्रश्चात्र समायाति बहुरूपधरोऽनिशम् ॥१५॥
क्वचित् किरीटी वज्रधृक् क्वचिद्धन्वी च दण्डवान् ।  
मुहूर्तेन तु चाण्डालः शिखी विप्रो जटी व्रती ॥१६॥
चीरवासाः क्वचित् स्थूलः कृशोऽतिथिः क्वचित्तथा ।  
तापसो गौरवर्णो वा श्यामः क्वचिद्वनेचरः ॥१७॥
बालो वृद्धो विचित्तो वा क्षत्रो वैश्योऽपि दासकः ।  
शुको वा वायसो हंसो मृगो व्याघ्रो भवत्यपि ॥१८॥
राजा देवोऽथवा दैत्यो भवत्येव च मूषकः ।  
यथा रुच्यो भवेद् योगस्तथा प्रवर्तते हि सः ॥१ ९॥
मक्षिका मशकश्चापि पुष्पवल्ली भवत्यपि ।  
एवम्भूतो महेन्द्रः स दृश्यते योगचक्षुषा ॥3.93.२०॥
स त्वं योग्योऽसि रक्षैनां चाऽप्रमत्तो हि तं प्रति ।  
यथा रुचिं नाऽवलिहेत् तथेन्द्रं प्रति जागृहि ॥२१ ॥
विपुलश्च गुरोर्वाक्यं मत्वा चिन्तापरोऽभवत् ।  
मायावी वीर्यवानिन्द्रो दुर्धर्षो बहुरूपधृक् ॥२२॥
कथं मया रक्षितव्या गुर्वी विधाय चाश्रमम् ।  
विचार्य बहुधा कायाऽऽवेशं श्रेष्ठममन्यत ॥२३॥
अन्यैर्न पौरुषेणेयं न शक्या रक्षितुं यतः ।  
सोऽहं योगबलेनैनां रक्षिष्यामि वपुस्थितः ॥२४॥
इति निर्णीय विपुलः प्रविवेश समाधिना ।  
कलेवरे गुरुपत्न्या उवास च समाहितः ॥२५॥
असक्तः पद्मपत्रस्थजलबिन्दुसमोऽभवत् ।  
गुर्व्या देहे निजं सूक्ष्मं देहं कृत्वा समन्ततः ॥२६॥
स्थलं तु व्यापकं देहं लीनं कृत्वा तु योगतः ।  
स्थूलेनाऽपि विवेशाऽसौ गुर्वीदेहेऽभितः खलु ॥२७॥
एवं विष्टभ्य विपुलो ह्युवास सा विवेद न ।  
चातुर्मास्यं तु सम्पूर्णं मातरं सोऽभ्यरक्षत ॥२८॥
उवासाऽचेष्टमानः स छायेवाऽन्तर्हितोऽनिशम् ।  
इन्द्रो दिव्यस्वरूपः सन् प्रविवेश युवाऽऽश्रमम् ॥२९॥
लोभनीयतमो भूत्वा सर्वशृङ्गारशोभनः ।  
रुचिं कमलपत्राक्षीं चन्द्रकान्तिसमद्युतिम् ॥3.93.३ ०॥
कोमलां युवतीं चाग्रे दृष्ट्वा मोहमवासृजत् ।  
सूक्ष्मातिसूक्ष्मवस्त्रान्तोपस्थदर्शनमोहिता ॥३ १ ॥
विस्मिता चातिरूपेण कोऽसीति वक्तुमिच्छुकी ।  
प्रत्युत्थातुमियेषाऽपि विष्टब्धा विपुलेन सा ॥३२॥
उत्थातुं न शशाकैव निगृहीता समाधिना ।  
इन्द्रस्तां सम्प्रहस्याऽऽह युवतीं दत्तमानसाम् ॥३२॥
त्वदर्थं त्वागतश्चात्र महेन्द्रो देवताधिपः ।  
रतिं देहि समायाहि विमाने शीघ्रमेव मे ॥३४॥
किन्तु सा न शशाकैवोत्थातुं वक्तुं च किञ्चन ।  
विपुलः सर्वमाज्ञाय द्वयोस्तत्र विचेष्टितम् ॥३५॥
बबन्ध योगबन्धैः स तस्याः सर्वेन्द्रियाणि ह ।  
अथाऽचेष्टां निर्विकारां दृष्ट्वेन्द्रो व्रीडितोऽपि ताम् ॥३६॥
एह्येहीति पुनः प्राह तदा तु विपुलः खलु ।  
शरीरस्थः प्रत्युवाच भोः किमागमनं तव ॥३७॥
पुरन्दरो विचार्यैव निर्मनस्कोत्तरं तदा ।  
अवैक्षत दिव्यदृष्ट्या देहस्थं विपुलं मुनिम् ॥३८॥
घोरतपस्विनं दृष्ट्वा शापभीतः पुरन्दरः ।  
प्रवेपताऽभवत् स्तब्धो जडतुल्यः क्षणं तदा ॥३९॥
तूर्णं तु विपुलो देहान्निष्क्रम्येन्द्रं समब्रवीत् ।  
दुष्टमानस दुष्टात्मन् पापबुद्धे सुराऽधम ॥3.93.४०॥
मानुषीं ब्राह्मणीं धर्माद् भ्रंशयितुमना भवान् ।  
समागतोऽस्ति दण्ड्योऽस्ति किन्तु त्यजामि गच्छ वै ॥४१ ॥
गौतमेन भगाङ्कस्त्वं कृतस्तद्विस्मृतं नु किम् ।  
जाने त्वां दुष्टचेष्टं तन्मयेयं रक्ष्यते ततः ॥४२॥
याहि शीघ्रं गुरुर्मे त्वां मा निर्दहेद् रुषाग्निना ।  
मा कदाचित्पुनश्चैवं कुरु क्षयनिमन्त्रणम् ॥४३॥
अमरस्याऽपि मृत्युर्वै तपसाऽऽकस्मिको भवेत् ।  
न देवो न च विप्रो वा साधोरग्रे प्रतिष्ठति ॥४४॥
साधुश्चाऽहं ब्रह्मशीलो योगो नारायणाश्रयः ।  
गुरोः सेवां करोम्यत्र गुर्व्याश्च रक्षणं सदा ॥४५॥
ब्रह्मचारी भवाम्येव तव निग्रहणे क्षमः ।  
याहीत्युक्तश्च देवेन्द्रः सन्त्रस्तः प्रययौ दिवम् ॥४६॥
एवं स विपुलो नित्यं रक्षत्येव हि मातरम् ।  
अथैकदा तु सन्ध्यायां राक्षसो लोममर्षणः ॥४७॥
आगतस्तां सतीं हर्तुं विपुलस्तत्र तिष्ठति ।  
तूर्णं गुर्वी समुत्तोल्य स्कन्धे कृत्वाऽम्बरे ययौ ॥४८ ॥
विपुलः सहसा वीक्ष्योतपाताम्बरवर्त्मना ।  
जग्राह राक्षसं लोममर्षणं च गले तदा ॥४९॥
पाशं कृत्वा रुरोधाऽस्य प्राणान् गुर्वीं ररक्ष च ।  
राक्षसश्च व्यसुर्भूत्वा पपातोर्व्यां भयङ्करः ॥3.93.५० ॥
गुर्वीमुत्तोल्य चाकाशे शनैरुर्व्यामवातरत् ।  
विपुलः प्रणनामाऽपि मातरं च ररक्ष ह ॥५१ ॥
अथैकदा समुद्रस्थः कपर्दको महासुरः ।  
भ्रमन्नाकाशमार्गेण दृष्ट्वा रुचिं निजाश्रमे ॥५२ ॥
विहरन्तीं वृक्षमूले जलसेचनकारिणीम् ।  
अवाततार सहसा व्योम्नो मोहगतश्च ताम् ॥५३ ॥
प्रसह्य परिजग्राह रुचिं ययौ ततोऽम्बरे ।  
विपुलो वेगतः पृष्ठे व्योमवाटेन चाऽद्रवत् ॥५४ ॥
सहसाऽऽगृह्य तं दुष्टं कपर्दकं पुनर्बलात् ।  
मुष्टिघातेन शिरसि मारयामास नैकधा ॥५५ ॥
ब्रह्मरन्धं बिभेदाऽस्य कपर्दकस्य चाऽम्बरे ।  
मस्तकं वेशथामास गलान्तरे ततोऽसुरः ॥५६ ॥
मृतिं ययौ निजां गुर्वीं नीत्वा व्योम्ना द्रुतं हि सः ।  
विपुलश्चाययौ पर्णकुटीं शान्तोऽभवत्तदा ॥५७ ॥
एवं ररक्ष तां देवीं चातुर्मास्ये मुहुर्मुहुः ।  
एकदा स गुरुस्तस्य परीक्षार्थं सुरूपिणी ॥५८ ॥
द्वितीया तु रुचिर्भूत्वा निर्जने तु तमोमये ।  
विपुलं परिजग्राह धोत्रप्रान्ते रतीच्छया ॥५९ ॥
विपुलः शीलसम्पन्नो ज्ञात्वा रुच्यास्तु विकृतिम् ।  
स्वयं पाषाणरूपोऽभूद् योगैश्वर्येण पुत्तलः ॥3.93.६ ० ॥
अथापि सा रुचिः समाश्लिषत् पाषाणपुत्तलम् ।  
तदा वह्निं पुत्तलाद्वै दाहकं च भयङ्करम् ॥६१ ॥
शीघ्रमुत्पादयामास विपुलः सा ददाह च ।  
तत्याज विपुलं रुचिस्वरूपो गुरुरुत्सुकः ॥६२॥
एवं वै शीलरक्षायां सावधानं सुशिष्यकम् ।  
वीक्ष्य तुतोष गुरुराट् ततश्चाऽदृश्यतां ययौ ॥६ ३ ॥
नेदं जानाति विपुलो रक्षत्येव रुचिं सदा ।  
एवं तु विगतं चातुर्मास्यं व्रतं गुरोस्ततः ॥६४॥
व्रतोत्थिताय गुरवे न्यवेदयत् समस्तकम् ।  
यथा विघ्नान्यागतानि यथा दूरीकृतानि च ॥६ ५॥
तुतोष गुरुराट् सम्यक् श्रुत्वा शीलस्य रक्षणम् ।  
प्राह प्रीतोऽस्मि ते शिष्य शीलं रक्षितवान् यतः ॥६६ ॥
कृतवान् योगरीत्या चाऽऽविश्याऽपि स्त्रीतनौ स्थितम् ।  
रक्षणं दुष्टदेवाच्च राक्षसेभ्यः पुनः पुनः ॥६ ७॥
स्वयं स्पृशसि नैवाऽपि स्पृहावतीं रुचिं तथा ।  
अतोऽहं ते प्रसन्नोऽस्मि सदा मुक्तः सुखी भव ॥६८ ॥
यदि त्वहं त्वां दुर्वृत्तमद्राक्षं शिष्यसत्तम ।  
शपेयं त्वामहं तत्र किन्तु त्वं धर्मधैर्यवान् ॥६९॥
विजयं सर्वथा प्राप्तः साधुस्त्वमेव वर्तसे ।  
त्वादृशानां सेवनाच्च मोक्षो ध्रुवो भविष्यति ॥3.93.७०॥
त्वादृशाः साधवो लोके दुर्लभा मोहवर्जिताः ।  
स्वयं प्राप्ता परित्यक्ता रुचिस्त्वयोपलात्मना ॥७ १॥
स्वजनो पुरुषं नार्यो भ्रामकश्चेद् भवेद्धि सः ।  
साधुश्चेत् स भवेत् तत्र नारी धर्मे वसेत्तदा ॥७२॥
साधुसङ्गः साधुतां च करोति शीलरक्षिणीम् ।  
असाधुसङ्गमो हन्ति सतीत्वं साधुतां तथा ॥७३॥
असाधुसङ्गतिर्धर्मनाशिनी दुःखदायिनी ।  
असत्सङ्गो वृषं हन्ति चाऽवृषं सत्करोति च ॥७४॥
अधर्मागमतो वृत्तिर्बुद्धिर्मनोऽघकर्मसु ।  
प्रवर्तन्ते ततश्चात्मा कल्मषेण तु हन्यते ॥७५॥
तस्मात् कुर्यात् प्रसत्सङ्गं धर्मदां साधुसङ्गतिम् ।  
सत्सङ्गः शाश्वतः कोशः सत्सङ्गः शेवधिः परः ॥७६॥
पठनाच्छ्रवणादस्य स्मरणाद् वर्तनात्तथा ।  
धर्मभक्त्यादिशीलाद्यैर्भुक्तिमुक्तिर्भवेन्नृणाम् ॥७७॥
इत्युक्त्वा विररामाऽपि देवशर्मा तु पद्मजे! ।  
विपुलोऽपि सिषेवे च गुरुं गुर्वीं च निःस्पृहः ॥७८॥
इतिश्रीलक्ष्मीनारायणीयसंहितायां तृतीये द्वापरसन्ताने सर्वबलाधिके ब्रह्मयोगबले रुचिब्राह्मण्याः शीलरक्षणे विपुलाख्यशिष्यस्य योगिनो विजयः, इन्द्रस्य पराजयः,  
लोममर्षणकपर्दकराक्षसयोर्विनाशः, गुरोः प्रसन्नताऽऽशीर्वादः, साधुत्वगौरवं चेत्यादिनिरूपणनामा त्रिनवतितमोऽध्यायः ॥९३ ॥
    
