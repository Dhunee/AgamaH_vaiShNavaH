+++
title = "०७०"

+++
श्रीपुरुषोत्तम उवाच-  
शृणु नारायणीश्रि त्वं ग्राहयेत् सद्गुरोर्मनून् ।  
सहस्रशाखाध्यायी च सर्वयज्ञेषु दीक्षितः ॥१ ॥
तापसो विप्रवर्योऽपि न गुरुः स्यादवैष्णवः ।  
महाभागवतो यश्च मम ध्यानपरायणः ॥२ ॥
भक्तिमार्गप्रदेष्टा वैष्णवो गुरुर्भवेद् बुधः ।  
आचार्यः सद्गुरुः साधुर्भवबन्धविदारकः ॥३ ॥
तस्मान्मन्त्रान् हि गृह्णीयादोङ्कारसहितान् शुचिः ।  
आदौ सर्वत्र मन्त्राणां योजयेत् प्रणवं प्रभुम् ॥४ ॥
ओङ्कारोऽहं परव्रह्म प्रणवो मन्त्रनायकः ।  
ओमित्येकाक्षरं पूर्वं चतुर्थ्यन्ता ममाऽभिधा ॥५ ॥
ततश्च द्व्यक्षरं नाम नमः इत्येवं पूरयेदपि ।  
'ओं श्रीकृष्णनन्दजाय नमः' एवं वदेद् गुरुः ॥६ ॥
मन्त्रचतुष्टयं श्रेष्ठं मन्त्रदशकमुत्तमम् ।  
सप्त द्वादश च द्वे च गायत्र्यश्चोत्तमा मम ॥७ ॥
त्रयोदश तथा मन्त्रास्त्रयः श्रेष्ठाः सदा मम ।  
त्रयस्त्रिंशदवतारमन्त्राः श्रेष्ठास्तथा मम ॥८ ॥
त्रयोस्त्रिंशच्छ्रियो मन्त्राः श्रेष्ठाः सर्वे मता मम ।  
एको वा सर्व एवापि ह्यनेके वा यथेष्टकम् ॥९ ॥
ग्राह्या मन्त्रा हि शिष्येण गुरुः परीक्ष्य वाऽर्पयेत् ।  
पञ्चदशोर्ध्वशतमन्त्रदेवोऽस्मि हरिः स्वयम् ॥3.70.१ ०॥
त्रयस्त्रिंशन्मम मन्त्राश्चान्ये मद्रूपवर्णिनः ।  
रूपरूपितादात्म्याद्वै युज्यन्ते मयि सर्वशः ॥११ ॥
यो भक्तो यत्स्वरूपस्य तन्मन्त्रं शृणुयाद् गुरोः ।  
परब्रह्मतरोः शाखाः शतं च दश पञ्च च ॥१२॥
तानि तानि च रूपाणि तत्तन्मन्त्रैः प्रपूज्य च ।  
आराध्य मत्स्वरूपाणि यास्यन्त्येव हि मां हरिम् ॥१३॥
परब्रह्मसम्प्रदायाः सर्वे मेंऽगानि पद्मजे ।  
मदुत्पन्नमिदं सर्वं मत्तो नैवातिरिच्यते ॥१४॥
अनादिश्रीकृष्णनारायणे प्रोता मयीश्वराः ।  
अवतारास्तथा मुक्ता जीवाः प्रोता हरौ मयि ॥१५॥
अवतारिण्य एवेमाः शक्तयो मयि संस्थिताः ।  
सर्वा मन्त्रस्वरूपिण्यः प्रोता मयि हरौ प्रभौ ॥१६॥
इतिविज्ञाय मन्त्राणां शतं पञ्चदशाधिकम् ।  
विद्वान् विज्ञाय दद्याद्वै विदुषे त्वधिकारिणे ॥१७॥
स स्याद् आचार्यसम्राट् वै सर्वमन्त्रप्रदो गुरुः ।  
'परब्रह्मसम्प्रदायाऽऽचार्यसम्राट' निगद्यते ॥१८॥
न्यूनमन्त्रप्रदा न्यूना आचार्यास्ते भवन्ति वै ।  
स्वतःप्रकाशोभगवान् स्थाप्यते वै मया गुरुः ॥१९॥
'परब्रह्मसम्प्रदायाऽऽचार्यसम्राट् मनुप्रदः ।  
सर्वमनूपदेष्टा स मत्स्वरूपो भवत्यपि ॥3.70.२०॥
त्वं लक्ष्मीश्च तथा गुर्वी स्थाप्यते वै मया प्रिये ।  
'परब्रह्मसम्प्रदायाचार्यसम्राज्ञी' मन्त्रदा ॥२१॥
सर्वमनूपदेष्ट्री त्वं मत्स्वरूपात्मिका ह्यसि ।  
किं च लक्ष्मि शृणु चान्यन्मन्त्रे यन्नाम विद्यते ॥२२॥
स तन्मनोस्तथाऽऽचार्यः, मदंशो वर्तते सदा ।  
सा तन्मनोस्तथाऽऽचार्याणी च बोध्या मदाज्ञया ॥२३॥
एवं मनून् नियुञ्जीत गृह्णीयाच्च गुरोर्मुखात्॥
सबीजोऽयं भवेन्मन्त्रो गुरोस्तैजसभासुरः ॥२४॥
दैवबलो गुरोर्बली मनुर्मोक्षप्रदो भवेत् ।  
शिष्यबलोऽधिकः स्याद्वै मनुर्भुक्तिप्रमुक्तिदः ॥२५॥
बीजं सर्वत्र मन्त्रेषु कृष्णकान्तोऽहमेव तु ।  
नित्याऽनपायिनी शक्तिः श्रीर्लक्ष्मीर्विद्यते मनौ ॥२६॥
ओङ्कारो मेऽभिधानं श्रि! अकाराऽहं परेश्वरः ।  
उकारः श्रीस्त्वमेवासि मकारो भक्त एव मे ॥२७॥
अकारोऽहं परात्मा च उकारश्चेश्वरा मताः ।  
मकारश्च जीववृन्दा तदात्मा ओं मतो मम ॥२८॥
अकारश्चानिरुद्धश्च उकारस्तु प्रद्यम्नकः ।  
मकारः सङ्कर्षणस्त्रेधा ओमित्यहं श्रीहरिः ॥२९॥
अकारश्च स्वयं विष्णुरुकारः शङ्करस्तथा ।  
मकारश्च विश्वसृड् वै त्रेधाऽहं परमेश्वरः ॥3.70.३ ०॥
अकारश्चाऽक्षरं ब्रह्म उकारो मुक्तकोटयः ।  
मकारश्चावतारा मे त्रेधाहं पुरुषोत्तमः ॥३ १ ॥
अकारो ब्रह्मसृष्टिर्मे उकारश्चेश्वरसृजिः ।  
मकारो जीवसृष्टिश्च त्रेधाहं परमेश्वरः ॥३२॥
अकारोऽहं परब्रह्म उश्च ब्रह्मप्रिया मम ।  
मश्च हरिप्रियाः सर्वास्त्रेधाऽहं परमः प्रभुः ॥३३॥
अहं स्वामी स्वामिनी त्वं शेषा दासास्तथा परे ।  
एवं मे विद्यते हार्दं प्रणवार्थे हि दासता ॥३४॥
दासा दास्यो मम भक्ताः परतन्त्राः सदा मम ।  
देहेन्द्रियमनोऽहन्धीगुणा भक्तस्य मे वशाः ॥३५॥
मय्यर्पिता हि ते दिव्या मत्तन्त्रा मत्प्रजीवनाः ।  
अतो मम पदस्थस्य मदिच्छाधीनवर्तनम् ॥३६॥
ममैव सर्वसङ्कल्पात् प्रारब्धं तस्य विद्यते ।  
ममैव लक्ष्मि सामर्थ्यान्नाऽलभ्यं तस्य विद्यते ॥३७॥
मय्यर्पितभरः श्रीशे मत्कर्मैव समाचरेत् ।  
परमात्मा ह्यहं स्वामी भक्तस्तु दास एव मे ॥३८॥
इच्छया विनियोक्तव्यो भवेद् दासो हि सर्वदा ।  
दासी भृत्या किङ्करी च नियोक्तव्या ममाऽऽश्रिता ॥३९॥
ममाऽहं मत्स्वरूपौ वै मम भक्तस्य नेतरौ ।  
तस्माद् देहादिबन्धैः स मुक्तो नित्यो ममाऽऽश्रयात् ॥3.70.४० ॥
कुर्वन्नपि हि कर्माणि मत्कृतान्येव तानि वै ।  
न लेपं लभते तैश्च भक्तो मे बन्धवर्जितः ॥४१ ॥
माया भक्तस्य मे दिव्या भक्तं रञ्जयति ध्रुवम् ।  
आनन्दयति दिव्या सा मोक्षार्थं योजयत्यपि ॥४२॥
एवं लक्ष्मि मम मनोर्माहात्म्यमुदित तव ।  
अनादिश्रीकृष्णनारायणोऽहं चाऽक्षराधिपः ॥४३॥
पुरुषोत्तमसञ्ज्ञोऽहं चाऽवतारी परेश्वरः ।  
परमेश्वर एवाऽहं परमात्मा सनातनः ॥४४॥
पूर्णब्रह्म परब्रह्म भगवान् सर्वकारणम् ।  
ममाऽवताराः कृष्णाद्या वासुदेवादयोऽपि च ॥४५॥
भूमादयोऽपीश्वराश्च राधालक्ष्म्यादिशक्तयः ।  
ममांऽशा विष्णुरुद्राऽजा देवाश्चांऽशकलांऽशकाः ॥४६॥
मानवाद्यास्तदंशाश्च तिर्यञ्चः पादपास्तथा ।  
किञ्चिदंशांशसम्भूताः सृष्टयः सन्ति चैव मे ॥४७॥
तत्र नारायणश्चाऽहं नारा इत्यात्मसंहतिः ।  
तत्राऽयनं करोम्येव ततो नारायणोऽस्म्यहम् ॥४८॥
नराज्जातेषु तत्त्वेषु वासी नारायणोऽस्म्यहम् ।  
नारे चराचरे लोकेऽन्तःस्थो नारायणोऽस्म्यहम् ॥४९॥
सहस्रशीर्षा पुरुषः सहस्राक्षः सहस्रपात् ।  
यस्मान्मत्तः समुत्पन्नः सोऽहं वै परमेश्वरः ॥3.70.५०॥
यद्भूतं यच्च भाव्यं च यस्मात् सर्वं परेश्वरात् ।  
अमृतत्वस्य चेशानः सोऽहं श्रीपुरुषोत्तमः ॥५ १ ॥
वासुदेवो यतो भाति हिरण्यगर्भ इत्यपि ।  
सविता च यतो भाति सोऽहं श्रीपुरुषोत्तमः ॥५२॥
वेदादिश्च परा वाणी यस्य भाषा सुसंस्कृता ।  
स्वरो यस्य प्रकण्ठाद्वै सोऽहं श्रीपुरुषोत्तमः ॥५३॥
परमात्मा तु यश्चास्ते मायी च माययाऽर्चितः ।  
मायेशो मायया शून्यः सोऽहं श्रीपुरुषोत्तमः ॥५४॥
पादे सृष्टिस्त्रिपादे चाऽक्षरं धामाऽस्ति यस्य वै ।  
भूलीलाश्रीपतिर्योऽस्ति सोऽहं श्रीपुरुषोत्तमः ॥५५॥
यज्ञनारायणश्चाऽहं सर्वनारायणोऽस्मि च ।  
भिन्ननारायणरूपः सोऽहं श्रीपुरुषोत्तमः ॥५६॥
यन्मूर्तेर्मूर्तयः सन्ति विप्राद्या मानवाः सुराः ।  
चन्द्रः सूर्योऽग्निर्द्युर्विद्युत् सोऽहं श्रीपुरुषोत्तमः ॥५७॥
एतादृशस्य मे दास्यं नरनारीभिरादरात् ।  
मन्त्रं लब्ध्वा प्रकर्तव्यं रहस्यं मोक्षदं हि तत् ॥५८॥
विश्वतः पाणिपादोऽहं चक्षुष्मान् विश्वतस्तथा ।  
विश्वानि भुवनान्येव धामानि त्वपि सन्ति मे ॥५९॥
एवं बृहत्स्वरूपोऽहं श्रीपतिः पुरुषोत्तमः ।  
ईश्वर्या वै त्वया साकं दिव्यमङ्गलरूपवान् ॥3.70.६०॥
बृहद्देहो मानवर्ज्यो युवा हरिः पतिस्तव ।  
रेमे रेमे त्वया लक्ष्म्या श्रिया साकं हि शाश्वतः ॥६ १॥
अहं जगज्जनन्या वै कुमारो नित्ययौवनः ।  
कन्दर्पांऽर्बुदलावण्यस्तिष्ठामि परमे पदे ॥६२॥
मुक्तिस्थानं परं व्योम मुक्तमुक्तानिकाश्रितम् ।  
शाश्वतानन्दसौख्यादिसम्भृतं चाऽक्षरं मम ॥६३॥
गोलोकश्चापि वैकुण्ठोऽव्याकृतोऽमृत इत्यपि ।  
भोगार्थानि हि धामानि मया कृतानि सन्ति वै ॥६४॥
हिरण्मयास्तथा वैराजाद्याश्च मायिकास्तथा ।  
सादाशैवा वैष्णवाश्च प्राधानिकाश्चभूमयः ॥६५॥
आवरणानि सर्वाणि सत्यादिमानवादयः ।  
पातालान्ताश्च लीलायाः क्रीडासौभाग्यसम्भृताः ॥६६॥
सर्वे लोका मम क्रीडालीलाद्यर्था मया कृताः ।  
भोगे नित्या स्थितिर्मे धामस्ववताररूपिणः ॥६७॥
लीलां तु संहरे लक्ष्मि मायामयं हि तद् यतः ।  
त्रिपाद्व्याप्यक्षरं धाम परमं मे हि शाश्वतम् ॥६८॥
त्रिपाद् विभूतिर्नित्या सा तत्र धामानि यानि मे ।  
गोलोकादीनि सर्वाणि नित्यान्येव पराणि हि ॥६९॥
पादोऽस्यैश्वरजैवादिलोका अनित्यसञ्ज्ञकाः ।  
लीलात्मका हि ते सर्वे क्रीडार्थं वै मया कृताः ॥3.70.७०॥
नित्येऽक्षरे च गोलोके वैकुण्ठेऽव्याकृतेऽमृते ।  
अच्युतः शाश्वतो दिव्यः सदा यौवनमाश्रितः ॥७१॥
तिष्ठाम्यनादिश्रीकृष्णनारायणः पुमुत्तमः ।  
श्रीकृष्णश्च तथा नारायणो भूमा तथा प्रभुः ॥७२॥
वासुदेवः सदा लक्ष्मि तव रूपैः समन्वितः ।  
मुक्तानिकाब्रह्मप्रियाहरिप्रियाभिः संयुतः ॥७३॥
राधाविरजागोपीभिर्गोलोके मम शक्तिभिः ।  
लक्ष्मीहरिणीकमलादिसेवितो विकुण्ठके ॥७४॥
रमाश्रीपार्षदानीभिः सेवितोऽव्याकृते प्रभुः ।  
वासुदेवीपद्मिनीभिः सेवितोऽमृतधामनि ॥७५॥
मुक्तैर्गोपैः सेवकैश्च पार्षदैरभिसेवितः ।  
अवतारस्वरूपोऽहं भिन्नरूपो वसामि वै ॥७६॥
नित्यसम्भोगमीश्वर्या श्रिया लक्ष्म्या च राधया ।  
त्वया च रमया वासुदेव्या कमलया सह ॥७७॥
विन्देऽहं सर्वदा लक्ष्मि भूम्या च दिव्यया सदा ।  
नित्या सा त्वं जगन्माता मम श्रीरनपायिनी ॥७८॥
सर्वगता सदा विभ्वी हीशानां जगतां सदा ।  
सर्वतः पाणिपादाढ्या सर्वतोऽक्षिशिरोमुखी ॥७९॥
परमेशी जगन्माता नारायणी हिरण्मयी ।  
त्वत्तनावास्थितं सर्वं जगत् स्थावरजङ्गमम् ॥3.70.८०॥
जगत्स्थितिलयौ स्यातां तवोन्मीलनमीलनात् ।  
सर्वस्याद्या महाब्राह्मी महालक्ष्मीः परेश्वरी ॥८ १ ॥
लक्ष्याऽलक्ष्यस्वरूपा त्वं कृत्स्नं व्याप्य व्यवस्थिता ।  
विभूतिस्त्वं परे धाम्नि राधा गोलोकवासिनी ॥८२॥
लक्ष्मीर्वैकुण्ठवासा च रमाऽव्याकृतवासिनी ।  
पद्माऽमृतनिवासा च विभूतिश्चाऽऽक्षरी मम ॥८३॥
ईश्वराणां च लोकेषु जीवानामण्डकेषु च ।  
लीलैश्वर्यवपुस्त्वं वै भवसि भूमिकात्मिकाः ॥८४॥
ईश्वराणां भूमयश्चाऽऽलयाः प्रासादकोटयः ।  
स्मृद्धयो वाटिकाः क्षेत्रदिव्यविषयभूमयः ॥८५॥
भवत्येव भवतीति लीला मे सर्वसम्पदः ।  
आवरणानि तत्त्वानि त्वं सादाशैवगानि च ॥८६॥
वैष्णवानि च तत्त्वानि मायिकान्यपि यानि च ।  
हैरण्मयानि तत्त्वानि वैराजादीनि यानि च ॥८७॥
सत्यादिद्युनिवासानि मानवान्यपि यानि च ।  
पातालेषु तथा यानि तत्त्वानि भोगभूमयः ॥८८॥
जलभूतैजसवायुमयानि यानि सन्ति च ।  
तानि सर्वाणि ते लक्ष्मि लीलारूपाणि सन्ति वै ॥८९॥
रूपरसगन्धस्पर्शरूपा त्वं स्वररूपिणी ।  
लक्ष्मीरूपत्वमापन्ना धनद्रव्यादिनामिका ॥3.70.९०॥
एवं जगत्स्वरूपा त्वं जगतः श्रीः श्रिता हिमाम् ।  
वेदा वेद्यं समस्तं वै तव रूपं हि पद्मजे ॥९१॥
स्त्रीरूपमखिलं लक्ष्मि तव रूपं वपुस्तव ।  
सौन्दर्यं शीलमौज्ज्वल्यं सौभाग्यं मार्दवं सुखम् ॥९२॥
लावण्यं चापि सौगन्ध्यं चाकर्षणं रसादिकम् ।  
तवैवं रूपं कमले सर्वनारीषु संस्थितम् ॥९३॥
ब्राह्मी नारायणीश्रीश्चाऽऽक्षरी मुक्तानिका रमा ।  
ब्रह्मप्रिया च कमला हरिप्रिया च माणिकी ॥९४॥
राधा लक्ष्मीः पराविद्या रमा श्रीश्च नरायणी ।  
विद्या सरस्वती माता वैष्णवी पद्मिनी सती ॥९५॥
पद्मा च पद्मजा चाऽब्धिपुत्री रम्भा च राधिका ।  
भूर्लीला सुखदालक्ष्मीर्हरिणी माधवीश्वरी ॥९६॥
गौरी कार्ष्णी कृष्णनारायणी स्वाहा स्वधा रतिः ।  
सम्पत् स्मृद्धिर्वासुदेवी विरजा च हिरण्मयी ॥९७॥
भार्गवी शिवराज्ञीश्री रामा श्रीकान्तवल्लभा ।  
एतानि तव नामानि सदा प्रातः पठेद्धि यः ॥९८॥
स स्मृद्धिं महतीं लक्ष्मीं श्रियमाप्नोत्यनाशिनीम् ।  
हिरण्यवर्णां हरिणीं सुवर्णरजतस्रजाम् ॥९९॥
ज्योत्स्नां हिरण्मयीं लक्ष्मीं विन्दते मत्स्वरूपिणीम् ।  
उत्कृष्टगन्धरूपादिस्वरूपां पुष्टिवर्धिनीम् ॥3.70.१००॥
तव दाता प्रभुः श्रीमान् पुरुषोत्तम एव च ।  
परनारायणः स्वामी वात्सल्यकरुणाऽर्णवः ॥१० १॥
सुशीलः सुभगः पूर्णकामश्च सर्वशक्तिमान् ।  
स्वर्गापवर्गसुखदः शरणं सर्वदेहिनाम् ॥१ ०२॥
सोऽहं मे दासभक्ताय दास्यै साकं त्वयाऽप्यहम् ।  
मां चाऽर्पयामि देवेशि परस्परात्मवेदिताम् ॥१ ०३॥
श्रीमन्नारायणः स्वामी श्रीपतिः पुरुषोत्तमः ।  
अनादिश्रीकृष्णनारायणः सोऽहं गतिः परा ॥१ ०४॥
शरणं मन्दिरं वासो बन्धुः पिता पतिः सुहृत् ।  
माता भ्राता रक्षिता च पालको जगतां प्रभुः ॥१ ०५॥
कल्याणगुणवान् श्रीशः सर्वकामफलप्रदः ।  
प्राकृतगुणशून्योऽहं निर्गुणो दिव्यमूर्तिमान् ॥१ ०६॥
दिव्याऽसङ्ख्यगुणैश्वर्यरूपलावण्यसंयुतः ।  
अमृते शाश्वते दिव्येऽनन्तेऽक्षरे परे पदे ॥१०७॥
निवसामि ब्रह्मलोके ब्रह्मानन्दसुखान्विते ।  
अतितेजोमये शुद्धे प्रलयादिविवर्जिते ॥१ ०८॥
असङ्ख्ये चाऽजरे नित्ये जाग्रत्स्वप्नादिवर्जिते ।  
समानाधिकरहितेऽन्ताऽऽद्यविरहिते शुभे ॥१ ०९॥
अतिसर्वोत्कृष्टतेजोभृते चानन्दसागरे ।  
यदक्षरं वेदवेद्यं यस्मिन् देवाः साध्या निषेदुः ॥3.70.१ १०॥
अधिविश्वे निषेदुश्च देवा विदुस्तदासते ।  
तदक्षरं मे परमं सदा पश्यन्ति सूरयः ॥१११ ॥
यत्र गावो भूरिशृङ्गा अयास आसतेऽभितः ।  
ते ह नाकस्य महिमानं विदुः साध्ययोगिनः ॥१ १२॥
तिष्ठामस्तत्र सततं युवानौ श्रीनरायणौ ।  
यत्र स्वसारो युवत्यस्त्वदाद्या मम वल्लभाः ॥१ १३॥
तत्प्राप्य न निवर्तन्ते परमाक्षरधाम मे ।  
एतन्मोक्षपदं दिव्यं प्रयान्ति मन्त्रवेदिनः ॥१ १४॥
इति श्रीलक्ष्मीनारायणीयसंहितायां तृतीये द्वापरसन्ताने महामन्त्रगूढार्थज्ञानप्राप्यादिनिरूपणनामा सप्ततितमोऽध्यायः ॥७० ॥
    
