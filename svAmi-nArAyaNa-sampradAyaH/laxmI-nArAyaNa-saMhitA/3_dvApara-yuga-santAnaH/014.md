+++
title = "०१४"

+++
श्रीपुरुषोत्तम उवाच-  
एवं नारायणीश्रि! स्वसदृशं च परेश्वरम् ।  
स्त्रीभूतं समलोक्यैवाऽऽश्चर्य नार्यो गतास्तदा ॥१ ॥
दृष्ट्वा नारायणीद्वन्द्वं राधाद्वन्द्वं समानकम् ।  
सेवाऽर्हं स्पृश्यमेवापि सिषेविरे सतीस्त्रियः ॥२ ॥
सर्वास्ता ब्रह्मचारिण्यस्तत्रोत्सवे हरिं स्त्रियम् ।  
सर्वभावैर्योग्यसेवाप्रकारैर्वै सिषेविरे ॥३ ॥
समायाताः स्त्रियः सर्वा नरपूर्वाः समन्ततः ।  
समाजश्चाऽभवन्मन्दाकिन्यास्तीरे ह्यसङ्ख्यकः ॥४ ॥
स्त्रीसमाजे स्त्रीस्वरूपश्चाऽहं तत्र विराजितः ।  
नारीभिश्चार्थितश्चाहं स्त्रीभावमोचनं प्रति ॥५ ॥
वयं नार्यो नरपूर्वाः सुदर्शन्याः प्रशापतः ।  
जाताः स्मोऽत्र विना दोषं दुष्टदैत्यादिदोषतः ॥६ ॥
दुष्टराजन्यदोषैश्च सतीधर्षणपापकैः ।  
निर्दोषा अपि भूवासा नरा नारीत्वमागताः ॥७ ॥
सुदर्शन्या भक्त्या ते दण्डोऽतिक्रमितः कृतः ।  
तस्मात् कृत्वा कृपां कृष्ण पतीन्नो देहि पुन्तनुम् ॥८ ॥
नार्योऽपि नैसर्गसिद्धा अर्थयामासुरित्यपि ।  
पतीन्नो देहि भगवन् बालान् बालात्मकान् कुरु ॥९ ॥
पूर्वनरान् विधेह्यत्र नरान्नृलोकवासिनः ।  
हरिश्चाहं च तत्छ्रुप्वा जगाद् स्त्रीसमाजके ॥3.14.१० ॥
भक्ताऽग्रेऽहं पराधीनो भक्तोक्तं लङ्घयामि न ।  
सुर्द्शनीं याचमानो मिलित्वा स्त्रीजना वयम् ॥११ ॥
इत्यहं समुपादिश्य समाजे चोत्थितोऽभवम् ।  
समाहूतां समाजे च सुदर्शनीं तदाऽवदम् ॥१२ ॥
भक्ते ब्रह्मपरे साध्वि! महैश्वर्यसमन्विते! ।  
दुष्टानां दण्डनं युक्तं रक्षणं स्वव्रतस्य च ॥१३ ॥
अयुक्तं दण्डनं यद्वै निरपराधदेहिनाम् ।  
बालकानां च वृद्धानां यूनां धर्मवतामपि ॥१४॥
तस्माद् याचे स्वयं चाहमनादिः पुरुषोत्तमः ।  
नारीरूपस्तव वाक्याद् वारितं वचनं कुरु ॥१५॥
शापनिवारणं सर्वलोकानां कुरु भामिनी ।  
नारीमयं जगत् सर्वं विना नरं न यास्यति ॥१६ ॥
विचार्य शापसंहारं कुरु भक्ते मदर्थितम् ।  
श्रुत्वा सुदर्शनी देवी विचार्य तूर्णमाह माम् ॥१७॥
शापस्य कारणं कृष्ण देवदैत्यनरादिभिः ।  
प्रधर्षणं सतीनां वै क्रियते चाश्रमेष्वपि ॥१८॥
तन्मा भूदिति कृत्वैव सदा नार्यो मया कृताः ।  
यदि त्वं चेद् रक्षणस्य कर्ता नो दुष्टनाशकृत् ॥१९ ॥
आकल्पान्तं वस भूमौ तदा शापं हराम्यहम् ।  
इत्युक्त्वा सा सती सुदर्शनी मे पादयोस्तदा ॥3.14.२०॥
पतिता दण्डवत् पूजां प्रचकार सुमादिभिः ।  
मालिकां प्रददौ कण्ठे स्त्रीव्रजे स्त्रीस्वरूपिणः ॥२१ ॥
अहं भक्ताप्ररक्षार्थं ओं तथास्त्वित्युवाच ताम् ।  
सती सुदर्शनी पश्चाज्जलं हस्ते निधाय च ॥२२॥
शापनिमित्तेन प्रापितः परमेश्वरः ।  
भूतले धन्यभाग्योऽयं लोको यत्र पुमुत्तमः ॥२३ ॥
हरिश्चात्र निजावासं त्वाकल्पान्तं करिष्यति ।  
रक्षां ब्रह्मव्रतिनीनां करिष्यति कुसङ्गितः ॥२४॥
एवं विनिमयेनाऽहं मम शापं महोल्बणम् ।  
संहरामि जगत्साम्ये श्रीहरेः सन्निधाविह ॥२५॥
इत्युक्त्वा करतोयं सा मुमोच कृष्णपादयोः ।  
भूमौ तावत् समाजे चाऽन्यत्र लोके स्थलान्तरे ॥२६॥
सत्ये स्वर्गे मानवे च पातालादौ च येऽभवन् ।  
नरपूर्वा नारिकास्ता द्राङ्नरा अभवँस्तदा ॥२७ ॥
त्रिलोकीयं यथापूर्वा तदाऽऽसन् युगलात्मिका ।  
कृष्णः कृष्णस्वरूपोऽभून्नारायणो निजात्मकः ॥२८ ॥
पुरुषोत्तम एवापि पुरुषोत्तमरूपधृक् ।  
तथैव च यथापूर्वं सर्वं तत्र व्यजायत ॥२९ ॥
नारायणः स्वयं प्राह समाजेऽहं तदा पुनः ।  
सतीधर्षणकृन्मेऽत्र वध्यः सुदर्शनेन वै ॥3.14.३० ॥
भविष्यति न सन्देहो देहान्ते स्त्री भविष्यति ।  
दैत्याश्च दानवाश्चापि नृपाश्च सुरकोटयः ॥३१ ॥
सतीधर्षणकर्तारो वीक्ष्य दुष्टाः सुदर्शनम् ।  
निकृन्तनं तैजसं च दुःसहं दारुणं ततः ॥३२ ॥
क्षमामयाचिरे तत्र विवासिताश्च ते तदा ।  
दूरं ते प्रययुः सर्वे दुःखिता वै वनान्तरे ॥३३ ॥
अथापि दुष्टभावा ये ते चक्रेण निकृन्तिताः ।  
निषूदिताः परे लोके दुष्टभावाऽन्विताश्च ये ॥३४॥
साध्व्यः सत्यश्च वै सर्वा ब्रह्मचर्यपरायणाः ।  
अपि धर्षणमापन्ना या यास्ता हरिसन्निधौ ॥३५ ॥
समागत्य हरेर्वारि पादयोस्ताः पपुः शुभम् ।  
पावनं सर्वपापानां तेन वै शुद्धतां ययुः ॥३६ ॥
संसेव्यं नवधा भक्त्या प्रत्यक्षं पुरुषोत्तमम् ।  
पावन्यस्ता हि सञ्जाता मुक्तान्यस्त्वैक्षरार्थिकाः ॥३७॥
अहं लक्ष्मि! त्वया साकं श्रीपतिः पुरुषोत्तमः ।  
न्यवसं चाप्यनादिश्रीस्त्रीपुन्नारायणाभिधः ॥३८ ॥
अयोनिजः स्वतन्त्रश्च प्राकट्यं समुपाश्रितः ।  
भक्तानाम्ना प्रसिद्धिस्ते लक्ष्मि! सुदर्शनी यथा ॥३९ ॥
तथा सुदर्शनीश्रीस्त्वं प्रसिद्धा परमेश्वरी ।  
जाता सुदर्शनीयोगात् शीलव्रतस्य पोषिणी ॥3.14.४० ॥
इत्येवं शिवसुक्तेश्रि प्राकट्यं मम वै पुरा ।  
कथितं स्मर सर्वं तत् स्त्रीमयं जगदद्भुतम् ॥४१ ॥
अथाऽन्येऽपि मेऽवतारास्तत्राऽभवन् हि कोटिशः ।  
सर्वान् जानाम्यहं लक्ष्मि! यथाकार्यं मया कृतान् ॥४२॥
शृणु त्वन्यन्मम चापि प्राकट्यं चान्यवत्सरे ।  
सप्तदशे वत्सरे चाऽप्रज्ञाताख्ये तु वेधसः ॥४३ ॥
कल्पे त्रयोदशे चापि मनौ तु दशमे तदा ।  
आसीज्जगन्महादैत्यकुलेनाऽतीव पीडितम् ॥४ ४॥
तिमिङ्गिलो महादैत्यो माकरो वरुणाकरे ।  
अभूत् पुरा तदा कामरूपधृग जलसञ्चरः ॥४५ ॥
श्रीशीलिके जलव्याप्ते द्वीपे यस्याऽभवद् गृहम् ।  
तज्जातिकास्तथा चान्ये कामरूपधरा अपि ॥४६॥
माकराश्च वसन्ति स्माऽयुतसाहस्रसङ्ख्यकाः ।  
नरा नार्यो भवन्ति स्म विनिर्यान्ति जलाद् बहिः ॥४७॥
निवसन्ति महाद्वीपे श्रीशीलिके गृहेषु च ।  
बहिर्यान्त्यपि देशेषु मांसादास्ते नरान् पशून् ॥४८॥
अपहृत्य जलमध्ये द्वीपे वा भक्षयन्ति तान् ।  
नररूपाश्च ते भूमौ प्रयान्ति नगरादिषु ॥४९॥
अपहरन्ति नारीश्च बालकान् बालिकास्तथा ।  
व्योम्ना यान्ति महाभूभृत्सानुष्वपि च माकराः ॥3.14.५०॥
वनस्थान् पर्वतस्थाँश्च गह्वरस्थान् हि तापसान् ।  
ऋषीन् द्विजान् पशून् पक्षिगणान् हरन्ति वै बलात् ॥५१ ॥
द्वीपे नीत्वा भक्षयन्ति नरमांसादमाकराः ।  
समुद्रे जलमध्ये च मत्स्यान् जलेचरानपि ॥५२॥
नौकागान्मानवाँश्चापि भक्षयन्ति स्म वै बलात् ।  
इत्येवं शतवर्षाणि भक्षिता मानवादयः ॥५३॥
लोकेषु सर्वखण्डेषूद्घोषो महानजायत ।  
पर्वतेषु गह्वरेषु तापसेष्वपि सर्वतः ॥५४॥
माकराणां भयं चास्ते त्रसन्ति स्म च देहिनः ।  
बलिनां सन्निधौ केऽपि प्रयान्ति नैव रक्षणे ॥५५॥
राजानोऽपि भयोद्विग्नास्तदा जाताः समन्ततः ।  
चक्रवर्ती महाराजस्तदासीद् धर्मवाहनः ॥५६॥
योद्धुं ययौ समुद्रान्ते व्योम्ना रणे तु माकरैः ।  
बहुरूपधरैर्व्योम्ना मायावृष्ट्या निपातितः ॥५७॥
समुद्रे च मृतः सोऽपि राजा वै धर्मवाहनः ।  
ततो लोके भयं यान्ति चान्ये माकरयुद्धतः ॥५८॥
माकराणां बलं पुष्टं जातो राज्ञो विनाशतः ।  
प्रसह्याऽब्धितटस्थानामाहरन्ति धनस्त्रियः ॥५९॥
बालांश्च बालिका गाश्चाभूषणाम्बरसम्पदः ।  
भुञ्जते निर्भयाश्चापि चैधिताश्च समन्ततः ॥3.14.६ ०॥
अथ ये खण्डराजानस्तेऽपि तैश्च शनैः शनैः ।  
पृथक् पृथक् हृताश्चापि माकरैर्मांसभोजनैः ॥६ १ ॥
द्वीपाश्च द्वीपकल्पाश्च भूभागा वशगाः कृताः ।  
भुञ्जते स्म यथेष्टं ते मायारूपप्रधारिणः ॥६२ ॥
अत्याचारो महान् खण्डे खण्डे स्म जायते तदा ।  
रुदन्ति निर्बला लोका नरा नार्यः प्रधर्षिताः ॥६३ ॥
भक्षिता बालका येषां पत्न्यश्च पतयस्तथा ।  
निर्वंशा बहवो जाता माकरोपद्रवैस्तदा ॥६४॥
एवं ते शतवर्षान्ते वृद्धिमाप्ता हि माकराः ।  
कोटिसङ्ख्याः प्रजाता वै राक्षसा इव सर्वतः ॥६५॥
जलप्रान्ते वसन्त्येते सबला अपि वै क्वचित् ।  
निर्बलत्वक्षणे वार्धौ प्रविशन्ति स्म तत्क्षणम् ॥६६॥
युद्धेष्वेभिर्जयं नैव लभन्ते मानवा नृपाः ।  
मायामन्त्रकरा नैकरूपधृगोऽतिदारुणाः ॥६७॥
नृपान् विजित्य राज्यानि चक्रुर्वशानि खण्डशः ।  
अथ प्रजास्तदा चात्याचारं माकरकासुरैः ॥६८॥
कृतं नैव सहन्ते स्माऽसह्म सर्वविनाशनम् ।  
यज्ञाः सर्वत्र नाश्यन्ते व्योममार्गेण तैस्तदा ॥६९॥
उत्सवा देवनिलया नाश्यन्तेऽपि समन्ततः ।  
उद्यानानि विनाश्यन्ते फलपुष्पमयान्यपि ॥3.14.७० ॥
सस्यानि च कणाढ्यानि नाश्यन्तेऽपि समन्ततः ।  
यद्यद् रत्नमयं लोके ह्रियन्ते सर्वमेव तैः ॥७१ ॥
एवं तूपद्रवे जाते मानवाः परमेश्वरम् ।  
परब्रह्माऽक्षरातीतं तदा मां चार्थयन्मुहुः ॥७२॥
समस्तैर्हृज्जन्यभावैः पूजयन्ति स्म मां हृदि ।  
प्रार्थयन्ति स्म रक्षार्थं दीनाऽनाथाऽबलादिकाः ॥७३ ॥
ततो मया श्रुतं तेषामाराधनं तदाऽक्षरे ।  
माकराणां विनाशार्थं धर्मरक्षणहेतवे ॥७४॥
मानवानां रक्षणार्थं त्वया साकं तदा द्रुतम् ।  
अहं सायुध एवापि विमानेन भुवं प्रति ॥७५॥
आजगामाऽम्बरात् तूर्णं द्वारद्वीपमुपाश्रितः ।  
विमानं वै मया तत्राऽदृश्यभावं कृतं क्षणात् ॥७६॥
आरण्यकं मया रूपं त्वयाऽप्यारण्यकं कृतम् ।  
तापसं चापि तद्रूपं धृत्वाहं व्यचरं वने ॥७७॥
अथ ते माकरा लोका द्वीपादागत्य मां त्वया ।  
साकं जह्रुर्निजे द्वीपे तपस्विनं ततो मया ॥७८॥
दृष्टो द्वीपः सन्निवेशग्रामपत्तनशोभितः ।  
मां खादितुं माकरास्ते त्वायाताः सोत्सवास्ततः ॥७९ ॥
मया सुदर्शनं चक्रं प्रहितं तत्क्षणान्ननु  
तच्च व्यापादयद् वह्निज्वालया चाऽदहत्तथा ॥3.14.८० ॥
घटिकाकालमात्रेण द्वीपो निर्माकरः कृतः ।  
दद्रुवुर्माकरा माकर्यश्च सरीसृपा झषाः ॥८१ ॥
यादांसि च तथा भूत्वा विविशुर्मकरालयम् ।  
द्वीपमध्ये तापसोऽहं त्वया साकं तदाऽवसम् ॥८२॥
पत्तनानि तु शून्यानि वर्तन्ते स्म तदा खलु ।  
अथ दैत्यो माकरेशो युद्धार्थं जलमध्यतः ॥८३ ॥
सन्नद्धश्च परो भूत्वा ससैन्यः समुपाययौ ।  
मया सुदर्शनेनैव निकृन्तिता हि माकराः ॥८४॥
दैत्यः पराजयं वीक्ष्य प्राणत्राणपरायणः ।  
दुद्राव सहसा चाब्धौ विवेश गहनं तलम् ॥८५॥
सहस्रहस्तवान् दैत्यः सहस्रमस्तकस्तथा ।  
सहस्रपादसम्पन्नः पुनर्युद्धार्थमाययौ ॥८६ ॥
मया पुनः प्रेरितं च चक्रं सुदर्शनं मम ।  
निकृत्ता बाहवश्चास्य बहवो वै तदा हि सः ॥८७॥
पुनर्विवेश जलधिमथाऽहमपि वै तदा ।  
खण्डे खण्डे स्थितान् मार्गयित्वा तान् माकराऽसुरान् ॥८८॥
सुदर्शनेन चक्रेण व्यापादयं समन्ततः ।  
पृथ्व्यां यत्र च यत्रैते ह्यासन् माकरदानवाः ॥८९॥
तान् सर्वानहनं चक्रधारेणाऽवसरे तदा ।  
अथ वै माकरो दैत्योऽयुतहस्तसमन्वितः ॥3.14.९० ॥
अयुतानन एवाप्ययुतपात् समुपाययौ ।  
मे भातं च विनाशोऽस्य कर्तव्योऽवश्यमेव ह ॥९१ ॥
ततः शान्तिं माकराणामुपद्रवः प्रयास्यति ।  
अथाऽहं सङ्गरं चक्रे माकरेण दुरात्मना ॥९२॥
हता हस्ताः सहस्राणि त्रीणि त्रीण्याननानि च ।  
यदा तदा माकरेशो दुद्राव जलधिं ययौ ॥९३ ॥
अहं साकं त्वया लक्ष्मि! चाऽभवं जलमानवः ।  
लक्षहस्तो लक्षमुखो लक्षपाल्लक्षहेतिकः ॥९४॥
लक्षजालसमायुक्तः प्राविशं माकरालयम् ।  
स मां दृष्ट्वा महद्रूपं चक्रे वार्षु पलायनम् ॥९५॥
अब्धितश्चाऽन्यमब्धिं च ततोऽब्ध्यन्तरमित्यपि ।  
पृष्ठे यान्तं तु मां वीक्ष्य प्राणत्राणपरायणः ॥९६ ॥
भयोद्विग्नो बभूवाऽति क्षीरसागरमाविशत् ।  
मया सुदर्शनं चक्रं प्रहितं तस्य मृत्यवे ॥९७॥
पृष्ठलग्नं प्रजज्वाल ददाह तं समन्ततः ।  
चुक्षोभ सागरः सर्वश्चकम्पे पृथिवी मुहुः ॥९८॥
अथ ज्ञात्वा निधनं स्वं युद्धार्थं सम्मुखोऽभवत् ।  
मया युद्धं न्यायसारं दत्तं तस्मै महात्मने ॥९९॥
यथा यथाऽहं तं हन्मि तथा स नूतनः ।  
उत्पद्यते माकरोऽपि मायया कोटिरूपधृक् ॥3.14.१०० ॥
मासान्ते स मया वार्धौ युद्धं दत्वा हतोऽसुरः ।  
सुदर्शनेन चक्रेण लक्षकण्ठा निकृन्तिताः ॥१० १॥
तदा व्योम्नि निनेदुर्वै दुन्दुभयो द्युवासिनाम् ।  
पुष्पाणां वर्षणं जातं समुद्रो मामपूजयत् ॥१ ०२॥
पार्षदाः सर्वधाम्नां च मुक्ताश्चेशाः समाययुः ।  
सुराश्च मानवाश्चापि पुपूजुर्मां पुमुत्तमम् ॥१०३॥
जलमानवरूपं मां श्रीपतिं पुरुषोत्तमम् ।  
लक्षाननं लक्षहस्तं लक्षहेतिसमन्वितम् ॥१ ०४॥
लक्षपादं श्वेतवर्णं कोमलं चन्द्रभासनम् ।  
जलावासं जलदेवीदेवैः प्रपूजितं हि माम् ॥१ ०५॥
दुःखमुक्ता देहिनश्चाऽऽनर्चुर्मां परमेश्वरम् ।  
अनादिश्रीकृष्णनारायणं श्रीपुरुषोत्तमम् ॥१ ०६॥
जलमानवरूपं मां स्वयं श्रीपरमेश्वरम् ।  
अनादिश्रीजलनारायणाह्वयं तदा प्रिये! ॥१ ०७॥
त्वामनादिजलनारायणीं चानर्चुरेव ते ।  
अथ जलाद् विनिर्गत्य श्रीशीलिके भुवस्तले ॥१ ०८॥
द्वीपे वासं चकाराऽहं माकराणां हि पत्तने ।  
ततो मे पार्षदास्तत्र त्वायाता बहवस्तदा ॥१ ०९॥
श्रीद्वीपो मेऽभवद् द्वीपः समुद्रतटवर्तनः ।  
तापसानां च मुक्तानां तपोऽर्थं तत्र कल्पके ॥3.14.११ ०॥
ब्रह्मणो वत्सरे सप्तदशे लक्ष्मि! च तं स्मर ।  
श्वेतद्वीपो यथा चाद्यस्तथा श्रीद्वीपनामकः ॥११ १॥
श्रीशीलद्वीप एवाऽभून्मम ते वासकारणात् ।  
जलद्वीपस्तथा श्वेतनारायणालयोऽपि सः ॥१ १२॥
तदा लोकाश्च शास्त्राणि कथयन्ति स्म नैकधा ।  
स्मर सर्वं हि तल्लक्ष्मि! पुरातनात्पुरातनम् ॥१ १३॥
चकत्कारमयं स्थानं दिव्यं मया पुरार्जितम् ।  
पठनाच्छ्रवणादस्य स्मरणान्मोक्षमाव्रजेत् ॥१ १४॥
अन्ये तथाऽवतारा मे जाताश्चापि सहस्रशः ।  
तानहं वेद्मि सर्वान् वै प्रत्यक्षज्ञानवानहम् ॥१ १५॥
ततो भक्ता मया पृथ्व्यां पार्षदैर्मम योगिभिः ।  
ऋषिभिर्मुनिभिश्चापि साधुभिर्वैष्णवाः कृताः ॥१ १६॥
प्रजाः सर्वास्ततो जाता वैष्णव्यो मम चाश्रिताः ।  
मुक्तिमार्गः प्रवृत्तश्च यज्ञयागादयोऽभवन् ॥१ १७॥
प्रजाश्च सुखिता जाता मानवा निर्भया अपि ।  
दृश्यन्ते वैष्णवा भूमौ मम पूजापरायणाः ॥१ १८॥
नरा नार्यो व्योमगाश्चाऽऽयान्ति मद्दर्शनाय ह ।  
सर्वाभ्यः खलु दिग्भ्यश्च श्रीद्वीपो मोक्षदोऽभवत् ॥१ १९॥
आकल्पान्तं ततश्चाऽहं न्यवसं श्रीसुशीलिके ।  
द्वीपे तत्र ततश्चाऽहं स्वाऽक्षरं प्रययौ प्रिये! ॥3.14.१ २०॥
इति श्रीलक्ष्मीनारायणीयसंहितायां तृतीये द्वापरसन्ताने स्त्रीभूतानां भूतलवासिप्रजानां रक्षणार्थं प्रार्थनयाऽनादिस्त्रीपुन्नारायणस्य, सप्तदशे वेधसो वत्सरे च माकरादि-  
दैत्यनाशार्थम् अनादिश्रीजलनारायणस्य च प्राकट्यमित्यादिनिरूपणनामा चतुर्दशोऽध्यायः ॥१४ ॥
    
