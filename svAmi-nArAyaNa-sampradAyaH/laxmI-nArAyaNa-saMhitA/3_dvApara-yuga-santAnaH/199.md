+++
title = "१९९"

+++
श्रीपुरुषोत्तम उवाच-  
शृणु नारायणीश्रि त्वं कारुण्यात् प्रवदामि यत् ।  
सर्वैर्जनैः सदा कार्यं सच्छास्त्राणां प्रसेवनम् ॥१ ॥
लक्ष्मीनारायणसंहितायाश्चास्याः प्रसेवनम् ।  
नारीभिश्च नरैश्चापि कर्तव्यं सर्वदेहिभिः ॥२ ॥
मम भक्तिप्रकाराश्च मोक्षस्य साधनान्यपि ।  
स्वर्गस्य हेतवश्चापि सृष्टीनां वर्तनानि च ॥३ ॥
उक्तान्यत्र समस्तानि बहूनि कृपया मया ।  
ऐकान्तिका मम भक्ता उदिता हि मया शुभाः ॥४ ॥
देहात्मबुद्धयश्चापि ब्रह्मात्मबुद्धयस्तथा ।  
स्वार्थपरास्तथा चोक्ताः परार्था दिव्यधर्मिणः ॥५ ॥
दिव्यास्तु देहत्रितयाद् भिन्ने चात्मनि निष्ठिताः ।  
आत्मन्यतिप्रकाशे ते साक्षान्मां समुपासते ॥६ ॥
ईक्षन्ते ते चातिप्रकाशाऽऽत्मरूपं सनातनम् ।  
आत्मरूपे बालकृष्णमीक्षन्ते मां परेश्वरम् ॥७ ॥
अतितेजस्विनं साक्षाद् रमन्तं चात्मना सह ।  
त एते दिव्यदृग्वन्तश्चात्र लोके स्थिता अपि ॥८ ॥
ब्रह्मपुरस्थिताः सन्ति यूयं ब्रह्मप्रिया यथा ।  
ब्रह्मभावस्तु भक्ताभिः साधनीयोऽतिसौख्यदः ॥९ ॥
श्रीपतौ मयि यासां वा येषां मनुष्यभावना ।  
तेषां तासां विघ्नभयं विरहो मे भवेदिति ॥3.199.१० ॥
अप्राप्तिर्मम धाम्नश्च क्वचित् स्यान्मदभावतः ।  
अतो लोके मम भक्ता नैव कुर्वन्ति वै मयि ॥११ ॥
मनुष्यभावनां क्वापि कुर्वन्ति दिव्यभावनाम् ।  
यथा तु भावना दिव्या मयि तथा निजेऽपि च ॥१२॥
कर्तव्या भावना दिव्या न तु देहात्मभावना ।  
देहात्मभावना विघ्नप्रदा भवति देहिनाम् ॥१ ३॥
ब्रह्मा मोहं गतो वीक्ष्य पार्वतीरूपमेव ह ।  
स्खलितश्च ततो जाता बालखिल्या महर्षयः ॥१४॥
शङ्करो मोहिनीं मां तु दृष्ट्वा मुग्धोऽभवत्तथा ।  
नारदो देहभावेन विवाहं समियेष च ॥१५॥
एवमन्येऽपि बहवो मोहं मुक्ता गता अपि ।  
मोहात्मकं महद्विघ्नं जायते देहभाविनाम् ॥१ ६॥
दिव्यभावयुतानां तु चात्मनिष्ठानिवासिनाम् ।  
शुकवद् ब्रह्मभावो वै जायते सनकादिवत् ॥१७॥
सर्वा लीला मम दिव्या बोद्धव्या रतिरासजा ।  
मुक्तिदा सा भवत्येव मयि स्नेहेन योगिनी ॥१८॥
स्नेहो गाढानुरागः श्रीकृष्णनारायणे मयि ।  
प्रेमातिरेकः सततं निजात्मनि स्थिरस्तु यः ॥१ ९॥
स्नेहेनाऽऽनेन भक्तानां मायास्नेहो विलीयते ।  
मायास्नेह स्थितिं कर्तुं ददात्येव न चान्तरे ॥3.199.२०॥
ध्यानं स्नेहेन सततं कर्तव्यं मम नित्यदा ।  
ध्यानवृत्तिः स्थिरा स्याच्च महासमाधिकारणम् ॥२१ ॥
वृत्तिस्थैर्ये भवेदेकान्तिकता मयि केशवे ।  
शाश्वतानन्दसन्दोहे महासुखप्रदे प्रभौ ॥२२॥
सर्वक्रियासु सततं मयि स्थैर्यं विधापयेत् ।  
एवमभ्यसने जाते चात्मा निरुद्ध्यते मयि ॥२३ ॥
सेन्द्रियाऽन्तःकरणः सम्प्रलग्नो जायते मयि ।  
एवं चित्तनिरोधेन सर्वरोधे भवेन्मयि ॥२४॥
प्रेमाऽतिरेकस्तत्राऽस्ति कारणं नेतरद् रमे ।  
भक्तानां मानसं स्नेहात् स्थिरं स्यान्मयि तत्तथा ॥२५॥
तेषामात्मसु सहसा वासो मे च भवेद् रमे ।  
प्रेम्णा वासस्तु मूर्तेर्मे साक्षाद्वत् स्मारको भवेत् ॥२६॥
महात्म्यज्ञानमेवापि प्रेम्णा नित्यं प्रवर्धते ।  
माहात्म्यज्ञानयुक्प्रेमा ब्रह्मात्मस्थितिमृच्छति ॥२७॥
न स मायां प्रपश्येत् सम्पश्येन्मां ब्रह्म शाश्वतम् ।  
अक्षरं दिव्यरूपं च सच्चिदानन्दसम्भृतम् ॥२८ ॥
तत्र निजात्मरूपे वै चाक्षरे ब्रह्मशाश्वते ।  
सदैकरसचैतन्यप्रकाशे व्यापकेऽभितः ॥२९॥
अनादिश्रीकृष्णनारायणं मां परमेश्वरम् ।  
दिव्यं कान्तं समीक्षेत नान्यमाकारमीक्षते ॥3.199.३ ०॥
एषा ब्राह्मी स्थितिर्दिव्या पराविद्यास्थितिस्तथा ।  
दिव्यज्ञानस्थितिश्चापि ज्ञानप्रलयसञ्ज्ञिका ॥३ १॥
साक्षात्कृष्णे परे देवे शाश्वतस्थिरतात्मिका ।  
अस्या नित्यं समारम्भं यः करोति तु देहभाक् ॥३२॥
स याति परमां श्रेष्ठां स्थितिं लक्ष्मि यथा तव ।  
प्रत्यक्षस्य महिमा मे यावज् ज्ञातोऽस्ति येन वै ॥३३ ॥
तस्य तावान् प्रकाशोऽपि हृदये कृपया भवेत् ।  
चिन्मयं तं प्रकाशं च वर्धमानवेक्षते ॥३४॥
महिमानं वर्धमानं यावन्तं विन्दते तथा ।  
तावन्तं प्रणवं चापि तावद्रूपं च मे तथा ॥३५॥
वर्धमानं ब्रह्मरूपे विन्दते कृपया मम ।  
क्रमात् सर्वत्र सम्पूर्णं प्रकाशं परिपश्यति ॥३६॥
शृणोति मम नाम्नां वै नादानां मधुरान् ध्वनीन् ।  
ब्रह्मनादेषु मग्नस्य मग्नस्य स्वात्मनि ध्रुवे ॥३७॥
अमायिकस्य मुक्तस्य ब्रह्मीभूतत्वमेव तत् ।  
मम माहात्म्यानुभवो यस्याऽऽधिक्येन यावता ॥३८॥
तावता ब्रह्मभावस्य परात्मनो ममेक्षणम् ।  
परां काष्ठां प्रपन्नस्य मम माहात्म्यवेदिनः ॥३९॥
कालमायानियन्तृत्वाद्यैश्वर्यं समजायते ।  
अनादिश्रीकृष्णनारायणोऽहं मत्समोऽपि सः ॥3.199.४०॥
सर्वावतारधर्ताऽहं कालमायानियामकः ।  
गुणातीतो निर्विकारः सर्वेश्वरेश्वरेश्वरः ॥४१ ॥
श्रेयोऽर्थं देहिनामत्र स्वेच्छया भामि मर्त्यवत्.।  
मर्त्यवच्च क्रियाः सर्वाः करोमि भक्तहेतवे ॥४२॥
तत्र विमूढमतयश्चाल्पज्ञाश्चर्मचक्षुषः ।  
निजदृष्टान्तमासाद्य दोषान् प्रकल्पयन्ति ते ॥४३॥
निर्दोषोऽहं सदा लक्ष्मि चिन्तामणिसमः सदा ।  
कल्पकेषु कल्प्यदोषाः प्रविशन्ति हि तेऽखिलाः ॥४४॥
मन्यन्ते कामिनं मां ये कामिनस्ते भवन्ति वै ।  
क्रोधिनं मां कल्पयन्ति क्रोधिनस्ते भवन्ति च ॥४५॥
मन्यन्ते मां लम्पटं ये भवन्ति लम्पटास्तु ते ।  
मायाविनं तु जानन्ति मायाविनो भवन्ति ते ॥४६ ॥
अदिव्यं मां विजानन्ति ह्यासुराः क्षुद्रबुद्धयः ।  
दिव्यं चापि मनुष्यं मां दिव्यं जानन्ति ये तु वै ॥४७॥
ते तु भवन्ति दिव्याश्च ह्यदिव्या अपि देवताः ।  
अपि न्राकृतिमीशं मां निर्दोषं मां विदन्ति ये ॥४८॥
सदोषा अपि जायन्ते निर्दोषास्ते बलान्मम ।  
वशे यस्य समस्तानीन्द्रियाणि चान्तराणि च ॥४९॥
सङ्कल्पोऽपि वशे यस्य प्रत्यक्षकृष्णनिश्चयः ।  
स एव पूर्णो धन्यश्च कृतार्थश्च मतः सदा ॥3.199.५० ॥
यथा मुक्तस्तथा सोऽपि यथाऽक्षरे तथाऽत्र सः ।  
यथा दिव्यस्तथा चात्र सर्वैश्वर्यान्वितो भवेत् ॥५१ ॥
मन्येत स निजं भाग्यं भाग्येन श्रीहरेः सह ।  
मिश्रितं न पृथक् लक्ष्मि धन्यं मन्येत वै निजम् ॥५२।  
कामादिदावदग्धेऽत्र लोके धन्योऽस्मि यन्मम ।  
अनादिश्रीकृष्णनारायणः साक्षान्मिमेल ह ॥५३॥
सन्तस्तस्य तु मिलिता मोक्षदा दोषनाशकाः ।  
यत्प्रसादेन जेष्यामि कामादीनान्तरानरीन् ॥५४॥
ब्रह्मरूपेण च कृष्णोपासनां मोक्षदायिनीम् ।  
करिष्यामि भाग्ययोगैः कृपया श्रीहरेस्तथा ॥५५॥
एतादृशा मम भक्ता भाग्यवन्तो रमे मताः ।  
प्राप्तपूर्णगुणास्ते वै चिन्तामणिप्रयोगिणः ॥५६॥
नहि तेष्वस्त्यपूर्णत्वं परिपूर्णा ममाश्रयात् ।  
प्रत्यक्षोऽहं यदेतेषां मिलितो राधिकापतिः ॥९७॥
पूर्वजन्मोत्थसुकृतं त्वेतेषां बहुलं यतः ।  
सत्सङ्गस्य महायोगो जातोऽस्य मोक्षदो यतः ॥५८॥
प्रपन्नस्य तु भक्तस्याऽपूर्णता चेद् भवेद् यदि ।  
अपनेयाऽऽत्मनिष्ठाऽऽढ्यमाहात्म्यज्ञानतस्तु सा ॥५९॥
आत्मनिष्ठा निर्बला चेत् समाधावपि दुःखदा ।  
श्रूयन्ते तु यदा नादा ब्रह्माण्डभेदका इव ॥3.199.६० ॥
समाधौ तु तदा चात्मनिष्ठाहीनो बिभेति ह ।  
आत्मसत्तो निर्भयो वै ब्रह्मतादात्म्यमेति च ॥६ १ ॥
ब्रह्माण्डदाहकं तेजस्तत्रेक्षते समाधिमान् ।  
तदा बिभेत्यसावात्मनिष्ठाहीनो विनाऽऽश्रयम् ॥६२ ॥
हरिर्वा तस्य तन्मार्गे सहायः प्रेमभावितः ।  
आत्मविद्वा भयं नैति हरेः सहायवाँश्च वा ॥६३॥
आत्मविदः प्रत्रुट्यन्ति सर्वा विषयवासनाः ।  
निरोधं त्वेकवृत्तित्वाच्चित्तं कृष्णेऽस्य विन्दति ॥६४॥
सर्वेन्द्रियप्रवाहाणां कृष्णे मयि विसर्जनम् ।  
कृत्वा स्थेयं मम भक्तैर्विघ्नं नाऽस्य प्रजायते ॥६५॥
एकबलं चैकवृत्ति चित्तं भक्तस्य सुस्थिरम् ।  
मय्येव तु यदा जातं तदाक्रष्टुं न शक्यते ॥६६॥
रम्यैश्चापि पदार्थैर्वै यतो निर्वासनं हि तत् ।  
निरुद्धं मम मूर्तौ तन्मदन्यचिन्तनोज्झितम् ॥६७॥
एवं सतां मानसं वै मयि रुद्धं प्रजायते ।  
हित्वाऽन्यत् कृष्णपूर्णार्थाः कुर्वते मदुपासनम् ॥६८॥
एवं लक्ष्मि कृपासाध्यो भवामि पूर्णकामदः ।  
महाभागवताः सन्तो भजन्ते नवधा हि माम् ॥६९॥
ब्रह्मनिष्ठा आत्मविदो मम माहात्म्यवेदिनः ।  
भक्तिनिष्ठः सदा सेवानिष्ठस्तेषां प्रवर्धते ॥3.199.७०॥
तथा तादात्म्यनिष्ठश्च सम्पद्यते मया सह ।  
सद्भिस्तथापि नोद्रिच्यं ह्युद्रेके दग्धबीजता ॥७१ ॥
हरेः कृपा तादृशाच्च निवर्तते हि निष्फला ।  
तस्मान्मय्येव संस्थाप्यं सर्वं चाभ्युदयादिकम् ॥७२॥
बुद्धिर्मनोऽप्यहङ्कारश्चित्तं चेन्द्रियवृत्तयः ।  
देहो देहगुणाश्चापि स्थापनीया मयीश्वरे ॥७३॥
रसिकत्वं हरावेव बालकृष्णे मयि प्रभौ ।  
समर्पणीयं सततं श्रीलक्ष्मीराधिकापतौ ॥७४॥
गायनस्य रसश्चापि समर्पणीय ईश्वरे ।  
कीर्तनं हावभावाश्चार्पणीया परमे मयि ॥७५॥
मय्यर्पणं विना भावो रसोऽन्यत्र भवेद् यदि ॥
तत्र स्यालग्नता तेन भ्रंशः स्याच्छ्रेयसां पथः ॥७६॥
एकान्तिकस्य भक्तस्य रसिकस्य न सम्भवेत् ।  
रसः क्वापि मदन्येषु पदार्थेषु जगत्सु वै ॥७७॥
मम लीलागुणभाजि शब्दे यस्य रसो मतः ।  
नाऽन्यत्र स एव मेऽस्ति शाब्दिको रसिकः प्रियः ॥७८॥
ममाङ्गयोगिसंस्पर्शे यद् भक्तस्य रतो मतः ।  
नाऽन्यत्र स्पार्शने क्वापि स्पर्शीयरसिकः स मे ॥७९॥
ममैवेक्षा मामकानामीक्षा यस्य रसान्विता ।  
नान्या यस्याऽस्ति दिदृक्षा रूपीयरसिकः स मे ॥3.199.८ ०॥
मदर्पितान्नताम्बूलप्रभृतिस्वादसद्रसः ।  
यस्याऽस्ति न त्वितरत्र रसीयरसिकः स मे ॥८ १ ।  
मदर्पितसुगन्धादेर्घ्राणने यस्य सद्रसः ।  
नान्यत्र सौरभादौ स गन्धीयरसिको मम ॥८२॥
ग्रहणं मम दिव्यानां पदार्थानां तु हस्तयोः ।  
गमनं मन्दिराणां मे प्रदक्षिणं च पादयोः ॥८३ ॥
कथनं मत्कथादीनां वाचो यस्य रसात्मकम् ।  
आनन्दाद्यं मम योगान्मद्रतौ यस्य सद्रसः ॥८४॥
एवमाद्यानि सर्वाणि मदर्थे रसभाञ्जि वै ।  
मनो बुद्धिस्तथा चित्तमहङ्कारोऽपि मारुतः ॥८५॥
सर्वे मद्रसभावा वै यस्य भक्तस्य सन्ति हि ।  
प्रमोदो यस्य मन्मूर्तौ मूर्तेश्च विषयेष्वपि ॥८६॥
भागवतेषु दिव्येषु रसोत्कर्षो हि सर्वथा ।  
आत्यन्तिकी रुचिश्चापि मय्येव यस्य वर्तते ॥८७॥
जाग्रतः स्वपतो वापि मूर्छितस्यापि सर्वथा!  
तुर्यास्थितस्य मय्येव यस्य सर्वो रसो मतः ॥८८॥
तस्य भक्तस्य दिव्यस्य सत्या रसिकता मता ।  
एवंविधस्य भक्तस्य रसिकस्य सदा हृदि ॥८९॥
भासेऽनादिकृष्णनारायणोऽहं दिव्यमूर्तिमान् ।  
पश्यतो मम मूर्तिं च हृदये द्रागलौकिकीम् ॥3.199.९० ॥
प्रकाशते ब्रह्मतेजो भासे तस्मिन्नहं प्रभुः ।  
तस्माद् भक्तैः प्रधार्यं मे रूपं गायनकीर्तनैः ॥९१ ॥
मानसं च मम रूपे सात्म श्रद्धासमन्वितम् ।  
यत्र क्वापि प्रवेष्टुं न शक्येताऽन्येन वस्तुना ॥९२॥
यतः समर्थो भगवान् मायिकानि समस्ततः ।  
दूरीकरोति विघ्नानि सर्वेश्वरेश्वरो हि सः ॥९३ ॥
विधृता येन भूगोलास्तारा व्योम्नि तथा धृताः ।  
सूर्याचन्द्रमसोर्येनोदयास्तमने वै कृते ॥९४॥
मेघाश्च निर्मिता येन वारिवाहा जलप्रदाः ।  
ऋतवो निर्मिता येन वृक्षवल्लीफलप्रदाः ॥९५॥
अब्धयो निजवेला न जहत्यपि यदाज्ञया ।  
धातुबिन्दोः प्रजायन्ते साकाराऽपत्यमूर्तयः ॥९६॥
जीवो येनेच्छया चात्मा ह्यगोचरः समर्थितः ।  
सोऽहं श्रीमान् कृष्णनारायणो मनुष्यविग्रहः ॥९७॥
बहिश्च हृदये स्वामी धाम्नि चापि भवामि ह ।  
मिलितश्चेह भक्तानां परनिःश्रेयसे प्रभुः ॥९८॥
एतादृशं मां विज्ञाय माहात्म्यज्ञानगोचरम् ।  
मम भक्तेन भक्तिर्मे कार्या भीतिविवर्जिता ॥९९॥
एवंविधस्य विज्ञस्य ब्रह्मस्थितिर्भवेदिह ।  
हृदि तस्य प्रवेशं न कुर्वन्ति मायिकानि वै ॥3.199.१०० ॥
दिव्या स्थितिर्भवत्येव सुखदुःखसमाऽस्य वै ।  
पूजने ताडने हस्त्यारोहणे खरवाहने ॥१०१ ॥
शत्रौ मित्रे तथा स्वर्णे लौहे रूपे कुरूपके ।  
अवमाने च माने च समताऽस्य हि वर्तते ॥१०२ ॥
एतादृशस्य हृदये वासो मे सर्वदाऽस्ति वै ।  
अस्य प्रपूजनं देवा ईश्वरा विदधत्यपि ॥१० ३॥
संसारिणां समुद्धर्ता भवत्ययं भवार्णवात् ।  
आधारो जगतां चायं सामर्थ्यवान् भवत्यपि ॥१ ०४॥
असङ्ख्यगुणकल्याणैर्युक्तो मोक्षं ददात्यपि ।  
अस्य मूर्तौ मम मूर्तिर्वसत्येव सदा रमे ॥१ ०५॥
अस्येन्द्रियेषु सर्वाणीन्द्रियाणि मे वसन्त्यपि ।  
अस्याऽन्तःकरणे सर्वं मदन्तःकरणं रमे ॥१०६ ॥
अतः स सर्वलोकानां नेत्रादीनां प्रकाशने ।  
समर्थो वर्तते मद्वन्मम तादात्म्ययोगतः ॥१ ०७॥
तथापि साधुतास्थित्या सहते चावमानकम् ।  
क्षुद्रजीवकृतं चापि क्षमाधर्मो हि साधुता ॥१ ०८॥
स एव तु महानात्मा क्षमा सामर्थ्यमुत्तमम् ।  
एतादृशस्य मे साधोः सङ्गमाद् यावदर्पणात् ॥१ ०९॥
सर्वाः सिद्ध्यन्ति वाञ्च्छाश्च स्वर्गं मोक्षं लभेत च ।  
पठनाच्छ्रवणादस्य भुक्तिं मुक्तिं लभेद् रमे ॥3.199.११० ॥
इति श्रीलक्ष्मीनारायणीयसंहितायां तृतीये द्वापरसन्ताने श्रीहरिणा स्वैकान्तिकभक्तानां ब्रह्मनिष्ठतैश्वर्यादीनि कथितानीत्यादिनिरूपणनामा नवनवत्यधिक-  
शततमोऽध्यायः ॥१९९ ॥
    
