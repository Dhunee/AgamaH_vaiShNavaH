+++
title = "०२७"

+++
श्रीनरनारायण उवाच-  
श्रूयतां बदरीदेवि त्वया निकामयोगिनः ।  
पत्न्याः कथा परा दिव्या मोक्षदाऽपि ततोऽभवत् ॥१ ॥
यावत् पश्यति दिव्यं श्रीकृष्णनारायणं प्रभुम् ।  
निकामदेवः सहसा दिव्यस्तब्धाकृतिं गतः ॥२ ॥
तावत् तत्र समायाता सुरेश्वरी सती द्रुतम् ।  
पूजार्थं श्रीकृष्णनारायणस्य कमलैः शुभैः ॥३ ॥
सहस्रकमलैश्चाऽश्वपट्टसरोभवैः सती ।  
चन्दनैश्चाक्षतैः पुष्पैः कृष्णपूजार्थमागता ॥४ ॥
व्यपश्यत् स्वपतिं स्तब्धं दिव्यसमाधिसंस्थितम् ।  
अनुक्त्वा सा द्रुतं कृष्णनारायणाय चक्रिणे ॥५ ॥
कमलानि समर्प्यैव चन्दनं चाक्षतान्यपि ।  
समस्तानि सुपुष्पाणि समर्प्य परमात्मने ॥६ ॥
पादसंवाहनार्थं सा यावत् पुरो निषीदति ।  
तावच्छ्रीकृष्णकान्तस्य पादयोर्निर्गता प्रभा ॥७ ॥
अव्याप्नोद् बद्रिके सौधे ततश्चत्वरमण्डले ।  
निबिडा च घनीभूताऽव्याप्नोदम्बरमण्डले ॥८ ॥
चन्द्रनिभाऽभवत् सा तु माधुर्यशीतमिष्टदा ।  
अथ विद्युन्निभा जाता स्वर्गानलसमा ततः ॥९ ॥
महाभूतमयी जाता तैजसी सा ततोऽम्बरे ।  
अथेश्वराणां योग्या च गम्या स्वर्गनिवासिनाम् ॥4.27.१ ०॥
ब्रह्मादीनां ततो गम्या ततश्चेश्वरपुङ्गवैः ।  
निभाल्या श्रीपुरे धाम्नि यथा वै तैजसी प्रभा ॥११ ॥
वासुदेवप्रभा पश्चात् कृष्णप्रभाऽक्षरप्रभा ।  
अक्षरं धाम सर्वं साऽभवत् ताभ्यां निभालितम् ॥१ २॥
मुक्ता मुक्तानिकाश्चापि ब्रह्मप्रिया हरिप्रियाः ।  
समस्ता श्रीर्माणिकी च ललिता च जया रमा ॥१ -२॥
राधापद्मावतीशक्तयश्च ताभ्यां विलोकिताः ।  
धाम्नि चारामसौधानि मन्दिराणि शुभानि च ॥१४॥
भवनानि विचित्राणि मुक्तानामालयाः शुभाः ।  
अनादिश्रीकृष्णनारायणस्य मुख्यमन्दिरम् ॥१५॥
सहस्रैककलशाढ्यबहुमन्दिरमध्यगम् ।  
निभालितास्तथा सख्यः सखायः परमात्मनः ॥१ ६॥
उद्यानानि विहाराश्च दिव्यभोगा विलोकिताः ।  
दिव्याऽतिदिव्यसौन्दर्यमाधुर्यौज्ज्वल्यसम्भृताः ॥१७॥
पार्षदाः पार्षदान्यश्च ताभ्यां तत्र विलोकिताः ।  
कल्पद्रुमा ब्रह्मद्रुमा ब्रह्मवल्ल्यो विलोकिताः ॥१८॥
फलपुष्पर्द्धयस्तेषु मिष्टरसा विभाविताः ।  
अनन्तभोगसामग्र्योऽसङ्ख्यसाधनसम्भृताः ॥१९॥
अनन्तदासदास्यश्चाऽनन्तैश्वर्यविभूतयः ।  
अनन्तसिद्धदेहाश्च मुक्तात्मानो विलोकिताः ॥4.27.२०॥
मुक्तैर्मुक्तानिकाभिश्च सेवितः परमेश्वरः ।  
कुङ्कुमवापिकाक्षेत्रस्थितो धाम्नि विलोकितः ॥२१॥
दिव्याक्षरे परे धाम्नि सौराष्ट्रोऽपि विलोकितः ।  
अश्वपट्टसरो दिव्यं रम्यः श्रीलोमशाश्रमः ॥२२॥
महर्षीणां चाऽवसथान्यपि दिव्यानि तत्र च ।  
आलोकितानि दिव्यानि कोट्यर्बुदाब्जशक्तयः ॥२३॥
अनादिश्रीकृष्णनारायणकान्ता विलोकिताः ।  
तत्र त्वं बदरी चास्से माणिक्या भगवत्प्रिया ॥२४॥
दिव्यगजासनं कृष्णमन्दिरे सर्वशोभने ।  
सर्वर्द्धिसम्भृतं चापि ताभ्यां विलोकितं तदा ॥२५॥
अथ तत्राऽनादिकृष्णनारायणः पुमुत्तमः ।  
पुराणपुरुषो बद्रि दिव्ययुवा सुसुन्दरः ॥२६॥
स्वर्णकेशः स्वर्णश्मश्रुः स्वर्णाम्बरः सुतैजसः ।  
सर्वलावण्यमूर्तिश्च मन्दहास्यान्वितः प्रभुः ॥२७॥
अनन्तचन्द्रशीताढ्यनेत्रद्वयविराजितः ।  
सर्वानन्दप्रदप्रेमरसाढ्यनेत्रपद्मजः ॥२८॥
मन्दहास्यसुगन्धाढ्यमुखमण्डलराजितः ।  
रक्तौष्ठस्थसुमाधुर्यप्रियताबोधबोधकः ॥२९॥
श्वेतकान्तिप्रसरत्सद्रत्नबीजाभदन्तकः ।  
श्रीरूपाऽव्यक्तभावाढ्यमाणिक्यजिह्विकान्तरः ॥4.27.३ ०॥
पुष्टस्कन्धद्वयाऽऽलम्बिमन्दारादिस्रगन्वितः ।  
भुजबन्धभुजाशोभच्छृङ्ङ्खलाढ्यप्रकोष्ठकः ॥३१ ॥
दक्षकरतलस्थानमीनशूलधनुर्ध्वजः ।  
नखचन्द्रावलिद्योतत्समग्राभिपुरःस्थलः ॥३ २॥
रत्नभूषावलिव्याप्तकौस्तुभरेखिकौरसः ।  
स्वर्णाम्बरादिशोभाढ्यो रशनाकटिशोभितः ॥३३॥
क्वणत्किङ्किणिकाकूजत्पादभूषाविराजितः ।  
स्वर्णचित्रमृदुस्वस्तिपादुकाचरणान्वितः ॥३४॥
अलक्ताभचरणोभतलादिसर्वचिह्नवान् ।  
पारमेशं परं छत्रं मस्तकोर्ध्वे विराजते ॥३५॥
चामरे चाऽल्पमानेऽपि श्रीलक्ष्मीभ्यां धृते शुभे ।  
व्यजनेन सती बालयोगिनी यत्र तिष्ठति ॥३६॥
सुरेश्वरी ताम्बूलकं यस्मै कृष्णाय यच्छति ।  
निकामदेवः श्रीकृष्णवेत्रधरोऽत्र राजते ॥३७॥
एवं दिव्यस्वरूपः श्रीकृष्णस्ताभ्यां प्रवीक्षितः ।  
अथाऽस्य कृपया कृष्णोद्यानानि भवनानि च ॥३८॥
अन्तः प्रविश्य सर्वाणि ताभ्यां विलोकितानि वै ।  
अनन्तानन्दमोदाश्च ताभ्यां तत्र समर्जिताः ॥३९॥
प्रसादाश्चार्जिता दिव्यश्रीकृष्णेन समर्पिताः ।  
तृप्ताः शाश्वतभावाश्च मुक्ताश्चापि विलोकिताः ॥4.27.४०॥
श्रीमद्गोपालकृष्णश्च धर्ममूर्तिर्विलोकितः ।  
तथा श्रीकम्भरालक्ष्मीर्भक्तिरूपाऽवलोकिता ॥४१ ॥
सन्तुष्टा च सती बाला कृष्णशक्तिर्विलोकिता ।  
एवं दृष्ट्वा प्रसादं च लब्ध्वा भुक्त्वा च तौ तदा ॥४२॥
तृप्तौ नारायणदृष्ट्या गोलोकं समुपागतौ ।  
अक्षरं धाम सहसा समस्तं विलयं गतम् ॥४३॥
गोलोके श्रीकृष्णरूपस्ताभ्यां स एव माधवः ।  
अनादिश्रीकृष्णनारायणः कृष्णो विलोकितः ॥४४॥
वंशीधरो गोपिकानां मण्डलेषु सराधिकः ।  
रासं रामयन् रमयन् गोपवृन्देषु वीक्षितः ॥४५॥
गवां सुसेवने सक्तो दुग्धदध्यादिभोजनः ।  
अनादिश्रीकृष्णनारायणः कृष्णो विलोकितः ॥४६॥
अथ ताभ्यां स गोलोकस्तिरोभूतो विलोकितः ।  
वैकुण्ठस्तावदेवैव सञ्जात इति वीक्षितः ॥४७॥
तत्र नारायणो लक्ष्मीपतिः प्रभुर्विलोकितः ।  
असङ्ख्यपार्षदैः सेव्योऽनन्तरमादिरामणः ॥४८॥
अव्याकृतं महद्धाम ततस्ताभ्यां विलोकितम् ।  
वासुदेवस्तत्र धाम्नि वासुदेव्यादिसेवितः ॥४९॥
प्रद्युम्नादिभ्रातृभिश्च सर्वसामर्थ्यशोभितः ।  
आलोकितो हि भगवान् ततः श्रीपुरधामनि ॥4.27.५०॥
ललिताश्रीमहादेव्या सेवितोऽनन्तशक्तिभिः ।  
अमृताख्ये ततो धाम्नि कृष्णनारायणः स च ॥५१॥
भूमा हि भगवान् सोऽपि वीक्षितः कमलापतिः ।  
ततः कैलासरूपे च सदाशिवो विलोकितः ॥५२॥
स एव भगवाँस्ताभ्यां हिरण्यगर्भधामनि ।  
हिरण्मयः स्वर्णमूर्तिर्महाविष्णुर्विलोकितः ॥५३॥
वैकुण्ठे चाऽपरे तत्र स वै विष्णुस्वरूपधृक् ।  
पद्माश्रीसहितः कृष्णनारायणो विलोकितः ॥५४॥
अथ सूर्ये स एवाऽपि नारायणो हिरण्मयः ।  
विलोकितो हि भगवान् वह्नौ वह्निस्वरूपधृक् ॥५५॥
स एव भगवान् बद्रिकाश्रमे च नराग्रजः ।  
तापसो लोकितस्ताभ्यां श्वेतद्वीपेऽथ शेषगः ॥५६॥
स एव भगवान् क्षीरे लक्ष्मीकान्तो विलोकितः ।  
कुङ्कुमवापिकाक्षेत्रे सर्वावताररूपधृक् ॥५७॥
कोट्यवतारसहितः कोटिकृष्णसमन्वितः ।  
विलोकितस्ततस्ताभ्यामनादिपुरुषोत्तमः ॥५८॥
अथाऽन्तर्यामिरूपः स प्रत्यात्माऽपि निभालितः ।  
सुरेश्वर्या हृदयेऽपि निकामदेवमानसे ॥२९॥
समग्रायां प्रतिमायां बालयोगिनिकाऽस्थिषु ।  
प्रत्यवयवं श्रीकृष्णनारायणो विलोकितः ॥4.27.६ ०॥
एवं प्रदर्श्य भगवान् ताभ्यां दिव्यं महत्तमम् ।  
महिमानं निजं पश्चात् तिरोऽभावयदच्युतः ॥६ १॥
मानवः सहसा जातश्चाश्वपट्टसस्तटे ।  
पृथ्व्यां स्थितोऽभवत्तत्र स्नानार्थकृतनिश्चयः ॥६२।  
निकामदेवं हस्ताभ्यां पस्पर्श च सुरेश्वरीम् ।  
तावत्तौ चर्मचक्षुष्कौ जातौ यद्वद्धि मानवौ ॥६ ३॥
निपेततुः पूर्णकामौ कृतसर्वात्मदर्शनौ ।  
स्तुतिं साश्रुदृष्टिनेत्रौ चक्रतुः स्वामिनः प्रभोः ॥६४॥
पावितौ कृपया कृष्ण पुत्रीदानेन पावितौ ।  
रक्षितौ सन्निधौ कृष्ण कृपया मोक्षितावपि ॥६५ ॥
कृतकृत्यौ प्रजातौ स्वः प्रार्थितं नाऽवशिष्यते ।  
परेशस्त्वं चिरं प्राप्तो भवार्णवे पुनस्त्विह ॥६६ ॥
भवो गतो गतो भावो भयं गतं तु नैधनम् ।  
आगता ब्रह्मसंवित्तिर्ब्राह्मी तृप्तिः समागता ॥६७॥
यद्वा प्रेषय तत्रैव यत्रास्से त्व महाऽक्षरे ।  
यद्वा रक्षय चात्रैव पादयोस्ते जनार्दन ॥६८॥
ब्रह्मेशस्त्वं यथार्थोऽसि जन्ममरणतारकः ।  
जा जनिर्मा मृतिश्चेति तस्तारक इत्यसि ॥६९॥
सर्वात्मकोऽसि भगवन् सर्वेच्छा नौ रराम ह ।  
न त्वां विना परात्मानं किञ्चिज्जगति विद्यते ॥4.27.७०॥
त्वामेव विश्वरूपं च परं ज्ञात्वा विमुच्यते ।  
सर्वस्थं त्वां विलोक्यैव समाधिः सर्वदा स्थितः ॥७१॥
त्वां ध्यात्वा यस्त्यजेत्प्राणान् स याति ब्रह्मधाम वै ।  
त्वां संस्थाप्य निजात्माऽब्जे गन्तव्यं नाऽवशिष्यते ॥७२॥
कृष्णप्रकाशकं ध्यानं सर्वबन्धविमोचकम् ।  
अहो भाग्यं परं नौ च यदत्र मिलितो भवान् ॥७३॥
मन्थनाद् दृश्यते ह्यग्निर्भवान् सर्वसमर्पणात् ।  
कृपा ते नौ विमोक्षाय नान्यः पन्था हि कारणम् ॥७४॥
श्रवणं मननं ध्यानं ज्ञानं तीर्थं तपो व्रतम् ।  
न मुक्तौ कारणं चात्र कृपा ते चात्र कारणम् ॥७५॥
यदा सर्वे समर्प्यन्ते कामा हृत्स्थास्त्वयीश्वरे ।  
तदाऽमृतपदप्राप्तिः कृपया ते भवेदिह ॥७६॥
सर्वज्ञः सर्वदर्शी त्वं क्षेत्रज्ञश्चात्मदीपकृत् ।  
विलीय वासना नैजान् नयस्यक्षरधामनि ॥७७॥
इत्युच्चार्य नम ओं श्रीकृष्णनारायणाय ते ।  
नमस्कारं चक्रतुस्तौ तावच्छ्रीबालयोगिनी ॥७८॥
आयाता श्रीकृष्णनारायणाय दातुमुत्तमम् ।  
सुमिष्टं सलिलं पानयोग्यं च शीतलं सती ॥७९॥
दिव्यदृष्ट्या ज्ञातवती पित्रोस्तूर्णं हि मोक्षणम् ।  
नातिदूरे च सहसा पाययित्वा जलं हरिम् ॥4.27.८०॥
प्रसादवारि पितृभ्यां ददौ सा बालयोगिनी ।  
तावत्तौ कृष्णकृष्णेति कृष्णनारायणेति च ॥८१॥
जगदतुर्दिव्यवाचा कृपया स्वामिनः प्रभोः ।  
प्रसादवारिपानेन देहाभ्यां परिवर्तितौ ॥८२॥
दिव्यरूपौ तैजसौ तौ भागत्यागविवर्जितौ ।  
बभूवतुर्हि तत्रैव मुक्तौ धामगतौ यथा ॥८३॥
तावद् विमानं सुभगं गजाग्रपरिशोभितम् ।  
मुक्तमुक्तानिकाजुष्टं जयशब्दादिकूजितम् ॥८४॥
अम्बरं पृथिवीं स्वर्गे प्रभासयद् यथाऽक्षरम् ।  
अवातरन्मन्दिरस्य सन्निधौ सेतुभूमिषु ॥८५॥
जयशब्दैर्हरिकृष्णं स्वामिनं श्रीरमापतिम् ।  
पुष्पाक्षतादिभिर्दिव्यैश्चन्दनैस्तमपूजयन् ॥८६॥
अवतीर्य विमानाच्च श्रीकृष्णचरणामृतम् ।  
जगृहुश्च रजो मूर्ध्नि निदधुश्च पपुर्जलम् ॥८७॥
पश्यतां सर्वलोकानां तावत्तौ मानवावपि ।  
दिव्यदेहौ बालकृष्णहस्तधृतौ विमानके ॥८८॥
निषादितौ विप्रसुरेश्वरीनिकामदेवकौ ।  
नतौ पुत्र्या च हरिणा बदर्या तत्र तावुभौ ॥८९॥
माणिक्यया नतौ चापि नतौ कृष्णकुटुम्बिभिः ।  
नत्वा सर्वान् विमानेन ययतुर्धाम चाऽक्षरम् ॥4.27.९०॥
आश्चर्यं परमं प्राप्ता देहिनो देवकोटयः ।  
एवं बद्रीप्रिये देवि श्वशुरौ परमात्मना ॥९ १॥
प्रेषितावक्षरं धाम पितरौ ते तदा मतौ ।  
इदं ये परमाख्यानं श्रोष्यन्ति परमादरात् ॥२॥
श्रावयिष्यन्ति वा लोकान् प्राप्स्यन्ति परमां गतिम् ।  
कृष्णसेवा मोक्षदा वै साधुसेवा च मोक्षदा ॥९३॥
मन्त्रो विषं वारयति वह्निः शीतं हरत्यपि ।  
सदा तु तौ हि निर्दोषौ मन्त्रः कृष्णोऽनलो हि सन् ॥९४॥
सतां योगेन मुक्तिः स्याद् यथा श्रीकृष्णयोगतः ।  
कृष्णयोगेन मोक्षः स्याद् यथा साधुप्रसङ्गतः ॥९५॥
साक्षात् कृष्णस्य योगेन दिव्यता वर्ष्मणस्त्विह ।  
सर्वार्थलाभ एवापि शिष्यते नाऽपरं सुखम् ॥९६॥
बालयोगिनीगीताया अभ्यासेन परात्मनः ।  
पत्नी स्यात् कन्यका नारी नरो दासस्तु पार्षदः ॥९७॥
सकामाः सम्पदां वासा निष्कामाः स्युर्विमुक्तिगाः ।  
असिद्धाः सिद्धतां चेयुर्बद्धा निर्बद्धतामपि ॥९८॥
भ्रमिता ब्रह्मभावं च प्राप्नुयुः श्रवणादपि ।  
माननात् कृष्णतां निदिध्यासनात् परमेशताम् ॥९९॥
प्राप्नुयुः सर्वथा बद्रि प्राह श्रीपुरुषोत्तमः ।  
बालयोगिनीगीतेयं बालकृष्णसुयोगदा ॥4.27.१० ०॥
श्रोतव्या सततं मुक्त्यै गन्तव्यः परमः पुमान् ।  
भोक्तव्यं च सुखं कार्ष्णे सुप्तव्यं शयने हरेः ॥१ ०१ ॥
इति श्रीलक्ष्मीनारायणीयसंहितायां चतुर्थे तिष्यसन्तानेऽनादिश्रीकृष्णनारायणेन निकामदेवाय तत्पत्न्यै च सर्वधामधामिरूपस्वदर्शनं दत्तम्, निकामदेवतत्पत्न्योः सदेहदिव्यमोक्षणं कृतमित्यादिनिरूपणनामा सप्तविंशतितमोऽध्यायः ॥२७ ॥
    
