+++
title = "०७९"

+++
श्रीबदरीप्रियोवाच-  
नारायणहरे कृष्ण ततः किं समजायत ।  
क्व क्व यानं ततः कुङ्कुमाऽक्षरागमनं कदा ॥१ ॥
श्रीनरनारायण उवाच-  
आषाढशुक्लद्वादश्यां कृतस्नानप्रपूजनः ।  
अनादिश्रीकृष्णनारायणो नैजे गजासने ॥२ ॥
पद्मावतीप्रियायुक्तो व्यराजत स्वदर्शनम् ।  
प्रातर्दातुं स्वतःप्रकाशोऽपि वै लोमशो मुनिः ॥३ ॥
श्रीमद्गोपालकृष्णाद्या पत्नीव्रताश्च भूसुराः ।  
व्यराजन्त सभायां ते कृष्णनारायणान्तिके ॥४ ॥
विप्राः सत्यः साधवश्च सिद्धाश्च यतयोऽमलाः ।  
विरेजिरे सभामध्ये सूर्यवर्चस्विनोऽनघाः ॥५ ॥
श्रीहरेर्दर्शनार्थं वै स्वायम्भुवादिसृष्टिपाः ।  
ब्रह्माद्या भगवन्तश्च महेन्द्राद्याश्च देवताः ॥६ ॥
महर्षयश्च राजानो राज्ञ्यश्च देविकागणाः ।  
श्रेष्ठिनश्च प्रजावर्गा महाभागवतोत्तमाः ॥७ ॥
आययुश्चोपदा हस्ता पुपूजुः परमेश्वरम् ।  
व्यासं गुरुं लोमशं च नत्वोपाविविशुश्च ते ॥८ ॥
लोमशः श्रीगुरुं सर्वान् धन्यवादानवासृजत् ।  
विदायं प्रददौ योग्योत्तमेभ्यो हि यथायथम् ॥९ ॥
साधुभ्यश्च सतीभ्यश्च महर्षिभ्यो विदायकम् ।  
महीमानेभ्य एवाप्यागन्तुकेभ्यो विदायकम् ॥4.79.१ ०॥
सुरेभ्यः पितृदेवेभ्यः सिद्धेभ्यः प्रददौ तथा ।  
गान्धर्वसूतबन्दिभ्यः सेवकेभ्यो ददौ मुदा ॥११ ॥
कर्मचारेभ्य उत्कृष्टविदायानि ददौ मुनिः ।  
पारितोषिकरूपाणि स्वर्णादीनि ददौ मुदा ॥१२॥
विप्रेभ्यो दक्षिणादानोत्तमानि कानकानि च ।  
हीरकान् रत्नभूषाश्च धनानि प्रददौ मुनिः ॥१ ३॥
देवीभ्यः स्त्रीभ्य एवापि कन्याभ्यः प्रददौ मुनिः ।  
बालेभ्यो ब्रह्मचारिभ्यो यतिनीभ्यो विदायकम् ॥१४॥
साङ्ख्ययोगिनीभ्यो ब्रह्मचारिणीभ्यो ददौ मुनिः ।  
यथायोग्यं विदायं वै पूर्णसन्तोषकारकम् ॥१५॥
स्वर्णहारान् स्वर्णभूषाः स्वर्णाम्बराणि मुद्रिकाः ।  
सुवेषान् स्वर्णपात्राणि देहोपकरणान्यपि ॥१६॥
शृङ्गारोत्तमरूपाणि कल्पपात्राणि यान्यपि ।  
कल्पचिन्तामणीन् मौक्तिकादिहारान् ददौ मुनिः ॥१७॥
यानानि गृहसामग्रीर्ददौ श्रीलोमशो गुरुः ।  
आशीर्वादान् ददौ चान्ते महोत्सविभ्य आदरात् ॥१८॥
विहायं प्रददौ पुष्पहारान् कण्ठेषु देहिनाम् ।  
अथ भूपाः सभायां ते जगदुर्लोमशं मुनिम् ॥१९॥
निजालयान्निजराज्यं पवित्रयितुमागमैः ।  
अनादिश्रीकृष्णनारायणो व्यासश्च संहिताः ॥4.79.२०॥
लोमशः पितरौ चान्याः श्रीलक्ष्म्याद्याश्च देवताः ।  
यथायोग्यं समायान्तु पवित्रयन्तु नः क्षितीः ॥२१॥
राष्ट्राणि नः प्रदेशांश्च प्रजाश्च मन्दिराणि नः ।  
पवित्रयन्तु चागत्य भगवन्तः परेश्वराः ॥२२॥
स्वायम्भुवो मनुश्चापि प्रियव्रतो नृपस्तथा ।  
उत्तानपादश्चाप्याह प्राहाऽऽग्निध्रो नृपस्तथा ॥२३॥
प्रार्थयँश्च तदा खण्डेश्वरा हिरण्यकादयः ।  
पावयितुं निजावासान् निजप्रजादिभूमिकाः ॥२४॥
तथाऽस्त्वितिकृष्णनारायणस्तेभ्यो ददौ वचः ।  
कोटिरायो रायहरिस्ततो विदायकं महत् ॥२५॥
यथायोग्यं नृपादीनां चक्रतुः सेवकाविव ।  
सभाविसर्जनं बद्रि जयनादैस्ततोऽभवत् ॥२६॥
भोजनान्यभवँस्तत्र लक्षाऽयुताधिदेहिनाम् ।  
सज्जता प्रस्थानकानि गमनानि ततोऽभवन् ॥२७॥
प्रजाः स्वस्वराष्ट्रदेशान् ययुः प्रसन्नमानसाः ।  
महीमाना ययुश्चापि नृपभिन्नाः प्रजाजनाः ॥२८॥
देवा ययुश्चेश्वराश्च तदा कृष्णाज्ञया दिने ।  
देवैरभ्यर्थितः कृष्णो गन्तुं स्वर्गादिकालयान् ॥२९॥
हरिः कालान्तरे गन्तुं स्वीकृत्यतानवासृजत् ।  
ईश्वरानपि सर्वान् वै प्रार्थनाकारिणस्तथा ॥4.79.३०॥
कालान्तरे प्रयातुं स्वीकृत्येश्वरानवासृजत् ।  
पितॄनपि तथोक्त्वैव पातालवासिनस्तथा ॥३ १॥
कालान्तरे प्रगन्तुं च स्वीकृत्य तानवासृजत् ।  
ओमित्याह हरिस्तत्र भूपेभ्यस्तद्दिने खलु ॥३२॥
पृथ्व्यामेव नृपाणां तु गन्तुं गृहाणि भूस्तरान् ।  
स्वीचकार कृपासिन्धुर्लोमशस्यानुमन्त्रणात् ॥३३॥
अथ सर्वसमाजो द्वादश्यां विसृष्ट एव ह ।  
केवलाश्च नृपाः सज्जा भूत्वा प्रतीक्षणे स्थिताः ॥३४॥
तदा व्यचिन्तयत् कृष्णः सर्वेषां लाभकाङ्क्षया ।  
नैकरूपधरत्वं वै सर्वैः सह प्रमाणकम् ॥३५॥
अथैवं संविचार्यैवाऽनादिकृष्णनरायणः ।  
बद्रिकेऽधारयन्नैकरूपाणि सदृशानि सः ॥३६॥
स्वतःप्रकाशव्यासात्मा लोमशात्माऽभवत्प्रभुः ।  
तावद्रूपश्च पित्रात्मा मात्रात्मा चाऽभवत्प्रभुः ॥३७॥
राधारमादिशक्त्यात्मा दासदासीस्वरूपवान् ।  
यावन्तो राजन्यवर्यास्तावद्रूपाण्यधारयत् ॥३८॥
तेषां तावद्विमानेषु समारुरोह माधवः ।  
तावत्सर्वस्वरूपात्मा सर्वस्ववर्गरूपवान् ॥३९॥
शर्करानगरं त्यक्त्वाऽम्बरे विमानकानि वै ।  
अभवन् बद्रिके कृष्णाज्ञया तत्स्वामिजूंषि वै ॥4.79.४०॥
तदा वाद्यान्यवाद्यन्त जयशब्दास्तदाऽभवन् ।  
ओं नमो बालकृष्णायाऽनादिकृष्णाय ते नमः ॥४१॥
नमस्काराश्चाभवँश्च पुष्पाऽक्षताऽभिवर्धनम् ।  
चक्रुर्लोका देवताद्याश्चन्दनाद्यभिवर्षणम् ॥४२॥
कृष्णाज्ञया विमानानि निर्ययुः सिन्धुमण्डलात् ।  
प्रथमं कोटिरायस्याऽऽलयं प्रति ययौ द्रुतम् ॥४३॥
द्वितीयं तु रायहरिमन्दिरं प्रति तद् ययौ ।  
तृतीयं तु ययौ स्वायम्भुवमन्दिरमुज्ज्वलम् ॥४४॥
चतुर्थं तु ययौ दिव्यं प्रियव्रतालयं प्रति ।  
पञ्चमं तु ययौ दिव्यमुत्तानपादमन्दिरम् ॥४५॥
षष्ठमाग्नीध्रराज्यं वै सप्तमं तु हिरण्यकम् ।  
अष्टमं केतुमालं च नवमं तु कुरुं प्रति ॥४६॥
दशमं काशिकाराजं ययौ विमानमुत्तमम् ।  
शावदीनं लक्ष्मणं च जुम्मासेम्लं नृपं प्रति ॥४७॥
दक्षजवङ्गरं शिबिदेवं प्रति पृथक् पृथक् ।  
थर्कूटस्थं वीरजारं शक्त्यक्षिकं नृपं प्रति ॥४८॥
कालिमाशं बालकाशं कथकं प्रति वै पृथक् ।  
पृथुराजं प्रत्युरलकेतुमुष्ट्रालराजकम् ॥४९॥
तीराणं चापि हङ्कारं जयकाष्ठलकं प्रति ।  
पृथक् कृष्णस्य यानानि ययुस्तैस्तैः सहैव ह ॥4.79.५०॥
अल्वीनरं जीनवर्द्धिमल्पकेतुं पृथक् पृथक् ।  
जयकृष्णवनृपतिं परीशाननृपं प्रति ॥५१ ॥
इन्दुरायं च मुद्राण्डं गण्डराजं पृथक् प्रति ।  
वृहच्छरं च लीनोर्णं बललीनं पृथक् पृथक् ॥५२॥
रायगामलभूपं च वरसिंहं पृथग् ययुः ।  
फेनतन्तुनृपं स्तोकहोमं च कोलकं प्रति ॥५३॥
काष्ठयानं दिनमानार्कं पृथग् रायकिन्नटम् ।  
रायरोकीश्वरं रायरणजीवं पृथग् ययुः ॥५४॥
रायवाकक्षकं चापि रायमारीशकं प्रति ।  
रायबलेश्वरं रायलम्बरं प्रति वै पृथक् ॥५५॥
रायनवार्कभूपं च रायहुण्डेशकं प्रति ।  
रायकूपेशभूपं च कालिमाण्डलिकं प्रति ॥५६॥
वनजेलेशभूपं च पारावारपिबं पृथक् ।  
हरेर्विमानवर्याणि ययुस्तान् प्रति वै पृथक् ॥५७॥
कोटीश्वरं श्रीसतीशं त्रेताकर्कशभूपतिम् ।  
आण्डजरं बाल्यरजं रायसोमनकं पृथग् ॥५८॥
ऊरुगवाक्षकं पराङ्व्रतमीशानपानकम् ।  
राजारायपतिं चापि विमानानि पृथग् ययुः ॥५९॥
यज्ञं धर्मं च धातारं विधातारं पृथक् पृथक् ।  
नाभिं किम्पुरुषं चान्यं रम्यकं प्रति वै पृथक् ॥4.79.६०॥
उमारायं क्षीरपुरुं नागविक्रमणं प्रति ।  
जयादित्यं विक्रमार्कं कृष्णदुर्गं च पाञ्चलम् ॥६१ ॥
प्रभालाक्षं लक्षसेनम् आम्रशालं श्रीलम्भनम् ।  
प्रपत्पालं प्राणिपातं नन्दिभिल्लं पृथग् ययुः ॥६ २॥
रायपारं चेन्द्रगृत्सं गवयेन्द्रं जनास्त्रकम् ।  
कर्णपुत्समवध्याभं यागदेवं पटासनम् ॥६३॥
दाराभाग्यं राजमानं माधवं ब्रह्मपानकम् ।  
शीलहारं माणिकाभं चित्तमाङ्गेयकं प्रति ॥६४॥
चन्द्रनागं मेदकोशं पुरुकुत्सं पृथग् ययुः ।  
बालसङ्घं पार्वतेशं नागविजयकं प्रति ॥६५ ॥
राजमारुं महेन्द्राभं मदाशनं नृपं प्रति ।  
शररङ्गं मधुराजं विरामासं पृथग् ययुः ॥६६॥
त्रिकूटार्कं महासारं चित्रलास्यं नृपं प्रति ।  
कलिकाञ्चनमापाण्डमक्कलार्यं विवर्धनम् ॥६७॥
मण्डलारं जवलीनमिन्द्रद्युम्नं नृपं प्रति ।  
माठरसिंहं नृपं कुटिधरं चिचिन्तनं पृथग् ॥६८॥
उदङ्प्रभं श्रीनागारिं धरणिध्रं(घ्रं) रजिध्वजम् ।  
मूरध्वजं कुङ्कुमास्यं नृपं प्रति पृथक् पृथक् ॥६९॥
ययुर्हरेर्विमानानि बद्रिके सह तैः पृथक् ।  
तथा खण्डनृपैश्चापि द्वीपेशैश्चाब्धितीरगैः ॥4.79.७०॥
रणेशैरद्रिभूपैश्च चोपभूपैः पृथग् ययुः ।  
तत्तद्देशान् समुल्लङ्घ्य तत्तद्राष्ट्राणि संययुः ॥७१ ॥
तत्तन्नृपालयोद्यानभूम्यादौ तान्यवातरन् ।  
जलपानं भोजनादि कारयित्वाऽमृतादनम् ॥७२॥
नगरे भ्रामयामासुः स्वस्वस्मिन् भूमिपास्ततः ।  
संहितायाः पूजनं च व्यासस्य पूजनं गुरोः ॥७३॥
स्वे स्वे दिव्ये महारम्ये प्रासादे चक्रुरुत्सुकाः ।  
उपदाश्चार्पयामासू रत्नहीरकमालिकाः ॥७४॥
सर्वोत्कृष्टं गृहे यद्यद् राज्ये राष्ट्रे तथोत्तमम् ।  
तत्तच्छ्रीकृष्णसेवायां न्यधुस्ते राजसत्तमाः ॥७५॥
आरार्त्रिकं प्रचक्रुश्च पपुः पादामृतं हरेः ।  
प्रसादं भक्षयामासुः श्रीस्वामिकृष्णहस्ततः ॥७६॥
सेवयामासुरत्यर्थं पादसंवाहनादिभिः ।  
एनं प्रसादयामासुर्भक्त्या पद्मावतीपतिम् ॥७७॥
जगृहुस्ते महामन्त्रान् प्रज्ञानारायणाननात् ।  
'ओं नमः श्रीकृष्णनारायणाय स्वामिने स्वाहा' ॥७८॥
'शरणं श्रीकृष्णनारायणोऽस्तु मम सर्वदा ।  
कालमायापापकर्मशत्रुयाम्यकुहृद्भयात् ॥७९॥
शूलमीनध्वजधनुश्चक्रस्वस्तिवानव' ।  
'ब्रह्माऽहं श्रीकृष्णनारायणभक्तोऽस्मि शाश्वतः' ॥4.79.८०॥
'ब्राह्म्यहं श्रीकृष्णनारायणदासी भवामि ओम्' ।  
'ओं नमः श्रीकृष्णनारायणाय पतये स्वाहा' ॥८ १ ॥
'अनादिश्रीकृष्णनारायणः स्वामी पतिश्च मे' ।  
'बालकृष्णः परब्रह्म मम वै शाश्वतः पतिः ॥८२॥
पिता बन्धुः सुहृन्मित्रं रक्षकः पोषकोऽस्तु सः' ।  
'बालकृष्णाय विद्महेऽनादिकृष्णाय धीमहि ।  
तन्नः श्रीशः प्रचोदयात् ॥८३॥
'ओं श्रीलक्ष्म्यै महालक्ष्म्यै दुःखभङ्क्त्र्यै श्रियै नमः' ।  
'ओं मां श्रीबालकृष्णाय समर्पयामि ओं नमः' ॥८४॥
'कृष्णनारायणभक्तोऽहं श्रीहरिः शरणं मम' ।  
'श्रीकृष्णो वल्लभः स्वामी श्रीस्वामी शरणं मम' ॥८५॥
'श्रीकृष्णः श्रीहरिः स्वामी श्रीपतिः शरणं मम' ।  
'श्रीकृष्णो वैष्णवाचार्यः प्रभुः पद्मावतीपतिः ॥८६॥
स्वामी मे शाश्वतः कान्तस्तस्याऽहं स्वामिनी प्रिया' ।  
'प्रभुः कृष्णः पारमेशः श्रीकृष्णः शरणं मम' ॥८७॥
'प्रभुः कृष्णः पार्वणो नारायणः शरणं मम' ।  
एतान्मन्त्रान् ददौ कृष्णनारायणः स्वयं हरिः ॥८८॥
'कृष्णनारायण कृष्णनारायण नरायण ।  
अनादिश्रीकृष्णनारायण राधारमायण ॥८९॥
'प्रभो नारायण माधवीश्रीनारायण प्रभो ।  
जयानारायण श्रीललितानारायण! विभो' ॥4.79.९० ॥
'कम्भरागोपाललालः स्वामी पतिश्च मामव' ।  
एवं मन्त्रान् नामधुन्यं ददौ चापि स्वयं हरिः ॥९१ ॥
तुलसीकण्ठिकां चापि तिलकं चन्द्रशोभितम् ।  
ददौ स्वचरणौ तेषां वक्षःस्थलेषु माधवः ॥९२॥
जगृहुस्ते हरे रक्तचरणौ रङ्गशोभितौ ।  
मुद्रापितौ शुभौ सर्वपादचिह्नसुशोभितौ ॥९३॥
दक्षहस्ततलस्यापि सचिह्नमुद्रिकां शुभाम् ।  
जगृहुस्ते तु पूजार्थं दर्शनार्थं तु रञ्जिताम् ॥९४॥
प्रतिकृतिं प्रतिमां च प्रतिरूपं च जगृहुः ।  
चित्रं कृत्वा हरिं गेहे रक्षयामासुरन्वहम् ॥९५॥
बद्रिके द्वादशीरात्रिं सर्वगेहेषु माधवः ।  
उषित्वा तु ततः प्रातः कृतसेवादराऽशनः ॥९६॥
कृतपूजः समस्तैश्च तोषितस्तोषितैश्च तैः ।  
सवाद्यगीतयशसा जयनादैः समन्ततः ॥९७॥
प्रस्थापितो विमाने स्वे पृथक् समारुरोह च ।  
तदा सर्वेऽन्तिमां नैजां प्रार्थनां चक्रुऽरीशिनः ॥९८॥
'हरे स्वामिन् कृपासिन्धो पाविताः कृपया वयम् ।  
तथैव चान्तकालेऽपि पावनान् स्वाक्षरं नय ॥९९॥
मध्ये सदा मूर्तिरूपो रक्षयाऽस्मान् तवाश्रितान् ।  
हृदये स्वं दिव्यरूपं सदा चेदं प्रदर्शय ॥4.79.१० ०॥
तवाऽस्मीति तव स्मश्च तथा पालय सर्वदा ।  
एवं मायाविमोहो न भवन्नैवेति चिन्तय' ॥१० १॥
इत्येवं बद्रिके सर्वे चक्रुश्चाभ्यर्थनां प्रभोः ।  
पूजायामागतं यद्यत् सर्वं प्रसादरूपि तत् ॥१ ०२॥
हरिस्तेभ्यः प्रदातृभ्यः प्रत्यार्पयत् कृपावशः ।  
आशीर्वादान् शुभान् दत्वा स्वीकृत्य प्रार्थनां ततः ॥१० ३॥
प्राप्य विदायमेवाऽसौ पश्यन् भक्तान्नृपादिकान् ।  
प्रजाजनाः प्रपश्यँश्च प्रेम्णा विमानमैरयत् ॥१ ०४॥
अम्बरे सहसा कृष्णविमानानि समौड्डयन् ।  
तिरोऽभवन् चिदाकाशे कृष्णात्मकानि तानि वै ॥१०५॥
एकीभूतानि सर्वाणि सौराष्ट्रेऽश्वसरोऽन्तिके ।  
कुङ्कुमवापिकाक्षेत्रे विमानमेकमाययौ ॥१ ०६॥
अवातिरच्छनैः क्षेत्रे द्योतयन् सर्वतोदिशः ।  
भगवान् व्यासदेवाद्या लोमशाद्या महर्षयः ॥१ ०७॥
पितरौ दासिका दासा विविशुः स्वस्वमन्दिरम् ।  
एवं श्रीबद्रिके पारायणस्याऽस्य महोत्सवः ॥१ ०८॥
अभूत् सर्वोत्सवाग्र्यश्च पारायणाग्र्य एव सः ।  
ततस्तु चक्रिरे त्वन्ये मखान् भागवतोत्तमाः ॥१ ०९॥
स्वारोचिषस्तथा भूपा उत्तमस्तामसोऽपि च ।  
रैवतश्चाक्षुषश्चापि वैवस्वतोऽपि तन्नृपाः ॥4.79.११ ०॥
एते च मनवः पारायणोत्सवान् प्रचक्रिरे ।  
अन्ये चापि विधास्यन्ति महाभागवतोत्तमाः ॥१११ ॥
मोक्षशास्त्रमिदं बद्रि धर्मार्थकामनाफलम् ।  
सर्वेष्टदायकं चात्मपरमात्मप्रसङ्गदम् ॥१ १२॥
पठनाच्छ्रवणादस्य कथोत्सवस्य चिन्तनात् ।  
सर्वेष्टसिद्धिः सुलभा सुलभा दिव्यसम्पदः ॥१ १३॥
मोक्षलाभो भवेच्चापि सर्वेषणाप्रपूर्त्तयः ।  
कल्पवृक्षसमास्तस्य सङ्कल्पाः सफला द्रुतम् ॥१ १४॥
मनश्चिन्तामणिप्रख्यं प्रजायेत न संशयः ।  
कथानां धारणाल्लक्ष्मीतुल्या नारी भवेदपि ॥१ १५॥
नरो नारायणः स्याच्च कथानां धारणादिह ।  
बद्रिके सर्वसृष्टौ तत् पारायणं जयत्यति ॥१ १६॥
इति श्रीलक्ष्मीनारायणीयसंहितायां चतुर्थे तिष्यसन्तानेऽखिलनृपार्थितः श्रीहरिर्नैकरूपधरः सन् सर्वनृपराष्ट्रमन्दिराणि ययौ, पूजां प्रगृह्य पावयित्वा तिरोभूयाऽश्वपट्टसरः प्रत्याययावित्यादिनिरूपणनामा नवाऽधिकसप्ततितमोऽध्यायः ॥७९ ॥
    
    
