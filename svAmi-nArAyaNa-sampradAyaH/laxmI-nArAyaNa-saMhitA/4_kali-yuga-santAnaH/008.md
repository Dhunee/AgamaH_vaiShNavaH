+++
title = "००८"

+++
श्रीबद्रीश्वर्युवाच-  
कोऽसौ विप्रोऽभवत् तत्र तापसो बदरीस्थले ।  
यस्मै कन्या च बदरं ददौ ब्रूहि हरे कथाम् ॥१ ॥
श्रीनरनारायण उवाच-  
ब्रह्मदेवोऽभवद्विप्रो लूनीग्रामनिवासकृत् ।  
सौराष्ट्रे वेदवेदाङ्गप्रवीणो मखकर्मठः ॥२ ॥
प्रातः स्नात्वा पूजयित्वा कृष्णं दैवतपञ्चकम् ।  
भिक्षार्थं स प्रयात्येव ग्रामवसतिसद्गृहम् ॥३ ॥
अलं प्राप्योदरपूर्णं निवर्तते गृहं निजम् ।  
अप्राप्य पूर्णं वसतिगृहाङ्गणानि यात्यपि ॥४ ॥
अलं लब्ध्वा गृहं याति पाचयित्वा स्त्रिया सह ।  
नाम्ना तु विशदाक्ष्या ३ भुङ्क्ते देवार्पणोत्तरम् ॥५ ॥
इत्येवं वर्तमानस्य गतं वर्षसहस्रकम् ।  
व्यजायत न चापत्यं पत्नी शोकातुराऽभवत् ॥६ ॥
अनपत्यस्य लोका न भवन्ति सुखदायिनः ।  
उद्धारोऽपि भवेन्नैव ऋणानुबन्धिनस्तथा ॥७ ॥
अपि मूर्खोऽपि वंशीयः समुद्धरति पूर्वजान् ।  
अपुत्रस्य गतिर्नास्ति वन्ध्याया नहि मोक्षणम् ॥८ ॥
तस्मात् प्रयतितव्यं वै पुत्रार्थं तपआदिभिः ।  
विचार्येत्थं पतिं प्राह विशदाक्षी प्रतापिनी ॥९ ॥
गतं वर्षसहस्रं वै पुत्रो नास्ति हि मानसः ।  
न गर्भजो नांऽकजश्च न दत्तो न च रक्षितः ॥4.8.१ ०॥
विना पुत्रं गतिर्नास्ति चैषितव्यः सुतस्ततः ।  
सर्वेभ्यः खलु पुत्रेभ्यो गरीयान् गर्भजः सुतः ॥१ १॥
औरसो गुणसम्पन्नः पित्रोश्च प्रतिबिम्बकः ।  
उत्पादनीयश्चावाभ्यां पुत्रो गर्भज उत्तमः ॥१२॥
देहि गर्भं हरिं ध्यात्वा कृतकृत्या भवामि यत् ।  
श्रुत्वैवं प्रमदावाक्यं विप्रः प्राह न मे सुतः ॥१३॥
ललाटे लिखितश्चास्ति न ते पुत्रो भविष्यति ।  
स्थेयं तस्मादपुत्राभ्यामावाभ्यां भवसागरे ॥१४॥
श्रुत्वैवं प्रमदा प्राह भाग्यं तपसा वर्धते ।  
पुत्रेच्छया तपः कार्यं भवता वा मया त्विह ॥१५॥
अपुत्रयोर्मरणं वै नरकाय भवेदिति ।  
ऋणानि त्रीण्यपाकृत्य मोक्षे चित्तं निवेशयेत् ॥१६॥
असाध्यं नास्ति विप्रस्य तपस्विनो विशेषतः ।  
तस्मात्तपः परं कार्यं पुत्रार्थं कान्त सर्वथा ॥१७॥
इत्युक्त्वा विररामेयं विप्रश्चिन्तां चकार ह ।  
पत्न्या वाक्यं यथार्थं वै नाऽनपत्यस्य सद्गतिः ॥१८॥
सङ्कल्पपूरकं क्षेत्रं दिव्यं बदरिकाश्रमम् ।  
गन्तव्यं तत्र यात्रार्थं पुत्रार्थं तपसेऽपि च ॥१९॥
पुत्रप्राप्तिर्भवेद्वा न मोक्षसिद्धिर्भविष्यति ।  
तस्मादुभयसिद्ध्यर्थं गन्तव्यं बदरीवनम् ॥4.8.२०॥
निर्णीयेत्थं स्त्रिया साकं ययौ बदरिकाश्रमम् ।  
तीर्थविधिं विधायैव कृत्वाऽऽसनं प्रकाशके ॥२१ ॥
तपस्तेपे भूसुरोऽसौ पत्न्या साकमहर्निशम् ।  
मासं चक्रे फलाहारं बदरस्यैव केवलम् ॥२२॥
मासं तस्थौ निराहारं हिमानिलकृताशनः ।  
मासद्वयान्ते बदरीं स्मृत्वा स्तोत्रं चकार ह ॥२३॥
'नारायणी सती साध्वी माणिकी श्रीः रमा रतिः ।  
हरिणी कमला लक्ष्मीः सदा जयतु माधवी ॥२४॥
मूलिनी पत्त्रिणी देवी शाखावती हिमालया ।  
बदराढ्या नरबीजा सदा जयतु माधवी ॥२५॥
शूलाङ्कुशधरा साध्वी ब्राह्मणी बालयोगिनी ।  
सर्वर्षिदेववासा श्रीः सदा जयतु माधवी ॥२६॥
कार्ष्णी कृष्णप्रिया शीता हेमानलनिवारिणी ।  
हर्यङ्गना ब्रह्मशीला सदा जयतु माधवी ॥२७॥
सत्त्वमयी बालकृष्णस्वरूपा पुरुषोत्तमी ।  
प्रज्ञाऽनादिकृष्णनारायणी जयतु माधवी ॥२८॥
पार्वती ब्रह्ममुक्तादिजगन्माताऽवतारिणी ।  
श्रीकृष्णे वल्लभा गोप्त्री सदा जयतु माधवी ॥२९॥
चमत्कारस्थिता देवी तापसी परमेश्वरी ।  
भक्तेच्छापूरिका चान्द्री सदा जयतु माधवी ॥4.8.३०॥
एवं स्तुत्वा नमः कृत्वोपारराम स भूसुरः ।  
विशदाक्षौ ततो गत्वा पुपूज बदरीश्वरीम् ॥३ १॥
जलं तथाऽक्षतान् पुष्पाण्युत्तमानि च शर्कराः ।  
धूपं दीपं चन्दनं च कुङ्कुमं च तथाऽम्बरम् ॥३२॥
समर्प्य बद्रिकादेव्यै नीराजनं समाचरत्॥
अपराधक्षमां चापि ययाचे विशदाक्षिका ॥३३॥
ततश्चाकाशवाक् तत्र बदर्यूर्ध्वं मनोहरा ।  
अश्रूयत विशदाक्षि बदरीव्रतमाचर ॥३४॥
'नित्यं प्रातर्बदर्यास्तु मूले सेचय वारि तु ।  
बदर्यधःशयनं च बदर्यधो निजासनम् ॥३५॥
बद्रीपत्रप्रपूतं च बदरीफलभोजनम् ।  
बद्रीछायां समासाद्य मासमेकं निवासनम् ॥३६॥
बदरीरससम्मिश्रवारिस्नानं तथोत्तमम् ।  
बदरीफलमालायाः कण्ठे नित्यं प्रधारणम् ॥३७॥
प्रकोष्ठे बदरीपत्रफलमालावधारणम् ।  
कट्यां बदरीपत्राणां मेखलायाः प्रधारणम् ॥३८॥
बदरीपुष्पगन्धस्य मञ्जर्या ग्रहणं तथा ।  
धम्मिले बदरीपुष्पमञ्जर्या धारणं तथा ॥३९॥
सायमाराधनं बद्रीप्रमायाः स्तोत्रकीर्तनम् ।  
बद्रीभूमेर्मार्जनं च बद्रीगुन्द्रस्य भक्षणम् ॥4.8.४०॥
बद्रीत्वक्चूर्णयुक्तस्य जलस्य पानमित्यपि ।  
मासान्ते बदरीबीजांऽकुररोपणमित्यपि ॥४१॥
उद्यापनं पूजनं च बदराणां प्रदानकम् ।  
यथाशक्तिस्वर्णरूप्यभूषारत्नप्रदानकम् ॥४ २॥
अन्नवस्त्रादिदानं च स्मृद्धिराज्यप्रदानकम् ।  
यथा वैभवदानं च पूजनं च विसर्जनम् ॥४३॥
साधूनां भोजनं चापि साध्वीनां भोजनं तथा ।  
कन्यानां भोजनं चापि कुमाराणां च भोजनम् ॥४४॥
वधूनां भोजनं चापि गर्भिणीनां च भोजनम् ।  
शाटिकां घर्घरीं चोलीं कुचलीं स्तनबन्धिनीम् ॥४५॥
दद्याद् दाने प्रमदाभ्यो मम प्रसादकारिणीम् ।  
धनं तु दक्षिणां दद्यात् परिहारं ततश्चरेत् ॥४६॥
एवं मासव्रतं कुर्यात्तस्याः पुत्रो भवेदिति ।  
पुत्री चापि मया तुल्या भवेन्नास्त्यत्र संशयः ॥४७॥
श्रुत्वैवं व्योमवाणी सा मासं श्रीबदरीव्रतम् ।  
प्रचकार यथाप्रोक्तं विप्रोऽपि तप आचरत् ॥४८॥
व्रतान्ते बदरीदेवी प्रसन्ना माणिकीरमा ।  
कन्यारूपा स्वयं भूत्वा निर्जगाम द्रुमान्तरात् ॥४९॥
बदरं सा करे धृत्वा ददौ तद् विप्रयोषिते ।  
विशदाक्षी फलं नेमे नेमे तां बदरीश्वरीम् ॥4.8.५०॥
पतये फललाभार्थं सा चेयेष हृदन्तरे ।  
बदरी सहसा भावं ज्ञात्वा विप्राय तद् ददौ ॥५१॥
प्रथमं बदरं दिव्यं सबीजं पुत्रदायकम् ।  
द्वितीयं बदरं चास्यै ब्राह्मण्यै सा ततो ददौ ॥५२॥
उवाच बदरीदेवी विप्रं भुङ्क्ष्व सबीजकम् ।  
पुत्रवान् त्वं यथाकालं पत्नीद्वारा भविष्यसि ॥५३॥
विशदाक्षीं ततः प्राह पुत्रस्तेऽपि ततः परम् ।  
स्नुषासङ्कल्पमात्रेण पुत्रिकावान् भविष्यति ॥५४॥
पुत्रिका सा मानसीति चाकस्माद् बालयोगिनि ।  
मत्समा श्रीहरेर्भक्ता नारायणी भविष्यति ॥५५॥
द्वितीयं बदरं तस्माद् रक्ष स्नुषार्थमव्ययम् ।  
प्रसन्नाऽस्मि भव ब्राह्मि वंशविस्तारयोगिनी ॥५६॥
पौत्रीवंशो गानसस्ते बादराख्यो भविष्यति ।  
इत्याशीर्वादमेवैतां ब्राह्मणीं ब्राह्मणं तथा ॥५७॥
दत्वा तिरोऽभवद् बद्रीनारायणी नरेश्वरी ।  
कृतकृत्योऽभवद् विप्रो विप्राणी पूर्णमानसा ॥५८॥
नारायणं बदरीशं बद्रीं प्रपूज्य भावतः ।  
उद्यापनं समस्तं च यथाशक्ति विधाय च ॥५९॥
यात्रां पूर्णां संविधाय तपःपूर्णं विधाय च ।  
ऋषीन्देवान्प्रपूज्याऽपि गङ्गां विगाह्य वै ततः ॥4.8.६०॥
शनैर्नत्वा हरिं स्मृत्वा न्यवर्ततामुभावपि ।  
ऋषीकेशं हरिद्वारं पुष्करं सिद्धपत्तनम् ॥६१॥
कृत्वा तीर्थानि तौ मासचतुष्टयोत्तरं मुदा ।  
सौराष्ट्रे त्वाययतुश्च क्षेत्रं कुङ्कुमवापिकाम् ॥६२॥
तीर्थविधिं विधायाऽपि दृष्ट्वा श्रीलोमशं मुनिम् ।  
अनादिश्रीकृष्णनारायणं प्रपूज्य तावुभौ ॥६३॥
प्रापतुः स्वगृहं लूनीग्रामं प्रसन्नमानसौ ।  
पूजाभिः पूजितौ वासं चक्रुतुर्गृहधर्मिणौ ॥६४॥
विशदाक्षी बभूवाऽपि पत्युर्दौर्हृदलक्षणा ।  
सुषुवे सा सुसमये कुमारं शुभलक्षणम् ॥६५॥
ददौ दानानि विप्रश्च जातकर्मादि चाचरत् ।  
विशदाक्षी पुत्रवतीगणनां प्रजगाम ह ॥६६॥
बद्रीपार्वीरमादेव्याः कृपयाऽपत्ययोगिनी ।  
जाता सौभाग्यसम्पन्ना सफला गृहधर्मिणी ॥६७॥
अथ काले प्रयाते च सुतो यदा युवाऽभवत् ।  
नाम्ना निकामदेवेति ख्यातिं प्राप प्रजास्वपि ॥६८॥
विवाहितः स पित्राऽपि धूनीग्रामे शुभालये ।  
गिरीश्वरस्य विप्रस्य सुतां सुरेश्वरीं सतीम् ॥६९॥
कन्यां विवाहविधिना जग्राह स तु मण्डपे ।  
साऽपि महेन्द्रतुल्यं वै बदर्यनुग्रहोद्भवम् ॥4.8.७०॥
पतिं त्वासाद्य मुमुदे निकामदेवनामकम् ।  
निकामदेवमाताऽपि स्नुषायै बदरं फलम् ॥७१॥
रक्षितं चिरकालेन सोपाख्यानं ददौ मुदा ।  
सुरेश्वरी स्नुषा भुक्त्वा फलं बदरीदैवतम् ॥७२॥
दिव्यज्ञानवती जाता सत्यसङ्कल्पशालिनी ।  
यत्तत् सुरेश्वरी पत्नी कल्पयत्येव मानसे ॥७३॥
तत्तत् सर्वं भवत्येव यथा लक्ष्मीः सरस्वती ।  
एवं ते बद्रिके प्रोक्तं सुरेश्वरीकथानकम् ॥७४॥
अथाऽग्रेऽपि कथयामि कथां ते बालयोगिनि ।  
त्वमेव बदरी जाता पुत्रिका बालयोगिनी ॥७५॥
इति श्रीलक्ष्मीनारायणीयसंहितायां चतुर्थे तिष्यसन्ताने लूनीग्रामस्य ब्रह्मदेवविप्रस्याऽनपत्यस्य बद्रिकाश्रमे तपसा प्राप्तवरदानबदरफलाभ्यां पुत्रपौत्रीप्राप्तिप्रभृतिनिरूपणनामाऽष्टमोऽध्यायः ॥८ ॥
    
