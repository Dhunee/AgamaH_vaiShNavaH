+++
title = "००४"

+++
श्रीबद्रीश्वर्युवाच-  
नरनारायणविष्णो कृष्णनारायणप्रभो ।  
कृष्णकान्तहरे कृष्णश्रीमाणिकीरमाऽऽर्त्तिहन् ॥१ ॥
कथं स बदरो राजा बदरीफलतां गतः ।  
नरश्च बीजतां प्राप्तस्तन्मे ब्रूहि नरायण ॥२ ॥
श्रीनरनारायण उवाच-  
शृणु बद्रीरमे देवि तत्कथां पावनीं शुभाम् ।  
मोक्षकरीं हि भक्तानां पापिनां पापनाशिनीम् ॥३ ॥
बदरो वै महाभक्तो राज्यं धनं गृहादिकम् ।  
सम्पदः स्त्रीजनं यानवाहनानि प्रजास्तथा ॥४ ॥
कोशं रत्नानि भूमिश्च देहदैहिकमित्यपि ।  
सर्वं कृत्वा हि कृष्णार्थं व्यवर्तत स साधुवत् ॥५ ॥
न्ययुङक्त दासदासीश्च साधुसेवासु सर्वदा ।  
सौधेषु साधवस्तस्य निवसन्ति हरेर्जनाः ॥६ ॥
कीर्तनानि सदा तस्यालये भवन्ति बद्रिके ।  
सर्वस्वं श्रीकृष्णभक्तयोगार्थं त्वकरोद्धि सः ॥७ ॥
आत्मनिवेदितां प्राप्तस्त्वेकदाऽचिन्तयन्नृपः ।  
निवेदितं मया सर्वं हरये परमात्मने ॥८ ॥
मायिकं सर्वमेवाऽपि तथाऽऽत्माऽपि निवेदितः ।  
पार्थिवं च जलीयं च तैजसं प्राण इत्यपि ॥९ ॥
सर्वं निवेदितं श्रीमन्नारायणाय चक्रिणे ।  
गेहं यानं भोजनादि वस्त्रालङ्कारभूषणम् ॥4.4.१ ०॥
गन्धसुगन्धतैलादि कृष्णार्थं चौपयोगिकम् ।  
सर्वं प्रजायते योग्यं सेवार्हं जडवस्तुकम् ॥१ १॥
किन्तु निकृष्टमत्यर्थं वर्ष्म दुर्गन्धिसम्भृतम् ।  
समलं विकृतं क्लेद्यं नोपयोगाय चक्रिणः ॥१२॥
भवत्येवाऽशुचि नित्यं मलमूत्रसमन्वितम् ।  
स्नाय्य्वस्थिमांससंव्याप्तं न्यक्कृतं कुणपं शवम् ॥१३॥
सर्वथा नोपयोगार्थं स्वामिनो मे प्रजायते ।  
जीवच्छवं मृतं भस्म विष्टा मृद् वा प्रकीर्तितम् ॥१४॥
कथं कृष्णकृते कार्ष्णसतां कृतेऽस्य योजनम् ।  
उपयोगि कथं स्याच्च कथं न स्यान्निरर्थकम् ॥१९॥
यन्मया पोषितं लक्षवत्सरैः सेवितं शुभैः ।  
तस्य कथं सतामर्थे ह्युपयोगो भवेदिह ॥१६॥
सार्थक्यं च भवेदस्य मानवस्य हि वर्ष्मणः ।  
करोमि तपसा दिव्यं सतां भोग्यं हरेस्तथा ॥१७॥
भक्त्या वा चोपयोगस्थं कुर्वे सेवार्हमेव तत् ।  
नृपाय साधवः सेवां दिशन्ति न कदाचन ॥१८॥
नृपदेहो दीनवच्च करोति सेवनं न च ।  
तस्मान्नृपस्य देहोऽयं निष्फलोऽद्य प्रवर्तते ॥१९॥
सफलं तं करोम्येव तपसाऽऽराधनेन च ।  
यद्धिष्ण्यं न तु देवाय तद्धिष्ण्यं धिक्कृतं मतम् ॥4.4.२०॥
यच्छिरो देवनमने नोपयुक्तं तु धिक्कृतम् ।  
ये नेत्रे न दर्शनार्थे देवानां तेऽपि धिक्कृते ॥२१ ॥
ये श्रोत्रे न श्रवणार्थे देवानां तेऽपि धिक्कृते ।  
यल्ललाटं न देवार्हचन्दनादिप्रसादवत् ॥२२॥
तन्निर्भाग्यं सदा बोध्यं भालं भल्लुकभालवत् ।  
या नासा श्रीहरेर्गन्धग्राहिणी नैव वर्तते ॥२३॥
सा शुष्कतिलपुष्पाभा गह्वराढ्या न शोभना ।  
यन्मुखं श्रीहरेर्वाचं न गृणाति कदाचन ॥२४॥
न कीर्तनं न मोदं च तन्मुखं मूर्खकर्कवत् ।  
या जिह्वा न रसं वेत्ति नारायणप्रसादजम् ॥२५॥
सा तु दर्वीव बोध्या वा दर्दुरीव च निर्गुणा ।  
यन्मुखं सुन्दरं रम्यं हरेर्भोग्यं न चेद्यदि ॥२६।  
राहुग्रस्तं सदा तत्तु बोध्यं सुयोषितामपि।  
नरस्य च मुखं तत्तु वानरास्यसमं मतम् ॥२७॥
यन्मुखं न हरेर्नारायणाऽऽस्यरसवेदि तत् ।  
ताम्बूलरसशून्यं च तद्बिलं मूषकस्य वै ॥२८॥
यः कण्ठो न हरेः कीर्तिगीतिमग्नोऽतिसुस्वरः ।  
स बोध्यः कीचकवद्धि वृथास्वननिनादवान् ॥२९॥
यद्वक्षो न हरेर्योग्यं यन्नोरः श्रीहरेः श्रितम् ।  
यत्र नास्ति हरेर्वासस्तद्वक्षो वृक्षनीडकम् ॥4.4.३०॥
यद्वक्षसि स्वयं कृष्णो न शेते हारवत्तु तत् ।  
शववक्षोऽशुचिबोध्यं वृथास्तनविलम्बितम् ॥३१ ॥
यौ स्तनौ श्रीकृष्णकान्तकरपद्मतलाऽस्पृशौ ।  
तौ पिण्डौ चाऽमङ्गलौ वै रसालीग्रन्थिसदृशौ ॥३२॥
यौ स्कन्धौ कृष्णहस्ताभ्यां नाऽऽश्लिष्टौ स्तम्बिनौ तु तौ ।  
यः पृष्ठः कृष्णशयने स्पृष्टो नैव स काष्ठवत् ॥३३॥
उदरं यद् रमाकान्तोदरलग्नं न तद् दरम् ।  
नाभिः कृष्णेन दृष्टा न सा गर्तः खनिरूपवत् ॥३४॥
कटिर्जघनं गुप्तं च स्पृष्टं कृष्णेन नैव यत् ।  
तद् याम्यं चालयं बोध्यं पापाश्रयं समस्तकम् ॥३५॥
नितम्बौ सक्थिनी जानू जङ्घे पादौ च पत्तले ।  
कृष्णस्पर्शमनापन्ने वृक्षस्तम्बनिभे तु ते ॥३६॥
मनो यत् कृष्णविरहं रौरवं तत्तु वै मतम् ।  
बुद्धिर्या कृष्णशून्या सा कुम्भिपाकात्मिका खनिः ॥३७॥
चित्तं कृष्णविहीनं यत् तत्तु शृगालसदृशम् ।  
अहन्ता कृष्णशून्या या सा वृकीव विनाशिनी ॥३८॥
गुणत्रयं कृष्णशून्यं तत्तु त्रिदोषरूपि यत् ।  
अवस्थात्रितयं कृष्णशून्यं त्वघत्रयं हि तत् ॥३९॥
रूपं कृष्णानपेक्षं यत् तत् श्वित्रं सर्वदा मतम् ।  
रसः कृष्णविहीनो यः स वै वैतरणी नदी ॥4.4.४० ॥
गन्धः कृष्णविहीनस्तु मलपात्रनिभः स वै ।  
शब्दः कृष्णेन विधुरो घूकशब्दो हि सर्वथा ॥४१ ॥
स्पर्शः कृष्णेन हीनस्तु विषानलसमः स हि ।  
रतिः प्रीतिः सुखं मोदः कृष्णहीनास्तथोत्सवाः ॥४२॥
सर्वे ते नारका बोध्या आनन्दा निरयात्मकाः ।  
कृष्णयुक्तं समस्तं वै स्वल्पं महत्तु यद् भवेत् ॥४३॥
तत्तु दिव्यं शाश्वतं च मोक्षप्रदं महामृतम् ।  
श्रीकृष्णस्य सतामर्थे यद् भवेदुपकारकम् ॥४४॥
चेन्निकृष्टं भवेत् तत्तु चोत्कृष्टं सुरवन्दितम् ।  
अपि मज्जाऽस्थिचर्मादि कृष्णार्थं योजितं भवेत् ॥४५६॥
सर्वं दिव्यं मुक्तिदातृ सार्थकं नरवर्ष्म तत् ।  
वृक्षाः कृष्णकृते यानरूपा भवन्ति सार्थकाः ॥४६॥
हस्तिदन्तास्तृणवल्ल्यो भवन्ति भूषणासनम् ।  
चमरीपुच्छवालानां चामरं जायते शुभम् ॥४७॥
कस्तूरिका मृगस्याऽपि मता कृष्णोपयोगिनी ।  
मृगसिंहादिचर्माणि भवन्ति चासनान्यपि ॥४८॥
शुक्त्यादीनि च रत्नानि भूषणानि भवन्त्यपि ।  
कन्दमूलफलानां च नैवेद्यं जायते हरेः ॥४९॥
कणानां मिष्टभोज्यानि जायन्ते परमात्मनः ।  
दुग्धादीनि गवोत्थानि पेयानि सम्भवन्त्यपि ॥4.4.५०॥
माक्षिकं च मधुरं च मधु भक्ष्यं प्रजायते ।  
कौशेयं कीटजं वस्त्रं कृष्णार्थं चौपयोगिकम् ॥५१ ॥
धातवः खनिजाश्चापि हेतिरूपा भवन्त्यपि ।  
शङ्खः सामुद्रजन्तूत्थो वाद्यरूपो भवत्यपि ॥५२॥
मणयोऽपि शरीरोत्था मौक्तिकानि च वै स्रजि ।  
धार्यन्ते कृष्णकान्तेन सर्वं तथौपयोगिकम् ॥५३॥
अपि हंसस्य पृष्ठं च गरुडस्य गजस्य च ।  
अश्वस्यापि हरेः शुभासनयोग्यं भवत्यपि ॥५४॥
किन्त्वयं नरदेहो वै नास्ति कृष्णौपयोगिकः ।  
सतां वा नोपयोगार्थस्ततो निरर्थकः सदा ॥५५॥
एवं व्यचिन्तयद् राजा बहुधा निजवर्ष्मणः ।  
अपि वै कज्जलं कृष्णं कृष्णनेत्रासनं भवेत् ॥५६॥
तत्तुल्योऽपि न वै देहो नरस्याऽतो निरर्थकः ।  
नारीदेहो हरेरर्थे दास्या इव कृतार्थकः ।५७॥
तत्तुल्यो न नरदेहो यः कृष्णार्थो न वर्तते ।  
तस्मान्मया तु कृष्णार्थः साधुसाध्व्यर्थ इत्यपि ॥५८॥
ऋषिमुन्यर्थ एवापि कर्तव्यस्तापसार्थकः ।  
भुक्तं राज्यं कृतं सर्वं कर्तव्यं नाऽवशिष्यते ॥५९॥
विशालाख्यो युवा पुत्रो योग्योऽस्ति राज्यकोविदः ।  
तस्मै समर्प्य राज्यं मे कार्यं कृष्णार्पणं तनु ॥4.4.६०॥
विचार्येत्थं स बदरः समाहूय प्रजाजनान् ।  
प्रकाशं हृदयं कृत्वा प्राप्य प्रजामतानि च ॥६१॥
महोत्सवेन पुत्राय विशालाख्याय वै धुरम् ।  
ददौ राज्यस्य धर्म्यां च मनो मोक्षेऽकरोत्ततः ॥६२॥
नरनारायणशालां समासाद्य हिमालये ।  
व्यचिन्तयन्निजं देहं सतां सेवौपयोगिकम् ॥६३॥
नारायणस्य सेवायां तथा यथौपयोगिकम् ।  
तस्थौ समाधौ सहसाऽऽत्मन्यात्मानं निधाय सः ॥६४॥
स्नेहातिशयमासाद्य नरनारायणप्रभौ ।  
तल्लीनः सम्बभूवैव विस्मृत्य देहमात्मनः ॥६५॥
ब्रह्मानलेन सम्पूर्णो ज्ञानाऽग्निनाऽतिभासुरः ।  
स्नेहशिखिना द्रवितो विदेहः सहसाऽभवत् ॥६६॥
सर्वेषां मुनिवर्याणां पश्यतां द्रवतां गतः ।  
रोमलोहितमांसानि स्नाय्वस्थिमज्जिकास्ततः ॥६७॥
वीर्यं चैतानि सर्वाणि रसात्मकानि चाऽभवन् ।  
बदर्याः श्रीमाणिकीश्रीरूपायाः पादभूस्थले ॥६८॥
रसः सर्वः खाद्यरूपो व्यलीयत तदा द्रुतम् ।  
महाश्चर्यमिदं जातं श्रीपादयोः समर्पितः ॥६९॥
यादृशी भावना चान्ते तथा भवति देह्यपि ।  
तूर्णं बदरो राजाऽसौ रसभावमुपागतः ॥4.4.७०॥
द्रवखाद्यस्वरूपो वै बद्रीमूलेष्वलीयत ।  
बद्रीस्तम्बे चाविवेश रसरूपोऽतिमिष्टकृत् ॥७१ ॥
शाखासु सहसा व्याप्तः पुष्परूपोऽभवत्तथा ।  
फलरूपोऽभवच्चापि बदराणि ततोऽभवन् ॥७२॥
महाश्चर्यमिदं जातं बदरेण निजं वपुः ।  
कृत्वा रसं द्रवितं तत् फलरूपं प्रपादितम् ॥७३॥
बद्रीफलानि मिष्टानि तानि पक्वानि सर्वशः ।  
सुगन्धीनि सुरूपाणि महान्ति तृप्तिदानि च ॥७४॥
माणिक्याश्रीगर्भजानि पावनानि तदाऽभवन् ।  
प्रसादजानि सर्वाणि बदराणि तदाऽभवन् ॥७५॥
नरनारायणो देवो जग्राह कानिचित्तदा ।  
नैवेद्येऽभुङ्क्त भग्वान् मधुराणि फलानि वै ॥७६॥
अथाऽन्ये ऋषयो देवा गन्धर्वा मानवाः सुराः ।  
ये ये त्वासन् हिमाद्रौ ते चखदुः सत्फलानि वै ॥७७॥
एकं फलं वर्षकालतृप्तिदं तद् व्यजायत ।  
मधुगर्भं समस्तं वै तापसानां हि तृप्तिकृत् ॥७८॥
चतुर्दशसु लोकेषु प्रशंसा संव्यजायत ।  
सुधाश्रेष्ठानि हिमवद्गिरौ बद्रीफलानि वै ॥७९॥
नारायणप्रसादानि प्राप्यन्ते तृप्तिदानि वै ।  
परम्परया त्वाकर्ण्य पितरः सिद्धचारणाः ॥4.4.८ ०॥
ऋषयो मानवा देवास्तथाऽन्ये देहिनो गिरौ ।  
आययुः फललाभार्थं नारायणोऽपि सन्ददौ ॥८१ ॥
प्राप्य फलानि सर्वेऽपि सुधोर्ध्वस्वादवन्ति वै ।  
अत्त्वा तृप्तिं वार्षिकीं चावापुः सर्वे सुखप्रदाम् ॥८२॥
ये येऽदन्ति फलान्यस्यास्ते ते प्रयान्ति दिव्यताम् ।  
बलं पुष्टिं च वीर्यं च सहस्रधाऽऽप्नुवन्ति ते ॥८३ ॥
श्रुत्वा श्रुत्वा समायान्ति नीत्वा नीत्वा प्रयान्ति च ।  
दृष्ट्वा हिमालयं बद्रीं नरनारायणाश्रमम् ॥८४॥
बदराणि विचित्राणि मोदन्ते त्वण्डवासिनः ।  
महोत्सवः समस्तानां जातो बदरभोजिनाम् ॥८५॥
अब्धौ तु पर्वतं वीक्ष्य माणिक्यां बदरीं तथा ।  
कृष्णनारायणं वीक्ष्य नरनारायणात्मकम् ॥८६॥
तापसं जटिनं चापि नवां सृष्टिं हि मेनिरे ।  
यात्रार्थं तीर्थवर्यं वै जातं बदारकाश्रमम् ॥८७॥
सुवताराः पार्षदाश्च व्यूहा ईश्वरकोटयः ।  
ईश्वराण्यः सुरा देव्यश्चाययुः फलवाञ्च्छया ॥८८॥
यथा यथा बदराणि नीयन्ते तु तथा तथा ।  
द्रागेव नूतनान्येव प्रोद्भवन्ति द्रुमेऽभितः ॥८९॥
बदरोऽयं महाराजः स्नेहबदरसद्रसः ।  
फलरूपोऽतिभक्त्याऽभूत् सर्वभोग्यशरीरकः ॥4.4.९०॥
अव्ययश्चाऽक्षयश्चाऽपि तथा सङ्ख्याविवर्जितः ।  
दिव्यरसो ब्रह्मरसात्मकः श्रीरस उत्तमः ॥९१॥
व्यजायत कृपयाऽपि नरनारायणस्य वै ।  
लक्ष्म्याश्च कृपया चापि फलपुत्रात्मकः सदा ॥९२॥
माणिक्याफलरूपः स सदा दिव्यफलोऽभवत् ।  
बद्रीदेवी सफलाऽभूद् वृक्षरूपाऽपि सर्वदा ॥९३॥
नारायणोऽपि भगवान् फलपुत्राऽन्वितोऽभवत् ।  
ब्रह्मचर्यव्रतस्थोऽपि बदरस्य पिताऽभवत् ॥९४॥
माणिक्याश्रीः सदा शीलव्रता च बालयोगिनी ।  
बदराख्यफलैर्वंशपुत्रवती सदाऽभवत् ॥९५॥
तानौमानि बदराणि नारायणात्मकानि वै ।  
लक्ष्यात्मकानि दिव्यानि मुक्तभोज्यानि चाऽभवन् ॥९६॥
तस्माद्बद्रीफलभोक्ता कृष्णमूर्तेर्महासुखम् ।  
भुङ्क्ते मूर्त्यानन्दभोक्ता स एव बदरीवने ॥९७॥
अमायिकानि सर्वाणि बदराणि शुभानि वै ।  
चैकतत्त्वमयान्येव सन्ति तद्बदरीद्रुमे ॥९८॥
एवं वै बदरीदेवि बदरः फलतां गतः ।  
अतिभक्त्या रसभावं द्रवं प्राप्य द्रुमे स्थितः ॥९९॥
महाभागवतानां हि सर्वं कृष्णार्पणं मतम् ।  
दिव्यं सर्वं भवत्येव श्रीकृष्णानुग्रहात्तथा ॥4.4.१ ००॥
मायाऽप्यमाया भवति देहोऽप्यदेह इत्यपि ।  
गुणाश्चाऽगुणतां यान्ति जडं दिव्यं सचेतनम् ॥१० १॥
कृष्णार्पितं समस्तं वै कृष्णात्मकं प्रजायते ।  
एवं श्रीमाणिकीदेवि तव भक्तकथानकम् ॥१ ०२॥
दिव्यं श्रीबदरीदेवि मोक्षकृत् कीर्तितं मया ।  
पठनाच्छ्रवणादस्य भुक्तिं मुक्तिं गतिं लभेत् ॥१ ०३॥
इति श्रीलक्ष्मीनारायणीयसंहितायां चतुर्थे तिष्यसन्ताने वदराख्यनृपस्य स्वदेहस्यौपयोगिकतासिद्ध्यर्थं बदरीमूले तपसा भक्त्या रसात्मकता बदरात्मकफलरूपता चेत्यादिनिरूपणनामा  
चतुर्थोऽध्यायः ॥४ ॥
    
