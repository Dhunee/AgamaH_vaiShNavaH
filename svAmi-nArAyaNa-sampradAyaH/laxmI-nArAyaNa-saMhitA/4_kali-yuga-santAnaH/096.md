+++
title = "०९६"

+++
श्रीनरनारायण उवाच-  
शृणु बद्रीप्रिये देवि श्रीकृष्णः फाल्गुने प्रभुः ।  
प्रथमं स्वविमानेन ध्रुवस्वर्गमुपाययौ ॥१ ॥
यत्र वै वैष्णवो भक्तो राजा ध्रुवोऽस्ति सर्वदा!  
यदाधारं लोकचक्रं प्रवर्तते भ्रमत्यपि ॥२ ॥
वीक्ष्य विशालं दिव्यं च सर्वलोकोत्तरं शुभम् ।  
विमानं श्रीहरेस्तूर्णं ध्रुवश्चाभ्याययौ द्रुतम् ॥३ ॥
ससैन्यः सर्वदेवैश्च सवाद्यः सहितो हरिम् ।  
कृष्णं सम्मानयामास स्वागतं व्यचरन्मुदा ॥४ ॥
प्रणम्य धन्यभाग्योऽसीत्याह कृत्वा च दण्डवत् ।  
निन्ये नारायणं नैजे महासौधे तु कानके ॥५ ॥
यत्र विष्णुध्रुवपूज्यो वर्तते सम्पदां प्रदः ।  
विष्णुर्नारायणं नत्वा चकार दण्डवत्तदा ॥६ ॥
पादसंवाहनं चक्रे शुभासनविराजिनः ।  
हरेः सेवां ध्रुवश्चापि चक्रे जलामृतार्पणैः ॥७ ॥
आवासदानकैः सर्वार्पणैभागवतोत्तमः ।  
षोडशाद्युपचारैः सम्प्रपूज्याऽऽरार्त्रिकं व्यधात् ॥८ ॥
वैष्णवी कमला देवी लक्ष्म्यादीनां प्रपूजनम् ।  
ध्रुवपत्नी शाश्वती च ब्रह्मप्रियादिपूजनम् ॥९ ॥
अन्या महामहाभक्तानिकाश्चापि प्रपूजनम् ।  
हरेश्चक्रुस्तथा ध्रुवप्रजाः पुपूजुरच्युतम् ॥4.96.१० ॥
उपदा विविधाश्चापि ददुः श्रीपरमात्मने ।  
दिव्यसौवर्णरत्नाढ्यभूषाहारधनानि च ॥११ ॥
भोजयामासुरीशेशं सर्वोगिसहितं? च ते ।  
सर्वार्पणविधानेन देवा देव्यः प्रसेवनम् ॥१२॥
चक्रुः श्रीबालकृष्णस्य सर्वावतारधारिणः ।  
ध्रुवराज्ये महाराज्ये भ्रामयामासुरच्युतम् ॥१ ३॥
प्रजाश्च श्रीहरिं सम्यक् प्रपूज्य मनुमाप्नुवन् ।  
नामधुन्यं जगृहुश्च दध्युर्नारायणं हृदि ॥१४॥
कृष्णः प्रपावयित्वैव ध्रुवलोकं ततस्ततः ।  
द्रुतं विमानमारुह्य सप्तर्षिलोकमाययौ ॥१५॥
प्रथमं श्रीहरिः श्रेष्ठं वसिष्ठस्याऽऽलयं ययौ ।  
अरुन्धतीयुतर्षिश्च स्वागतं प्राचरद्धरेः ॥१ ६॥
पुष्पचन्दनपीयूषामृताऽक्षतयवाङ्कुरैः ।  
पुपूज परमात्मानं पुपूजाऽरुन्धती ह्यपि ॥१७॥
कृष्णसार्थं समस्तं च पुपूजारुन्धती सती ।  
वासिष्ठाश्च सुरादेव्यः प्रजाश्चानर्चुरच्युतम् ॥१८॥
वेदमन्त्रैरार्षयोगैर्हरेः प्रपूजनं व्यधुः ।  
भोजयामासुरिष्टान्नामृताद्यं बहुधा कृतम् ॥१९॥
आरार्त्रिकं प्रचक्रुश्च गृहे गृहे तथर्षयः ।  
सम्मानं संव्यधुश्चापि सेवां व्यधुर्महादृताः ॥4.96.२० ॥
आशीर्वादान् सामगीर्भिर्ददुर्नारायणाय ते ।  
भृगुश्च भार्गवाश्चापि निन्युर्नारायणेश्वरम् ॥२१ ॥
निजालयेषु चानर्चुर्भोजयामासुरीश्वरम् ।  
अङ्गिराश्चाप्याङ्गिरसा निन्युर्नारायणं ततः ॥२२॥
तेऽप्यानर्चुर्हरिकृष्णं बहूपकरणादिभिः ।  
मरीचिश्चापि मारीचा निन्युर्नारायणं गृहम् ॥२३॥
अत्रिस्तथा तदात्रेया निन्युर्नारायणं मुदा ।  
पुपूजुर्भोजयामासुरुपदाश्च न्यधुः पुरः ॥२४॥
पुलस्त्यश्चापि पौलस्त्या निन्युर्नारायणं गृहम् ।  
पुलहः पौलहाश्चापि निन्युर्निजालयान् हरिम् ॥२५॥
पुपूजुः परया भक्त्या श्रीप्रभुम्माधवीपतिम् ।  
उपदाश्च न्यधुस्त्वग्रे भोजयामासुरीश्वरम् ॥२६॥
महैश्वर्यैर्हरेः सेवां चक्रुस्ते ऋषिपुङ्गवाः ।  
हरिर्विदाय सङ्गृह्य बद्रिके द्रुतमेव ह ॥२७॥
क्रतोर्लोकं निभाल्यैव कृतपूजादरः प्रभुः ।  
आशिषः कृतवे दत्वा शनेर्लोकमुपाययौ ॥२८॥
शनिना कृतपूजश्च दत्वा तस्मै मनुं निजम् ।  
वैष्णवं तं सूर्यपुत्रं युक्त्वाऽऽशीर्भिस्ततो द्रुतम् ॥२९॥
गुरोर्लोकं विशालं वै समाययौ हरिः स्वयम् ।  
बृहस्पतिर्हरेश्चाभिषेकं व्यधात् तु सामगैः ॥4.96.३०॥
अपूजयत् प्रभुं दिव्यैरुपचारैः समृद्धिभिः ।  
मनुं जग्राह हरितो भोजयामास वै ततः ॥३ १ ॥
उत्तमाभिरुपदाभिस्तोषयामास माधवम् ।  
विदायं प्रददौ प्रस्थापयामास ततोऽच्युतम् ॥२२॥
हरिस्तूर्णं मङ्गलस्यालयं तत उपाययौ ।  
मङ्गलः पूजयामास प्रभुं रत्नादिभिस्ततः ॥३३॥
आययौ भगवान् शुक्रालयं विमानतो द्रुतम् ।  
शक्रस्तु बहुधा चक्रे स्वागतं पूजनादिभिः ॥३४॥
ततो हरिर्द्रुतं बुधालयं वै समुपाययौ ।  
बुधः सम्पूज्य मुदितो भोजयामास माधवम् ॥३५॥
विदायं प्रददौ चाथ हरिर्नक्षत्रमण्डलम् ।  
आययौ स्वविमानेन रोहिण्यादिगृहेषु वै ॥३६॥
ताः सर्वा वै दक्षपुत्र्यो नारायणं यथायथम् ।  
पुपूजुः सेवयामासुर्भोजयामासुरच्युतम् ॥३७॥
हरेः पत्नीगणाँश्चापि सन्तुष्टासहितानपि ।  
पूजयामासुरत्यर्थं नारीयोग्योपचारकैः ॥३८॥
ततः श्रीभगवान् सूर्यलोकं समाययौ द्रुतम् ।  
आदित्यः स्वर्णवर्णस्तं हिरण्मययुतः पुमान् ॥३९॥
पुपूज परमात्मानं सर्वद्रवैः सुवर्णजैः ।  
विभूषणैरमृतैश्च दिव्यान्नैरम्बरादिभिः ॥4.96.४०॥
पूषाऽर्यमा विवस्वाँश्च त्वष्टा विष्णुर्भगस्तथा ।  
पर्जन्यो वरुणो धाता शक्रो मित्रोंऽशुरित्यपि ॥४१ ॥
पुपूजुः परमात्मानं श्रेष्ठर्द्धिसम्पदादिभिः ।  
राजाधिराजवेषाँश्च ददुर्नारायणाय ते ॥४२॥
स्वस्वराज्येषु सर्वत्र निन्युर्नारायणं मुदा ।  
मुकुटान् कटकान् हारान् कुण्डलानि ददुश्च ते ॥४३॥
मणिरत्नमयी रम्याः शृङ्खलाश्च ददुस्तथा ।  
अक्षयान्यपि पात्राणि महामृतप्रदान्यपि ॥४४॥
ददुस्ते हरये लक्ष्म्यादिभ्यश्च सूर्ययोषितः ।  
छाया सञ्ज्ञाऽश्विनी चापि हिरण्या च प्रभादिकाः ॥४५॥
भोजयामासुरीशेशं विदायं प्रददुस्ततः ।  
अथ श्रीभगवान् शीघ्रमाययौ चान्द्रभूमिकाम् ॥४६॥
चन्द्रलोके सोमराजश्चकार स्वागतं हरेः ।  
पूजां सेवां चकारापि भोजनान्यमृतानि च ॥४७॥
ददौ वस्त्राणि रम्याणि रसान् पीयूषसम्भृतान् ।  
मणीन् रत्नानि रम्याणि ददौ कृष्णाय चन्द्रमाः ॥४८॥
तत्पत्न्यश्च ददुर्भूषादिकं योषिद्भ्य आदृताः ।  
विदायं प्रददुश्चापि ततः कृष्णनरायणः ॥४९॥
तत्तल्लोकप्रजाभ्यश्च मनुं स्वकं ददौ मुदा ।  
नामधुन्यं ददौ चापि ततस्तु मानसोत्तरम् ॥4.96.५०॥
पर्वतं चाययौ चैत्रे पूर्वे महेन्द्रमन्दिरम् ।  
नगर्याममरावत्यां देवेन्द्रोऽभ्रामयत् प्रभुम् ॥५१ ॥
सर्वशृङ्गारयुक्तायां दिव्यायां देववन्दितम् ।  
देवैश्च देवताभिश्च शच्याऽप्सरोभिरर्चितः ॥५२॥
पावयित्वा देववर्गानिन्द्रसभामुपाययौ ।  
इन्द्रः पुपूज बहुभिश्चोपचारैः समृद्धिभिः ॥५३॥
तस्मै स प्रददौ रत्नहारान् दिव्याँस्तथोपदाः ।  
इन्द्रभोगान् समस्ताँश्च महेन्द्रः प्रभवे ददौ ॥५४॥
भोजयामास सर्वाश्च सेवयामास भावनैः ।  
रक्षयामास सौधे स्वे प्रभुं श्रीपुरुषोत्तमम् ॥५५॥
सिद्धचारणगन्धर्वाः सिषेविरे हरिं स्त्रियः ।  
विदायं प्राप्य भगवान् अग्नेस्तेजोवतीं पुरीम् ॥५६॥
ययौ स्वेन विमानेन बद्रिकेऽग्निमहालयम् ।  
अग्नयः श्रीहरिं नत्वा कृत्वा स्वागतमुत्तमम् ॥५७॥
प्रपूज्य भ्रामयामासुर्नगरे स्वे गृहे गृहे ।  
अर्चयामासुरत्यर्थं भोजयामासुरादरात् ॥५८॥
मणिरत्नादिहाराँश्च ददुः कृष्णाय तेऽनलाः ।  
स्वाहाद्याः स्त्रीजनान् सर्वानानर्चुः स्वर्णभूषणैः ॥५९॥
चान्दनैर्गन्धिभिः श्रेष्ठैर्द्रवैरमृतवर्षिभिः ।  
विदायं प्राप्य भगवान् ययौ संयमनीं पुरीम् ॥4.96.६० ॥
यत्र वैवस्वतस्तस्य प्रजाः पुपूजुरादरात् ।  
यमाः पुपूजुरीशेशं यमराजः पुपूज च ॥६१॥
याम्या यमानुगाश्चापि पुपूजुः परमेश्वरम् ।  
हरिस्तु स्वविमानेन वीक्षितुं नारकान् ययौ ॥६२॥
कृष्णवायोः प्रसङ्गेन नारका मोक्षमाप्नुवन् ।  
नैकोऽपि दण्डवाँस्तत्र दण्ड्यः कुण्डेऽस्ति शेषितः ॥६३॥
नावशिष्टस्तदा तत्र पापी कश्चिद् यमालये ।  
सर्वे मोक्षं गताः स्वर्गं गताः कृष्णकृपावशात् ॥६४॥
यमेन पूजितः कृष्णो विदायं प्राप्य सत्वरम् ।  
रक्षोवतीं पुरीं रक्षोभृतां निर्कतिपालिताम् ॥६५॥
आययौ स्वविमानेन निर्ऋतिः स्वागतं व्यधात् ।  
रक्षोगणाश्च देवेशं पुपूजुर्निर्ऋतेः प्रजाः ॥६६॥
तेभ्यो दत्वा मनुं कृष्णो लब्ध्वा विदायमुत्तमम् ।  
आययौ स्वविमानेन वारुणीं सुखिनीं पुरीम् ॥६७॥
वरुणो भगवन्तं तं पुपूज परमर्द्धिभिः ।  
भोजयामास बहुधा रसानमृतसम्भवान् ॥६८॥
सिषेविरे च बहुधा ततो विदायमार्पयत् ।  
हरिस्तूर्णं विमानेनाऽऽययौ तु वायवीं पुरीम् ॥६९॥
गन्धवतीं चातिरम्यां प्रभञ्जनेन पालिताम् ।  
प्रभञ्जनो हरेः श्रेष्ठं पूजनं सार्थमाचरत् ॥4.96.७०॥
ददौ कृष्णाय रत्नानि विदायं प्रददौ तथा ।  
हरिश्चोत्तरभागस्थां कौबेरीं नगरीं ययौ ॥७१॥
विभावरीं च सोमस्य नगरीं बहुशोभनाम् ।  
ययौ तूर्णं कुबेरेण पूजितस्तत्र माधवः ॥७२॥
बहुरत्नैर्बहुधनैर्भूषाम्बरादिभिस्तथा ।  
सर्वकोशैः पूजितश्च ययावीशानपत्तनम् ॥७३॥
ईशानः स्वयशोवत्यां पुर्यामभ्रामयद्धरिम् ।  
अपूजयद् दिव्यरसैः सगणः सगणं प्रभुम् ॥७४॥
विदायं प्रददौ चापि कृष्णः कान्तिमतीं पुरीम् ।  
आययौ मेरुभागस्थां निशानाथादिसेविताम् ॥७५॥
बह्वीभिश्चाप्सरोभिश्च सर्वदेवगणैर्युताम् ।  
सर्वथा वैष्णवीं रम्यां तारकाभिर्निवासिताम् ॥७६॥
तत्र निशाकरः कृष्णं पुपूज बहुभाववान् ।  
भोजयामास बहुधा भ्रामयामास पत्तने ॥७७॥
विदायं प्रददौ चापि कृष्णो मेरुनिवासिनाम् ।  
गृहे गृहे समस्तानां व्यस्तानां च ययौ तदा ॥७८॥
आहूतः पावनार्थं स्वमन्दिराणि हरिर्ययौ ।  
प्रियव्रतोत्तानपादौ सम्राजौ परमात्मनः ॥७९॥
स्वागतं बहुसम्मानं चक्रतुः पूजनादिकम् ।  
भोजयामासतुश्चापि ददुरनर्घ्यसन्मणीन् ॥4.96.८०॥
धर्मदेवो रुचिश्चापि दक्षः क्रतुर्महर्षयः ।  
पुपूजुः परमात्मानं ससार्थं चोपदादिभिः ॥८१ ॥
खेचरी वसुचारी च ब्रह्मेशो ब्रह्मजीवधीः ।  
सुषेणः शाश्वतः पृष्टः सुपुष्टश्च महाबलः ॥८२॥
त एते चारणा दिव्या निन्युर्नारायणं गृहम् ।  
पुपूजुः परया प्रीत्या रन्नहारादिभिस्तदा ॥८३॥
मन्त्रज्ञो मन्त्रवित् प्राज्ञो मन्त्रराट् सिद्धिशोभनः ।  
सिद्धेशः परमः सिद्धः सिद्धा निन्युर्हरिं गृहम् ॥८४॥
पूजयामासुरत्यर्थं भोजयामासुरमृतम् ।  
यक्षो यक्षेशकश्चापि जृम्भको मणिभद्रकः ॥८९॥
पूर्णप्रभद्रको माली शितिकुण्डलकस्तथा ।  
नरेन्द्रश्चेति यक्षाश्च निन्युर्नारायणं गृहम् ॥८६॥
पुपूजुः परया प्रीत्या ददुर्दिव्योपदास्तथा ।  
विणाज्ञः किन्नरस्तत्र सुरसेनः प्रमर्दनः ॥८७॥
अतीशयः सप्रयोगी गीतज्ञश्चेति किन्नराः ।  
निन्युर्नारायणं नैजावासेष्वपूऽजयन् मुदा ॥८८॥
विद्याधरश्च विबुधो विद्याराशिर्विदाम्बरः ।  
प्रबुद्धश्च कृतज्ञश्च श्रीज्ञस्तत्त्वधरादयः ॥८९॥
विद्याध्राः श्रीहरिं निन्युनिजावासेष्वपूजयन् ।  
गायनैर्नर्तनैर्भावैर्वाद्यप्रकारकैस्तथा ॥4.96.९०॥
ते सम्प्रसादयामासुः श्रीपतिं श्रीजनैर्युतम् ।  
वामदेवो महाजम्भः सुग्रीवो मर्दकस्तथा ॥९१॥
बाष्कली पिङ्गलः कुम्भश्चैते भक्तास्तु तामसाः ।  
निन्युर्नारायणं दैत्याः पुपूजुः परमेश्वरम् ॥९२॥
गरुत्मान् खगतिर्नागमर्दनो विष्णुवाहनः ।  
एते हिरण्यवर्णाभा गरुडाः परमेश्वरम् ॥९३॥
निन्युर्नैजगृहाण्येवाऽऽनर्चुः श्रीपतिमीश्वरम् ।  
उर्वशी मेनका रम्भा रतिश्चापि तिलोत्तमा ॥९४॥
सुमुखी सुस्तनी शान्ता कामुकी शारदानना ।  
अलम्बुषाद्या अप्सरोगणा निन्युर्हरिम् पतिम् ॥९५॥
निजावासेषु कान्तेशं पुपूजुः कामगौरवैः ।  
सिषेविरे समालिङ्ग्य पावित्र्यं प्रापुरीश्वरात् ॥९६॥
गायनं नर्तनं चक्रुः चक्रुः सेवां च योषिताम् ।  
भोजयामासुरत्यर्थं शृङ्गाराणि व्यधापयन् ॥९७॥
रामयामासुरात्मेशं कान्तं सस्वजिरे दृढम् ।  
सुरभिः सर्वतोभद्रा सुशीला श्रीप्रदा तथा ॥९८॥
नन्दिनी चेति गावश्च दिव्यरूपधरास्तदा ।  
कामदुघा हरिं निन्युर्मेरौ निजाश्रमेष्वपि ॥९९॥
पुपूजुः कामरूपेशं महाभिषेकपूर्वकम् ।  
भोजयामासुरिष्टं वै मिष्टं क्षीरमयामृतम् ॥4.96.१ ००॥
अथाऽरुणाऽनपाया च विमनुष्या वराम्बरा ।  
मिश्रकेश्यसिपर्णा चाऽलम्बुषा शुचिका तथा ॥१० १॥
मारीचिश्चाद्रिका विद्युत्पर्णा क्षेमा च लक्ष्मणा ।  
मनोभवाऽसिता पुण्डरीकाऽजगन्धिनी तथा ॥१ ०२॥
सुबाह्वी सुप्रिया चापि सुभुजा सुदती रमा ।  
सुरसा सुमुखी हंसपादी सूताऽभया जया ॥१ ०३॥
हंसा च कमला भासी सुभगा च सरस्वती ।  
अरूपा मनुवन्ती च सुकेशी पर्णिनी तथा ॥१ ०४॥
सहजा पुञ्जिकस्थली घृताची च कृतस्थली ।  
विश्वाची पूर्वचित्तिश्च प्रम्लोचा शारदी दया ॥१ ०५॥
माणिकी चानुम्लोचा मञ्जुला हंसी च शान्तिदा ।  
युवतीत्वं हरये ता ददू रेमे रतिप्रियः ॥१ ०६॥
सिषेविरे स्वालयेषु सर्वस्वार्पणभावनैः ।  
तथा कृष्णप्रियाणां च सेवां चक्रुः समन्विताः ॥१ ०७॥
ननर्तुः श्रीहरेरग्रे चक्रुर्वल्लभकीर्तनम् ।  
आशीर्वादान् जगृहुश्चोपदा न्यधुर्हरेः पुरः ॥१ ०८॥
भीमसेनश्चोग्रसेनः सुपर्णो वरुणस्तथा ।  
सूर्यवर्चा धृतराष्ट्रो गोमान् भीमश्च पत्रवान् ॥१ ०९॥
अर्कपर्णः प्रयुतश्च चित्ररथश्च वैकलिः ।  
शालिशिराः सुबाहुश्च हंसो मध्यश्च दारुणः ॥4.96.११ ०॥
ज्योतिष्टमः सदाचारो वरेण्यश्च वरूथकः ।  
वसुरुचिः सुरुचिश्च विश्वावसुश्च भानुकः ॥१११ ॥
बह्वी सिद्धस्तु पूर्णश्च पूर्णांशः शतगौणकः ।  
सुचन्द्रश्चेति गान्धर्वाः पुपूजुः परमेश्वरम् ॥११ २॥
निन्युर्नारायणं नैजसौधेष्वानर्चुरच्युतम् ।  
उपदाः प्रददुः सर्वे भोजयामासुरच्युतम् ॥११ ३॥
दिव्या मेरोरण्यानी तथा च वनदेवताः ।  
ओषधयस्तथा दिव्या समूर्ताः परमेश्वरम् ॥१ १४॥
पुपूजुः फलपुष्पाद्यैः सद्रसैर्भोजनामृतैः ।  
तेभ्यो मेरुनिवासिभ्यः स्वमनुं माधवो ददौ ॥१ १६॥
नामधुन्यं ददौ नैजमाशीर्वादान् ददौ तथा ।  
ततः स्वस्य विमानेन भुवर्लोकमुपाययौ ॥११ ६॥
वैशाखमासे भगवान् बद्रिके भक्तवत्सलः ।  
वियच्चराः सुरास्तत्र पूजयामासुरच्युतम् ॥१ १७॥
आवहः प्रवहश्चेति सवहोऽनुवहस्तथा ।  
परावहो विवहश्च परिवहश्च वायवः ॥१ १८॥
निजासु रम्यनगरीष्वानयन् परमेश्वरम् ।  
पुपूजुः परया प्रीत्या भोजयामासुरच्युतम् ॥१ १९॥
भूतप्रेतपिशाचाश्च कूष्माण्डाश्च विनायकाः ।  
वीरा वेतालकाश्चापि भुवर्लोकनिवासिनः ॥4.96.१ २०॥
पुपूजुः परमात्मानं जगृहुश्च मनुं हरेः ।  
दिव्यमुक्ता बभूवुस्ते हरिर्भूतलमाययौ ॥१२१ ॥
कुङ्कुमवापिकाक्षेत्रं ज्येष्ठमासे निजालयम् ।  
विरराम हरिर्बद्रि सर्वभक्तप्रपूजितः ॥१ २२॥
इति श्रीलक्ष्मीनारायणीयसंहितायां चतुर्थे तिष्यसन्ताने स्वर्गलोके मेरौ भुवर्लोके च भगवतो भ्रमणं कुङ्कुमवापिकां प्रत्यागमनं चेत्यादिनिरूपणनामा षण्णवतितमोऽध्यायः ॥९६ ॥
    
    
