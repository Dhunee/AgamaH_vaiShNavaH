+++
title = "१०४"

+++
श्रीनरनारायण उवाच-  
शृणु बद्रीप्रिये देवि तिष्योद्धारकरान् वृषान् ।  
दिने क्षणे कृतैश्चापि देह्युद्धारः प्रजायते ॥१ ॥
कालबलं समस्तेषु प्रवर्तते न संशयः ।  
देवानां दैवतं तिष्ये मान्द्यं याति क्रमात्तथा ॥२ ॥
ऋषीणां च तपश्चाप्यैश्वर्यं मान्द्यं प्रयात्यपि ।  
सतीनां वै सतीत्वं तु तिष्ये ह्रासं प्रयाति च ॥३ ॥
योगिनां योगचर्यापि शक्तिशून्या प्रजायते ।  
ईश्वराणामीशनत्वं निःसत्त्वं जायते कलौ ॥४ ॥
ब्रह्मतेजो ब्राह्मणानां विलीयते न संशयः ।  
मन्त्राणां च बलं शीलं शैथिल्यं याति वै कलौ ॥५ ॥
हवनानां मखानां च फलं विशीर्यते कलौ ।  
जपानां च व्रतानां च सामर्थ्यं लीयते कलौ ॥६ ॥
दानानां सफलत्वं च भिद्यते तिष्ययौवने ।  
योगिनीनां परा सत्ता तिरोभवति वै कलौ ॥७ ॥
सिद्धानां सिद्धता छन्ना जायते तिष्यकालिका ।  
पूजायाः प्रतिफलता शून्यायते कलौ तदा ॥८ ॥
साधूनां सद्गुणावासः कुवास इव जायते ।  
धर्मस्य च गतिः शान्ता ह्रासं याति कलौ तदा ॥९ ॥
ज्ञानस्यापि फलं नैव शान्त्यर्थं सम्प्रजायते ।  
वैराग्यस्य विवासो वै जायते सर्वथा कलौ ॥4.104.१० ॥
ऐश्वर्याणां क्लेशदत्वं गर्विता जायते कलौ ।  
तीर्थानां मग्नशीलत्वं वर्धते च कलौ कलौ ॥११ ॥
तारकाणां च निस्तारस्तारणे निर्बला यतः ।  
पृथ्वी दोहे समर्था न जलं तृप्तौ च निर्बलम् ॥१२॥
वह्निः पाके न वै शक्तः कलौ वायुर्न सौख्यदः ।  
लक्ष्मीः कलावशुद्धा च सम्पदो विपदन्विताः ॥१३॥
आश्रया व्रणयुक्ताश्च गुरुत्वं न गुरौ कलौ ।  
गौरवं गर्त्तगं तिष्ये प्रतिष्ठा क्लिष्टताहता ॥१४॥
सम्मानं भानहीनं च क्रिया ध्यानविवर्जिता ।  
स्थितिर्विश्वासरहिता भवत्येव कलौ कलौ ॥१५॥
बद्रिके प्रतिमाः सर्वा देवताश्च शवा इव ।  
कलौ सर्वत्र जायन्ते द्यौस्तमोवद् विभाति च ॥१६॥
आशा तृष्णा च वर्धेते कलेरायुष्यतोऽधिके ।  
आशावान् म्रियते तिष्ये न त्वाशा म्रियते क्वचित् ॥१७॥
पर्व पर्व दिनं तिष्ये श्रद्धाहीनं प्रजायते ।  
धर्मकर्मादि च कृत्यविषयं वै कलौ कलौ ॥१८॥
दीक्षा भिक्षा च शिक्षा च क्षयमेति कलौ तदा ।  
कक्षा चक्षा च पक्षा च यक्षा रक्षा न विद्यते ॥१९॥
उद्याने फलवद्वृक्षस्तरलो बहुशोऽफलाः ।  
मानवे नयवल्लोको विरलो बहुशोऽनयाः ॥4.104.२०॥
खातेषु जलवद्गर्तो दुर्लभः सुलभोऽबलाः ।  
स्वामिषु हितकृन्नेता क्वचित् सर्वत्र नाशकाः ॥२१ ॥
यात्रासु दानकृत् कश्चिद् बहुलाः पानकारिणः ।  
व्यवहारे परार्थस्तु कश्चित् स्वार्था गृहे गृहे ॥२२॥
सत्यवाग् दुर्लभस्तत्र मिथ्यावाक् तु पदे पदे ।  
आपत्तौ हासकास्तिष्ये सम्पत्तौ चाभ्यसूयकाः ॥२३॥
अवमानेऽमृतजिह्वाः सम्माने नेत्रवह्नयः ।  
व्यसने तालिकावादाः कलौ भवन्ति मानवाः ॥२४॥
द्यूते हास्ये कलौ नाट्ये कुतूहले विनाशने ।  
सन्धिनो मानवास्तिष्ये सत्कार्ये पृष्ठपादिनः ॥२५॥
धर्मे व्रते सहाये च भजने बोधने हले ।  
कथायां विरला लोकाः कलौ भवन्ति सेवने ॥२६॥
नाशोन्मुखास्तु बहुधा रक्षोन्मुखाः क्वचित् कलौ ।  
आराधनायां विरला बाधायां सङ्घशो जनाः ॥२७॥
त्यागे तिष्ये नाऽधिका वै ग्रहणे सर्वतो जनाः ।  
मारणे संहिताः सर्वे तारणे नैक इत्यपि ॥२८॥
प्रपातने प्रवीणाश्चोत्तारणे मूर्ध्निमारकाः ।  
उन्नयने तु रिक्तांऽका बूडने बहुसङ्ख्यकाः ॥२९॥
आगमे तु कृतोत्साहा विगमे म्लानमानसाः ।  
अवग्रहे तनुत्यागा विग्रहे मदगञ्जनाः॥३०॥
असत्सु च कृतावेशाः सत्सु चाऽऽदरवर्जिताः ।  
भवन्त्येव जनास्तिष्ये शिष्ये प्रतारणार्थिनः ॥३ १ ॥
ग्रामा दुर्गविहीनाश्च लोका लज्जाविहीनकाः ।  
विवाहा वह्निरहिताः कलौ भवन्ति सर्वशः ॥३२॥
ज्ञानं पालनशून्यं च दानं मानविवर्जितम् ।  
गानं च देवताशून्यं तिष्ये सर्वत्र जायते ॥३३॥
आदानं सर्वतस्तिष्ये प्रदानं शून्यतापरम् ।  
निदानं बाह्यतो मिथ्या तिष्ये भवति धीरधीः ॥३४॥
पानं तु सरसं तिष्ये भोजनं विरसं सदा ।  
भञ्जनं परकार्याणां तिष्ये सर्वत्र विद्यते ॥३५॥
रञ्जनं चेन्द्रियाणां चोद्वेजनं तु कुटुम्बिनाम् ।  
आटाटोपाऽञ्जनं तिष्ये भोजने व्यञ्जनं बहु ॥३६॥
परगृहे धनं तिष्ये परहस्ते सुता प्रिया ।  
पारवश्यं निजे देहे पारवश्यं गृहे गृहे ॥३७॥
निद्रा स्वल्पा कलौ स्वप्नबाहुल्यं कलहो बहुः ।  
शान्तिरल्पा महाचिन्ता रक्तनाशोऽधिकः कलौ ॥३८॥
वैद्यालयास्तु बहुलाः प्रजालयाः सुरोगिणः ।  
प्रलया नित्यशस्तिष्ये निलया भयसम्भृताः ॥३९॥
भूषा भषकबालाद्याः प्रतिष्ठा वेषलग्नता ।  
म्लेच्छभाषा च विद्वत्ता कलौ सर्वत्र जायते ॥4.104.४०॥
धूम्रपानं महत्ता च गालीवादः सरस्वती ।  
साङ्कर्यं चोत्सवे धर्मस्तितष्ये भवति सर्वशः ॥४१॥
नीतिश्चूषणरूपा च लाभो धनसहायिनः ।  
भार्या मिष्टान्नदातुश्च कलौ सर्वत्र जायते ॥४२॥
सर्वे सर्वत्रपाकाश्च पामराणां गृहेशयाः ।  
हत्यायां जन्तुमूल्याश्च तिष्ये सन्ति स्थले स्थले ॥४३॥
श्मश्रूहीना नरास्तिष्ये केशकबरीशालिनः ।  
पात्रस्थधातुजाऽपत्यप्रजा भवन्ति तिष्यके ॥४४॥
अलिङ्गगर्भाः पशवश्चाऽनात्मपुत्तला भटाः ।  
अधारशस्त्राः सङ्ग्रामास्तिष्ये भवन्ति बद्रिके ॥४५॥
अयत्नसाध्याः कूट्टन्यः कुटिका भोजनालयाः ।  
नाट्यशालाश्च शिक्षाङ्ग्यस्तिष्ये भवन्ति बद्रिके ॥४६॥
नार्यश्च बहुनाथा वै नराः स्त्रीभावशोभनाः ।  
कृत्रिमपुत्तलाऽऽनन्दास्तिष्ये भवन्ति मानवाः ॥४७॥
कृत्रिमदन्तका लोकाः कृत्रिमस्तनधारिणः ।  
कृत्रिमदृश्यतृप्ताश्च कृत्रिमस्त्रीविहारिणः ॥४८॥
स्वहस्तक्षुरकर्माणः स्वहस्तदेहमर्दनाः ।  
यन्त्रदोहनपशवस्तिष्ये पाकाश्च यान्त्रिकाः ॥४९॥
विद्युद्वाहासना लोका निःसत्त्वपानभोजनाः ।  
रक्तविक्रयनिर्वाहास्तिष्ये भवन्ति मानवाः ॥4.104.५०॥
पशुस्नेहपरा नार्यो नराः पशुसुयोगिनः ।  
पाशववृत्तिचर्याश्च तिष्ये भवन्ति मानवाः ॥५१ ॥
हृदि चान्ये वचस्यन्ये कर्मण्यन्ये फलेऽपरे ।  
रहस्यन्ये प्रकाशेऽन्ये कलौ भवन्ति मानवाः ॥५२॥
स्वल्पेऽपि क्लेशकर्तारस्तामसा बहुला जनाः ।  
मानाभिमानजीवाश्च वितण्डामात्रवीरकाः ॥५३॥
नारीमग्रे व्यवस्थाप्य विजयाऽऽकाङ्क्षिणः सदा ।  
बहुचित्राम्बरा नार्यो नारीवेषा नराः कलौ ॥५४॥
दैत्यम्लेच्छादरपराः शास्त्रसाधुविरोधिनः ।  
चिरधर्मविहन्तारो वृत्तिधर्मपराः कलौ ॥५५॥
प्रतारका देवकार्ये गृहकार्ये कुसीदिनः ।  
बहुमृषासम्प्रदाया मिथो देवाऽतिनिन्दकाः ॥५६॥
शब्दाडम्बरविद्वांसो युक्तिऋतपरायणाः ।  
सन्दिग्धाः सर्वकृत्येषु गुरुष्वत्यन्तनिर्घृणाः ॥५७॥
जिह्वापोषाः सम्प्रदायाः शिश्नपोषा गृहाश्रमाः ।  
कीर्तिपोषा यतयश्च भवन्त्येव कलौ जनाः ॥५८॥
पुत्रवत् पुत्रिकामानं पुत्री पुत्रायते कलौ ।  
आश्रिता सुभगा नारी पक्षीयति परार्थिनी ॥५९॥
लोहपात्रव्यवाहारा नालिकावारितर्पिणः ।  
अशिखाः प्रायशो विप्रा द्विजास्तिष्ये न सन्ति च ॥4.104.६०॥
प्रतारणं पुरुषार्थो न्यायो लुञ्चां प्रगच्छति ।  
द्रव्यं कुटुम्बवत् सर्वं धर्मस्तु शत्रुवत् कलौ ॥६१ ॥
गृहे गृहे चापणानि विष्टालया गृहे गृहे ।  
विधवा विधुराश्चापि तेषां योगा गृहे गृहे ॥६२॥
भृत्याधीनाः स्वामिनश्च स्त्र्यधीनाः पतयस्तथा ।  
प्रजाधीनानि राज्यानि भवन्ति वै कलौ युगे ॥६३॥
समुदायाऽपीनराष्ट्रं मर्यादाहीनमण्डलम् ।  
भाण्डानां गणिकानां च प्राबल्यं तु कलौ कलौ ॥६४॥
भोजनस्य स्थले वारिपानं सत्काररूपकम् ।  
वारिपानस्थले धूम्रपानं सत्काररूपकम् ॥६९॥
पयोवार्युष्णपानं च कलौ सत्कारकारणम् ।  
महीमानाऽतिथिसाधुसत्कारो वाङ्मयः कलौ ॥६६॥
न नेत्रयोर्न हृदये स्नेहः सत्कारकारणम् ।  
उच्चासनस्थाः श्वपचा नीचस्था ब्राह्मणाः कलौ ॥६७॥
मिथ्याप्रचारः शतधा मिथ्यावाणी सहस्रधा ।  
मिथ्याव्ययोऽयुतधा च कलौ भवति बद्रिके ॥६८॥
अफलाः ऋतवस्तिष्ये चारम्भा विफलाः कलौ ।  
सर्वकर्मकलानार्यो नराः कृष्णाः कलौ युगे ॥६९॥
कापट्यपटलं पृथ्व्यां पर्वते गगनेऽपि च ।  
सर्ववस्तुषु साङ्कर्यं धूलिधुर्याः कलौ जनाः ॥4.104.७०॥
परदोषारोपकाश्च स्वदोषे गुणमानिनः ।  
भग्नपादा ललज्जिह्वा मानवा वै कलौ कलौ ॥७१॥
कृष्णकर्दममार्गाश्च नीलीस्पर्शाम्बरास्तथा ।  
कालुष्यादिप्रपूर्णाश्च मानवा वै कलौ कलौ ॥७२॥
गृहस्थिनोऽस्थिरस्थानास्त्यागिनः सपरिग्रहाः ।  
व्याघ्राः सिंहा ग्रामसीमवासाः श्ववत् कलौ कलौ ॥७३॥
चत्वरे चत्वरे द्वीपा गोमायवो गृहे गृहे ।  
आपणे चापणे धूर्ताश्चौरास्तिष्ये पदे पदे ॥७४॥
धिष्ण्ये धिष्ण्ये शठास्तिष्ये वृन्दे वृन्दे च वृन्दलाः ।  
प्रसह्य च करग्राहास्तिष्ये भवन्ति बद्रिके ॥७५॥
राक्षसाभाश्च भूताभाः पिशाचाभाश्च मानवाः ।  
दैत्याभा वामना ह्रस्वाः कुब्जास्तिष्ये हि मानवाः ॥७६॥
कुसूलान्यन्नहीनानि जलहीनं प्रपास्थलम् ।  
हृदयं स्नेहशून्यं च मानवानां मिथः कलौ ॥७७॥
रात्रिन्दिवं व्यवसायपराणामपि नैव ह ।  
पूर्णमुपार्जनं तिष्ये रूक्षः कलिस्ततो मतः ॥७८॥
तथापि बद्रिके तत्र सत्कार्यं चेत् कृतं भवेत् ।  
सहस्रगुणितं तद्वै फलदं श्रद्धया कृतम् ॥७९॥
सर्वदोषनिधानेऽपि कलौ गुणो महानपि ।  
कृष्णकीर्तनमात्रेण शुद्धिं यातीति मानवः ॥4.104.८०॥
पूजनं जलमात्रेण कीर्तनं नाममात्रतः ।  
स्मरणं रूपमात्रस्य कलौ वै मोक्षदं हरेः ॥८१॥
यादृशास्तादृशा वाऽपि काषायाऽम्बरसाधवः ।  
आश्रितास्तारकास्तिष्ये श्रीकृष्णांऽकस्थिता यतः ॥८२॥
सधूम्रो वा मन्दवर्चाः छन्नो वा मलिनाश्रयः ।  
दुष्टादो वाऽनलः शुद्धस्तथा साधुः कलौ शुचिः ॥८३॥
गृहं क्षेत्रं धनं नारीं ग्रामं त्यक्त्वा स्वकं निजम् ।  
कृष्णाऽङ्केऽवस्थितः साधुः श्रैष्ठ्यं चाऽस्य ततः सदा ॥८४॥
सत्तां त्यक्त्वा पारवश्यं त्यक्त्वा शक्तिं च दीनताम् ।  
शास्तिं विहाय शरणं जग्राहाऽतो वरो मुनिः ॥८५॥
कलिदोषेऽपि हृदये जिह्वायां शरणेऽपि च ।  
हरिं रक्षति गृह्णाति शृणोत्यतो वरो मुनिः ॥८६॥
देहाचारदुराचारपरोऽपि भक्तिमोदनः ।  
पावनो ब्रह्मवित् साधुर्यतः स लोकपावनः ॥८७॥
व्यभिचारपरश्चापि शाट्यधौर्त्यपरोऽपि वा ।  
द्रव्यतृष्णान्वितश्चापि कृष्णपुत्रो वरो मुनिः ॥८८॥
कृष्णस्मृतेस्तु कर्ता सः कारयिता विलोकितः ।  
मिलितो रामवक्ता च वाचयिता वरो मुनिः ॥८९ ॥
कृष्णवेषधरो नाट्ये कृष्णस्य स्मारको यथा ।  
स्मृत्या पापविहन्ता स्यात् तथा तादृग्वरो मुनिः ॥4.104.९० ॥
काषायाऽम्बरमालोक्य पापा नमन्ति तं मुनिम् ।  
ब्रह्मात्मभावनाधानं तस्मात् साधुर्वरः सदा ॥९ १ ॥
बद्रिके दर्शनात् साधोः स्पर्शनात् सेवनात्तथा ।  
मर्दनाद् भोजनाद् वारिपानाच्छुद्ध्यन्ति मानवाः ॥९२॥
साधोश्चरणरजसा प्रसादभोजनादपि ।  
साधोस्तत्त्वाऽऽसादनाच्च सद्यः शुद्ध्यन्ति मानवाः ॥९३ ॥
कृष्णदीक्षावतो योगाद् भक्तस्य शीलनादपि ।  
साधुजीवनकरणात् कलौ शुद्ध्यन्ति मानवाः ॥९४॥
साधुसाध्व्यो सुसत्सङ्गात् तयोः प्रसादनादपि ।  
साध्वाज्ञाकरणात् तिष्ये सद्यः शुद्ध्यन्ति मानवाः ॥९५ ॥
साधोः पादाऽमृतपानात् साध्वाश्लेषविधापनात् ।  
साधुदेहस्य योगाच्च सद्यः शुद्ध्यन्ति मानवाः ॥९६ ॥
साधवे देहदानाच्च तथेन्द्रियसमर्पणात् ।  
मनोऽर्पणाज्जीवदानान्मुक्तिं प्रयान्ति मानवाः ॥९७॥
साधौ तादात्म्ययोगाच्च ह्यनावरणसङ्गमात् ।  
तद्रूपाऽऽकारतायोगान्मुक्तिं प्रयान्ति मानवाः ॥९८॥
यथेष्टवस्तुदानाच्च कुटुम्बसम्पदर्पणात् ।  
श्रीकृष्णार्पणकरणान्मुक्तिं प्रयान्ति मानवाः ॥९९ ॥
कृष्णन्यासात् कृष्णभावात् कृष्णरहस्यसेवनात् ।  
कृष्णसाधुव्रताचारान्मुक्तिं प्रयान्ति मानवाः ॥4.104.१०० ॥
तिष्ये तु बद्रिके देवा मूर्तयो न पुनन्ति हि ।  
तीर्थानि न पुनन्त्येव सद्यः पुनन्ति साधवः ॥१०१ ॥
सेवां दत्वा द्रुतं सन्तः पुनन्ति मानवान् कलौ ।  
सेवां कृत्वा सतां सद्यः शुद्ध्यन्ति मानवाः कलौ ॥१०२॥
आशीर्वादैः सतां साध्यः साधवश्च यथा कलौ ।  
पवित्राः पावका यद्वत्तथा भवन्ति मानवाः ॥१०३ ॥
सतां सङ्गादाश्रयाच्च कृष्णकान्तस्य कीर्तनात् ।  
स्मृतेर्नार्यो नरा दिव्या भूत्वा मोक्षं प्रयान्ति वै ॥१ ०४॥
अनादिश्रीकृष्णनारायणस्वामिसतां मुहुः ।  
सेवनात् कीर्तनात् बद्रि मोक्षो भवति देहिनाम् ॥१० ५॥
इत्येतत् सरलं तिष्ये साधनं बद्रिके मया ।  
मोक्षस्य कथितं सर्वार्पणात्मकं सुनिश्चितम् ॥१०६ ॥
प्रभोः कृपावतः स्वामिनश्च कृष्णस्य योगिनः ।  
सेवनादस्य पठनाच्छ्रवणात् स्मरणात्तथा ॥१ ०७॥
सर्वार्पणाद्याचरणात् तादात्म्यभावयोजनात् ।  
तिष्ये भुक्तिर्मुक्तिरस्ति देहिनां शाश्वती शुभा ॥१ ०८॥
इति श्रीलक्ष्मीनारायणीयसंहितायां चतुर्थे तिष्यसन्ताने कलिदोषाणां मोक्षसाधनगुणानां सतां सेवादीनां च प्रदर्शननामा चतुरधिकशततमोऽध्यायः ॥१०४ ॥
    
    
