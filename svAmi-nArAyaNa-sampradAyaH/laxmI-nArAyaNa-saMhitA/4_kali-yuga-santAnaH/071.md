+++
title = "०७१"

+++
श्रीनरनारायण उवाच-  
शृणु बद्रीप्रिये देवि कथां नकुलमोक्षदाम् ।  
प्रसादोच्छिष्टसम्पन्ने चोत्करे तु बुभुक्षितः ॥१ ॥
नकुलः कश्चिदायातः कथामण्डपसन्निधौ ।  
भुक्तवान् स तदोच्छिष्टं सतां प्रसादमिश्रितम् ॥२ ॥
तावत् स मूर्छितस्तत्र तत्याज निजविग्रहम् ।  
देवस्वरूपः सञ्जातो वैशाखपञ्चमीदिने ॥३ ॥
शुक्लपक्षे तदा सर्वैर्दृष्टः सुरोत्तमः स तु ।  
पृष्टश्चोवाच वृत्तान्तं नैजं पूर्वभवस्य तु ॥४ ॥
शृण्वन्तु वैष्णवा लोका अच्छोदरपुरे पुरा ।  
अहमासं ज्ञानिवर्यो वारुटः सागराभिधः ॥५ ॥
लोकाः सागरदानेति विदुर्मां ज्ञानिनाम्बरम् ।  
इतिहासकथाभिज्ञं समाहूय निजालयान् ॥६ ॥
कारयन्ति कथाख्यानं शृण्वन्ति मानवास्तदा ।  
पूजयन्ति प्रसन्नास्तेऽर्पयन्ति मे धनादिकम् ॥७ ॥
अहं तृप्तो धनं लब्ध्वा प्रयामि स्म स्वमन्दिरम् ।  
कथासु दानवार्तां वै करोमि पूर्वभूभृताम् ॥८ ॥
धर्मवार्तां गवां सेवां पितृसेवां वदामि च ।  
तीर्थसेवां व्रतरक्षां देवपूजां समुत्सवान् ॥९ ॥
नियमाँश्च यमाँश्चापि जनानुपदिशामि च ।  
स्नानधर्मादिकं सर्वं चोपदिशामि सर्वथा ॥4.71.१ ०॥
नाहं किञ्चिन्मनाग् वापि पालयामि तु तत्तथा ।  
मृषावादी मिष्टवादी स्वार्थसिद्धिपरायणः ॥१ १॥
दुष्टात्माऽहं धनधूर्तो धनं हरामि वार्तया ।  
न धर्मं न नियमं यमं व्रतं करोम्यपि ॥१२॥
आसीत् सर्वं वचने मे न क्रियायां तु किञ्चन ।  
आचारहीनः सततं तदाऽभवं प्रतारकः ॥१ ३॥
गवां पित्रोः सुराणां च सेवया हीन इत्यपि ।  
अभवं सर्वथा आर्या असत्प्रलापगर्जनः ॥१४॥
तेन पापेन मे विद्या कुविद्या समजायत ।  
व्याख्यानानि समस्तानि शाठ्यपापफलानि च ॥१५॥
वाक्छलैर्ग्रथितान्येव पापदानि ममाऽभवन् ।  
एवं पापातिभारेण नष्टायुष्यो मृतोऽभवम् ॥१६॥
याम्यपुरं गतस्तत्र याम्यैः सन्दंशकुण्डके ।  
क्षिप्तो जिह्वा कर्तिता मे बहिः कृष्टा चिपीटकैः ॥१७॥
सन्दंशैस्तीक्ष्णधारैश्च निष्कासिता मुहुर्मुहुः ।  
भेदिता छेदिता चापि प्रज्वालिता च कूर्चिता ॥१८॥
विदारिता कच्चरिता तनुर्मे कर्दमीकृता ।  
बहूनि तत्र कष्टानि भुक्त्वा नकुलतामिह ॥१ ९॥
गतोऽस्मि क्षुधया त्वत्रोत्करोच्छिष्टं प्रजग्धिवान् ।  
तेन नष्टानि पापानि ममाऽवशेषकाण्यपि ॥4.71.२०॥
पूतात्मा पूण्यवानस्मि सञ्जातोऽद्य दिवङ्गमः ।  
सुरोऽस्मि चाऽद्य सम्पन्नः प्रयामि स्वर्गमुत्तमम् ॥२ १ ॥
इत्युक्तवान् बद्रिके स नेमे सर्वान् सुवैष्णवान् ।  
अथ तत्र सुरं तं तु जगाद लोमशो मुनिः ॥२२॥
शृणु त्वं सुरवर्याऽद्य देवत्वं गतवानपि ।  
मरणं ते पुनश्चाऽस्ति देवेऽमृतत्वमस्ति न ॥२३॥
तस्मात् साधय पुण्यात्मन्नमृतत्वं तु शाश्वतम् ।  
अपुनर्भवसञ्ज्ञं च ब्रह्मलोकमनामयम् ॥२४॥
श्रुत्वेतथं लोमशं सोऽपि पप्रच्छ कुशलं ध्रुवम्।  
कथं मुनेऽमृतधामप्राप्तिः स्याद् वद मे द्रुतम् ॥२५॥
लोमशः प्रत्युवाचैनं कथां शृणु स्थिरो भव ।  
प्रसादं श्रीहरेर्भुङ्क्ष्व नैवेद्यं हरयेऽर्पितम् ॥२६॥
व्रतं रक्ष सतां सेवात्मकं भक्तिं कुरु प्रभौ ।  
कृष्णार्पणं समस्तं वै विधेहि परमेश्वरे ॥२७॥
मन्त्रं धुन्यं गृहाणाऽपि वैष्णवो भव उत्तमः ।  
महाभागवतो भूत्वाऽक्षरं धाम प्रयास्यसि ॥२८॥
इत्युक्तश्च तदा देवस्वरूपः स कथालये ।  
देवानां मण्डले दिव्यरूपस्तत्र तिरोऽभवत् ॥२९॥
संहितायाः कथां श्रोतुं देवगणे स्थिरोऽभवत् ।  
व्रतं चक्रे प्रसादान्नभोजनं सप्तवासरान् ॥4.71.३०॥
सतां सेवां मानवेन स्वरूपेण करोत्यपि ।  
पादसंवाहनं देहमर्दनं दर्शनादिकम् ॥३१ ॥
वैशाखशुक्लैकादश्यां प्रातः कथाश्रवोत्तरम् ।  
लोमशः कृपया तस्मै मन्त्रं धुन्यं ददौ द्रुतम् ॥३२॥
'ओं नमः श्रीकृष्णनारायणाय पतये स्वाहा' ।  
'प्रभोनारायण पद्मावतीनारायण प्रभो ॥३३॥
जयाकृष्ण ललिताश्रीकृष्ण राधापते विभो' ।  
सोऽपि देवो मनुं लब्ध्वा नामधुन्यं चकार ह ॥३४॥
नैवेद्यभोजनं कृत्वा यावद् देवगणे स्थितः ।  
अकस्मादाययौ तावन्मध्याह्ने श्रीनरायणः ॥३५॥
दिव्यश्वेतहयारूढः श्रीपतिः कमलापतिः ।  
अनादिश्रीकृष्णनारायणश्रीपतिवल्लभः ॥३६॥
तं नेतुमाययौ पक्षितुरगे छत्रशोभिते ।  
आह्वयामास तं देवं भगवान् कम्भरात्मजः ॥३७॥
सर्वेषां पश्यतां देवश्चाऽश्वाऽऽरूढो बभूव ह ।  
नीत्वा तं भगवान् कृष्णनारायणोऽक्षरं ययौ ॥३८॥
कृपैषा श्रीहरेश्चाति लोमशस्याऽपि भूयसी ।  
सान्तममरभावं तं शाश्वताऽमरतामितः ॥३९॥
नकुलः सकुलश्चापि भगवत्कुलवान् कृतः ।  
बद्रिके सा कथा चात्र प्रभूता कथिता परा ॥4.71.४० ॥
अथाऽन्यं ते प्रवदामि चमत्कारं हरेः प्रभोः ।  
भाटः कश्चित्कथां श्रोतुं समायातः कथास्थलम् ॥४१ ॥
नारायणहरे कृष्णनारायणेति सञ्जपन् ।  
श्लोकं कृत्वा स्तुतिं चक्रे संहितायाः सभास्थले ॥४२॥
'कथा कल्याणदा चेयं श्रीकृष्णः करुणाप्रदः ।  
कीरताराभिधो भाटः श्रेयसेऽत उपागतः' ॥४३॥
'नमो व्यासाय कृष्णाय संहितायै नमो मुहुः ।  
वैष्णवानां सभायै च लोमशाय नमो मुहुः ॥४४॥
नमः सद्भ्यो महर्षिभ्यः साध्वीभ्यश्च नमो मुहुः ।  
पावनेभ्योऽत्र देवेभ्यः सर्वेभ्यश्च नमो मुहुः ॥४५॥
श्रूयन्ते बहवः पापास्तारिताः कृपया खलाः ।  
कृष्णनारायणेनात्र कीरतारं समुद्धर ॥४६॥
हृदये वर्तते यश्च व्यासे च पुस्तकेऽपि यः ।  
सदस्येषु च भाटे यः स मामुद्धरतु प्रभुः ॥४७॥
बहूनां जन्मनामन्ते प्राप्तोऽस्मि परमेश्वरम् ।  
शरण्यः स हरिर्भाटं प्रपन्नं पातु पामरम् ॥४८॥
प्राप्तमद्य मया स्वर्णं रत्नं पीयूषममृतम् ।  
पीत्वा पीत्वा दृढो भूत्वा प्रयास्यामि परं पदम् ॥४९॥
उद्धर्ताऽनादिश्रीकृष्णनारायणः प्रभेश्वरः ।  
परं धाम प्रयास्यामि मन्त्रधुन्यादिलाभवान् ॥4.71.५०॥
एवं तुष्टाव च नमश्चोवाच दण्डवत्तथा ।  
चक्रे स्वात्मार्पणं तत्र धूलिं देहेऽप्यघर्षयत् ॥५१ ॥
अथ श्रीव्यासदेवश्च स्वतःप्रकाशकायनः ।  
ददावस्मै मनुं नामधुन्यं सलिलसाक्षिकम् ॥५२॥
'ओं नमः श्रीकृष्णनारायणाय स्वामिने स्वाहा' ।  
'प्रभोनारायण पद्मावतीनारायण प्रभो ॥५३॥
जयाकृष्ण ललिताश्रीकृष्ण राधापते विभो' ।  
'बालकष्णाय विद्महेऽनादिकृष्णाय धीमहि ॥५४॥
तन्नो हृत्स्थः प्रचोदयादिति मन्त्रं च जगृहे ।  
भाटः पवित्रतां प्राप्तोऽभवद् विगतकल्मषः ॥५५॥
बद्रिके स प्रसादं च जग्ध्वा पीत्वा पदामृतम् ।  
दधार तौलसीं कण्ठीं चक्रे तिलकचन्द्रकौ ॥५६॥
धुन्यं चक्रे मुदा नृत्यन् कथां शुश्राव लीनवत् ।  
ब्रह्मरसं पपौ नित्यं साधुसेवां चकार च ॥५७॥
मासमात्रं स्थितस्त्वेवं भजन् श्रीकान्तवल्लभम् ।  
कथार्थांश्चिन्तयन् ध्यायन् हृदये परमेश्वरम् ॥५८॥
गोपालनन्दनं दिव्यं धारयन् कम्भरात्मजम् ।  
वैशाखशुक्लैकादश्यां मुक्तसंसारबन्धनः ॥५९॥
कीरतारः कथां श्रूत्वा समाधिं प्राप मण्डपे ।  
यावत्तत्र समायातं विमानं कृष्णशोभितम् ॥4.71.६०॥
दिव्यं तेजांसि परितः प्रासृजत् स्वर्णकान्तिमत् ।  
कीरतारोऽभवन्मुक्तस्तदा वै दिव्यविग्रहः ॥६ १॥
चतुर्भुजः सुरूपश्च पार्षदः परमात्मनः ।  
स्वर्णकुण्डलमुकुटस्रगापीडादिभूषितः ॥६२॥
आरुरोह विमानं तत् समाहूतो दयालुना ।  
पश्यतां तु सदस्यानां ययौ धामाऽक्षरं हरेः ॥६३॥
शृणु बद्रीप्रिये चात्र कृपैव कारणं हरेः ।  
य इच्छति मोक्षं तं द्रुतं नयति माधवः ॥६४॥
शाश्वतानन्दलब्धेस्तु साधनं शरणागतिः ।  
तवाऽस्मीति याचकाय स ददाति परं पदम् ॥६५॥
देही दिव्यो भवत्येव प्रारब्धं परिवर्तते ।  
कृष्णमन्दिरवासार्हो जायते कृपया हरेः ॥६६॥
नरो मुक्तः पार्षदः स्यान्नारी लक्ष्मीः प्रजायते ।  
कृष्णेन सह रमतेऽश्नुते कृष्णस्य सद्रसान् ॥६७॥
न न्यूनं विद्यते तस्य तादात्म्यद्रवतां लभेत् ।  
स्वामिनाथात् सर्वकामान् भुङ्क्ते कृष्णासनासनः ॥६८॥
स्पर्शानन्दान् समस्ताँश्च कृष्णमालिङ्ग्य सोऽश्नुते ।  
रूपानन्दान् रसानन्दान् जिह्वास्वादान् समस्तकान् ॥६९॥
गन्धानन्दान् गिरानन्दान् समस्ताऽऽश्लेषमोदकान् ।  
शय्यानन्दान् समस्ताँश्च कृष्णकान्तात् समश्नुते ॥4.71.७०॥
क्वचिद्धाम्नि निजं कृष्णं कान्तं रहः प्रसेवते ।  
क्वचिद् रम्याणि पुष्पाणि भूत्वा गन्धैः प्रसेवते ॥७१ ॥
क्वचित् फलं स्वयं भूत्वा कृष्णं रसेन सेवते ।  
क्वचिद्भूत्वा कामधेनुः कृष्णं दुग्धेन सेवते ॥७२॥
क्वचिद्भूत्वा रमा रामं वक्षस्याराममिच्छति ।  
क्वचिच्छ्रीमाणिकी भूत्वा वहते कान्तमुत्तमम् ॥७३॥
क्वचिद् भ्रमरिका भूत्वा कृष्णगन्धं समश्नुते ।  
क्वचिद् राधा सखी भूत्वा ताम्बूलं प्रददात्यपि ॥७४॥
भूत्वा लक्ष्मीर्हरेरोष्ठताम्बूलरसमेति च ।  
आन्धसिकी क्वचिद् भूत्वा पाचयत्यस्य भोजनम् ॥७५॥
दासी भूत्वाऽऽप्लवनं सा कारयत्यच्युतस्य वै ।  
देहसंवाहनं दासो भूत्वा करोति सेवनम् ॥७६॥
यष्टिः स्वर्णमयी भूत्वा करस्पर्शं सुविन्दति ।  
नक्तकश्च क्वचिद् भूत्वा मुखस्पर्शं प्रविन्दति ॥७७॥
पादुकारूपमासाद्य पादचूम्बनमृच्छति ।  
आदर्शरूपमासाद्य कृष्णं स्वस्मिन् दधात्यपि ॥७८॥
गेन्दुकतां समासाद्य कृष्णपृष्ठं दधात्यपि ।  
कुङ्कुमं चन्दनं भूत्वा भालसुखं प्रविन्दति ॥७९॥
कज्जलं च क्वचिद् भूत्वा नेत्रस्पर्शं प्रविन्दति ।  
दुग्धं दुग्धामृतं भूत्वा जठरे संविशत्यपि ॥4.71.८०॥
जलं भूत्वा तथा धौत्रं कटिस्पर्शं च विन्दति ।  
तैलं भूत्वा रोममूलस्पर्शसुखं च विन्दति ॥८१ ॥
मनोभवः स्वयं भूत्वा कृष्णानन्दं समश्नुते ।  
राधा भूत्वाऽस्य रमते यानं भूत्वा वहत्यपि ॥८२॥
सिंहासनं क्वचिद् भूत्वा राजते स्वामिनाऽऽश्रितम् ।  
कम्बलश्च क्वचिद् भूत्वा परितः सेवते हरिम् ॥८३॥
सुगन्धिपवनो भूत्वा सेवते शीतलोऽपि सन् ।  
ऊर्मिका वांऽगरक्षं च भूत्वाऽङ्गुलिं च वर्ष्म च ॥८४॥
कौस्तुभो रशना भूत्वा वक्षः कटिं च सेवते ।  
भुक्तिपात्रं क्वचिद् भूत्वा प्रसादं सर्वमश्नुते ॥८५॥
स्नानकुण्डं क्वचिद् भूत्वा स्पर्शं विन्दति सर्वतः ।  
क्वचित् कान्ता प्रमा भूत्वा कान्तमाश्लिष्यति प्रभुम् ॥८६॥
क्वचित्तु गरुडो हस्ती भूत्वा वाजी विमानकम् ।  
वाहनं नरयानादि भूत्वा धारयति प्रभुम् ॥८७॥
क्वचित् पाशंवती भूत्वा सर्वसेवां करोति हि ।  
मुक्ता मुक्तानिका प्रेम्णाऽस्तुवते हरिजं रसम् ॥८८॥
बद्रि धाम्न्यक्षरे प्रेम्णा मुक्ताः पिबन्ति तद्रसम् ।  
गोलोके गोपिका गोपा पिबन्ति कृष्णजं रसम् ॥८९॥
वैकुण्ठे पार्षदाः पार्षदान्यः पिबन्ति तद्रसम् ।  
अव्याकृतेऽमृते धाम्नि श्रीपुरे बदरीवने ॥4.71.९०॥
श्वेतद्वीपे क्षीरवार्धौ पिबन्ति सेविनो रसम् ।  
कुङ्कुमवापिकाक्षेत्रे ब्रह्मप्रिया हरिप्रियाः ॥९ १ ॥
पिबन्त्यनादिकृष्णस्य रसं राधारमाश्रियः ।  
जया च ललिता लक्ष्मीः मालती माणिकी प्रिया ॥९२॥
पद्मावती सुखदाश्रीर्नारायणी च भार्गवी ।  
तुलसी पद्मिनी पद्मा पिबन्ति ता हरेः रसम् ॥९३॥
बदरी च विकुण्ठा च मुक्तिः शक्तिः सरस्वती ।  
ता एताः श्रीकृष्णकान्तरसं पिबन्ति शाश्वतम् ॥९४॥
सनकाद्याः साधवश्च नारदाद्या महर्षयः ।  
व्यासाद्याः शंसकाश्चापि कार्ष्णं रसं पिबन्ति हि ॥९५॥
बलिराजादयो दैत्या विभीषणादिराक्षसाः ।  
ईश्वराः शङ्कराद्याश्च पिबन्ति श्रीहरेः रसम् ॥९६॥
अग्न्यादयो देवताश्च काश्यपा गरुडादयः ।  
मानवा ध्रुवमुख्याश्च पिबन्ति श्रीहरेः रसम् ॥९७॥
भोगिनः शेषसर्पाद्या गावस्तु कामधेनवः ।  
आत्मनिवेदिनो भक्ताः पिबन्ति श्रीहरेः रसम् ॥९८॥
बद्रिके शरणं प्राप्ताः सामस्त्येन समर्पिताः ।  
दासा दास्यः प्रियवर्गाः पिबन्ति श्रीहरेः रसम् ॥९९॥
ये ये धामाऽक्षरं प्राप्ताः परब्रह्मरसं तु ते ।  
पिबन्ति सततं बद्रि परब्रह्मकृपाश्रयाः ॥4.71.१० ०॥
कृपया च गतौ मुक्तिं सागरः कीरतारकः ।  
पाठको वाचकः श्रोता संहिताया हि मोक्षदाः ॥१० १॥
इति श्रीलक्ष्मीनारायणीयसंहितायां चतुर्थे तिष्यसन्ताने सागरदानवारुटस्य कीरतारभाटस्य च कथाश्रवणसाधुसेवादिभिर्मोक्षणमित्यादिनिरूपणनामैकसप्ततितमोऽध्यायः ॥७१ ॥
    
    
