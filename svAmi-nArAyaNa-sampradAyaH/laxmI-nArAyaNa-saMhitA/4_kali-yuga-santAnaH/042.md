+++
title = "०४२"

+++
श्रीनरनारायण उवाच-  
शृणु बद्रीप्रिये देवि ततस्तत्र महोत्सवे ।  
सप्तम्यां श्रीहरेर्दर्शनार्थं संसन्महत्यभूत् ॥१ ॥
दिव्ये गजासने रम्ये स्वर्णरत्नादिभास्वति ।  
उच्चैरुच्चतमे कृष्णो न्यषीदद् दिव्यविग्रहः ॥२ ॥
लक्षलक्षातिलक्षाणां मानवानां हि गोचरः ।  
महासनेऽभवत् कृष्णनारायणोऽर्कवत्तदा ॥३ ॥
दिव्यतेजोऽम्बारयुक्तो दिव्यैश्वर्यप्रतापवान् ।  
असीमाऽनवधिप्रागल्भ्यौदार्यौज्ज्वल्यमण्डितः ॥४ ॥
तादृक्सौष्ठवमाधुर्यलावण्यहास्यशोभितः ।  
तादृक्सौन्दर्यसाद्रूप्याऽऽकर्षणाऽऽनन्दपूरितः ॥५ ॥
तादृग्यौवनगाम्भीर्यवीर्यबलविराजितः ।  
तादृक्कृपादयास्नेहप्रेमाऽनुग्रहवर्षकः ॥६ ॥
कोटिकामप्रमोहाढ्यसौष्ठवघट्टनात्मकः ।  
व्यद्योतताऽक्षरधाम्ना तेजसा मूर्छनाकरः ॥७ ॥
नरनारीहृदयस्थोऽन्तरात्मा नेत्रगोचरः ।  
सर्वावतारभगवान् तदानीं कृपयाऽभवत् ॥८ ॥
पूजितो वन्दितः सर्वैः स्वागतं तु नवं नवम् ।  
कृतं लोकैर्भक्तवर्गैरासायं परमात्मनः ॥९ ॥
हरिश्चोपादिदेशापि कृपात्मकं तु संसदि ।  
निजार्थकृतसर्वस्वभक्तेभ्योऽनुग्रहेण वै ॥4.42.१ ०॥
सर्वे भवन्तु सुखिनो दर्शनान्मम देहिनः ।  
भवतां सुखलाभार्थं समागतोऽस्म्यनुग्रहात् ॥११ ॥
परे धाम्न्यक्षरे लोके दिव्योऽहं प्रभवामि यः ।  
सर्वावतारधर्ता श्रीपतिः श्रीपुरुषोत्तमः ॥१२॥
सर्वेश्वरनियन्ता च सर्वशक्तिपतिः प्रभुः ।  
सर्वसिद्धर्षिपित्रॄणां सुराणां दैवतं परम् ॥१ ३॥
अन्तरात्मा कालमायामहापुरुषशासकः ।  
सोहमेव भवाम्यत्र बालकृष्णो भवादृशः ॥१४॥
मम योगं गता ये ये ते धामाऽक्षरं ययुः ।  
वासुदेवा असङ्ख्याता नारायणा ह्यसीमकाः ॥१५॥
श्रीकृष्णाश्चाप्यसङ्ख्याता विष्णवोऽसङ्ख्यमूर्तयः ।  
रामा नरेश्वराः सिद्धेश्वराश्चाप्यतिसङ्ख्यकाः ॥१ ६॥
मम योगेन जायन्ते क्लृप्ता वांऽशोद्भवा मम ।  
मत्स्वरूपा मत्तादात्म्या मदभिन्ना भवन्ति ते ॥१७॥
मामाश्रित्य समस्तासु सृष्टिषु पारमेश्वराः ।  
निष्पद्यन्तेऽनन्तशक्तिधरा मत्कृपया हि ते ॥१८॥
सोऽहं समस्तसृष्टीनां कृपाकटाक्षपावनः ।  
गोचरोऽस्मि भवतां चाऽवतारी पुरुषोत्तमः ॥१ ९॥
संहितायाः कथां येऽत्र शृण्वन्ति संस्मरन्त्यपि ।  
तेषामहं समुद्धर्ता मायासंसारवारिधेः ॥4.42.२०॥
ये मां श्रीमत्कृष्णनारायणेति सम्भजन्ति वै ।  
तान् मत्वाऽहं निजान् भक्तान् तारयिष्यामि मोहतः ॥२ १ ॥
नरा नार्यश्च षण्ढाश्च ये भजिष्यन्ति मां त्विह ।  
सेविष्यन्ते च सर्वस्वार्पणैस्ते धामिनो मम ॥२२॥
सर्वेषां देहिनां कर्मतुल्यं फलं ददाम्यहम् ।  
नीतिरेषा तु संसारे कृपा मे त्वतिरेकिणी ॥२३॥
कृपायां नियमो नास्ति फलकर्माभिबन्धकः ।  
उद्धरामि जगत्सर्वं प्रसादेन न संशयः ॥२४॥
वह्नेर्योगात् समस्तं वै पावनं जायते यथा ।  
मम योगेन सर्वं वै पावनं जायते तथा ॥२५॥
यथाऽहं पावनश्चाऽस्मि तथैव मम मूर्तयः ।  
सन्तो मे पावनाः सर्वे वाणी मे पावनी सदा ॥२६॥
संहितेयं मम वाणी पावनी सर्वदेहिनाम् ।  
लक्ष्मीश्चाऽहमहं लक्ष्मीश्चैकं तत्त्वं द्विधा कृतम् ॥२७॥
लक्ष्मीनारायणश्चाहं संहिता मे सरस्वती ।  
तस्याः श्रवणमात्रेण मदक्षरमवाप्यते ॥२८॥
शब्दमूर्तिः साधुमूर्तिर्धातुमूर्तिर्मदात्मिका ।  
अहं त्रिमूर्तिकश्चाऽस्मि साध्वीमूर्तिस्त्रिधा मम ॥२९॥
भक्तिमूर्तिस्तथोपास्तिमूर्तिर्दीक्षात्ममूर्तिकः ।  
षण्मूर्तोऽहं सदा चास्मि मिलामि तत्र तत्र ह ॥4.42.३०॥
साक्षादहं विराजेऽद्य सिन्धुतीरे भवन्मठे ।  
कल्याणार्थं भवतां वै कृपया मनुजाकृतिः ॥३१ ॥
नार्यश्चोपासते मां तु पतिरूपेण नित्यदा ।  
उपासते पतयो मां धातुरूपेण नित्यदा ॥३२॥
षण्ढाः सङ्कल्परूपेणोपासते मां फलोज्झिताः ।  
वृक्षा रसप्रदं मां तूपासते पृथिवीभुजः ॥३३॥
पक्षिणश्चाम्बरात्मानं पशवश्चौषधिव्रजम् ।  
देवाः सुधां दैत्यवर्या बलं क्लेदं तु जन्तवः ॥३४॥
उपासते यथायोग्यस्वभावानुगुणं तु माम् ।  
चक्षुष्मन्तः सुरूपं मां विनेत्रा सूपवर्जितम् ॥३५ ॥
सेन्द्रियाः सेन्द्रियं निरिन्द्रिया मां तु निरिन्द्रियम् ।  
सतत्त्वा मां तत्त्वयुक्तं निस्तत्त्वा तत्त्ववर्जितम् ॥३६॥
सगुणा गुणवन्तं मां निर्गुणा गुणवर्जितम् ।  
सस्नेहा मां स्निग्धमूर्तिं निस्स्नेहा रूक्षमव्ययम् ॥३७॥
सत्यश्चानन्ददातारं सन्तः शान्तिखनीश्वरम् ।  
उपासते यथायोग्यं फलं तथा ददाम्यहम् ॥३८॥
देहिनो देहवन्तं मां विदेहा देहवर्जितम् ।  
स्वार्थाः परार्थघातारं निस्स्वार्थाश्चाऽपरिग्रहम् ॥३९॥
ज्ञानिनः स्वप्रकाशं मां जडा भूतात्मवर्तिनम् ।  
विपन्नास्त्राणकर्तारं सम्पन्नाः सम्पदात्मकम् ॥4.42.४० ॥
श्रान्ता उद्यमरूपं मां व्यापृता यत्नरूपिणम् ।  
उपासतेऽलसाः फलोज्झितं मां रागिणः सुखम् ॥४१ ॥
तेषामुपास्तिमालम्ब्य ददामीष्टफलं सदा ।  
अहं वै कृपया लभ्यो मन्त्रलभ्यो भवामि च ॥०५॥
भक्तिलभ्यः स्नेहलभ्यः समाधिलभ्य इत्यपि ।  
अलभ्यः सुलभश्चास्मि संहितापाठिनां त्विह ॥४३॥
'ओं नमः श्रीकृष्णनारायणाय पतये स्वाहा' ।  
इतिमन्त्रप्रजप्तुस्तु सुलभोऽहं निरन्तरम् ॥४४॥
गुरोः सेवाफलं कृष्णनारायणाप्तिरुत्तमा ।  
साक्षादत्र भवेच्चेति तथा प्राप्तोऽस्मि वस्त्विह ॥४५॥
यो मां स्मरति नमति चष्टे ध्यायति सेवते ।  
तस्याऽहं हृदये नित्यं विशेषेण पुरोऽपि च ॥४६॥
यः पत्न्यां श्रियमीक्षेत पत्यौ नारायणं तु या ।  
अपत्ये पार्षदान्मे च तद्गृहं मेऽक्षरं पदम् ॥४७॥
यः प्रवृत्तौ ममाऽऽज्ञां वै निवृत्तौ च मयि स्थितिम् ।  
जीवने मम तादात्म्यं दधाति स प्रयाति माम् ॥४८॥
यस्येन्द्रियाणि सर्वाणि कृष्णार्थानि मनोऽपि च ।  
आत्माऽपि श्रीकृष्णनारायणार्थः स पुमर्थवान् ॥४९॥
अपि लोके दुराचारो योऽनन्याश्रयवान् मयि ।  
मद्भक्तिं कुरुते नित्यं स साधुर्मोक्षसाधनः ॥4.42.५०॥
अपि धर्मविरागाढ्यो निष्परिग्रह आत्मवान् ।  
विहाय मां वर्तमानस्तस्य हानिर्महत्तमा ॥५ १ ॥
असाधुः स तु मन्तव्यो यो न भजते मां प्रभुम् ।  
न वा साधून् सेवतेऽपि नष्टार्थः स तु सर्वथा ॥५२॥
अपीन्द्रधिष्ण्यमापन्नो धर्मराजप्रतापवान् ।  
सूर्यतेजोऽभिसम्पन्नो भक्तिहीनस्तु नारकी ॥५३॥
अपि भौतिकतत्त्वेशः सिद्ध्यैश्वर्यैकशेवधिः ।  
बह्वण्डानां नियन्ता चेद् भक्तिहीनः स नारकी ॥५४॥
बुद्धेः पारं गतश्चापि मायापारं गतोऽपि च ।  
ब्रह्मभावं गतश्चापि भक्तिहीनस्तु नोत्तमः ॥५५॥
प्रजापालनशक्तोऽपि सर्वाचारपरायणः ।  
सतां सेवाविहीनो यः स फल्गुजन्मवानिह ॥५६॥
सर्वविद्याधरश्चापि सर्वशासनवीर्यवान् ।  
सतां सेवाविहीनश्चेत् फल्गुजीवनवानिह ॥५७॥
देवकोटिं गतश्चापि महर्षितां गतोऽपि चेत् ।  
मम सतां कृपाशून्यस्तस्य सर्वं निरर्थकम् ॥५८॥
कामधेनुर्गृहे यस्य कल्पद्रुमश्च मन्दिरे ।  
यस्य गृहे न वै सन्तस्तद्गृहं फेरुराजवत् ॥५९॥
दृष्टिर्यस्याऽतिदिव्याऽपि सत्त्वं चान्तःस्थितं तथा ।  
सतां दर्शनहीनश्चेत् सदाऽन्धः स तु नारकी ॥६०॥
पूजाभिः पूजितश्चापि कीर्त्या प्रकाशमानपि ।  
सतां दर्शनहीनश्चेत् सदाऽन्धो दीनकिङ्करः ॥६१ ॥
चतुर्दशसु लोकेषु गतिमानपि सर्वथा ।  
साधून् प्रति गतिहीनो दुर्गतिः स तु नारकी ॥६२॥
आरण्यको मुनिश्चापि त्यागवैराग्यशीलवान् ।  
साधुसत्सङ्गहीनश्चेत् स स्यादारण्यकः पशुः ॥३३॥
मायापाशात् पशुत्वं वै जीवानां विद्यते सदा ।  
माया तु वासना बोध्या भक्त्यन्तरायकारिणी ॥६४॥
सा तु प्रक्षालनीया वै सतां हरेश्च सेवया ।  
आत्मार्पणं हरौ कार्यं सर्वार्पणं तु सत्स्वपि ॥६५॥
मयि न्यस्य क्रियाः सर्वा भाव्यं ब्रह्मात्मना त्विह ।  
संहिताश्रवणं कृत्वा भाव्यं मदात्मना ततः ॥६६॥
मम भावयुतो यः स्यात्तमुद्धरामि सर्वथा ।  
स्वस्त्यस्तु भवतां श्रेष्ठं साक्षान्मम प्रसादतः ॥६७॥
इत्युक्त्वा श्रीकृष्णनारायणस्तत्र तु बद्रिके ।  
विरराम ततः श्रीमान् लोमशास्तान् मनुं परम् ॥६८ ॥
श्रावयामास च सर्वान् वैष्णवान् परमान व्यधात् ।  
सभाविरामः सञ्जातो हरिः प्रपूजितो जनैः ॥६९ ॥
विश्रामार्थं ययौ नैजं स्थानं तत्र नृपादिभिः ।  
आरार्त्रिकं च नैवेद्यं श्रीहरेर्विहितं शुभम् ॥4.42.७ ० ॥
अन्येषां भोजनपानासनसत्कारपूजनम् ।  
यथायोग्यं नृपाद्यैश्च कृतं निशामुखे तदा ॥७ १ ॥
रात्रौ नार्यो नरा राज्ञ्यो राजानो लोमशं मुनिम् ।  
स्वप्रकाशायनकं ते वक्तारं समसेवयन् ॥७२॥
साधून् सिषेविरे चापि पादसंवाहनादिभिः ।  
अतोषयन् श्रेयसे तान् दिव्यभावनया युताः ॥७३ ॥
रात्रौ तत्र तु देवानां गन्धर्वाणां च गीतयः ।  
अप्सरसां नर्तनानि गायनानि च योषिताम् ॥७४॥
कवीनां प्राचीनकथालहर्यश्चाभवँस्ततः ।  
नाटकानां दर्शनानि चरित्राणां हरेस्तथा ॥७५॥
इन्द्रजालान्यनेकानि कलाविदां तदाऽभवन् ।  
भजनानि सतीनां च साधूनां कीर्तनानि च ॥७६॥
समाधयो योगविदां तदाऽभवँस्तु बद्रिके ।  
सेवा श्रेष्ठा मुमुक्षूणां तादात्म्यं तु निजात्मनाम् ॥७७॥
सर्वार्पणं प्रभक्तानां तदाऽभवँस्तु बद्रिके ।  
द्रवीभावश्चात्मविदां स्नेहिनां परमात्मनि ॥७८ ॥
ज्ञानिनां त्वेकतानत्वं प्रत्ययानां तदाऽभवत् ।  
प्रमोदामोदपरमानन्दा अभवन् देहिनाम् ॥७९ ॥
क्षेत्राणां पुलको जातः स्वेदस्तु सरितां तदा ।  
प्रवाहाणां पावनत्वं जातं श्रीकृष्णयोगतः ॥4.42.८० ॥
सतां प्रकाशनं तत्र महर्षीणां विनोदनम् ।  
प्रजानां धान्यसंस्कारास्तदाऽभवन् हि बद्रिके ॥८ १ ॥
पशूनां तु पवित्रत्वं पक्षिणां यादसामपि ।  
जम्बूनां जीवनोत्कर्षो भावी जातो हि बद्रिके ॥८२॥
वल्लीनां पादपानां च वृक्षाणां तृणशाखिनाम् ।  
कन्दानां भूतले तत्र यज्ञाऽर्हत्वं तदाऽभवत् ॥८ ३ ॥
सार्थक्यं तत्र वायूनां वह्नीनां खस्य चाऽभवन् ।  
वारीणां तद्विकाराणां सार्थक्यं कृष्णयोगतः ॥८४॥
शय्यानां मन्दिराणां च वस्तूनां कृष्णसञ्जुषाम् ।  
पावनत्वं सदा जातं मोक्षदायित्वमुत्तमम् ॥८५॥
बद्रिके का कथा तेषां येषां कर्णे तु संहिता ।  
येषां भूमौ बालकृष्णो येषां दृष्टौ तु साधवः ॥८६॥
सुरेश्वराः समागत्य रात्रौ श्रीशं श्रीवल्लभम्प्रभुम् ।  
दिव्यद्रवैः पूजयित्वा प्रसादं प्राप्य संययुः ॥८७॥
तीर्थानि भूव्योमगानि समागत्य रहस्ततः ।  
हरेः पादस्पृष्टजलं पीत्वा ययुर्निजस्थलीम् ॥८८॥
सिद्धजना अद्रिवासा आगत्य योगवर्ष्मभिः ।  
सेवयित्वा बालकृष्णं ययुर्नैजं तु गह्वरम् ॥८९॥
द्यौः स्वयं युवती भूत्वा सिषेवे द्युपतिं हरिम् ।  
कृतकृत्या ययौ नैजं निवासं त्वम्बरे ततः ॥4.42.९०॥
श्वेतद्वीपादिवासाश्च मुक्ता मुक्तानिकास्तथा ।  
क्षीरवासा बद्रिकास्थाः सिषेविरे नरायणम् ॥९ १ ॥
राधारमाद्याः सकलाः शक्तयः प्राणरक्षकम् ।  
कान्तं सिषेविरे कान्ता दिव्यमूर्तय एव ताः ॥९२॥
नैकरूपधरः कृष्णोवल्लभाऽऽर्यो निशान्तरे ।  
जगृहे त्वर्पितां सेवां नराणां योषितामपि ॥९३॥
निशान्ते स क्षणं निद्रां योगनिद्रां निजप्रियाम् ।  
जग्राह घटिकामात्रं समुत्तस्थौ ततः प्रभुः ॥९४॥
अनादि श्रीकृष्णनारायणात्मकं परात्परम् ।  
दध्यौ नैजं मूलरूपं समुत्थाय क्षणं प्रभुः ॥९५॥
तदावताराः सर्वेऽपि सर्वावतारशक्तयः ।  
ईश्वरा ईश्वराण्यश्च दिव्याऽदृश्यस्वरूपकैः ॥९६॥
जयन्तीपूजनलाभं रहस्तत्र प्रलेभिरे ।  
मुक्ताः समाधिनिष्ठाश्च धामधामनिवासिनः ॥९७॥
पार्षदा अपि कृष्णस्य पूजालाभं प्रपेदिरे ।  
पार्षदान्यो गोपिकाश्च पूजासेवां प्रचक्रिरे ॥९८॥
गजो गरुडः शेषश्च वाजी वाहोत्तमास्तदा ।  
आगत्याऽदृश्यरूपैस्ते रहःपूजां व्यधुर्हरेः ॥९९॥
बद्रिके त्वं मया साकं नरेण तनुना सह ।  
महर्षिभिः रहःपूजालाभं प्राप्तवती तदा ॥4.42.१० ०॥
एवं श्रीमत्कृष्णनारायणोर्जाष्टमिकाप्रगे ।  
जयन्तीमिषमालम्ब्य दिव्या देवमपूजयन् ॥१०१ ॥
लेभिरे प्रथमं लाभं चाऽप्रकाशं परात्मनः ।  
ततो ब्राह्ममुहूर्ताऽर्धविगमोऽभवदेव ह ॥१०२॥
जजागार हरिर्लोकव्यवहारेण वै ततः ।  
जजागरुर्देहिनश्च मिष्टवाद्यस्वरश्रवैः ॥१ ० ३॥
ऊर्जकृष्णाष्टमीप्रातर्जयन्तीदेवता मुधा ।  
भूत्वा कुमारिका दिव्या सर्वभूषाविभूषिता ॥१ ०४॥
आययौ दिव्यदेहेनाऽपूजयच्छ्रीपतिं पतिम् ।  
अदृश्या न्यवसत् कृष्णे ततोऽखिलदिनं सती ॥१ ०५॥
एवं बद्रीप्रिये जातो महोत्सवस्तु देहिनाम् ।  
पूजनार्थं जनाः सज्जा भवन्ति सर्वतस्तदा ॥१ ०६॥
दिव्यचिन्तामणिकल्प्याः सामग्रीः सर्वजातिकाः ।  
सह नित्वाऽऽययुः पूजाकरणार्थं तदन्तिकम् ॥१ ०७॥
इति श्रीलक्ष्मीनारायणीयसंहितायां चतुर्थे तिष्यसन्ताने शर्करापत्तनमण्डपे सायं सभायां श्रीहरिकृतोपदेशो हरेः पूजनं निश्युत्सवाः प्रातर्देवादिकृतरहःपूजनं चेत्यादिनिरूपणनामा द्वाचत्वारिंशोऽध्यायः ॥४२ ॥
    
