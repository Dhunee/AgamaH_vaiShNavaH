+++
title = "०६५"

+++
श्रीनरनारायण उवाच-  
शृणु बद्रीप्रिये देवि कथामन्यां च पावनीम् ।  
लेखकश्चाऽभवत् ताडपत्रेषु पट्टकेष्वपि ॥१ ॥
धातुपत्रेषु च काष्ठफालेषु चाम्बरेष्वपि ।  
नाम्ना विशालरेखो वै वैश्यः सुकरदे पुरे ॥२ ॥
लेखोत्पन्नेन सततं जीविकां समवर्तयन् ।  
कुटुम्बपोषणं तुष्ट्या करोति धर्मवृत्तिमान् ॥३ ॥
तस्यैकदा समायातः श्वा गृहे च गृहान्तरे ।  
सम्प्रविष्टः पात्रगतं पयोऽपिबत्तु धेनुजम् ॥४ ॥
अशुद्धं तत्पयः सर्वं जातं घटगतं ततः ।  
वैश्योऽपश्यत् पिबन्तं तं श्वानं गृहान्तरे गतः ॥५ ॥
रुषा यष्टिं समगृह्याऽताडयत् श्वा तु मूर्छितः ।  
आक्रोशन् पतितो भूमौ पादान् विक्षेपयन् मुहुः ॥६ ॥
मृत्युं जगाम यावत्तु तावद् वैश्येन कर्षितः ।  
चत्वरे क्षिप्त एवापि तावत्पार्श्वालया जनाः ॥७ ॥
श्रुत्वाऽऽक्रोशं सत्वरं ते कुतूहलसमन्विताः ।  
आययुश्चत्वरे तत्र व्यपश्यन् मारितं तदा ॥८ ॥
श्वानं वैश्येन वै क्षिप्तं मृतं वैश्येन मारितम् ।  
तिरश्चक्रुस्तु ते वैश्यं धिक्कारं प्रददुस्तथा ॥९ ॥
श्वघ्नोऽयं क्रूरकर्मा चाऽग्राह्यजलान्न एव च ।  
श्रुत्वैवं तु तदा पापशब्दान् लज्जां गतोऽभवत् ॥4.65.१ ०॥
धर्मवान् कीर्तिमाँश्चापि वेगेन पापमाचरन् ।  
अवाच्यतां गतो वैश्यः शुशोचाऽतिजनान्तिके ॥११ ॥
उवाच तान् पार्श्वलोकान् न मया मृत्युहेतवे ।  
ताडितः श्वा किन्तु शिक्षणार्थं प्रताडितोऽस्त्ययम् ॥१ २॥
गृहं प्रविश्य स यतो दुग्धं पपौ हि धेनुजम् ।  
सर्वं भ्रष्टं चकाराऽसौ तेन वै ताडितो मया ॥१ ३॥
पार्श्वमर्मस्थले मारः कृतो नहि विजानता ।  
अकस्मात् पतितो मारः पार्श्वे मर्मणि तेन सः ॥१४॥
मृतोऽयं तस्य हत्या मे जाता करोमि निष्कृतिम् ।  
विप्राः शिष्टा भवन्तो मे ब्रुवन्तु तस्य निष्कृतिम् ॥१५॥
इत्यर्थिता भूसुरास्तं जगदुर्व्रतमुत्तमम् ।  
मासं कथायाः श्रवणं चैकभुक्तव्रतं तथा ॥१ ६॥
सत्सङ्गः साधुसेवा च दानं यथाधनं तथा ।  
तीर्थस्नानं मासमात्रं नित्य मन्त्रसहस्रकम् ॥१७॥
हरेर्नाम्नां जपश्चेति प्रायश्चित्तं ददुर्द्विजाः ।  
विशालरेखः पापस्य नुत्तये विचचार ह ॥१८॥
शर्करानगरं तीर्थं कथास्थानमनुत्तमम् ।  
स्थावरं जङ्गमं चेत्युभयं तीर्थं हि तत्स्थले ॥१९॥
प्राप्तं तेन तु विधिना तीर्थं कृतं हि सिन्धुजम् ।  
कथायाः श्रवणं नित्यमेकभुक्तव्रतान्वितम् ॥4.65.२०॥
मासमात्रं कृतं तेन लब्ध्वा यथोदितं मनुम् ।  
साधूनां सेवनं चापि कृतं तेन हितैषिणा ॥२१॥
नष्टपापोऽभवन्नष्टवासनो वैश्य एव ह ।  
पूर्वजन्मार्जिताऽघानि नष्टानि सेवनात् सताम् ॥२२॥
प्रारब्धं सञ्चितं कर्म सर्वमन्त समाव्रजत् ।  
आयुः पूर्णं तु सञ्जातं मृत्युकाल उपागतः ॥२३॥
मासान्ते चैत्रशुक्लस्य पञ्चम्यां प्रातरेव सः ।  
स्नात्वा कथास्थलं प्राप पुपूज व्यासपुङ्गवम् ॥२४॥
संहितां लोमशं चापि नत्वा महर्षिमण्डलम् ।  
कथां शुश्राव मालाया आवर्तनपुरःसरम् ॥२५॥
कथान्ते कीर्तनान्तेऽस्य जृम्भणान्यभवन् मुहुः ।  
तावद् व्योम्नो हरिः कृष्णोनारायणः समाययौ ॥२६॥
सर्वेषां शृण्वतां प्राह तमायाहि विमानकम् ।  
श्रूत्वा विशालरेखः स मुमुदे मोक्षभाग्यवान् ॥२७॥
द्रुतं मूर्छामवापाऽपि दिव्यदेहो बभूव ह ।  
विमाने तं समादाय ययौ धामाऽक्षरं हरिः ॥२८॥
कृपैषा बद्रिके श्रीमत्कृष्णस्य मोक्षदायिनी ।  
प्रायश्चित्तनिमित्तेन मोक्षं यया जगाम सः ॥२९॥
तस्य पत्नी शुचिकान्तानाम्नी तस्यौर्ध्वदैहिकम् ।  
चकार विधिवद् भक्ता वैष्णवी भाग्यशालिनी ॥4.65.३०॥
वैराग्यं सा समापन्ना ह्यनपत्या सती शुभा ।  
भक्तिं चक्रे मनुं नाम लब्ध्वा श्रीलोमशात् सदा ॥३१ ॥
नित्यं कथां शृणोत्येव साध्वीव्रजं प्रसेवते ।  
सा तु वैराग्यवेगेन ज्ञानेन सेवया तथा ॥३२॥
त्यागदीक्षां जगृहे वै सर्वमन्त्रसमन्विताम् ।  
काषायधारिणी भूत्वा साध्वीनां मण्डलेऽवसत् ॥३३॥
भेजेऽनादिकृष्णनारायणं पार्वीप्रभुम्पतिम् ।  
बद्रिके सा स्वतन्त्राऽभूत् साध्वी स्वर्गादिगामिनी ॥३४॥
ब्रह्मसभामपि याति सा समाधिमती तथा ।  
शुचिकान्ताऽभवन्नाम्ना कृष्णकान्तेश्वरी ततः ॥३५॥
चतुर्युगं तु सा साध्वी पृथ्व्यां ततः स्थिताऽभवत् ।  
भजनं कारयित्वाऽपि नारीजनानसङ्ख्यकान् ॥३६॥
प्रेषयामास मुक्त्यर्थं कार्ष्णं पदं हि पावनम् ।  
कुङ्कुमवापिकाक्षेत्रे वासं व्यधाच्चतुर्युगम् ॥३७॥
ततो धामाऽक्षरं प्राप साध्व्ययुतं विधाय सा ।  
शिष्याणां मण्डलं तस्याः साध्वीनां चाऽयुतात्मकम् ॥३८॥
व्यचरद् भूमिखण्डेषु नारीणां बोधदायकम् ।  
कृष्णनारायणीसत्यः सर्वा भेजुर्नरायणम् ॥३९॥
शाखाः प्रशाखाः शिष्याः प्रशिष्याः स्थाप्य धरातले ।  
ययुर्धामाऽक्षरं ताश्च कृष्णनारायणालयम् ॥4.65.४०॥
इत्येवं बद्रिके वैश्यो मोक्षं जगाम भक्तराट् ।  
कृष्णस्य कृपया भक्त्या सेवया श्रवणेन च ॥४१ ॥
अथाऽन्यं ते कथयामि चमत्कारं महत्तमम् ।  
कायस्था बहवः श्रुत्वा चमत्कारं प्रमोक्षदम् ॥४२॥
आययुः परितो राष्ट्रात् संहितायाः कथास्थलम् ।  
उपदा विविधा नीत्वा पूजासामग्रिकाऽन्विताः ॥४३ ॥
कीर्तयन्तो हरेर्नाम गायन्तो गीतिका हरेः ।  
नरा नार्यो बालवृद्धा युवमण्डलकान्यपि ॥४४॥
आययुः शर्कराभ्याशं महोद्यानं समुत्सुकाः ।  
महोद्याने कृतावासा कृतस्नानाश्च तीर्थके ॥४५॥
उपदाकरपात्राश्चाऽऽययुः कथासभास्थलम् ।  
जयनादान् प्रचक्रुश्च दण्डवन्नमनाञ्जलिम् ॥४६॥
पूजां चक्रुः संहितायाः मूर्तेश्च वाचकस्य च ।  
सतां महर्षिवर्याणां सतीनामर्हणानि च ॥४७॥
विप्राणां योगिनां पूजां चक्रुश्चारार्त्रिकं व्यधुः ।  
उपाविविशुः सदसि शुश्रुवुश्च कथामृतम् ॥४८॥
मन्त्रं स्वतःप्रकाशाच्च जगृहुर्नामधुन्यकम् ।  
ययुश्चाऽवसथान्नैजान् मासं तस्थुः कथार्थिनः ॥४९॥
सतां सेवां च बहुधा चक्रिरे कीर्तनान्यपि ।  
तीर्थाप्लवनं दानानि चक्रिरे भजनं मिथः ॥4.65.५०॥
हृतपापा अभवँस्ते गतमायिकवासनाः ।  
शुद्धात्मानोऽभवँश्चापि नरा नार्यः सहस्रशः ॥५ १ ॥
चैत्रशुक्लैकादश्यां च बद्रिके त्वाययौ हरिः ।  
अनादिश्रीकृष्णनारायणः स्वर्णविमानयुक् ॥५२॥
हसन् प्राह हरिः सर्वान् कायस्थान् कृपया मुदा ।  
शृण्वतां मत्कथां सेवां कुर्वतां च सतां मुदा ॥५ ३॥
भजतां मां च वः कल्याणार्थं चाहमुपागतः ।  
आयान्तु ते य इच्छन्ति त्वागन्तुं धाम मेऽक्षरम् ॥५४॥
सज्जा भवन्तु तूर्णं चारोहन्तु मे विमानकम् ।  
नयामि चाऽक्षरं धाम शाश्वतानन्दमन्दिरम् ॥५५॥
एवमुक्ताः करणाद्याः कायस्था नरयोषितः ।  
पञ्चशतानि सहसा सज्जास्तु मुक्तयेऽभवन् ॥५६॥
तेषां हलहलाशब्दः सहस्रोत्क्षेपणाऽऽह्वनाः ।  
परितश्चाऽभवन् बद्रि महाश्चर्यविधायिनः ॥५७॥
पञ्चशतानि कायस्था नरा नार्यस्तदा द्रुतम् ।  
त्यक्त्वा भौतिकवर्ष्माणि चाबालवृद्धदेहिनः ॥५८॥
अभवन् दिव्यदेहास्ते कृष्णप्रोक्षितवारिभिः ।  
सर्वे षोडशवर्षास्ते मुक्ता मुक्तानिकाः शुभाः ॥५९॥
आरुरुहुर्विमानं चोपाविविशुर्हरेः पुरः ।  
पुपूजुः परया भक्त्याऽऽश्लेषस्पर्शाऽञ्जलिस्तवैः ॥4.65.६ ०॥
कृष्णनारायणनीता ययुस्ते परमं पदम् ।  
बद्रिके शृण्वतां तेषां धुन्यं च पश्यतामपि ॥६१ ॥
सर्वेषामन्यलोकानां विमानं दिवमाविशत् ।  
चमत्कारो महान् जातः कृपयाऽयं हरेः प्रभोः ॥६२॥
पश्चस्थैश्च कृतान्यूर्ध्वदैहिकानि ततः परम् ।  
तेऽपि विरागमापन्नाः कथां श्रुत्वा ययुस्ततः ॥६३॥
निजान्निजानालयाँश्च कृष्णभक्तिं प्रचक्रिरे ।  
कालेन ते ययुर्धामाऽक्षरं श्रीपरमात्मनः ॥६४॥
बद्रिके परमाश्चर्यं कथयामि निबोध मे ।  
त्रिवादनगरे त्वासीत् शास्ता शाहविलापनः ॥६५॥
तस्य सम्पत्तयश्चासन् वाटीक्षेत्रगृहादिकाः ।  
अश्वा वृषभा गवया उष्ट्राश्च पशवोऽभवन् ॥६६॥
गोऽजामहिष्य आसँश्च भृत्याश्चापि शताधिका ।  
ग्रामाधिपः खण्डराजः शाहविलापनस्तदा ॥६७॥
अश्वपालाँश्च गोपालान् वेतनैः संररक्ष वै ।  
क्षत्रियः स हि शुश्राव कथोत्सवं महत्तमम् ॥६८॥
मनश्चक्रे तत्र गन्तुं साश्वगोपालकैः सह ।  
सज्जोऽभवत् स तूर्णं वै श्रीस्वामिन्या स्त्रिया सह ॥६९॥
श्रीस्वामिनी सती पत्नी गवां शतं निनाय ह ।  
दानधर्मार्थमेवापि दुग्धपानार्थमित्यपि ॥4.65.७०॥
प्रतस्थिरे ते गृहतः शर्करानगरं ययुः ।  
गोपालाश्चाऽश्वपालाश्च तथा शाहविलापनः ॥७१ ॥
श्रीस्वामिनी तथा तस्याः सख्यो दास्यः शतं तदा ।  
सभूषाः सोपकरणाः सोपदाः ससमृद्धयः ॥७२॥
महोद्याने प्रचक्रुस्ते स्वावसथान् यथायथम् ।  
स्नात्वा ते दर्शनार्थं वै सोपदाः प्रययुः सभाम् ॥७३॥
कथां श्रुत्वा ततः पूजामारार्त्रिकं प्रचक्रिरे ।  
राजा राज्ञी धनवन्तस्तथा भृत्यादयोऽपि च ॥७४॥
न्यधुर्व्यासपुरःस्थाने भूषामुद्राऽम्बराणि च ।  
फलपुष्पान्नमिष्टान्नदुग्धदौग्धेयकानि च ॥७५॥
स्वप्रकाशायनकोऽपि लोमशश्च महर्षयः ।  
आशीर्वादान् ददुस्तेभ्यो ययुश्चावसथाँस्ततः ॥७६॥
एवं नित्यं नियमिताः शृण्वन्ति संहिताकथाम् ।  
राजैकदा निशि स्वप्ने ददर्श स्वं शवं प्रगे ॥७७॥
उत्थाय सभयो भूत्वा कथास्थानं समागमत् ।  
न्यवेदयल्लोमशाय स्वाप्नवृत्तान्तमुल्बणम् ॥७८॥
लोमशः प्राह राजानं समाप्तायुष्यकं तदा ।  
राजन् कर्मसमाप्तिस्ते जाता कथानिषेवणात् ॥७९॥
मन्त्रं गृहाण नामापि गृह्ण श्रीपरमात्मनः ।  
सज्जो भव च मोक्षार्थं त्यज रागं तु भौतिकम् ॥4.65.८०॥
इत्युक्तः स तु शीघ्रं वै मन्त्रं जग्राह नाम च ।  
'ओं नमः श्रीकृष्णनारायणाय स्वामिने स्वाहा' ॥८ १ ॥
राज्ञीदास्यस्तथा दासा जगृहुर्मन्त्रमुत्तमम् ।  
ओं नमः श्रीकृष्णनारायणाय पतये स्वाहा' ॥८२॥
'कृष्णनारायण कृष्णनारायण नरायण ।  
बालकृष्णाऽनादिकृष्णनारायण रमायण' ॥८३॥
प्रभोनारायणश्रीमाधवीनारायण प्रभो ।  
जयाकृष्णललितान्रायणराधापते विभो ॥८४॥
लब्ध्वा मन्त्रं भजनं ते चक्रुर्मिथो निजालये ।  
राजा राज्ञी ददतुश्च दानानि गजवाजिनाम् ॥८५ ॥
गवां सुवर्णरत्नानां भूषावस्त्रादिसम्पदाम् ।  
सज्जो भूत्वा प्रतीक्षां तु राजा राज्ञीसमन्वितः ॥८६॥
करोति श्रीहरेः सम्यग् गन्तुं मोक्षपदं परम् ।  
द्वादश्यां चैत्रशुक्लस्य विमानेनागतो हरिः ॥८७॥
सतां प्रसेवया शुद्धं भक्तं राज्ञीसमेतकम् ।  
दिव्यदेहं विधायैव स्वामीकृष्णोनरायणः ॥८८॥
तथाऽन्यान् दासदासीश्च भक्तिसर्वस्वसम्भृताः ।  
दिव्यदेहान् विधायैव निषाद्य स्वविमानके ॥८९ ॥
पश्यतां सर्वलोकानां निन्ये धामाऽक्षरं निजम् ।  
बद्रिके तन्महाश्चर्यं वीक्ष्याऽन्ये भृत्यदासिकाः ॥4.65.९ ०॥
सर्वदानानि दत्वैव मोक्षार्थं कृतनिश्चयाः ।  
ज्येष्ठाय तु कुमाराय नाम्ना भास्करभूतये ॥९ १॥
राज्यधुरं विनिर्दिश्य सज्जास्ते मुक्तयेऽभवन् ।  
भेजुर्नारायणकृष्णं त्यक्तान्नभोजनादयः ॥९२॥
दिनत्रयान्ते भगवान् स्वामीकृष्णोनरायणः ।  
कृपया त्वाययौ तूर्णं नेतुं धामाऽक्षरं निजम् ॥९ ३॥
विमानेन समस्ताँस्तान् कृत्वा मूर्छासमन्वितान् ।  
त्याजयित्वा तु देहाँश्च दिव्यदेहान् विधाय च ॥९४॥
निन्ये धामाऽक्षरं नैजं पश्यतां सर्वदेहिनाम् ।  
कुमारो भास्करभूतिश्चक्रे तदौर्ध्वदैहिकम् ॥९५॥
भक्तो भूत्वा कथां श्रुत्वा भाग्यं मत्वा परं महत् ।  
ययौ त्रिवादनगरं शशास न्यायतः सदा ॥९६॥
भक्त्या काले समायाते पावनः सोपि वै मुदा ।  
वासनाशून्यहृदयो वंशे न्यस्य धुरं निजाम् ॥९७॥
ययौ धामाऽक्षरं कृष्णनारायणेन वाहितः ।  
एवं बद्रीप्रिये लोकैर्दृष्टा चमत्कृतिः परा ॥९८॥
मोक्षदा पापहन्त्री च साक्षात्कृष्णाऽङ्घ्रियोजिका ।  
त्रिवादनगरे ये ये शुश्रुवुस्तां चमत्कृतिम् ॥९९॥
तेऽपि पारोक्ष्यभावाढ्या भेजुः कृष्णन्नरायणम् ।  
क्षीणपापा अभवँश्च सतां सेवापरायणाः ॥4.65.१ ००॥
सत्सङ्गेन ययुर्धामाऽक्षरं त्वन्ते कृपाश्रयाः ।  
पठनाच्छ्रवणादस्य भुक्तिर्मुक्तिभवेदपि ॥१० १॥
अश्वपालाश्च गोपाला ये ये चासन् त्रिवादके ।  
तेऽपि कृष्णं भजित्वैव ययुर्धामाक्षरं परम् ॥१ ०२॥
निकृष्टयोनयश्चापि पशवोऽजागवादयः ।  
तेऽपि दुग्धार्पणयोगैर्ययुर्धामाऽक्षरं प्रभोः ॥१ ०३॥
इति श्रीलक्ष्मीनारायणीयसंहितायां चतुर्थे तिष्यसन्ताने कथाश्रवणादिना लेखकस्य विशालरेखस्य सपत्नीकस्य, करणाद्यानां कायस्थानां बहूनां, शाहविलापनक्षत्रियस्य सपत्नीदासीदासस्य च, मोक्षणमित्यादिनिरूपणनामा पञ्चषष्टितमोऽध्यायः ॥६५ ॥
    
    
