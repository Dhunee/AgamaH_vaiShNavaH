+++
title = "१२३"

+++
श्रीनरनारायण उवाच-  
शृणु श्रीबदरीदेवि नारायणि परेश्वरि ।  
तिष्यसन्तानविषयान् सङ्क्षेपात् स्मारयामि ते ॥१ ॥
चतुर्थे तिष्यसन्ताने नरनारायणस्य मे ।  
श्रीबदर्याः स्वरूपस्य वर्तनं ते समीरितम् ॥२ ॥
राजर्षेर्बदराख्यस्याऽऽख्यानं हिमाचलस्य च ।  
हेमानलासुरस्यैव गर्ते निक्षेप ईरितः ॥३ ॥
श्रीमाणिक्या बदरीशीरूपतादि प्रकीर्तितम् ।  
श्रीशीलस्य तु विप्रस्य प्रेतस्य मुक्तिरीरिता ॥४ ॥
दाराभाग्याख्यभूपस्य परीक्षणं च मोक्षणम् ।  
ब्रह्मदेवद्विजस्यापि वंशवत्त्वकथोदिता ॥५ ॥
बदर्या बालयोगिन्या गीतोक्ता ब्रह्मभावदा ।  
दास्यं भागवतत्वं च वैष्णवत्वं च योगिता ॥६ ॥
परब्रह्मप्रेमरसवर्णनं चेति कीर्तितम् ।  
सत्सेवया नाग्नमुखीचारण्या मुक्तिरीरिता ॥७ ॥
विनोदिन्यास्तु कान्तस्य भक्त्या नारायणाऽऽगमः ।  
देवलिकात्मकत्वं चेत्येतत् सर्वमुदीरितम् ॥८ ॥
बाहुलकस्य च लीलावत्या भक्तिरुदाहृता ।  
सप्तदशोऽनादिकृष्णजन्मोत्सवस्तथोदितः ॥९ ॥
मालियानमल्लिकयो सेवया मुक्तिरीरिता ।  
ज्ञानलभ्यो ब्रह्मरसश्चोपास्त्या कथितस्ततः ॥4.123.१ ०॥
रसप्रदाधिधर्माणां महायोगस्य वर्णनम् ।  
अनादिश्रीकृष्णनारायणश्च बालयोगिनीन् ॥१ १॥
विवाहयामास कथा चैषा तत उदीरिता ।  
सद्भक्तस्य ततो निकामदेवस्य च मोक्षणम् ॥१२॥
स्वरूपयोगरूपं च परब्रह्मणि चोदितम् ।  
ततो विशिष्टब्रह्माऽद्वैतात्मा हरिरुदीरितः ॥१ ३॥
निर्भययोगकथनं स्तुतिश्चापि तथोदिता ।  
स्तुतिकर्त्र्यै तथा स्तोत्रे ह्यखिलधामिदर्शनम् ॥१४॥
सदेहदिव्यमुक्तिश्च तयोस्तत उदीरिता ।  
निगडभ्रमणादीनां कैवर्तानां प्रमोक्षणम् ॥१५॥
पिपठायनयोगेन तत उक्तं हि बद्रिके ।  
एकलायाश्च कुशलीसागर्या राजयक्ष्मतः ॥१६॥
रक्षणं मोक्षणं चापि तत उक्तं हि बद्रिके ।  
वञ्चयित्र्या विषलाण्याः सतां प्रसादभोजनात् ॥१७॥
मुक्तिरुक्ता ततो गङ्गाञ्जन्या मोक्ष उदीरितः ।  
रमाञ्जन्या रमात्व च मोक्षणं समुदीरितम् ॥१८॥
स्त्रियां रणस्तम्बकुम्भकारस्य साधुसेवया ।  
चन्द्रमाः पुत्रतां प्राप्तस्ततो मोक्षं उदीरितः ॥१९॥
ततो देवसुधानाम्न्याः स्वर्णकर्त्र्याश्चमत्कृतिः ।  
दुर्भिक्षेऽसङ्ख्यजीवानां भोजनं मोक्षणं तथा ॥4.123.२०॥
विष्टिनार्या विद्रुमिण्याः सत्सङ्गेन च दिव्यता ।  
चाण्डाल्या मालवान्याश्च सेवया धर्मदर्शनम् ॥२१ ॥
मूर्तमन्त्रदर्शनं च मोक्षणं चाप्युदीरितम् ।  
कारेलिकायाः शूद्र्याश्च निर्मोहित्वमुदाहृतम् ॥२२॥
बद्रिकायनसाधोश्च मूकता शापमोक्षणम् ।  
यन्त्रकर्त्र्याश्च गोमत्याः क्षयरोगनिवारणम् ॥२३॥
कनकाङ्गदाया मोक्षः साधूनां सेवया कृतः ।  
रायहरिभाणवाण्योरुन्मत्तयोस्तु मुक्तये ॥२४॥
लक्ष्मीनारायणसंहितायाः कथादिवाचनम् ।  
अष्टादशो हरेर्जन्ममहोत्सव उदीरितः ॥२५॥
नारायणसरःस्थानां मोक्षणं रुच्छभूभृतः ।  
पावनत्वं तथा विद्योताया मोक्षं उदीरितः ॥२६॥
कुम्भकारकुटुम्बस्य स्वर्णकारस्त्रियास्तथा ।  
धातुध्माया नटस्यापि कदर्यस्यापि मोक्षणम् ॥२७॥
क्षीरोदनृपतेः पत्न्याः प्रजानां मुक्तिरीरिता ।  
सोमिकादिगणिकानां मोक्षं उदीरितस्ततः ॥२८॥
दुःखनाशो मद्यपस्य मोक्षश्च हरिणा कृतः ।  
चक्रिणो यास्कवादस्य बहूनां मोक्ष ईरितः ॥२९॥
निन्दकयोर्द्विवदन्तीर्द्विर्गर्जनाभिधानयोः ।  
यमदूतदर्शनं च मोक्षस्तत उदीरितः ॥4.123.३०॥
सुरप्रसादविप्रस्य गुरुहन्तुः कथाश्रवात् ।  
सतां प्रसेवया मोक्षस्तत उक्तो हि बद्रिके ॥३ १॥
काराग्रहे पतितानां देवद्रोहवतां सदा ।  
नागविक्रमादीनां च रक्षामोक्ष उदीरितौ ॥३२॥
शालमित्रनृपतेश्च राज्ञ्याश्चायुर्विनाशनम् ।  
मोक्षणं संहिताकथाश्रवणात् समुदीरितम् ॥३३॥
युद्धराजस्य च विषप्रदस्य कन्यकादिषु ।  
यमदूतागमो मृत्युः साधुकृतं च रक्षणम् ॥३४॥
व्यवायिन्या गर्भहन्त्र्या अनङ्गवल्लरीस्त्रियाः ।  
पापनाशो मोक्षणं च कथाश्रयादुदीरितम् ॥३५॥
षण्ढवज्रादिषण्ढानां कथाश्रवात् प्रमोक्षणम् ।  
नपुंसकानामन्येषां पुंस्त्रीव्यञ्जकतोदिता ॥३६॥
घातकिनो यवसन्ध्याख्यस्य मुक्तिरुदीरिता ।  
भण्डशीलाख्यभाण्डस्य भवायनस्य मोक्षणम् ॥३७॥
हर्षवीर्यादिमल्लानां मृगयूणां च बद्रिके ।  
वार्धूषिकाणां मोक्षश्च कथाश्रवादुदीरितः ॥२८॥
नागादस्य वादिटस्य सारहासे च खेलिनाम् ।  
कथासाधुप्रसङ्गेन मोक्षस्ततः उदीरितः ॥३९॥
विलासदेवविप्रस्य लुञ्चादस्य च दीक्षणम् ।  
दुरितघोषसञ्ज्ञस्य दीक्षणं कीर्तितं ततः ॥4.123.४०॥
शीलयान्याः स्वामिनश्च धर्मभटस्य मोक्षणम् ।  
न्यायाक्षिण्याः स्वामिनश्च न्यायाधीशस्य मोक्षणम् ॥४१ ॥
विशालरेखकायस्थादीनां चोक्तं च मोक्षणम् ।  
शाहविलापनक्षत्रियस्योक्तं मोक्षणं ततः ॥४२॥
दण्डारणिकौलिकस्य गृध्रजन्मनि मोक्षणम् ।  
गोवारस्य बिडालजन्मनश्चोक्तं प्रमोक्षणम् ॥४३॥
ठट्ठोलवणिजो मोक्षः प्रोक्तः शृगालजन्मनः ।  
स्वर्णाञ्जनानिभृत्यानां सेवयोक्तं प्रमोक्षणम् ॥४४॥
अजापालस्यापि मुक्तिरुक्ता च श्येनजन्मनः ।  
अजानां मोक्षणं चोक्तं चटकाजन्मनां ततः ॥४५॥
कपोतानां पुरा सार्थवाहानां मोक्षणं तथा ।  
पुरा तु कङ्कजातीनां मोक्षणं काकपक्षिणाम् ॥४६॥
नाणकिन्याः खवासिन्या गृहगोधाख्यजन्मनि ।  
मोक्षणं सङ्घवाटादिशूद्राणामाखुजन्मनाम् ॥४७॥
सागरदानवारुटकीरताराख्यभाटयोः ।  
पुण्यवत्याः स्वामिनश्च देवगतीश्वरस्य च ॥४८॥
जयमानबन्दिनश्च वज्रविक्रमभूभृतः ।  
कथाश्रवणतः प्रोक्तं मोक्षणं बद्रिके ततः ॥४९॥
सप्ताब्धिसिंहनृपतेः सर्पदष्टस्य मोक्षणम् ।  
हर्षनयनसञ्ज्ञस्य मागधस्यापि मोक्षणम् ॥4.123.५०॥
योगिदासस्य मोक्षश्च कथितो बद्रिके ततः ।  
सौरभसावित्रनाम्नस्ताम्चूलिनश्च मोक्षणम् ॥५१ ॥
रगिलाख्यरङ्गकर्तुर्मोक्ष उक्तस्ततः परम् ।  
डमरूकाभिधवाद्यकारस्योक्तं च मोक्षणम् ॥५ २ ॥
चिह्नरायाभिधभावसारस्योक्तं च मोक्षणम् ।  
स्वर्णास्तरणादीनां च विद्याध्राणां प्रमोक्षणम् ॥५ ३ ॥
चित्रबर्हादिगन्धर्वोत्तमानां मोक्षणं ततः ।  
किन्नराणां चारणानां सिद्धानां मोक्षणं ततः ॥५४॥
संहितायाः कथायास्तु समाप्तौ पूजनादिकम् ।  
नगरे भ्रमणं सर्वराजराष्ट्रादिषु प्रभोः ॥५५॥
कुङ्कुमवापिकायां श्रीहरेश्च गमनं ततः ।  
उक्तः सर्वमेधयज्ञो नागविक्रमभूपतेः ॥५ ६ ॥
दिलावरीश्वरनन्दिभिल्लस्य योधनं ततः ।  
नागविक्रमभूपेन सह सैन्योभयोरपि ॥५७॥
नागविक्रमविजयो नन्दिभिल्लस्य सङ्क्षयः ।  
दिलावर्याः सतीत्वं च कथितं बद्रिके ततः ॥५८ ॥
प्रभुणा निजकान्ताभ्यः कृष्णनारायणेन तु ।  
गृहगीता शुभा प्रोक्ता गृहिणां मोक्षसाधनम् ॥९९ ॥
विध्यर्थाऽऽज्ञावतां मोक्षः कथितो गृहिणोरपि ।  
द्वाविंशः श्रीहरेर्जन्मजयन्त्युत्सव ईरितः ॥4.123.६० ॥
पुरञ्जयशितीपस्य स्वप्ने नरकभोगिता ।  
मोक्षणं कथितं चापि सत्यलोकं ययौ हरिः ॥६ १ ॥
सप्तलोकेषु भगवान् गत्वाऽश्वसारसं ययौ ।  
अतलादिषु गत्वापि हरिर्जन्मदिनं निजम् ॥६२॥
चतुर्विंशं प्रचक्रे कुङ्कुमवाप्यां कथोदिता ।  
सप्तद्वीपेषु गत्वापि पञ्चविंशं निजोत्सवम् ॥६ ३॥
कुङ्कुमवापिकायां च चकार परमेश्वरः ।  
वैराजेश्वरप्रभृतिलोकेषु धामसूर्ध्वगः ॥६४॥
हरिः प्रदर्श्य पत्नीभ्यो धामानि चाययौ ततः ।  
कुङ्कुमवापिकाक्षेत्रं सिंहारण्यादिभूमिषु ॥६५॥
विचचार विहारार्थं पत्नीभिः सहितः प्रभुः ।  
तत्र सर्वाभिरिष्टानि ह्यपत्यानि हरेस्तदा ॥६६॥
सर्वाभ्यः प्रददौ तत्र युगलापत्यकानि सः ।  
मानसानि हि दिव्यानि न गर्भजानि बद्रिके ॥६७॥
तेषां संस्कारविधयः कथिताश्च ततः परम् ।  
तिष्यस्वभावकथनं तिष्यगुणप्रवर्णनम् ॥६८ ॥
मायापालनृपतेश्च याम्यदण्डात् प्ररक्षणम् ।  
सनत्कुमारमुनिना कृतं च मोक्षणं ततः ॥६९ ॥
कलौ मोक्षसाधनानि प्राविर्भावा हरेस्ततः ।  
नागविक्रमभूपस्य तीर्थयात्रा च दिव्यता ॥4.123.७ ० ॥
श्रीहरिर्निजपुत्राय मुकुन्दविक्रमाय तु ।  
दिलावरीराजधान्यामभिषेकं चकार ह ॥७१ ॥
श्रीकृष्णो निजपत्नीनामक्षरेक्षणवाञ्च्छनाम् ।  
गत्वा कोटिविमानैः प्रदर्श्य पूरितवान् प्रभुः ॥७२॥
पत्नीनां मुक्तपुंरूपत्वं च व्रह्मह्रदाप्लवः ।  
कोटिशृङ्गाद्रिवीक्षा च नृत्यमण्डपवीक्षणम् ॥७३॥
रासमण्डपवीक्षा च विहारमण्डलेक्षणम् ।  
राष्ट्रमण्डलवीक्षा चाऽक्षरधामपुरेक्षणम् ॥७४॥
ब्रह्ममहोलवीक्षा चाऽवतारालयवीक्षणम् ।  
वर्णितं सर्वमेवैतत् ततः परमधामनि ॥७५॥
गमनं तद्रहस्योपनिषदादिविवेचनम् ।  
अष्टदुर्गवर्णनं च परब्रह्मपुरस्य च ॥७६॥
परब्रह्मात्मुक्तादिवसतीनां प्रवर्णनम् ।  
रहस्यमुक्तकोटीनां द्वेधात्वमैक्यमित्यपि ॥७७॥
षोडशानां महोलानां दर्शनं वर्णितं ततः ।  
मूर्तिगर्भगताऽनादितादात्म्यमुक्तकेक्षणम् ॥७८॥
स्वपत्नीनां समस्तानां तादात्म्यमुक्ततार्पणम् ।  
श्रीहरेः सप्तायतनसमष्टिरूपतोदिता ॥७९॥
श्रीहरेः कुङ्कुमवाप्यामागमनमुदाहृतम् ।  
असङ्ख्यानां निजर्द्धीनां दानानि कथितानि च ॥4.123.८ ०॥
वानप्रस्थोत्तरं साधुदीक्षा हरेश्च कीर्तिता ।  
लक्ष्मीकृतं स्तवनं च ततस्तीर्थाऽभियात्रिका ॥८ १ ॥
हरेर्लक्ष्म्या सहितस्य पुनः कुङ्कुमवापिकाम् ।  
प्रत्यागमनमुक्तं श्रीस्वामिनीभिश्च कोटिभिः ॥८२॥
संहिताध्यायसङ्ख्या च श्लोकसङ्ख्या ह्युदीरिता ।  
संहितादानमाहात्म्यं पुरश्चरणमित्यपि ॥८३॥
सार्वभौममहादानविधिस्तत उदीरितः ।  
पुनः कथानां स्मरणं बद्रिकेऽभिहितं च ते ॥८४॥
इत्येवं विषया बद्रि कथितास्ते मयाऽखिलाः ।  
येषां श्रवणात्स्मरणान्मुक्तिं विन्दति देहवान् ॥८५॥
विषयाः प्रतिखण्डस्य खण्डान्ते तत्र तत्र च ।  
कथिता बद्रिके तस्मात् ज्ञातव्यास्तत्तदन्ततः ॥८६॥
तत्तत्खण्डस्य माहात्म्यं तदन्ते चोपपादितम् ।  
पठनाच्छ्रवणाद्ध्यानाद् भुक्तिर्मुक्तिर्मिलेद् ध्रुवा ॥८७॥
विरमामि क्षणं बद्रि! कृष्णनारायणेऽधुना ।  
त्वं विरामं कृष्णनारायणे याहि सुनन्ददम् ॥८८॥
एह्यागच्छ महानन्दपयोधौ स्याव तन्मयौ ।  
श्रीकृष्णस्वामिजाऽऽनन्दं भुज्यास्वाऽति यथेष्टकम् ॥८९॥
श्रीश्वेतकृष्णायनो व्यास उवाच-  
एवं वै वर्तमानायां कथायां प्राह बद्रिका ।  
धन्याऽस्मि तापसी चाहं महाभाग्याऽन्विताऽस्मि च ॥4.123.९०॥
याऽहं शक्तिश्चार्धमूर्तिः पुरुषोत्तमरूपिणी ।  
अवैमि मां माणिकीं च माधवीं च प्रमात्मिकाम् ॥९ १ ॥
अवैमि मां च लक्ष्मीं श्रीकृष्णनारायणीं स्वयम् ।  
स्वामी कान्तोऽनादिकृष्णोनारायणोऽस्ति मे पतिः ॥९२॥
अवैमि तं सकलावतारिणं परमेश्वरम् ।  
स भवानिह बद्रीनारायणोऽस्ति नरान्वितः ॥९३॥
साहं नारायणीबद्री सर्वेशी पुरुषोत्तमी ।  
नरनारायणस्वामिन् ते सत्सङ्गात् कथाश्रवात् ॥९४॥
मन्निमित्तेन लोकानां परं श्रेयो भविष्यति ।  
धन्येयं पृथिवी सर्वा धन्याश्च मानवा इमे ॥९५॥
येषां नारायणो भर्ता धर्ता कर्ताऽविता सदा ।  
धन्या नार्यः सर्वविधाः कृपा यासु हरेः शुभा ॥९६॥
सर्वाभ्योऽपि विशेषेण कृपा षट्सु हि चक्रिणः ।  
कृष्णरूपस्य राधायां लक्ष्म्यां नारायणस्य च ॥९७॥
प्रज्ञायां पाशवत्यां श्रीकृष्णनारायणस्य च ।  
नारायणीश्रियां चापि पुरुषोत्तमरूपिणः ॥९८॥
नरनारायणस्याऽपि बदर्या मयि शाश्वती ।  
लक्ष्म्यै नारायणेनात्र श्रावितः कृतखण्डकः ॥९९॥
राधायै कृष्णरूपेण श्रावितस्त्रीतखण्डकः ।  
पुरुषोत्तमरूपेण नारायणीश्रियै तथा ॥4.123.१००॥
श्रावितो द्वापरसन्तानको मह्यं त्वयाऽन्तिमः ।  
प्रज्ञायै पाशवत्यै च गृहगीताद्युदीरितम् ॥१ ०१ ॥
एषाऽहं भगवन्नस्मि पतिता पादयोस्तव ।  
मामन्तर्भाव्य मूर्तौ त्वं कृष्णनारायणे प्रभौ ॥१ ०२॥
विरामं लभ मे स्वामिन्नैषा ध्यायामि तं हरिम् ।  
इत्युक्त्वा बदरी तूर्णं ध्यानमग्ना यतोऽभवत् ॥१० ३॥
तावत्तत्राऽभवत्तूर्णं महाश्चर्यं महाद्भुतम् ।  
महातेजोऽभवद् व्याप्तं शीतलं मधुरं सुखम् ॥१ ०४॥
तत्राऽश्रयन्त सन्नादाः किङ्किणीनां मनोहराः ।  
बिभूषाणां पादयोश्च करयोः कटिवक्षसोः ॥१ ०५॥
किङ्किणीनां मिष्टनादाः अश्रूयन्त सुखावहाः ।  
तत्र तेजसि कन्यैका व्यदृश्यत सुसुन्दरी ॥१ ०६॥
प्रोद्भिन्नयौवनाकोटिचन्द्रकान्तिध्रविगृहा ।  
चतुर्हस्तेषु रम्येषु चतुर्धा पुस्तकानि सा ॥१०७॥
स्मितहासा धृतवती सर्वाभरणभूषिता ।  
दिव्यस्वर्णकटकादिदिव्यमुकुटशोभना ॥१ ०८॥
दिव्यगन्धसुगन्धाढ्या दिव्याम्बरसुशोभना ।  
रमणीनां समस्तानां मोहिनी चातिसुन्दरी ॥१ ०९॥
पुष्टा सर्वाङ्गरम्या च भरपूरबलान्विता ।  
चतुर्षु संहितावत्सु करेषु वरमालिकाः ॥4.123.११ ०॥
चतस्रो धृतमाना च प्रसन्नवदनेक्षणा ।  
लक्ष्मीर्यद्वा राधिका माणिकी बद्री प्रमाऽथवा ॥१११ ॥
माधवीं वाऽथतां नारायणोऽन्तरे तु संहिताम् ।  
बद्री मूर्तिमतीं ज्ञात्वेमां लक्ष्मीसंहितां तथा ॥११ २॥
नेमाते कुशलं पप्रच्छतुश्चक्रतुः स्वागतम् ।  
नारायणोऽस्यै प्रददौ मधुपर्कं शुभासनम् ॥११ ३॥
का? कुतश्च? कथं? पृष्टा सा प्रोवाच निजां कथाम् ।  
लक्ष्मीनारायणसंहिताऽस्मि श्रीपुरुषोत्तमी ॥१ १४॥
अनादिश्रीकृष्णनारायणाङ्गाद् दिव्यरूपिणी ।  
प्राविर्भूताऽहमेवाऽस्मि राघालक्ष्मीस्वरूपिणी ॥१ १५॥
नारायणीश्रीस्वरूपा बद्रीरूपा प्रभात्मिका ।  
पद्मावतीरूपिणी च चतुर्हस्तवती सदा ॥१ १६॥
चतुःपुस्तकधर्त्री च चतुःसन्तानविग्रहा ।  
चतुर्वेदोद्भवमाता चतुर्धामस्वरूपिणी ॥१ १७॥
चतुर्नारायणवाणी चतुर्युगेषु वर्तिनी ।  
चतुराश्रमवर्णानां चतुःसाधनसम्भृता ॥१ १८॥
चतुष्पादवती चाष्मि चतुर्नारायणश्रिता ।  
चतुर्नारायणमूर्तिश्चतुर्मुक्तिसुविग्रहा ॥१ १९॥
चतूरूपा चतुर्मालाधरा च भगवन्मयी ।  
सम्पूर्णाऽद्य भवाम्येव चतुर्नारायणात्मिका ॥4.123.१२० ॥
साऽहं नारायणं कृष्णं बद्रीपं पुरुषोत्तमम् ।  
अर्चितुं कामये कृष्णनारायणार्यवल्लभम् ॥१ २१॥
इत्युक्त्वा सा चतुर्हस्तैः समालैः श्रीनरायणम् ।  
अर्चितुं त्वाजगामाऽग्रे तावत्तु भगवान् पतिः ॥१ २२॥
राधया सह कृष्णोऽभूद् द्विभुजो मुरलीधरः ।  
चतुर्भुजधरो नारायणो लक्ष्म्या सहाऽभवत् ॥१ २३॥
नारायणीश्रिया युक्तः श्रीपुरुषोत्तमोऽभवत् ।  
बद्रीनारायणश्चापि प्रादुरासीत् पुरःस्थले ॥१२४॥
प्रज्ञाबदरिकास्वामी चतुर्ष्वपि सुदृश्यते ।  
पूजां नेतुं कृपां कर्तुमाशिऽर्पयितुं हरिः ॥१२५॥
तादृशो दृश्यते तस्मै चतस्रः पद्ममालिकाः ।  
आर्पयच्चन्द्रकं भालेऽक्षतकुङ्कुमचन्दनैः ॥१ २६॥
कृत्वा प्रपूज्य युग्मानि चाऽस्तौत् तद्गतमानसा ।  
विह्वला स्नेहिहृदया पूर्णकामाऽपि संहिता ॥१२७॥
विचरति योऽक्षरे परतरे निजधाम्नि  
हरिर्वहुविधिसेवितश्च पुरुषोत्तम इष्टपतिः ।  
निजतनुरूपिणीभिरनुगाभिरमाभिरयं  
परतम एव सोऽस्तु मम सर्ववरार्थकरः ॥१ २८॥
बहुविधगोपिकाभिरभिसेवित एव च यो  
विलसति राधया च सहितोऽत्र स कृष्णपतिः ।  
निजजनमानसानि समपूरयितुं पुरतः  
स भवतु मे मनोऽभिलषितं सुविधातुमिह ॥१ २९॥
प्रसरति यः प्रभुर्मुहुरसङ्ख्यतनुर्वसतौ  
स हि कमलापतिर्मयि नरायणरूपधरः ।  
बहुकरुणाकरस्त्विह सुगोचरतां तु गतो  
वितरतु हृद्गतं मम समस्ततनुध्रहितम् ॥4.123.१ ३०॥
विधविधलोकिनां सुखदशान्तिकृते तपसा  
ह्युरुकमनीयरूपमपि शुष्कवसे सततम् ।  
अगणितबोधदः स इह मे बदरीशमुनिः  
पतिरभिलाषगोचरमतीव ददातु च मे ॥१३१ ॥
नमनमनन्तकं मुहुरिहाऽस्मि च दत्तवती  
चरणतले चतुःप्रतिमधारिहरेरिह वै ।  
अयुगलरूपिणी युगलमानमवाप्तुमतिः  
प्रकटवचोमयौ कमनुयामि चतुष्षु रता ॥१ ३२॥
इत्येवं सहितादेवी तुष्टाव चतुरः प्रभून् ।  
लज्जानम्रा प्रतस्थौ च मौनमास्थाय कामिनी ॥१ ३३॥
चत्वारो हरयस्तस्यै वरदानानि सन्ददुः ।  
संहिते सुभगे देवि नो मुखेभ्यो विनिर्गता ॥१३४॥
राधायां च श्रियां चापि बद्र्यां लक्ष्म्यां कृतस्थितिः ।  
विराजसे यतो नित्या नित्याऽस्मद्रूपधारिणी ॥१ ३५॥
अस्मदभिप्रायगर्भा वर्तसे वेदसत्प्रसूः ।  
पात्रं त्वं वर्तसे श्रेष्ठं वरदानाऽयुतस्य वै ॥१ ३६॥
दद्मस्ते बरदानानि चतुःस्वरूपरूपिणी ।  
संहिते! शाश्वती पत्नी चतुर्ण्णामद्यतोऽसि च ॥१ ३७॥
चतुष्पत्नीसमा चैका प्रज्ञापाशवतीसमा ।  
ता देव्यो मुक्तिदा यद्वत् तथा त्वं मुक्तिदा सदा ॥१३८॥
सर्वधामाधिदेवी च महती पुरुषोत्तमी ।  
सर्वदा वस नो धामालयेषु दिव्यभामिनी ॥१ ३९॥
द्वितीयेन स्वरूपेण वाणी वस विमुक्तिदा ।  
आश्रितानां पूजकानां श्रोतॄणां तव संहिते! ॥4.123.१४०॥
तथा वाचनशीलानां परं श्रेयोऽस्तु धामनि ।  
धर्मोऽस्तु धर्मकामानामर्थोऽस्तु चाऽर्थकामिनाम् ॥१४१॥
कामः कामवतां चाऽस्तु मोक्षोऽस्तु मोक्षकाङ्क्षिणाम् ।  
न चैवाऽस्त्वशुभं तेषां सदा स्वस्त्यस्तु सेविनाम् ॥१४२॥
प्रजार्थिनां प्रजाः सन्तु यशश्चाऽस्तु यशोऽर्थिनाम् ।  
प्रजाप्राधान्यमेवाऽपि राजधिष्ण्याधिपालनम् ॥१४३॥
श्रीश्च तेषां विपुलाऽस्तु श्रेयश्चाऽस्तु परात्परम् ।  
वीर्यं तेजो बलं चाऽस्तु निर्भयत्वं सदाऽस्त्वपि ॥१४४॥
अस्त्वारोग्यं च सौन्दर्यं गुणित्वं बहुमान्यता ।  
अबन्धनत्वं सर्वापन्मोचनं पुत्रपौत्रकाः ॥१४५॥
वंशशाखाः स्वर्गराज्यं भूपतित्वं सुरेशता ।  
ईशिता भोगसामर्थ्यं चर्द्धयः सन्तु सर्वदा ॥१४६॥
यद्यद्धामाभिमुक्तत्वं वाञ्छितं तद् भवत्वपि ।  
विद्वत्त्वं च कलावित्त्वं भाविवित्त्वं भवत्वपि ॥१४७॥
जातिस्मरत्वं सार्वज्ञ्यं निरावरणताऽस्त्वपि ।  
योगित्वं कोविदत्वं च गान्धर्वत्वं भवत्वपि ॥१४८॥
सिद्धता यतिता ब्रह्मविष्णुमहेशताऽस्त्वपि ।  
संहितासेविका नारी लक्ष्मी राधाऽस्त्वितीश्वरी ॥१४९॥
नरो नारायणश्चाऽस्तु दद्मस्ते सद्वरानिमान् ।  
संहिते! वेदधात्रीत्वं ख्यातिं लोके गमिष्यसि ॥4.123.१५०॥
वेदाधानस्वरूपा त्वं वेदगर्भा च वैदिकी ।  
एवमुक्त्वा विरेमुस्ते कृष्णनारायणादयः ॥१५१ ॥
राधिकाद्यास्ततः प्राहुः प्रसन्नवदनास्तदा ।  
भव त्वखण्डसौभाग्यवती मोक्षप्रदा ध्रुवा ॥१५२॥
इत्युक्त्वा संहितां पत्नीं निन्युः सह तिरोहिताः ।  
वाणीरूपां पृथिव्यां तां ररक्षुः शाश्वतीः समाः ॥१५३॥
सेयं विजयते लोके कृष्णनारायणप्रिया ।  
ईशलोके ब्रह्मलोके सदाधारा हरिप्रिया ॥१५४॥
प्रपूजिता समस्तैर्वै सर्वमाता परेश्वरी ।  
वैष्णवानां कुटुम्बेषूवासेयं संवसत्यपि ॥१५५॥
निवत्स्यति सदा कालं व्यासेषु सत्सु साधुषु ।  
भाववत्सु प्रभक्तेषु भक्तासु जयमेष्यति ॥१५६॥
जयतु सकलकल्पद्रुमस्वरूपाऽऽत्मवल्ली  
निगमरससुपात्री ब्रह्मसम्बन्धदात्री ।  
शरणरणितभर्त्री संहिता मोक्षकर्त्री  
नयतु निजगुणाढ्यान् स्वाभिधामाऽक्षरं नः ॥१५७॥
जयत्वनादिश्रीकृष्णनारायणोऽखिलेशिता ।  
माता श्रीकम्भरालक्ष्मीः पिता गोपालकृष्णकः ॥१५८॥
कुङ्कुमवापी जयतु चाश्वपट्टसरोवरम् ।  
सौराष्ट्रमण्डलं जयत्वजस्रं लोमशो मुनिः ॥१५९॥
स्वतःप्रकाशो जयतु लक्ष्मीर्जयतु शाश्वती ।  
मुक्तिर्जयतु भक्तिश्च जयत्वाशु सुखप्रदा ॥4.123.१ ६०॥
विजयोऽस्तु च कल्याणं स्वस्तिरस्तु सुखं शुभम् ।  
मङ्गलं सर्वदा चाऽस्तु परब्रह्माभियोगिता ॥१ ६१॥
इति स्मृत्वा परं कान्तं दद्मश्चाशीर्वचांसि वै ।  
ओं नमोऽनादिशास्तृश्रीकृष्णनारायणाय ओम् ॥१६२॥
इति श्रीलक्ष्मीनारायणीयसंहितायां चतुर्थे तिष्यसन्ताने तिष्यसन्तानविषयाः, बद्रिकानारायणसन्निधौ संहितायाः कुमारीरूपेणाऽऽविर्भावः, श्रीनारायणश्रीकृष्णनारायणश्रीपुरुषोत्तमनारायणश्रीनरनारायणानां स्वस्वशक्तिभिः साकं तत्रैव आविर्भावः, संहितायै वरदानानि, कथाश्रवणफलं चेत्यादिनिरूपणनामा त्रयोविंशत्यधिक-  
शततमोऽध्यायः ॥१२३ ॥
    
इति श्रीतिष्यसन्तानखण्डः  
    
॥सम्पूर्णेयं चतुःखण्डात्मिका श्रीलक्ष्मीनारायणसंहिता विजयते ॥
हरिः ओम्  
    
तिष्यसन्तानस्याऽध्यायाः-१२३  
' *श्लोकाः-१३०३८  
*  
    
