+++
title = "०६२"

+++
श्रीनरनारायण उवाच-  
शृणु बद्रीप्रिये देवि लुञ्चादस्य कथामपि ।  
लालाखानपुरे विप्रोऽभवत् प्रधानधिष्ण्यपः ॥१ ॥
नाम्ना विलासदेवः स राष्ट्रे प्रधानकार्यकृत् ।  
शर्करानृपतेराज्ञाकरो विवादमध्यगः ॥२ ॥
न्यायकर्ताऽभवच्चापि धर्मशास्त्रानुसारतः ।  
कुटुम्बसहितश्चापि राज्यसत्ताधिकारवान् ॥३ ॥
प्रजानां वादविषये श्रेयस्कृत् सुविचारवान् ।  
कुशलो राज्यकरणे किन्तु लोभपरायणः ॥४ ॥
द्वयोर्विवादे प्रच्छन्नां लुञ्चां गृह्णाति वै द्वयोः ।  
द्वयोः कार्याणि योग्यानि निस्तारयति न्यायतः ॥५ ॥
एवं जाते बहुकाले प्रतिष्ठामाप्तवानति ।  
लुञ्चाधनैस्तु बहुलैः श्रेष्ठी धनपतिः स वै ॥६ ॥
जातस्तथापि लोभाढ्यो दानं पुण्यं करोति न ।  
न तीर्थं न मखं दानं साधुभ्यो वा करोत्यपि ॥७ ॥
नाऽतिथीन्न सतीः साध्वीर्न देवान् पूजयत्यपि ।  
नोत्सवान्न च वा श्राद्धं करोति कारयत्यपि ॥८ ॥
न व्रतानि न भजनं श्रेयः किञ्चित् करोत्यपि ।  
आत्महितं नाऽऽचरति बद्रिके स द्विजो ह्यपि ॥९ ॥
नारकीव सदा चास्ते समृद्धोऽपि दरिद्रवत् ।  
दीयते न न भुज्यते तत् तृतीयां विन्दते गतिम् ॥4.62.१ ०॥
एवमस्य भूदेवस्य विलासदेवनामिनः ।  
धनं सञ्चयमापन्नं भूमौ चञ्चलतां गतम् ॥१ १॥
लुञ्चाजन्यं धनं सर्वं रक्तवृश्चिकतां गतम् ।  
भूत्वा वृश्चिकरूपं तन्निर्गतं भूमिगर्ततः ॥१२॥
कोटिशो वृश्चिका रक्ता भवने निर्गता निशि ।  
भयमासाद्य तत्पत्नी पुत्राः पुत्रश्च दासिकाः ॥१ ३॥
निर्ययुर्विह्वलाः सर्वे गृहाद्बहिर्द्रुतं तदा ।  
विलासदेवो विप्रोऽपि परां विह्वलतां गतः ॥१४॥
शास्त्रदृष्ट्या विवेदाऽपि धनं वृश्चिकतां गतम् ।  
शुशोच बहुधा तत्र श्रावयन् स्वकुटुम्बिनः ॥१५॥
अहो भार्ये सुताः पुत्र्यो धनं सर्वं गतं हि नः ।  
दुर्भाग्यस्याऽर्जितं चापि प्रयाति वृश्चिकात्मकम् ॥१६॥
पश्यन्त्विमान् ताम्रकुम्भान् रिक्तान् पूर्वप्रपूरितान् ।  
लक्ष्मीर्मयाऽर्जिता सा न योजिता सत्सु कर्मसु ॥१७॥
नात्मार्थं नापि देवार्थं कुटुम्बार्थं न योजिता ।  
सञ्चिता सर्वदा गर्ते मूर्छिता सा गता स्वयम् ॥१८॥
कदर्यस्य धनं लक्ष्मीर्भोगशून्या विजीर्यति ।  
अभोक्तारं विहायाऽन्यं याति षण्डवधूरिव ॥१९॥
भोगात्मकं फलं नैव प्राप्तं मया कदाचन ।  
प्रत्युताऽघं महत् प्राप्तं लुञ्चाजन्यं प्रलोभिना ॥4.62.२०॥
भोक्तव्यं परलोके तल्लुञ्चाकर्मफलं मया ।  
उभयोर्लोकयोः कष्टं प्रत्यक्षं मम वर्तते ॥२१ ॥
पापमेतद्ब्राह्मणस्य ततोऽन्यच्चापि मेऽभवत् ।  
द्रव्यार्जने प्रसक्तस्य सन्ध्याकर्मादिहीनता ॥२२॥
सत्यं शौचं क्षमा शान्तिस्तृप्तिर्व्रतं सुरार्चनम् ।  
सन्तोषश्चात्मवेदित्वं स्वाभाविकं द्विजस्य यत् ॥२३॥
मया तद्विहितं सर्वं लोभात्मना तु पापिना ।  
पापस्य लोके पापानां मूलं लोभो निगद्यते ॥२४॥
अधर्मपुत्रो लोभोऽस्त्यधर्मो लोभात् प्रवर्धते ।  
लक्ष्मीः रुष्टा हरेः पत्नी ममाऽधर्मस्थितस्य वै ॥२५॥
जडाऽपि सा गता चैत्या भूत्वा वृश्चिकरूपिणी ।  
तस्याः प्रसन्नतार्थं तु साधनं हरिसेवनम् ॥२६॥
विना प्रसन्नतां लक्ष्म्या वैकुण्ठे वसतिर्न हि ।  
तस्मात् प्रसादनीया सा नारायणस्य सेवनात् ॥२७॥
इत्येवं स शुशोचापि निर्धनः स्वजनैः सह ।  
विचित्ततां गतश्चापि लुञ्चाधनलयात्तथा ॥२८॥
कुटुम्बं दुःखमापन्नं सुखशून्यं ततोऽभवत् ।  
पदं प्रधानं कष्टाख्यं सर्वं तस्याऽप्यभासत ॥२९॥
अन्यायोपार्जितं द्रव्यं मूलमादाय निर्गतम् ।  
तस्मात् प्रधानता दुष्टा लोभक्रोधादिसम्भृता ॥4.62.३० ॥
स्वर्गमोक्षादिहन्त्र्येव विप्रस्य तु विशेषतः ।  
विप्रस्य योग्यता दैवे सुखदा न तु राजके ॥३ १॥
सदा क्लेशमयं राज्यं सत्ता पापान्विता सदा ।  
प्रधानता शाठ्ययुक्ता कथं विप्रस्य मोक्षणम् ॥३२॥
गायत्रीजापकालेऽपि राज्यकार्यविचिन्तनम् ।  
श्रीकृष्णध्यानकालेऽपि शत्र्वादिध्यानमर्षणम् ॥३३॥
पूजाकाले महीमानसम्मानादिविधापनम् ।  
देवदर्शनकालेऽपि चौरदुष्टादिचिन्तनम् ॥३४॥
आत्मसाधनकालेऽपि मायासाधनमन्वहम् ।  
मोक्षसाधनसमये बन्धसाधनमुल्बणम् ॥३५६॥
पुण्यसाधनसमये पापसाधनमायतम् ।  
अहो कष्टपदं नित्यं प्रधानपदमीदृशम् ॥३६॥
तस्मात् त्याज्यं प्रधानत्वं सुखनिद्रा न यत्र वै ।  
शाश्वतश्च न कोशोऽस्ति सा वै त्याज्या प्रधानता ॥३७॥
भाग्यरेखा दरिद्रस्य दारिद्र्यमातनोति वै ।  
यतमानस्य यत्नोऽपि निर्बलो रेखया कृतः ॥३८॥
जन्मरेखा बलवती चान्ते स्वस्यां नयत्यपि ।  
तथा ममापि सम्पन्ना स्थितिः पूर्वेव तापसी ॥३९॥
तस्मात् त्यक्त्वा प्रधानत्वं यामि त्वन्यत्र यत् सुखम् ।  
श्रूयते तु मया नित्यं शुभं लोकमुखादपि ॥4.62.४०॥
लक्ष्मीनारायणसंहितायाः पारायणं परम् ।  
वार्षिकं वर्तते नातिदूरे वै शर्करापुरे ॥४१॥
विप्रास्तत्र समायाता राजानो राजयोगिनः ।  
ऋषयः साधवो भक्ता वैष्णवा बहवो जनाः ॥४२॥
श्रेष्ठिनश्च नरा नार्यो लक्षाधिमानवाः सदा ।  
शृण्वन्ति तु कथा दिव्याः पावनास्ते भवन्त्यपि ॥४३॥
लक्ष्मीः प्रसन्ना भवति प्रसन्नश्च नरायणः ।  
पापिनां चाऽवीक्ष्य दोषान् करोति पावनाँस्तु तान् ॥४४॥
कृपयैव प्रभुः कृष्णो नारायणः परेश्वर ।  
आगत्य दर्शनं दत्वाऽक्षरं धाम नयत्यपि ॥४५॥
विप्रोऽहं पापसम्पन्नो मे गतिर्नान्यथा शुभा ।  
गत्वा तत्र कथां श्रुत्वा कृत्वा पापविधूननम् ॥४६॥
ब्रह्मगतिं प्रयास्यामि स्यात् साफल्यं जनेर्मम ।  
असारः खलु संसारः कृतोऽप्यकृत एव सः ॥४७॥
विवेकेन तु तं त्यक्त्वा यास्यामि परमां गतिम् ।  
यद्वा तद्वा कथां श्रुत्वा सद्गतिर्मे भविष्यति ॥४८॥
कुटुम्बेन सहितोऽहं ततो याम्यधुना कथाम् ।  
धर्मकृत्ये चिरता वै विघ्नदा न तु साधिका ॥४९॥
धर्मकार्ये त्वात्मकार्ये प्रकुर्वीत द्रुतं मुदा ।  
प्रातः कालो निवर्तेत न चागच्छेत् पुनः शुभः ॥4.62.५०॥
विचार्येत्थं बद्रिके स विप्रो विलासदेवकः ।  
सज्जो भूत्वा कुटुम्बेन सहितः सुविचारवान् ॥५१ ॥
त्यक्त्वा प्रजासमक्षं वै पदं प्राधानिकं तु तत् ।  
विरामं तु समासाद्य परिहारं विधाय च ॥५२॥
निर्ययौ नगरात्तस्माच्छर्करापुरमाययौ ।  
महोद्याने निजावासं सभामण्डपसन्निधौ ॥९३॥
अकरोद्भगवत्प्राप्त्यै मनो दधेऽतिशान्तये ।  
सस्नौ तीर्थजलैश्चाप्यादायोपदास्ततः स्वयम् ॥५४॥
कुटुम्बसहितो विप्रः कथामण्डपमाययौ ।  
बद्रिके हृदये शान्तिर्विप्रस्य बहुधाऽभवत् ॥९५॥
मुक्तागौरी तु तत्पत्नी परां शान्तिमवाप ह ।  
मण्डपदर्शनं कृत्वा पुत्र्यः पञ्च सुतास्त्रयः ॥५६॥
सर्वे शान्तिमगुस्तत्र कृत्वा व्यासस्य दर्शनम् ।  
संहिताया दर्शनं च लोमशस्यापि दर्शनम् ॥५७॥
कृत्वा सतां दर्शनं च 'साध्वीनां दर्शनं तथा ।  
वैष्णवानामृषीणां च भक्तानां दर्शनं ह्यपि ॥५८॥
एवं तेषां दर्शनेन सङ्कल्पा विलयं गताः ।  
हृदयान्यमलान्येव जातानि मानसान्यपि ॥९९॥
उद्वेगा विलयं प्राप्ताश्चिन्ता चित्तान्न्यवर्तत ।  
दुःखं व्याधिराध्युपाधी सर्वं तद् विलयं गतम् ॥4.62.६ ०॥
ब्रह्मसुखं यथा स्याद्वा तथा कृष्णसुखं भवेत् ।  
मुक्तिसुखं यथा वा स्यात् तथा शान्तिर्व्यवर्तत ॥६१॥
अहो स्थानस्य माहात्म्यं मायाजालं लयं गतम् ।  
अहो दर्शनमाहात्म्यं मनोमलमलीयत ॥६२॥
अहो सतां प्रमाहात्म्यं वासना विलयं गता ।  
दर्शनादेव विप्रस्य तापास्तत्र लयं गताः ॥६३॥
तत्र चागत्य पुरतो व्यासस्याऽर्हणमाचरत् ।  
संहितायाः पूजनं च लोमशस्यापि पूजनम् ॥६४॥
सतां प्रपूजनं चापि नीराजनं व्यधादपि ।  
धूपं दीपं दण्डवच्च नैवेद्यं च फलार्पणम् ॥६५॥
जलं पयः शर्करां च न्यधाच्छुभाऽक्षतानपि ।  
तुलवीपत्रहाराँश्च कुन्दकुसुमहारकान् ॥६६॥
चन्दनं कैसरं चापि न्यधात् स संहितान्तिके ।  
कम्बलान् दिव्यवस्त्राणि भूषाः सौवर्णजा न्यधात् ॥६७॥
वेधोपवेषान् रम्याँश्च राजार्हकटकानपि ।  
न्यधात् कथायाः पुरतो दिव्यरत्नोपदास्तथा ॥६८॥
प्रदक्षिणं ततः कृत्वा नत्वा नारायणं हरिम् ।  
व्यासं सभां ततः कुटुम्बान्वितो मण्डपे द्विजः ॥६९॥
निषसाद पुरःस्थाने सभ्यसम्मानितो हि सः ।  
तत्पत्नीपुत्रिकापुत्राः पुपूजुर्व्यासमुत्सुकाः ॥4.62.७०॥
नत्वा धृत्वा प्रसादाम्बु मुखे च मस्तकोपरि ।  
निषेदुश्च सभायां वै श्रोतुं कथां हि पावनीम् ॥७१ ॥
श्रुत्वा जग्मुर्निजावासं त्वेवं निपेयमतन्द्रिताः ।  
कथां शृण्वन्ति सेवन्ते साधून् महर्षिपुङ्गवान् ॥७२॥
कथाश्रवणतस्तेषां वैराग्यं समपद्यत ।  
दीक्षां प्राप्तुं समीहाऽपि समजायत वै द्रुतम् ॥७३॥
मासान्ते श्रीलोमशो वै मन्त्रं तेभ्यो ददौ पुरा ।  
'ओं नमः श्रीकृष्णनारायणाय स्वामिने स्वाहा' ॥७४॥
प्रभोनारायणस्वामिन् माधवीन्रायणप्रभो ।  
जयाकृष्णललितान्रायणराधापते विभो ॥७५॥
एवं नामभजनं च ददौ तेभ्यो मुदाऽथ ते ।  
चक्रुस्तन्नामभजनं नित्यं श्रीकृष्णवैष्णवाः ॥७६॥
अथ त्यागाश्रमे स्थातुं समैच्छन् ते कुटुम्बिनः ।  
प्रार्थयन् वाचकं व्यासं स्वतःप्रकाशकायनम् ॥७७॥
व्यासस्तथास्त्विति प्राह चैत्रान्तैकादशीतिथौ ।  
धवले पक्षके प्रातः प्रायश्चित्तमकारयत् ॥७८॥
पापविशोधनं श्राद्धं पितृकार्यमकारयत् ।  
ऋणापाकरणं चापि ग्रहापाकरणं तथा ॥७९॥
कारयित्वा तीर्थविधिं रक्षामन्त्रं ददौ ततः ।  
'कालमायापापकर्मशनुयाम्यकुहृद्भयात् ॥4.62.८०॥
शूलमीनध्वजधनुश्चक्रस्वस्तिकवानव' ।  
रक्षामन्त्रमिति दत्वा प्रपत्तिं प्रददौ ततः ॥८१॥
'शरणं श्राकृष्णनारायणोऽस्तु मम सर्वदा' ।  
एवं शरणमन्त्रं च दत्वा ब्रह्ममनुं ददौ ॥८२॥
'ब्रह्माऽहं श्रीकृष्णनारायणभक्तोऽस्मि शाश्वतः ।  
अनादिश्रीकृष्णनारायणः स्वामी पतिश्च मे' ॥८३॥
ब्रह्मभावमनुं दत्वा चात्मनिवेदनं ददौ ।  
'बालकृष्णः परब्रह्म मम वै शाश्वतः पतिः ॥८४॥
पिता बन्धुः सुहृन्मित्रं रक्षकः पालकोऽस्तु सः' ।  
'ओं श्रीलक्ष्म्यै महालक्ष्म्यै दुःखमन्त्र्यै श्रियै नमः ॥८५॥
ओं मां श्रीबालकृष्णाय समर्पयामि ओं नमः' ।  
एवं समर्पणं दत्वा काषायाम्बरधोत्रकम् ॥८६॥
उत्तरीयं शिरस्त्राणं तथा चाप्यङ्गरक्षकम् ।  
गात्ररक्षकमेवापि काषायाम्बरमार्पयत् ॥८७॥
यज्ञोपवीतकं कण्ठीं तौलसीं चन्दनं तथा ।  
मालिकां श्रीकृष्णनारायणमूर्तिं ददौ ततः ॥८८॥
एवं नरेभ्यो दत्वा श्रीकृष्णनारायणेति च ।  
नामजपात्मकं दत्वा नारीभ्यो दीक्षणं ददौ ॥८९॥
मन्त्रान् दत्वा च काषायाम्बरशाटीं नवां शुभाम् ।  
काषायघर्घरीं चापि काषायचोलिकां ददौ ॥4.62.९०॥
काषायकुचरक्षां च काषायमूर्धकेशलीम् ।  
यज्ञोपवीतकं कण्ठीं तौलसीं कुङ्कुमं तथा ॥९१॥
मालिकां श्रीकृष्णनारायणमूर्तिं ततो ददौ ।  
ज्ञानं विस्तारतश्चापि ददौ सर्वार्पणात्मकम् ॥९२॥
देहेन्द्रियाऽन्तःकरणैश्चात्मना गुणकर्मभिः ।  
अर्पणं श्रीकृष्णनारायणे दानात्मकं हि तत् ॥९३॥
उपवासस्तपः श्रेष्ठं ब्रह्मचर्यं तपः परम् ।  
कृष्णचर्या परा भक्तिः पराऽक्षरप्रदा मता ॥९४॥
उपवासेन नश्येद् वै कायेन्द्रियाऽघजातकम् ।  
आन्तराणां भवेच्छुद्धिर्दोषाणां क्षपणं तथा ॥९५॥
ब्रह्मचर्येण कामानां निरोधो दोषनाशनम् ।  
वासनाविलयश्चापि नारकित्वप्रमोक्षणम् ॥९६॥
श्रीकृष्णचर्यया सर्वं नैष्कर्म्यमभिजायते ।  
श्रीकृष्णानुग्रहश्चापि श्रीकृष्णार्थसमस्तता ॥९७॥
तद्भक्त्या तद्धामगतिस्तन्मूर्तावभिवासिता ।  
तदानन्दाशनमात्रं कृष्णतादात्म्यमित्यपि ॥९८॥
एवं समुपदिश्यैव प्रसादान्नजलामृतम् ।  
ददौ तेभ्यश्च ते भक्ता महाभागवतोत्तमाः ॥९९॥
त्यागिसन्तो भावभक्त्या पुपूजुर्व्याससद्गुरुम् ।  
एवं बद्रीप्रिये! लुञ्चादनोऽपि द्विजपुङ्गवः ॥4.62.१० ०॥
कुटुम्बसहितो जातः साधुः प्रधानतां जहौ ।  
दीक्षानामाऽभवत्तस्य दिव्यप्रकाशकायनः ॥१०१ ॥
त्रिपुत्राणां तु नामानि सुरप्रकाशकायनः ।  
मुनिप्रकाशायनकः कृष्णप्रकाशकायनः ॥१ ०२॥
पत्नी साध्वी दधे नाम गौरीमुक्तायनीति वै ।  
पञ्च पुत्र्यो नाम दध्युः-मौक्तिकायनिका तथा ॥१ ०३॥
श्रीसत्तायनिका चेति ब्रह्मधामायनी तथा ।  
कृष्णकान्तायनी चापि विष्णुकान्तायनीति च ॥१ ०४॥
एवं बद्रीप्रिये त्यागाश्रमे तस्थुः सदा तु ते ।  
कालान्तरे कृपां प्राप्य ययुर्धामाऽक्षरं हरेः ॥१ ०५॥
दीक्षां वीक्ष्य तदा नार्यो नराश्चापि सहस्रशः ।  
जगृहुर्वैष्णवीं दीक्षां तत्र त्यागमयीं दिने ॥१ ०६॥
आतुरदीक्षितास्तत्र बहवोऽपि नराः स्त्रियः ।  
चैत्रशुक्लैकादश्यां ते द्वादश्यामपि केचन ॥१ ०७॥
त्रयोदश्यां चतुर्दश्यां पूर्णायामपि केचन ।  
दिव्यदेहा अभवँश्च तान्नेतुं श्रीनरायणः ॥१ ०८॥
विमानसहितस्तत्राऽऽययौ निनाय चाक्षरम् ।  
एवं चाक्षरधाम्नस्तु मार्गं उद्धाटितस्तदा ॥१ ०९॥
अनादिश्रीकृष्णनारायणकान्तेन बद्रिके ।  
सहस्रशश्चैत्रशुक्ले ययुर्धामाऽक्षरं हरेः ॥4.62.११ ०॥
पठनाच्छ्रवणादस्य चमत्काराऽवबोधनात् ।  
भुक्तिर्मुक्तिर्भवेच्चापि कृपया श्रीपतेः प्रभोः ॥१११॥
इति श्रीलक्ष्मीनारायणीयसंहितायां चतुर्थे तिष्यसन्ताने लुञ्चादनस्य विलासदेवविप्रस्य सकुटुम्बस्य राज्यप्रधानस्य कथाश्रवणेन साधुदीक्षाग्रहणमित्यादिनिरूपणनामा द्वाषष्टितमोऽध्याय ॥६२ ॥
    
    
