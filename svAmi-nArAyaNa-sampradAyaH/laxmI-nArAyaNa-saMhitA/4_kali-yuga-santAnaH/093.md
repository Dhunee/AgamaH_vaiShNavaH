+++
title = "०९३"

+++
श्रीपद्मावतीप्रज्ञे प्रोचतुः-  
भक्तप्रियहरिकृष्णस्वामिन्नारायणप्रभो ।  
ब्रह्मा पितामहः कस्माद् रक्षितोऽत्र स्वसन्निधौ ॥१ ॥
श्रीकृष्णनारायण उवाच--  
शर्करानगरेऽहं श्रीकृष्णनारायणो महे ।  
देवेशपितृनागादीन् तेषां स्वीकृत्य चाऽर्थनाम् ॥२ ॥
तेषां तेषां भवनानि ततश्चिद् गन्तुमाह तान् ।  
तल्लक्ष्यीकृत्य भगवानियेषैतुमजाऽऽस्पदम् ॥३ ॥
सत्यलोकं प्रगन्तुं वै ब्रह्मणा सह कार्तिके ।  
ब्रह्मणो मानसपूर्त्यै प्रारूरुधं निजान्तिके ॥४ ॥
ऊर्जकृष्णनवम्यां मां हरिं ब्रह्मा प्रणम्य तु ।  
अपृच्छत् कारणं स्वस्य निरोधस्य सुखासने ॥५ ॥
    
    
अहं न्यवेदय तत्राऽस्मारयं च तदर्थनाम् ।  
सर्वब्रह्मप्रियाहरिप्रियाद्याभिः सहैव ह ॥६ ॥
कृतप्रार्थनस्थानीशालयान् गन्तुं तु वेधसम् ।  
ब्रह्मापि च कृपां लब्ध्वाऽतुष्यच्चातीव तत्क्षणम् ॥७ ॥
मह्यं न्यवेदयत्तत्र यथायोग्यं हितं निजम् ।  
भगवन् सत्यलोके मे दीपोत्सवं विधापय ॥८ ॥
अन्नकूटान् दिव्यभोगानर्पयिष्यामि भावतः ।  
सेवालाभो हि गायत्र्याः सावित्र्याश्च भविष्यति ॥९ ॥
सत्यवासिसमस्तानां तत्र सेवा भविष्यति ।  
तवाऽङ्गनानां सर्वासां दर्शनं च भविष्यति ॥4.93.१ ०॥
यदिष्टं तत् सत्वरं वै विधेहि भगवन् प्रभो ।  
मत्प्रियेऽहं तदा कृष्णनारायणोऽगदं तमोम् ॥११ ॥
सुस्वीकृतवान् ब्रह्मोक्तं तस्मात् सज्जेऽद्य तिष्ठतम् ।  
सर्वाभिश्चांऽगनाभिर्वै स्वस्रा सन्तुष्टया सह ॥१२॥
दासीभिः सेविकाभिश्च लोमशादिमहर्षिभिः ।  
पार्षदैर्भृत्यवर्गैश्च सह सज्जो भवाम्यहम् ॥१ ३॥
श्रीश्वेतायनव्यास उवाच-  
कृत्वा चैकादशीं कृष्णनारायणो जगत्प्रभुः ।  
शतयोजनविस्तारं विमानं सूक्ष्मभावगम् ॥१४॥
वर्धयामास सहसा व्योम्नि सर्वाऽऽसनाऽर्हकम् ।  
दिव्यं वैकुण्ठतुल्यं वै हिरण्यब्रह्मनामकम् ॥१५॥
सर्वर्द्धिसर्वभोगाढ्यं सर्वकामप्रपूरकम् ।  
विमानेऽत्राऽनादिकृष्णोनारायणःश्रीवल्लभः ॥१६॥
निषसाद द्रुतं सर्वदासदासीप्रसेवितः ।  
अथ हलहलाशब्दो यात्रार्थं चाऽऽज्ञया हरेः ॥१७॥
अभवत् कुङ्कुमवापीनगरेऽभित ऊर्ध्वगः ।  
नार्यः समस्तवेषाढ्या नीतभूषाम्बरास्तथा ॥१८॥
सर्वशृङ्गारकरणा ह्यतिष्ठन् यानसन्निधौ ।  
आज्ञां ददौ स तास्तूर्णं चारुरुहुर्विमानकम् ॥१९॥
श्रीहरिः स्वपितरौ सम्प्रणम्याऽपि विमानके ।  
द्वितीयेन स्वरूपेण ब्रह्मणा लोमशेन च ॥4.93.२० ॥
सद्भिः स्वपार्षदैः सर्वप्रियाभिः संव्यराजत ।  
अथ वाद्यान्यवाद्यन्त पुष्पचन्दनवृष्टयः ॥२१॥
अम्बरादभवँस्तत्र जयनादास्ततोऽभवन् ।  
अथ श्रीबदरी बद्रिकाश्रमे श्रीनरायणम् ॥२२॥
श्रुत्वा घोषान् दिव्यशक्त्या पप्रच्छ श्रीहरेः कथाम् ।  
क्व यानादितदाऽऽह श्रीनरनारायणोऽपि ताम् ॥२३॥
श्रीनरनारायण उवाच-  
शृणु बद्रीप्रिये कृष्णो द्वाविंशं स्वजनेर्महम् ।  
कृत्वा पुरञ्जनमोक्षोत्तरं सत्यस्तरं प्रति ॥२४॥
गन्तुं सज्जोऽभवत्तत्र सेवका अपि सर्वशः ।  
द्वादश्यां ते कृताहारा विमानस्थाः सरोवरम् ॥२५॥
वापीं क्षेत्राणि नत्वाऽपि नत्वा स्वद्विस्वरूपिणम् ।  
नरा नार्यो हर्षयुक्ता यात्रार्थं निर्ययुर्हि खे ॥२६॥
विमानं जयनादैश्च सहितं चाऽम्बरेऽग्रगम् ।  
शनैर्गतिपरं जातं विमुच्याऽभ्राणि वै क्षणात् ॥२७॥
मनोवेगेन च भुवः स्वर्गं महर्जनं तपः ।  
सत्यं प्राप मुहूर्तेन महाश्चर्यमभूद्धि तत् ॥२८॥
सर्वासां योषितां दासीदासानां वेगदर्शिनाम् ।  
उद्धोषः सर्वतो जातो यात्रायां भगवान् ययौ ॥२९॥
सर्वलोकेषु सर्वत्र सा वार्ता प्रासरत् क्षणात् ।  
योगिनो देवताश्चापि दिव्यज्ञा विविदुः क्षणात् ॥4.93.३ ०॥
आययुः सत्यलोके ते हरिं नेतुं निजालयान् ।  
क्रमात् कृष्णोऽपि तानाह समागन्तुं यथायथम् ॥३ १ ॥
सत्यलोके तदा साध्वि! सत्यलोकनिवासिनाम् ।  
श्रीकृष्णस्याऽऽगमे जाते महानन्दो व्यजायत ॥३२॥
स्वागतं सत्यलोकस्था ब्रह्मपुत्राः सनातनाः ।  
सिद्धाः सनत्कुमाराद्यास्तथा सत्याधिकारिणः ॥३३॥
देवाश्चक्रुर्हरेस्तत्र वाद्यमालाऽर्हणादिभिः ।  
फलाऽक्षतसुपुष्पाद्यैर्लाजासुगन्धिसद्द्रवैः ॥३४॥
ब्रह्मा ब्रह्मपुरीं सर्वां शृङ्गारशोभितां व्यधात् ।  
सुगन्धिसिक्तमार्गां च ध्वजपताकिकोर्जिताम् ॥३५॥
सुवर्णकलशै रम्यां हारतोरणशोभिताम् ।  
सत्याभिर्देविकाभिश्चसुवेषाभिरलङ्कृताम् ॥३६॥
मन्दिरागारसुन्यस्तस्वस्तिकादिविराजिताम् ।  
कदलीस्तम्भशाखाढ्यगोपुरैः शोभितां तदा ॥३७॥
विमानैर्वाहनैर्हंसैर्बहुभिः सङ्कुलाम् ।  
विविधैर्दिव्यवाद्यैश्च नादितां सुमनोहराम् ॥३८॥
सत्यदेवैर्देविकाभिश्चाप्सरोभिरलङ्कृताम् ।  
सिंहव्याघ्रहंसहस्तिमृगवेषितसैन्यिकाम् ॥३९॥
दिव्यकुसुमैर्गुच्छैश्च विकीरितां समन्ततः ।  
दधिमाङ्गल्यसंशोभदगारसौधराजिताम् ॥4.93.४०॥
कराऽऽत्ताऽक्षतपुष्पादिसिद्धाभिः सुप्रतीक्षिताम् ।  
कृत्रिमोद्यानसंशोभच्चत्वराऽऽवासशान्तिदाम् ॥४१॥
कामकल्पलतावृक्षमालाभिरभिराजिताम् ।  
सत्यां ब्रह्मपुरीं कृष्णनारायणो हि वेधसा ॥४२॥
नीयमानश्चाविवेश वर्धितः पूजितः सुरैः ।  
भ्रमित्वा श्रीहरिर्दीर्घां सत्यां वै लक्षयोजनाम् ॥४३ ॥
विमानं तु स्थिरीकृत्य हंसयानमुपाविशत् ।  
ब्रह्मणो भवनं ब्रह्माऽनयच्छ्रीपरमेश्वरम् ॥४४ ॥
ब्रह्मा च ब्रह्मपुत्राश्च सनकाद्या महर्षयः ।  
ऋभुश्च नारदाद्याश्च पुपूजुः परमेश्वरम् ॥४५॥
पादामृतं पपुश्चारार्त्रिकं चक्रुः समुत्सुकाः ।  
हारान् भूषाश्चन्दनादि समर्प्य च ततोऽस्तुवन् ॥४६॥
पावितः सत्यलोकोऽयं भगवन् कृपया त्वया ।  
सेवायां न समर्थाः स्म क्षमस्वाऽशक्तिमच्युत ॥४७॥
ब्रह्मा दिव्यसभायां च निन्ये श्रीपुरुषोत्तमम् ।  
विश्रामं प्राप भगवान् भोजितश्चामृतादिभिः ॥४८ ॥
अथ सावित्रिकागायत्रिकासरस्वतीस्त्रियः ।  
साध्व्यश्च सिद्धयश्चापि सुराण्यः कोटिशोऽपि च ॥४९ ॥
पुपूजुः श्रीहरिं तत्र तथा श्रीं माणिकीं रमाम् ।  
लक्ष्मीं प्रज्ञां पाशवतीं राधां च शारदां सतीम् ॥4.93.५० ॥
कृष्णनारायणपत्नीः पूजयामासुरेव ताः ।  
उपदा विविधाश्चापि ददुर्दिव्यास्तदुद्भवाः ॥५१ ॥
ततश्चारार्त्रिकं चक्रुर्भोजयामासुरीश्वरीः ।  
ब्रह्मप्रियादिकाः सर्वा दासीर्दासान् समस्ततः ॥५२॥
विश्रान्तिमन्दिरेष्वेता ददुर्विश्रमणं तथा ।  
सर्वप्रदानकैर्देव्यो भगवत्योऽर्हणां व्यधुः ॥५३ ॥
सेवां चक्रुर्महीमानयोषितां सर्वतोऽर्पणैः ।  
ब्रह्माऽभवत् कृतकृत्यः सावित्र्याद्या मुदान्विताः ॥५४॥
सनकाद्याः साधवश्चाऽभवन् कृतार्थकास्तदा ।  
बद्रिप्रिये! ब्रह्मसत्ये क्षणमात्रं तु भूतले ॥५५॥
युगाऽयुतायते चापि मानवस्य कृते खलु ।  
न तु योगवतां चापि भगवतां तथाविधा ॥५६॥
ईश्वराणां न च तथा सुतरां श्रीहरेर्नहि ।  
काले दैर्घ्यं कृतं येन वामनत्वं कृतं तथा ॥५७॥
सङ्कल्पाधीनमस्याऽस्ति का तत्र कालकल्पना ।  
बद्रिप्रिये हरिकृष्णः प्रपूर्य ब्रह्मणो मनः ॥५८ ॥
ब्रह्मणाऽऽदिष्टदेवानां मन्दिरेषु ययौ ततः ।  
सौधेषु सनकादीनां साधूनां प्रययौ पुरा ॥५ ९॥
ब्रह्मशीलव्रतानां च नैष्ठिकानां महात्मनाम् ।  
सिद्धानामाश्रमश्रेष्ठेष्वपि नारायणो ययौ ॥4.93.६० ॥
पूजितः साधुसङ्घैश्च ततो गृहिगृहाण्यपि ।  
सत्यावसानिकदेवालयेषु भगवान् ययौ ॥६१ ॥
पूजितो वन्दितः सर्वैर्भोजितोऽमृतसद्रसैः ।  
नीराजितो वर्धितश्चाऽऽययौ ब्रह्मालयं पुनः ॥६२॥
धनलक्ष्मीमहापूजां ब्रह्माद्याश्चक्रिरे ततः ।  
त्रयोदश्यां चतुर्दश्यां कृष्णपूजां प्रचक्रिरे ॥६३ ॥
दीपावल्यां शारदाश्रीमहापूजां प्रचक्रिरे ।  
कोटिसिद्धाः कोटिसन्तो नैष्ठिका ब्रह्मकोटिकाः ॥६४॥
ऋभुर्नीराजनं चक्रे ब्रह्माऽप्यपूजयन् मुदा ।  
सावित्र्याद्याः सतीनार्यो लक्ष्मीपूजां प्रचक्रिरे ॥६५॥
दिव्यसारैरमृताद्यैरभिषेकं प्रचक्रिरे ।  
शृङ्गाराणि समस्तानि समस्तभूषणानि च ॥६६ ॥
समस्तवेषसौभाग्यं लक्ष्म्या देव्याः प्रचक्रिरे ।  
सत्यलोकं ब्रह्मदीपावलिकोटिसमुज्ज्वलम् ॥६ ७॥
चक्रिरे दीपनिवहैः पुण्यात्मकैः समस्ततः ।  
नृतगीतमहामोदाऽमृतादिमिष्टभोजनैः ॥६८ ॥
महीमानमहानन्दं जनयामासुरीशिकाः ।  
अन्नकूटोत्सवं ब्रह्मा चकार बहुवस्तुकम् ॥६९॥
सत्यलोकान्ननिवहान् पाचितान् सुसुधाभृतान् ।  
मिष्टान्नानि समस्तानि क्षारान्नानि तथैव च ॥4.93.७० ॥
रस्यान्नानि च भक्ष्याणि भोज्यानि विविधान्यपि ।  
लेह्यानि रसयुक्तानि पेयानि विविधानि च ॥७ १ ॥
आस्वाद्यानि समस्तानि चोष्याणि चोत्तमानि च ।  
तिक्तमिष्टाम्ब्लकटूनि प्रवाहितानि यान्यपि ।७२॥
सहायकानि सर्वाणि रूक्षशुष्काणि यानि च ।  
भर्जितानि संस्कृतानि दिव्यगन्धरसानि च ॥७ ३ ॥
शाकपत्राणि रम्याणि भाजा भाजीः रसप्लुताः ।  
कन्दमूलानि सर्वाणि फलपुष्पाणि यान्यपि ॥७४॥
उत्कृष्टोत्कृष्टरूपाणि सर्वकलाकृतानि च ।  
स्वर्णपात्रेषु महास्थालेषु कोट्यर्बुदेषु च ॥७५॥
दिव्यभाजनवर्येषु कलशेषु जलानि च ।  
साक्षात्फलानि पुष्पाणि बीजानि मञ्जरीस्तथा ॥७६॥
संस्कृत्य शिम्बिकाश्चापि न्यधुः श्रीहरिसन्निधौ ।  
स्वर्णहंसासने राजत्कृष्णो ब्रह्मप्रियादिभिः ॥७७॥
बुभुजे ब्रह्मणाऽऽदिष्टः सावित्र्यादिभिरर्चितः ।  
प्रशंस्याऽन्नानि भगवान् श्रीप्रज्ञामाधवीधवः ॥७८ ॥
गायत्र्याद्या ब्रह्मपत्न्यो व्यजनैः पवनं ददुः ।  
सावित्र्याद्याः पुनस्तत्र परिवेषणमाचरन् ॥७९ ॥
हरिस्तृप्तो हरेः पत्न्यो दास्यो दासाश्च सेवकाः ।  
साधवः पार्षदास्तृप्ताश्चुलुकं च व्यधुस्ततः ॥4.93.८ ० ॥
वार्यमृतं पपुश्चापि मुखवासं च जगृहुः ।  
ताम्बूलकं तु भगवान् सर्वाश्च श्रीहरिप्रियाः ॥८ १॥
मुखवासानि चान्यानि दिव्यपूगीफलान्यपि ।  
तथा सुगन्धिबीजानि शीतकणांश्च जगृहुः ॥८२॥
भुक्त्वोत्थाय हरिकृष्णो निषसाद महासने ।  
ब्रह्मा च ब्रह्मपत्न्यश्च ब्रह्मपुत्रादयस्तथा ॥८ ३॥
प्रसादं श्रीहरेः सर्वे वुभुजिरेऽतिभावतः ।  
सनकाद्या ऋषयश्च ऋभ्वाद्या नैष्ठिकोत्तमाः ॥८४॥
सत्यः साध्व्यः शारदाद्या बुभुजिरे प्रसादकम् ।  
ततः श्रीभगवान् सत्यलोकवासिभ्य आदरात् ॥८५॥
शरण्यः शरणे प्राप्तान् ददौ मन्त्रं निजं स्वयम् ।  
'ओं नमः श्रीकृष्णनारायणाय स्वामिने स्वाहा' ॥८६॥
'ओं बालकृष्णाय विद्महेऽनादिकृष्णाय धीमहि ।  
तन्नः श्रीशः प्रचोदयादि'ति मन्त्रं ददौ तथा ॥८९॥
सत्यलोके कोटिशोऽपि सिद्धाः साध्याश्च नैष्ठिकाः ।  
पूर्वप्रपूर्वकल्पीयदेवाद्या न्यवसँश्च ये ॥८८॥
सर्वे ते वैष्णवा जाताः कृष्णनारायणाश्रिताः ।  
देवा देव्यः समस्ता वै नामधुन्यं प्रचक्रिरे ॥८९॥
कृष्णनारायणकृष्णनारायण नरायण ।  
अनादिश्रीकृष्णनारायणस्वामिन् रमायण ॥4.93.९० ॥
इत्येवमुत्सवं ब्रह्मा चान्नकूटस्य संव्यधात् ।  
दक्षाद्याः ब्रह्मपुत्राश्च नारदाद्या महर्षयः ॥९ १ ॥
सत्यलोकगताः कृष्णप्रसादं जगृहुर्मुदा ।  
नृत्यं च कीर्तनं चक्रुर्गान्धर्वा नारदादयः ॥९२॥
ब्रह्मसरसोऽप्सरसो व्यधुर्नृत्यानि वै मुदा ।  
योगिनो यतयः सिद्धास्तापसा ब्रह्मचारिणः ॥९३॥
चक्रिरे नामधुन्यं च कृष्णनारायणप्रभोः ।  
अपुनर्मारका देवाः सत्याः सत्यनिवासिनः ॥९४॥
पूजनं श्रीहरेश्चक्रुरागत्य ब्रह्ममन्दिरम् ।  
प्रसादं जगृहुस्ते च मन्त्रं च जगृहुर्हरेः ॥९५॥
अथ श्रीमत्कृष्णनारायणः प्रसाद्य वेधसम् ।  
विष्णुनाऽभिष्टुतः प्रायान्नारायणालयं ततः ॥९६॥
विष्णुलोकं विशालं वै प्राप्य विष्णोस्तु मन्दिरे ।  
विष्णुना च श्रिया सर्वपार्षदैः कृतमुत्तमम् ॥९७॥
स्वागतं पूजनं दिव्यकौस्तुभाद्यर्पणं मुदा ।  
जग्राहोर्जस्य पूर्णायां तिथौ पद्मावतीपतिः ॥९८॥
भोजनं च शुभं पानं प्राप्य पूजां श्रिया कृताम् ।  
विमानेन ययौ ज्योतिर्मयं हरपुरं प्रभुः ॥९९॥
कोटिकोटिगणोऽध्यक्षो हरो मुदितमानसः ।  
अभ्याययौ हरिं चक्रे दण्डवत् गणकोटिभिः ॥4.93.१ ००॥
ज्योतिर्मये पुरे कृष्णं भ्रामयित्वा विमानगम् ।  
नैजे स्वर्णालये निन्ये पुपूज पुष्परत्नकैः ॥१०१ ॥
आरार्त्रिकं चकारापि भोजयामास चाऽमृतम् ।  
सर्वानुगयुतं कृष्णं सेवयामास शङ्करः ॥१०२॥
गणा गणिकाः सत्यश्च श्रीसतीसहिता हरेः ।  
लक्ष्म्यादीनां च शुश्रूषां चक्रिरे ह्यतिभावतः ॥१ ०३॥
हरिस्तेभ्यो ददौ मन्त्रं ताभ्यश्च नैजमुत्तमम् ।  
वैष्णवान् संविधायैवाऽऽसाद्य पूजां ततः परम् ॥१०४॥
स्वयम्भूमनुनाऽऽगत्याऽर्थितः कृष्णो ययौ सह ।  
अर्चितः पूजितः सर्वसम्पद्भिर्वर्धितः प्रभुः ॥१ ०५॥
सेवितः शतरूपादिनारीभिः श्रीप्रमापतिः ।  
प्रतोष्य तं मनुं चान्यमनूनामालयान् ययौ ॥१ ०६॥
सर्वे ते मनवः स्वस्वमन्दिरे चाङ्गनायुतम् ।  
अवस्थाप्य मनुं प्राप्य पुपूजुः सम्पदा हरिम् ॥१ ०७॥
मनूनां पत्निकाः कृष्णपत्नीः पुपूजुरादरात् ।  
आरार्त्रिकं ततश्चक्रुर्भोजनानि व्यधुस्तथा ॥१ ०८॥
तेभ्यः प्रसन्नो भगवान् ददौ पादौ तु वक्षसि ।  
प्रस्थापितस्ततः कृष्णो विमानेन निजेन तु ॥१ ०९॥
समाप्य भ्रमणं सत्ये तपोलोकमुपागमत् ।  
बद्रीप्रिये! मार्गशीर्षे सर्वस्ववर्गसंयुतः ॥4.93.११ ०॥
इति श्रीलक्ष्मीनारायणीयसंहितायां चतुर्थे तिष्यसन्ताने ब्रह्मणाऽर्थिन्तो भगवान् कोट्यर्बुदादिपत्न्यादिसहितः शतयोजनविमानेन सत्यलोकं ययौ, तत्र दीपोत्सवाऽन्नकूटादिमहोत्सवे ब्रह्मसिद्धयतिमनुप्रभृतिभिः पूजितो हरिस्तान् सुखयित्वा तपोलोकमाजगामेत्यादिनिरूपणनामा त्रिनवतितमोऽध्यायः ॥९३ ॥
    
    
