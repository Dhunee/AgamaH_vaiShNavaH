+++
title = "११२"

+++
श्रीनरनारायण उवाच-  
शृणु बद्रीप्रिये देवि मुकुन्दविक्रमो नृपः ।  
क्षीरोदपुत्र्या लक्ष्म्यास्तु सुताय मन्त्रिणे तदा ॥१ ॥
वासुदेवाय राज्यस्य धुरं निर्वहितुं सदा ।  
आज्ञाप्य निर्ययौ पृथ्वीं वीक्षितुं परितस्तदा ॥२ ॥
विमानेन ययौ प्राक् तु तुहीनाऽद्रीन् तथोत्तरान् ।  
कुरून् किम्पुरुषं चापि केतुमालमिलावृतम् ॥३ ॥
पूर्वदेशान् दक्षिणाँश्च पश्चिमान् भूप्रदेशकान् ।  
सर्वत्र भूपवर्या ये तिष्ठन्ति ते तु भावतः ॥४ ॥
चक्रुः सम्मानमर्घ्यं च पूजां सम्राट् सुसन्निभाम् ।  
करान् ददुश्च ते सर्वे यथायोग्यान् स्वभूभृते ॥५ ॥
एकचक्रं महाराज्यं दशसाहस्रयोजनम् ।  
वीक्ष्याऽऽगत्य यमीं स्नात्वा दिलावर्यां स्थिरोऽभवत् ॥६ ॥
कोटिपरार्धरत्नानि राजदत्तानि चाऽनयत् ।  
तानि सर्वाणि च वासुदेवसात्कृत्य वै ततः ॥७ ॥
स्वयं व्रतं प्रजग्राह सदैवात्मनिवेदनम् ।  
सर्वदा भगवद्भक्तिमयं पत्नीयुतो नृपः ॥८ ॥
यमुनायास्तटे रम्ये कारयित्वा सुगह्वरम् ।  
प्ररक्ष्य पितृभगवत्प्रतिमां तत्र कानकीम् ॥९ ॥
अनादिश्रीकृष्णनारायणाख्यां शोभनां शुभाम् ।  
सर्वदा सर्वथा तस्याः सेवापरोऽभवन्नृपः ॥4.112.१० ॥
जटाधृक् सुवल्कलाढ्यः करमालाधरस्तथा ।  
सुसाधुवेषोऽन्तर्वृत्तिमूर्तिध्यानादिमानसः ॥१ १॥
बभूव सर्वदा बद्रि! योगिराडिव मुक्तिगः ।  
सर्वः कर्मकलापश्च कृतस्तेन हरेः कृते ॥१२॥
पृथ्वीतत्त्वं देहगं च कृतं हर्यर्थमेव तत् ।  
जलतत्त्वं च देहस्थं कृतं हर्यर्थमित्यपि ॥१ ३॥
वह्नितत्त्वं शरीरस्थं कृतं हर्यर्थमन्वहम् ।  
वायुतत्त्वं देहगं च कृतं हर्यर्थमुत्तमम् ॥१४॥
व्योमतत्त्वं च देहस्थं कृतं हर्यर्थमम्बरम् ।  
शब्दः स्पर्शो रसो रूपं गन्धो हर्यर्थमित्यमी ॥१५॥
पादौ प्रदक्षिणं कर्तुं योजितौ श्रीहरेस्तथा ।  
हस्तौ कृष्णस्य सेवायां सर्वथा योजितौ सदा ॥१६ ॥
वाणी कृष्णस्य कीर्तौ च व्यापारिता स्तवादिषु ।  
पायूपस्थेन्द्रिये तेन कृते शीले च संयमे ॥१७॥
नेत्रे तु योजितेऽनादिकृष्णरूपादिदर्शने ।  
श्रोत्रे कृते हरेः शब्दग्रहणे नियमान्विते ॥१८॥
त्वङ्नित्यं स्थापिता कृष्णसम्बन्धिवस्तुयोगिनी ।  
रसना कृष्णनैवेद्यरसमात्राभिवर्तिनी ॥१ ९॥
घ्राणं कृष्णस्य सुरभेर्ग्रहे सदा विनिर्मितम् ।  
प्राणान् सर्वान् जपगर्भान् चक्रे कृष्णार्थजीवनः ॥4.112.२० ॥
मस्तकं नमने चक्रे योजितं श्रीहरेः सदा ।  
कण्ठं चकार भगवत्स्वरालापगुणोदये ॥२१ ॥
हास्यं हरेः समीपे भ्रूकुटिं चक्रे हरेः कृते ।  
निमेषं भगवन्मिषं क्षुवनं नामसङ्गतम् ॥२२॥
ओष्ठयोर्मेलन कृष्णप्रसादान्नादिलेहने ।  
जिह्वाया भ्रमणं चास्ये कृष्णप्रसादमार्गणे ॥२३ ॥
वर्णस्थानानि सर्वाणि चक्रे कृष्णाभिधाकृते ।  
ग्रीवां चक्रे हरेः स्रग्भिर्भूषितां चन्दनादिभिः ॥२४॥
जाग्रतिः स्पष्टमूर्त्यर्थं निद्रा मानसमूर्तये ।  
सुषुप्तिस्तुर्यरूपे च कृष्णार्थं तेन योजिता ॥२५॥
खर्जनं मोडनं देहत्रोडनं शयनं तथा ।  
आसनं गुण्ठनं सङ्कोचनं चक्रे हरेः कृते ॥२६॥
उत्तानं भूप्रतानं च पार्श्वतानमधःस्थितिम् ।  
स्वस्तिकाद्यासनभेदान् चक्रे कृष्णे प्रयोजितान् ॥२७॥
दण्डवत् करणे नेत्रे करौ पादौ मनः शिरः ।  
वक्षश्चेत्यष्टकं चक्रेऽञ्जलिं कृष्णस्य सन्निधौ ॥२८ ॥
मालिकाऽऽवर्तने सर्वाङ्गुलीश्चक्रे सुयोजिताः ।  
हस्ततलेऽङ्गुष्ठयुक्ते चक्रेऽर्हणे हरेः स वै ॥२९॥
प्रकोष्ठयोः क्रियाः कफोणिकयोश्च क्रियास्तथा ।  
स्कन्धयोश्च क्रियाश्चक्रे कृष्णकार्यविधापने ॥4.112.३० ॥
नितम्बयोश्च पृष्ठस्योदरस्य नलयोः क्रियाः ।  
नाडीनां वायुसञ्चाराँश्चक्रे कृष्णक्रियायुताः ॥३१ ॥
हृदयस्य धमनीत्वं चक्रे कृष्णक्रियान्वितम् ।  
रोम्णां वलीनामस्तित्वं सर्वं कृष्णार्थमस्य वै ॥३ २॥
सक्थ्नोश्च जङ्घयोः पुष्टिर्धातूनां क्लृप्तिरित्यपि ।  
भोजनं पानमास्वादश्चास्य कृष्णकृतेऽभवन् ॥३ ३॥
देहसंशोधनं भूषावेषशृङ्गारमार्जनम् ।  
द्रवद्द्रव्यप्रदानं च सर्वं कृष्णार्थमस्य वै ॥३४॥
रोम्णां स्नेहोद्गमश्चापि तथेन्द्रियप्रमोदनम् ।  
कृष्णप्रमोदप्रीत्यर्थं राज्ञस्तस्याऽभवत् सदा ॥३५॥
आदानं गमनं तृप्तिस्तपः संयम उत्थितिः ।  
आलस्यं सरणं रोधः सर्वमस्य हरेः कृते ॥३ ६॥
मुष्टिः प्रसूतिरस्याप्यञ्जलिर्व्यङ्गुलिविस्तरः ।  
फणाप्रसार एवापि सर्वमस्य हरेः कृते ॥३७॥
नखनिकृन्तनं रोमनिकृन्तनं च कम्पनम् ।  
नर्तनं गायनं भावा धावनं च हरेः कृते ॥३८ ॥
चाञ्चल्यं च मुनित्वं च बहिरान्तरवर्तनम् ।  
उद्गारश्चापि हिक्का च व्याप्तत्वं च हरेः कृते ॥३९॥
अक्रियत्वं सक्रियत्वं व्यापारा वर्ष्मणस्तथा ।  
स्नानं सन्ध्या जपो होमः सर्वं तस्य हरेः कृते ॥4.112.४० ॥
लेखनं वाचनं पुष्पपत्राद्याधारणं तथा ।  
पूजोपकरणाऽवाप्तिः सर्वमस्य हरेः कृते ॥४ १ ॥
यानवाहनयोगाश्च नरनार्यभिमेलनम् ।  
प्रजाप्रदर्शनं चापि सर्वमस्य हरेः कृते ॥४२॥
मन्त्रणाऽनुमतिः कार्ये क्वचित्कार्याऽवलोकनम् ।  
निर्वृत्तिः सम्मतिर्वापि सर्वमस्य हरेः कृते ॥४३ ॥
देशावलोकनं श्रेष्ठोत्सवाभिगमनं शुभम् ।  
शोभा प्रवृत्तिरेवापि सर्वमस्य हरेः कृते ॥४४॥
राजोत्सवाः सैन्यशोभोत्सवा देवोत्सवास्तथा ।  
व्रतोत्सवाश्च दानानि सर्वमस्य हरेः कृते ॥४५॥
यज्ञाः परोपकाराश्च न्याया दण्डाः प्रशिक्षणम् ।  
स्मृद्धयः सम्पदश्चापि सर्वमस्य हरेः कृते ॥४६॥
उदयास्तमयौ तस्य मध्याह्नं सङ्गवस्तथा ।  
सन्ध्या वेला ब्राह्मकालो निशा चास्य हरेः कृते ॥४७॥
ऋतवश्चौष्ण्यशैत्यादि वृष्टयश्चातपास्तथा ।  
वानं घर्माऽग्निसञ्ज्वालाप्राकट्यं च हरेः कृते ॥४८ ॥
सत्कारः स्वागतं चार्घ्यं मधुपर्कः सुगन्धनम् ।  
सम्मानं च महीमानागमश्चाऽस्य हरेः कृते ॥४९॥
आयव्ययौ च कृष्णार्थौ कोशाः कृष्णार्थकास्तथा ।  
दासा दास्यो भृत्यवर्गाः सर्वं कृष्णकृतेऽस्य वै ॥4.112.५० ॥
सङ्कल्पो मननं बोधश्चिन्तनं तृप्तिरित्यपि ।  
ध्यानं च भजनं प्रत्यभिज्ञानं स्मरणं धृतिः ॥५ १ ॥
भक्तिः प्रीतिः स्थितिर्मानं सर्वमस्य हरेः कृते ।  
आत्मसंवेदनं चात्मभोगः साक्षात्स्ववृत्तिता ॥५२॥
निजानन्दश्च सन्तोषः सर्वमस्य हरेः कृते ।  
एकान्तसेवनं चापि श्वसनं जीवनं रतिः ॥५३॥
आहारश्चोपवासश्च सर्वमस्य हरेः कृते ।  
आत्मनो देहवासश्च तथा वस्त्रादिधारणम् ॥५४॥
गह्वरे च गृहे वासो वक्षेऽस्यापि हरेः कृते ।  
निभालयति राजाऽसौ चात्मन्यात्मानमच्युतम् ॥५५॥
सर्ववस्तुषु सर्वत्र निभालयति माधवम् ।  
ऋषयो मुनयो देवास्तीर्थानि मूर्तिमन्ति च ॥५६॥
तदाश्रयं समागत्य दृष्ट्वा प्रयान्ति नित्यशः ।  
सत्यश्च साधवः साध्व्यो योगिन्यो योगिनस्तथा ॥५७॥
विरक्ता व्रह्मसंसक्ता ज्ञानिनो ध्यानिनस्तथा ।  
परितस्तस्य तिष्ठन्ति दिव्याश्रमस्य सीमसु ॥५८॥
कृष्णकथाः प्रवर्तन्तेऽनुवेलं चाध्वरा जपाः ।  
वेदघोषाः कीर्तनानि प्रवर्तन्तेऽस्य चाश्रमे ॥५९॥
अभिषेका देवपूजा बलयो भोजनानि च ।  
चरवो देवकार्याणि नीराजनानि चाभितः ॥4.112.६०॥
सुघण्टाझल्लरीनादाः प्रवर्तन्तेऽभितोऽस्य च ।  
शङ्खनादा जयनादाः कृष्णकृष्णेतिघोषणाः ॥६१॥
अपि सिंहा मृगाः सत्त्वाः पक्षिणः पशवस्तथा ।  
कीटाश्चेताः पतङ्गाश्च वदन्ति ब्रह्मगायनम् ॥६२॥
यादांसि भूमिगर्तस्था वृक्षकोटरवासिनः ।  
त्वावासाः पत्रवासाश्च वदन्ति ब्रह्मशाश्वतम् ॥६३॥
वृक्षाश्च वल्लिकाश्चापि स्मरन्ति ब्रह्म शाश्वतम् ।  
प्रतिशब्दैश्च गर्जन्ति पर्वता गर्तिका जडाः ॥६४॥
एवमस्याऽभवद्भक्तिः कृष्णनारायणे सदा ।  
बद्रिके नृपतेर्योगात् प्रजाः सर्वा नराः स्त्रियः ॥६५॥
वैष्णव्यः सर्वथा दिव्या ह्यजायन्त भुवस्तले ।  
प्रसादं पितरश्चापि लभन्ते देवता ग्रहाः ॥६६॥
पूजां लभन्ते द्युसदो हरिः सर्वत्र पूज्यते ।  
मानवे मानवे कण्ठी जपमालाऽस्य वर्तते ॥६७॥
मानवे मानवे मूर्तिर्नारायणस्य वर्तते ।  
ग्रामे ग्रामे मखश्चाऽपि बैश्वदेवः प्रतिद्विजम् ॥६८॥
गोपुरे गोपुरे कृष्णमूर्तिगोग्रासशोभना ।  
नार्या नार्या विभूषासु कृष्णाभिधानमस्त्यपि ॥६९॥
शस्त्रे शस्त्रे हरेर्नाम सर्वेषूपस्करेष्वपि ।  
आपणे ह्यापणे मूर्तिर्नारायणस्य वर्तते ॥4.112.७०॥
ग्रामे ग्रामे मय?भूमौ कृष्णनारायणस्य वै ।  
मन्दिरं वर्तते श्रेष्ठं पत्तने पत्तनेऽपि च ॥७१॥
प्रातः सायं हरेर्लक्ष्मीस्वामिनश्च प्रपूजनम् ।  
नीराजनानि जायन्ते घण्टादिनादनान्यपि ॥७२॥
स्तुतयः सम्प्रवर्तन्ते गीतयः कीर्तनान्यपि ।  
नैवेद्यानि प्रदीयन्ते ताम्बूलानि जलानि च ॥७३॥
प्रसादाश्च प्रभुज्यन्ते पीयतेऽमृतवारि च ।  
बद्रिके प्रत्यहं ग्रामे ग्रामे सायं कथाः शुभाः ॥७४॥
लक्ष्मीनारायणसंहिताया भवन्ति भूतले ।  
एवं वै वैष्णवी भूमिर्जाता मुकुन्दतन्मयी ॥७५॥
मुकुन्दविक्रमो राजा तापसो नित्यमेव च ।  
प्रातरुत्थाय कृष्णस्य करोति ध्यानमन्वहम् ॥७६॥
स्नात्वा पितृगणेभ्यश्च तर्पणं प्रकरोति च ।  
सूर्याराधनमेवाऽपि सन्ध्यावन्दनमित्यपि ॥७७॥
हरेः पूजां प्रतिमायां करोति लग्नमानसः ।  
आवाहनं स्वर्णसिंहासने कृत्वा ततः परम् ॥७८॥
पाद्यमर्घ्यं समर्प्याऽऽचमनीयकं ददात्यपि ।  
दन्तधावनमेवापि शौचजलं ददात्यपि ॥७९॥
हस्तपादादिशुद्ध्यर्थं मृद चूर्णं ददात्यपि ।  
गण्डूषाय जलं पात्रमञ्जनं प्रकरोत्यपि ॥4.112.८ ०॥
कृष्णमूर्तौ सुगन्धिभृत्तैलसारं ददात्यपि ।  
अर्कसारं रससारं ददाति मर्दनं ह्यपि ॥८ १॥
चन्दनं च सुगन्धं च ददाति पञ्चगव्यकम् ।  
दुग्धं दधिं घृतं क्षौद्रं शर्करां तीर्थवार्यपि ॥८२॥
अभिषेकं कारयित्वा मार्जनं प्रकरोत्यपि ।  
वस्त्रदानं विभूषाणामर्पणं च करोत्यपि ॥८३॥
शृङ्गारं विविधं सर्वं करोति कृष्णवर्ष्मणि ।  
केशप्रसाधनं तैलप्रदानं पुष्पयोजनम् ॥८४॥
नेत्रयोः कज्जलं भाले तिलकं चन्द्रकं शुभम् ।  
कस्तूरिकां चन्दनं च मालिकां रत्नमालिकाम् ॥८५॥
हारान् तुलसीपत्राणि तथा यज्ञोपवीतकम् ।  
अक्षतान् कुङ्कुमं चापि गुलालं प्रददात्यपि ॥८६॥
अबीलं चोत्तरगन्धं गुच्छं रङ्गादिरञ्जनम् ।  
धूपं दीपं च नैवेद्यं फलं ताम्बूलकं जलम् ॥८७॥
करोद्वर्तनकं चापि ददाति नक्तकं ततः ।  
शय्यां सुशोभनां सर्वोपस्कारसहितां तथा ॥८८॥
प्रेङ्खां ददाति भावेन व्यजनं पवनप्रदम् ।  
छत्रं सुचामरे यष्टिं पत्त्राणे मुकुटादिकम् ॥८९॥
यानं च वाहनं चापि भ्रमणं गृहखेलनम् ।  
मध्याह्ने भोजनं चापि ददाति श्रीविलासिने ॥4.112.९०॥
पादसंवाहनं चापि विश्रामं शयने शुभे ।  
उत्थानं भ्रमणं सायं महोद्याने ददात्यपि ॥९ १॥
खेलनं चापि सन्ध्यायामारार्त्रिकं करोति च ।  
स्तवनं पूजनं चापि भोजनं पायसार्पणम् ॥९२॥
जलार्पणं मुखवासं शयनं च ददात्यपि ।  
अङ्गानां मर्दनं चापि करोति सुखकृद्धरेः ॥९३॥
प्रदक्षिणं दण्डवच्च सेवनं विविधं तथा ।  
कथाया श्रवणं कृष्णकीर्तनं स्मरणं हरेः ॥९४॥
दास्यं चात्मार्पणं चापि करोति कृष्णतोषणम् ।  
एवं कर्मकलापं श्रीशार्थं मुकुन्दविक्रमः ॥९५॥
करोति सर्वदा बद्रि नारायणपरायणः ।  
तद्भार्या च सती मुक्तिबालेश्वरी विरागिणी ॥९६॥
वैष्णवी पतिवत् सर्वाः क्रियाः कृष्णार्थसम्भृताः ।  
करोति पतिसेवाढ्या श्रीकृष्णार्पितमानसा ॥९७॥
देहनिर्वाहयोग्यं यत् सर्वं कृष्णार्थमेव तत् ।  
पतिसेवोपयोग्यं यत् सर्वं कृष्णार्थमेव तत् ॥९८॥
इत्येवं बद्रिके तेन मुकुन्दविक्रमेण वै ।  
अर्पितं श्रीहरौ दिव्यादिव्याचरणमात्मनः ॥९९॥
वैकुण्ठमपरं भूमौ गोलोकश्चापरः क्षितौ ।  
कृतस्तेन हरेर्भक्त्याऽवतारित इवोत्तमः ॥4.112.१० ०॥
गृहे गृहे चमत्काराः प्रजायन्ते नवा नवाः ।  
साक्षात् कृष्णहरिर्भक्त्या भक्तदृष्टौ प्रयाति च ॥१० १॥
अनेके ब्रह्मवेत्तारो जीवा नार्यो नरास्तदा ।  
प्रयान्ति परमं धाम श्रीहरेः परमात्मनः ॥१०२॥
एवं सत्ययुगस्तत्र मुकुन्दविक्रमे नृपे ।  
अवर्तताब्धिपर्यन्तं देवमानवसदृशः ॥१ ०३॥
इति श्रीलक्ष्मीनारायणीयसंहितायां चतुर्थे तिष्यसन्ताने मुकुन्दविक्रमस्य राज्ञो भगवत्परायणतादिवर्णननामा द्वादशाऽधिकशततमोऽध्यायः ॥११२ ॥
    
    
