+++
title = "११६"

+++
श्रीनरनारायण उवाच-  
शृणु बद्रीप्रिये देवि हृदयं द्रवते मम ।  
वर्णयतो हरेर्धाम प्रत्यक्षं पश्यतो यथा ॥१ ॥
अवर्ण्यानन्दसन्दोहान् प्रभुञ्जामि प्रवर्णनात् ।  
अनन्यमानसी भूत्वा हृद्यं गद्यं निबोध मे ॥२ ॥
सहस्रशो गम्यमाना विमानगाश्चिदम्बरे ।  
दिव्यदृष्ट्या महातेजःपुञ्जाद्रिं पद्मयोजनम् ॥३ ॥
ब्रह्मतेजोऽधिकखर्वगुणितेजोभिवर्धितम् ।  
व्यलोकयन् दूरतस्ते शताऽब्जयोजनोच्छ्रयम् ॥४ ॥
अक्षरब्रह्मणस्तेजोराशिर्यस्याऽणुमात्रके ।  
प्रदेशे लीनतां याति तादृक् तेजो व्यलोकयन् ॥५ ॥
अक्षरब्रह्मधाम्नस्तद्धाम श्रेष्ठं परं पदम् ।  
अक्षरात् खर्णगुणितप्रभावदैकरोमकम् ॥६ ॥
परब्रह्माऽनादिकृष्णनारायणस्य धाम तत् ।  
श्रीकृष्णनारायणस्वाम्यक्षरेशस्य परात्मनः ॥७ ॥
मूर्तिजन्यं हि तत्तेजः शाश्वतं चैकतानकम् ।  
समैकरसघनकं सच्चिदानन्दनामकम् ॥८ ॥
परब्रह्मलोकरूपं सर्वतोऽनन्तभाप्रदम् ।  
यत्प्रकाशैककिरणेनाऽक्षरं पूर्णतेजसा ॥९ ॥
पूर्यते शिष्यते नैव रिक्तं तत् तादृशं धनम् ।  
यत्तेजोदर्शनं दूराच्छीतमिष्ट सुधाऽदनम् ॥4.116.१० ॥
समर्पयति द्रष्टॄणां सर्वाकर्षणतर्पणम् ।  
सर्वानन्दप्रदं सर्वामृतवर्षि प्रमोददम् ॥११ ॥
अनन्ततृप्तिदं तेजो दूराद् व्यलोकयन् प्रियाः ।  
यथा यथा विमानानि चाभियान्ति तथा तथा ॥१ २॥
मुग्धास्तेजोऽभिभूतान्तर्नेत्राऽनुद्धाटनक्रियाः ।  
विमानगा अभवँश्च तदा पिहितपक्ष्मकाः ॥१३ ॥
अथ श्रीभगवान् यावत् प्रियास्वाविश्य नेत्रदः ।  
नेत्रतेजोमहाशक्तिप्रदोऽभवद् विमानिषु ॥१४॥
दासा दास्यः प्रिया मुक्तानिका मुक्ताश्च ते ततः ।  
कृष्णनेत्रैः कृष्णतेजोऽभवन् शक्ता विलोकितुम् ॥१५॥
एवं रूपं रसं स्पर्शं शब्दं तद्धामगं परम् ।  
आदत्तुं त्वसमर्थानां कृष्णः शक्तीर्निजां ददौ ॥१ ६॥
कम्पितानां महाधैर्यं ददावाविश्य वर्ष्मसु ।  
विशीर्णानां बलं वीर्यं ददौ नैजं प्रविश्य च ॥१७॥
चिदम्बरमहावेषान् ददौ दार्ढ्यबलान्वितान् ।  
तदा विमानिनः स्वास्थ्यमापन्ना वीक्षितुं प्रभाम् ॥१८ ॥
अथ श्रीभगवान् तेभ्यः परब्रह्ममहानदे ।  
स्नापयामास सहसा चिदाकाशगते परे ॥१९ ॥
तेनाऽऽप्तसर्वसामर्थ्याः परब्रह्मस्वरूपिणः ।  
परब्रह्मसमदेहाः परब्रह्मात्मशक्तिकाः ॥4.116.२० ॥
विमानगाः समस्तास्तद्धाम्नो योग्यास्तदाऽभवन् ।  
विवृद्धशक्तिका दिव्याक्षरोर्ध्वदिव्यविग्रहाः ॥२ १ ॥
अथ स्वामिप्रतापेन विमानानि तदन्तिके ।  
नदे सम्लावितान्येव बलवन्ति ततोऽभवन् ॥२२॥
आययुर्दिव्यतत्त्वानि परधामगमानि वै ।  
परब्रह्ममहाधामाऽन्तिकं निरतिशायिनि ॥२३॥
महाचिद्घनतेजोभासीमान्तस्तटकाम्बरे ।  
यावत्तावत्परधामानन्दं प्राप्य विमानिनः ॥२४॥
विसस्मरुः सुखं सर्वमक्षरस्य यदर्जितम् ।  
परधाम्नोऽण्डभागे तत्सुखं सर्वं व्यलीयत ॥२५॥
बद्रिके श्रीहरेर्धाम्नः सुखाग्रे गणना तु का ।  
असङ्ख्याक्षरधाम्नः वै मुक्तानां गणना कुतः ॥२६॥
चिद्घने परमे धाम्नि लीना इवाऽभवन् हि ते ।  
बहिष्टो नहि दृश्यन्ते मेघछन्ना यथा ग्रहाः ॥२७॥
महातेजोऽन्तःप्रविष्टा मिथो पश्यन्ति गर्भगाः ।  
अन्तःस्थाश्च बहिर्नैव पश्यन्ति तेजसाऽधिकाः ॥२८॥
परधामगतानामक्षरं तम इवाऽभवत् ।  
शून्यमिवाऽभवत् सर्वं शून्यं स्याद् गोचरं कथम् ॥२९॥
छायेव चाऽभवत् सर्वमक्षरं परमात्मनः ।  
एतादृशं परं तेजः परं धाम व्यलोकयन् ॥4.116.३० ॥
तेजोमयं महादुर्गं सौवर्णं चाप्यलोकयन् ।  
उच्छ्रितं च विशालं चोभयथा लक्षयोजनम् ॥३१ ॥
दैर्घ्येऽस्य गणना नास्ति सा सङ्ख्या विद्यते नहि ।  
अनन्ताऽपारदैर्घ्यं वै तस्य दुर्गस्य विद्यते ॥३२॥
गोपुरा लक्षशस्तत्र कोटिशश्च प्रकोष्ठिकाः ।  
प्रस्तरा लक्षशस्तत्र कक्षाश्च लक्षशस्तथा ॥३३॥
लक्षशश्चापि तन्मध्ये प्रासादाः सेतुमाश्रिताः ।  
कोटिशोऽनादिमुक्तानां निवासाः सन्ति गर्भगाः ॥३४॥
असङ्ख्यमण्डपास्तत्राऽसङ्ख्यमुक्तानिकाऽऽलयाः ।  
असङ्ख्यसौधप्रासादा यत्र विधन्त ऊर्ध्वगाः ॥३५॥
असङ्ख्यानि विमानानि यत्स्तरेषु श्रमन्ति च ।  
असङ्ख्यभूमिकावासाऽनादिमुक्ता वसन्ति च ॥३६॥
एतद्दुर्गसमं दिव्यमसङ्ख्ययोजनायतम् ।  
नगरं नाऽपरं दृष्टं पूर्वं विमानगैस्तदा ॥३७॥
परधाम्नोऽभितो दुर्गश्चायं सर्वोत्तमोत्तमः ।  
असङ्ख्यनगरात्मा चासङ्ख्योद्यानप्रशोभनः ॥३८॥
असङ्ख्यमुक्तवसतिशोभाढ्यो धामरक्षकः ।  
अत्राऽनादिकृष्णमूर्तेः किरणानि समन्ततः ॥३९॥
पतन्ति तैः सदा दुर्गे स्मृद्धयः शाश्वतात्मिकाः ।  
किरणेभ्यः सुधावर्षा भवन्ति च यथेष्टकाः ॥4.116.४०॥
परब्रह्मसुधानद्यो दुर्गे वहन्ति मध्यगाः ।  
महानदास्तटाकाश्च दीर्घिका वाटिकास्तथा ॥४१ ॥
नित्यपूर्णा महानन्दप्रदा भवन्ति दुर्गिणाम् ।  
रसकुल्या घृतकुल्या दधिकुल्या भवन्ति च ॥४२॥
पानकुल्या वारिकुल्या मधुकुल्या भवन्ति च ।  
शीतकुल्या ऊष्णकुल्याः स्वादकुल्या भवन्ति च ॥४३ ॥
लेह्यकुल्याश्चोष्यकुल्या भोज्यद्रवा भवन्ति च ।  
भक्ष्याद्रयो भोज्यशैलाः फलपुष्परसोत्तमाः ॥४४॥
मिष्टादनोदजान्नानि शर्कराः सम्भवन्ति च ।  
पिण्याकानि समस्तानि पीयूषाण्युत्तमानि च ॥४५॥
मूर्तिरस्यानि सर्वाणि तृप्तिदाज्यानि यान्यपि ।  
नवनीतानि तक्राणि दुग्धसाराणि यान्यपि ॥४६॥
क्षीराणि पायसानिष्टप्रियाणि सम्भवन्ति च ।  
सर्वरसोत्तमा दिव्याः कल्पद्रुमकरन्दकाः ॥४७॥
कल्पवल्लीफललेह्यपेयरसा भवन्ति च ।  
शाखिदुग्धाऽमृतसाराः सिद्धान्नानि भवन्ति च ॥४८॥
सर्वशाकरसाः सर्वमिश्ररसा भवन्ति च ।  
सर्वशृङ्गारभोगार्हद्रवोद्भवा भवन्ति च ॥४९॥
सर्वशय्यागन्धवासाः किरणेभ्यो भवन्ति च ।  
सर्वशालासुखपुञ्जा दिव्याऽक्षय्या भवन्ति च ॥4.116.५० ॥
सर्वभूषाम्बरवेषा वाटिकोद्यानसम्भवाः ।  
सर्वेष्टपात्रपुञ्जाश्चोपस्काराश्च भवन्त्यपि ॥५१ ॥
सर्वसौन्दर्यसद्द्रव्याण्युत्तमानि भवन्ति च ।  
सर्वरागा रञ्जनानि चिक्कणानि भवन्त्यपि ॥५२॥
सर्वतेजांसि वर्चांसि बलानि पुष्टयस्तथा ।  
धातवः सुखदाः कृष्णकिरणैः सम्भवन्ति च ॥५३॥
किरणैः सम्प्रजायन्ते रत्नमौक्तिकहीरकाः ।  
मणयो हेतवः सर्वसाधनानि शुभानि च ॥५४॥
बद्रिके कोमलं रूक्षं मृदु तीव्रं च मध्यमम् ।  
यद्वस्तु यादृशं यैश्चापेक्ष्यते तत्प्रजायते ॥५५॥
कायाकल्पाः प्रजायन्ते कायाविवर्तकान्यपि ।  
यथेष्टरूपधारित्वं कल्पशृङ्गैर्भवन्ति हि ॥५६॥
असङ्ख्यानन्तभोगानामालयो दुर्ग एव सः ।  
यत्समस्तवर्णनं तु शक्यते नाऽक्षराऽऽयुषा ॥५७॥
वीक्ष्य दुर्गं विमानस्था ध्यजतोरणराजितम् ।  
चक्रुर्मनांसि तत्रैवोषितुं चानन्ददायिनम् ॥५८॥
अथापि चोह्यमानास्ते तथाऽग्रे वीक्षणेच्छया ।  
ययुर्विमानगाश्चाऽग्रे सप्त दुर्गान् प्रवीक्षितुम् ॥५९॥
परार्धयोजनभूम्यान्तरभागोत्तरस्थितान् ।  
अनाद्यनन्तमुक्तानां राष्ट्राणां रक्षकान् शुभान् ॥4.116.६० ॥
घनतेजोमयीं भूमिमसङ्ख्यनगराश्रयाम् ।  
असङ्ख्यानादिमुक्तानां वसत्यादिसमाश्रिताम् ॥६ १ ॥
सर्वर्द्धिसहितां सर्वरसपूर्णां मनोहराम् ।  
सर्वसस्यद्रुमवृक्षलतावल्लीतृणान्विताम् ॥६२॥
परब्रह्मात्मकमिष्टफलकन्ददलप्रदाम् ।  
सर्वभोग्यप्रदां कामरूपध्रां सरिदन्विताम् ॥६३॥
परब्रह्मरसवारियुक्ततडागशोभनाम् ।  
महानदनदीव्याप्तां महासागरशोभनाम् ॥६४॥
दिव्यामृतसरोभिश्च सर्वकमलयोगिभिः ।  
असङ्ख्यमुक्तवल्लीभिः शोभनां हृदयङ्गमाम् ॥६५॥
व्यलोकयन् विमानस्था सच्चिदानन्दतन्मयीम् ।  
वीक्ष्य तां दीर्घपट्टां चाप्यनन्तां दिव्यगोचराम् ॥६६॥
आगतं कानकं दुर्गं घनतेजोऽभिरामकम् ।  
व्यलोकयन्महाश्चर्ययुतं पूर्ववदायतम् ॥६७॥
पूर्ववदुच्छ्रितं पूर्ववत् सुवसतिसंश्रयम् ।  
अनादिदिव्यमुक्तानां प्रासादैर्गोपुरैर्युतम् ॥६८॥
सङ्कल्पोत्थसमस्तैश्च भोग्यभोगोपसाधनैः ।  
भोगोपकरणैर्दिव्यैः सम्भृतालयशोभनम् ॥६९॥
आश्चर्यं परमं प्राप्ता वीक्ष्य विमानगामिनः ।  
बद्रिके ते कल्पयन्ति प्रतीक्षन्ते हरेर्गृहम् ॥4.116.७०॥
महाश्चर्यमयं चेदं प्राप्य नेति विदन्त्यपि ।  
अथाऽग्रे प्रययुश्चापि भूमिकां दीर्घपट्टिकाम् ॥७१॥
असङ्ख्याऽनादिमुक्तानां नगरैरधिवासिताम् ।  
पूर्ववच्छोभनां सर्वभोग्यभोगोपसाधनैः ॥७२॥
सर्वभोगोपकणैरलङ्कृतां प्रभासुराम् ।  
वीक्ष्याश्चर्यमयीं भूमिं चासङ्ख्यनगराश्रिताम् ॥७३॥
ययुरग्रे परं दुर्गं सौवर्णतैजसोद्भवम् ।  
पूर्ववदायतं पूर्ववदुच्छ्रितं मनोहरम् ॥७४॥
असङ्ख्याऽनातिमुक्तानामावासैरतिशोभनम् ।  
सर्वकामर्द्धिसहितं सर्वरसादिसम्भृतम् ॥७५॥
सर्वचिन्तोद्भवतत्त्वप्रदं दिव्यसुखप्रदम् ।  
आवीक्ष्य तं महादुर्गं तदन्तर्भूमिमागताः ॥७६॥
विमानिनः समस्तास्ते व्यलोकयन् हि राजतीम् ।  
श्वेतां चन्द्रसमां भूमिं सर्वर्द्धिवसतिश्रिताम् ॥७७॥
असङ्ख्यानादिमुक्तानां पत्तनाद्यधिशोभिताम् ।  
असङ्ख्ययोजनायामां ययुर्दुर्गं चतुर्थकम् ॥७८॥
दिव्यराजततत्त्वात्मतेजोराशिसमुद्भवम् ।  
पूर्ववदायतं सर्वस्मृद्धिभोग्यसमन्वितम् ॥७९॥
असङ्ख्यानादिमुक्तानां शुक्लानां मन्दिरैर्युतम् ।  
वीक्ष्येदं वै भवेत् कृष्णनारायणस्य मन्दिरम् ॥4.116.८०॥
एवं प्रतर्कयन्तस्ते न प्राप्याऽग्रे ययुर्द्रुतम् ।  
भूमिं वै दिव्यवैदूर्यतेजोमयीं तथाऽऽयताम् ॥८ १ ॥
दिव्याऽनादिमुक्तवासामसङ्ख्यर्द्धिरसान्विताम् ।  
सर्वकामप्रपूरां चालोकयन् बहुशोभनाम् ॥८२॥
पूर्वतेजोऽधिकतेजोरसमयीमनुत्तमाम् ।  
वीक्ष्य तूर्णं पुरो याता दुर्गं तु पञ्चमं प्रति ॥८३॥
स्फाटिकाख्यमणिगर्भमहातेजोऽभिनिर्मितम् ।  
असङ्ख्यानादिमुक्तानां दिव्यालयादिशोभनम् ॥८४॥
श्रीहरैः किरणैः सर्वभोग्यतत्साधनान्वितम् ।  
महानन्दप्रदं बद्रि वीक्ष्याऽग्रे प्रययुश्च ते ॥८५॥
षष्ठं दुर्गं तथादीर्घायतोच्छ्रयं मनोहरम् ।  
सर्वाऽसङ्ख्यमहादिव्यकौस्तुभमणिविग्रहम् ॥८६॥
असङ्ख्यानादिमुक्तानां दिव्यमन्दिरशोभनम् ।  
सर्वदिव्यर्द्धिसहितं सर्वकामप्रपूरकम् ॥८७॥
विमानगास्त्विदं कृष्णनारायणाश्रयस्थलम् ।  
मत्वा वीक्ष्य तमप्राप्य ययुरग्रे समुत्सुकाः ॥८८॥
लीलाभूमिं विशालां च दिव्यतेजोभिशोभनाम् ।  
पूर्वपूर्वत उत्कृष्टतेजोरसर्द्धिवर्धिताम् ॥८९॥
असङ्ख्याऽनादिमुक्तानां वसत्या वासितां शुभाम् ।  
महासाम्राज्यशोभाढ्यां सर्वानन्दपरिप्लुताम् ॥4.116.९०॥
सर्वेन्द्रियसुखानन्दप्रदां दिव्यात्मगोचराम् ।  
वीक्ष्याऽग्रे प्रययुः सर्वे दुर्गं तु सप्तमं प्रति ॥९ १॥
चिन्तामणिमहातेजःक्लृप्तं पूर्ववदायतम् ।  
असङ्ख्यानादिमुक्तानां महामन्दिरशोभनम् ॥९२॥
सर्वर्द्धिसहितं सर्वभोग्यभोगाभिपूरितम् ।  
अयं नाथस्य वासश्चेत्येवं मत्वाऽनवाप्य तम् ॥९३॥
ययुरग्रे दिव्यचिन्तामणिभूमिं तदुत्तमाम् ।  
सर्वर्द्धिसहितां सर्ववनोद्याननदादिभिः ॥९४॥
शोभनां सर्वथा दिव्यामसङ्ख्ययोजनायताम् ।  
असङ्ख्यानादिमुक्तानां प्रासादपत्तनान्विताम् ॥९५॥
वीक्ष्य तूर्णं ययुर्दुर्गमष्टमं कल्पतत्त्वजम् ।  
कल्पतेजोमयं सर्वकल्पकिरणभोगदम् ॥९६॥
असङ्ख्यानन्तमुक्तानामनादीनां च मन्दिरैः ।  
सर्वथा सर्वतो व्याप्तं सर्वदुर्गोत्तमोत्तमम् ॥९७॥
पूर्वेभ्यश्चापि सर्वेभ्यो विशालायतमुच्छ्रितम् ।  
असङ्ख्यभूमिकाव्यक्षास्तरमालाविराजितम् ॥९८॥
अनादिश्रीकृष्णनारायणोत्थकिरणान्वितम् ।  
सर्वविधाभिर्भाभिश्च परब्रह्मरसप्रदम् ॥९९॥
असङ्ख्यगोपुरैर्युक्तमुपर्युपरि संस्थितैः ।  
असङ्ख्यभूमिकाकक्षाऽनादिमुक्ताऽभिवासितम् ॥4.116.१० ०॥
असङ्ख्यघनतेजोजस्वर्णमण्डपकोष्ठकम् ।  
असङ्ख्यगह्वरगर्भमसङ्ख्यतोरणोज्ज्वलम् ॥१० १॥
असङ्ख्ययानसंयानविमानाद्यभिसंश्रितम् ।  
असङ्ख्यचन्द्रशालास्थोद्यानवाटीसुशोभनम् ॥१ ०२॥
असङ्ख्यदीर्घशिखरैर्युक्तप्रासादविग्रहम् ।  
असङ्ख्यनगरावासं चाऽसङ्ख्यपत्तनान्वितम् ॥१ ०३॥
असङ्ख्यानन्तसम्पद्भिर्भोग्याभिश्च प्रपूरितम् ।  
भोगोपकरणैर्दिव्यैर्भोगैः प्रसाधनैर्युतम् ॥१ ०४॥
असङ्ख्याऽनन्तदिव्येष्टकल्पग्रावमणिकृतम् ।  
असङ्ख्यदिव्यशालाभिर्विहारै रासमण्डलैः ॥१०५ ॥
युक्तं रङ्गविचित्रांऽगमण्डपैर्गर्भवर्तिभिः ।  
असङ्ख्याऽव्ययसर्वोर्ध्वदिव्यानन्दसरिन्नदैः ॥१०६ ॥
महानन्दसरोभिश्च शोभितं कनकोज्ज्वलम् ।  
अनादिश्रीकृष्णनारायणरूपाऽनुरूपिभिः ॥१ ०७॥
शक्तिसामर्थ्यमुक्तैश्चाऽध्युषितं सर्वतोमुखैः ।  
अनादिमुक्तमुक्तानीसाम्राज्यदिव्यमन्दिरम् ॥१ ०८॥
उपर्यनन्तं च तलेऽप्यनन्तं  
पार्श्वेऽप्यनन्तं परितोऽप्यनन्तम् ।  
मध्येऽप्यनन्तं क्रमणेऽप्यनन्तं  
ह्यपारपारं तमलोकयँस्ते ॥१ ०९॥
समस्तभोगं च समस्तमोदं  
समस्तपीयूषमखण्डशन्दम् ।  
समस्तसौख्यं च समष्टिबीजं  
दुर्गं महान्तं तमलोकयँस्ते ॥4.116.११ ०॥
सदैकतत्त्वं बहुभावरूपं समस्तसत्कामसुपूरकं च ।  
समस्तसच्चेतनकल्पकान्तप्रख्यैर्मणीन्द्रैरभिरामकं तम् ॥१११ ॥
व्यलोकयन् वल्लभिकासमृद्धि-  
प्रकाशनातिप्रभुमिष्टदं च ।  
कल्पद्रुचिन्तामणिकल्पवल्ली-  
कल्पोर्मिकाचक्रमणीन्द्रगर्भम् ॥११ २॥
समस्तसत्सौरभरम्यरूप-  
समस्तकाऽऽस्वादनसद्रसाढ्यम् ।  
असङ्ख्यकाऽऽकर्षणभृत्स्वराढ्य-  
मसङ्ख्यसत्स्पर्शसुखप्रदं च ॥११३॥
यत्र कामदुघा गावो यत्र कल्पप्रिया, रमाः ।  
यत्राऽऽनन्दप्रदा मुक्ता निवसन्त्यभितः सुखाः ॥११ ४॥
येषां प्रत्येकनिलये द्वारदेशेऽग्रभागके ।  
सृष्टिदृश्यो मणिश्चास्ते सर्वसाक्षात्प्रदर्शनः ॥११५ ॥
येषामन्तर्गृहे भित्तौ सृष्टिश्राव्यो मणिः स्थितः ।  
सर्वसृष्टिस्वरशब्दश्रावको बोधदायकः ॥११६  
येषां देहलिकामध्ये चास्ते वै मानसो मणिः ।  
सृष्टिमानससाक्षात्कारप्रदो दिव्यबोधनः ॥११ ७॥
येषां गृहविताने च लम्बते तु सुधामणिः ।  
सर्वतृप्तिप्रदः सर्वानन्दप्रमोदसौख्यदः ॥११८ ॥
येषां तु चत्वरे चास्ते कल्पद्रुर्मणिसत्फलः ।  
सर्वास्वादरसदाता शाश्वतीं तृप्तिमावहन् ॥११ ९॥
येषामन्तर्गृहे चास्ते स्पर्शानन्दप्रदो मणिः ।  
कृष्णस्पर्शप्रदः सर्वस्पर्शदः शाश्वतः सुखः ॥4.116.१२० ॥
विशिष्टं बद्रिके! तत्र शृणु त्वं वै रहस्यकम् ।  
गृहे गृहे कामफलं मुक्तेच्छापूरकं परम् ॥१२१ ॥
वर्ततेऽनादिकृष्णेन दत्तं तु प्रतिमुक्तकम् ।  
फलं स्पृष्ट्वाऽनादिमुक्तो भूत्वा मुक्तानिका प्रिया ॥१ २२॥
कान्तं कृष्णं पतिं कृत्वा सेवितुं यदि वाञ्छति ।  
तदा कृष्णा प्रिया भूत्वा कण्ठे धूत्वा फलं तु तत् ॥१२३ ॥
सेवते स्वपतिं कृष्णनारायणं रतिप्रिया ।  
पूर्णानन्दं परं भुक्त्वा प्रसाद्य वल्लभम्प्रभुम् ॥१ २४॥
मणिमुत्तार्य कण्ठात्तं फलाख्यं जायते पुमान् ।  
एतद्वै परमैश्वर्यं स्वयं जानाति नेतरः ॥१ २५॥
यस्मै दत्तं फलं यत्तु तद्वै तस्य प्रवर्तते ।  
नाऽन्यहस्तगतं तद्वै प्रवर्ततेऽन्यरूपणे ॥१ २६॥
एतदेव महाश्चर्यं सर्वानन्दप्रदप्रभोः ।  
मुक्तानां सर्वकामानां पूरकस्य परात्मनः ॥१ २७॥
सन् स्वयं भगवाँस्तत्र चित् सा मुक्तानिका तदा ।  
तयोरानन्द उत्कृष्टः सच्चिदानन्द इत्ययम् ॥१ २८॥
य एतां परमां दिव्याम मुक्तिरहस्यबोधिकाम् ।  
उपनिषदं जानाति सोऽपि यायात्परां गतिम् ॥१ २९॥
इति श्रीलक्ष्मीनारायणीयसंहितायां चतुर्थे तिष्यसन्ताने हृद्यबोधने परे धाम्नि दिव्याऽष्टदुर्गराष्ट्राऽनादिमुक्तवसतितदालयैश्वर्यतद्रहस्योपनिषदादिवर्णननामा षोडशाधिकशततमोऽध्यायः ॥११६ ॥
    
    
