+++
title = "११४"

+++
श्रीनरनारायण उवाच-  
बद्रिकेऽथ विमानानि यान्ति ब्रह्महृदोत्तरम् ।  
विमानस्था ब्रह्ममुक्ताः पश्यन्ति कौतुकान्विताः ॥१ ॥
ब्रह्मरससमुद्रं वै सहस्रयोजनायतम् ।  
असङ्ख्ययोजनदीर्घं ब्रह्मानन्दरसप्रदम् ॥२ ॥
यद्रसास्तत्र मुक्तानां शाश्वतानन्ददायकाः ।  
तथा वै शाश्वततृप्तिप्रदा दिव्यसुधामयाः ॥३ ॥
यद्रसेषु च सामुद्रा मुक्ता वसन्त्यसङ्ख्यकाः ।  
दिव्यशाश्वतसम्मिष्ठानन्दभोगातिमोदिनः ॥४ ॥
रत्नधराः कृष्णरूपा दिव्यकुण्डलशोभनाः ।  
दिव्यमुकुटकटकादिभिर्विभूषणैर्युताः ॥५ ॥
रसचारा व्योमचाराः सच्चिदानन्दविग्रहाः ।  
यथेष्टरूपधर्तारः सपक्षाः सकराश्च वै ॥६ ॥
यादसां रूपधर्तारो विहङ्गरूपधारिणः ।  
प्रशाखिरूपधर्तारो रमाश्रीरूपधारिणः ॥७ ॥
अनेकाश्चर्यसम्पूर्णं ब्रह्मरससमुद्रकम् ।  
वीक्ष्य विमानगाश्चाग्रे ययुः पारं परं शुभम् ॥८ ॥
दिव्यसमस्तरत्नाढ्यं दिव्यतेजोऽभिविस्तरम् ।  
दिव्यमृद्वीवालुकाभिर्व्याप्तं सर्वर्द्धिशोभनम् ॥९ ॥
कोटिकोट्यर्कभावद्भिर्नौकागृहैश्च कोटिभिः ।  
कोटिविमानविश्रामैर्महाशालैः सुशोभितम् ॥4.114.१ ०॥
ब्रह्मतत्त्वविमानानां कोटिगृहैर्विराजितम् ।  
आक्षरभूप्रदेशानां राजमार्गाभिसङ्गतम् ॥१ १॥
आगमैर्विगमैश्चापि विमानानां प्रघोषितम् ।  
धामविमानयानानामवतारतलान्वितम् ॥१२॥
असङ्ख्यमानसयन्त्रैर्वस्तुविनिमयान्वितम् ।  
अपारमुक्तशालाभिव्यवसायविराजितम् ॥१३॥
आगतानां लेखशाला कोटिकोट्यभिराजितम् ।  
अवतारणचिह्नाढ्यध्वजदीपाभिभासुरम् ॥१४॥
महादिव्यद्रुमोद्यानमहाराजिवनान्वितम् ।  
द्वीपोपद्वीपशोभाढ्यं महाबन्धसमीकृतम् ॥१५॥
दिव्यसोपानसेत्वाढ्यं दिव्यवेलाभिशोभनम् ।  
दिव्यावतारसंराजत्तीरहीरकमञ्जुलम् ॥१६॥
विश्रामशालासंव्याप्तमसङ्ख्यधामधामिनाम् ।  
असङ्ख्यनगरावासाभिरामं ते व्यलोकयन् ॥१७॥
एतादृशं परं तीरं प्राप्य शोभां समीक्ष्य च ।  
आतिवाहिकमुक्ताद्यैरर्चितास्ते विमानगाः ॥१८॥
ययुरग्रे मुदा व्याप्ता वनानि विलुलोकिरे ।  
दिव्यसुगन्धिपत्राणि मिष्टपीयूषवन्ति च ॥१९॥
नेत्राऽऽह्लादप्रदाऽरण्यान्यलोकयन् विमानगाः ।  
प्रफुल्लपुष्पवल्ल्याढ्यदिव्यपुष्पितपादपान् ॥4.114.२०॥
स्तबकाँस्तरुषण्डाँश्च दिव्यशोभान् व्यलोकयन् ।  
यथेष्टरूपसम्पन्नान् कायाविवर्तनप्रभून् ॥२१ ॥
सर्वसिद्धिमयान् ब्रह्माऽऽपूरकान् द्रून् व्यलोकयन् ।  
आक्षरीदिव्यभूमिस्थान् नैकरङ्गांऽगशोभनान् ॥२२॥
सुधास्वादुफलाढ्याँश्च दिव्यान् द्रुमान् व्यलोकयन् ।  
कन्दिमूलिदलिमुक्तान् शाखितन्तुमतो द्रुमान् ॥२३॥
कदम्बकान् ब्रह्मदारून् पाटलान् पारिजातकान् ।  
सर्जतरून् चम्पकाँश्चाऽशोकान् शृङ्गारपादपान् ॥२४॥
तिलकान् बकुलान् लोध्रान् किंशुकान् खदिरांस्तथा ।  
कुन्दान् सहस्रपद्माँश्च केसरान् स्थलपद्मकान् ॥२५॥
चन्दनान् बदरान् जम्बीरकान् सुनवरङ्गकान् ।  
कृष्णफलान् रामफलान् लक्ष्मीफलाँस्तथाऽमृतान् ॥२६॥
श्वेतफलान् लिकुचाँश्च कदलान् नालिकेरकान् ।  
खर्जुरान् खारिकाँश्चापि दाडिमान् जम्ब्वजीरकान् ॥२७॥
मिष्टनिम्बून् तिन्तिडीश्च पनसान् मधुकाँस्तथा ।  
आम्रानाम्रातकान् बिल्वान् चिरबिल्वान् रतालुकान् ॥२८॥
द्राक्षान् काजून् बदामाँश्च सन्तरान् सुकपित्थकान् ।  
एलालवङ्गजावन्त्रीद्रुमान् तिक्तादिवल्लिकाः ॥२९॥
त्वक्सारान्कीचकान् प्लक्षान्वटान् साङ्गान्शमीद्रुमान् ।  
शिशपान् नागवल्लीश्च कल्पवल्लीर्जोवन्तिकाः ॥4.114.३०॥
मालतीश्चित्रपर्णाश्च कमलानि व्यलोकयन् ।  
कल्पद्रुमान्नास्पतिकान् चिकुकान् मिष्टकर्दमान् ॥३ १॥
सूर्यमुखान् चन्द्रदलान् ब्रह्मपत्रान् रमारसान् ।  
सुधाधारान्मधुव्रातान् कामपूरान् व्यलोकयन् ॥३२॥
पयोभृतान् मिष्टकुम्भान् शार्करान् समलोकयन् ।  
मिष्टमोहनकान् शैत्यद्रुमान् कर्पूरकानपि ॥३३॥
रतिस्वादान् मोदकणान् आमोदद्रून् व्यलोकयन् ।  
प्रमौक्तिकान् रत्नगुच्छान् स्वर्णपुष्पान् हिरण्मयान् ॥३४॥
कानकान् राजतान् वृक्षान् दार्पणद्रून् व्यलोकयन् ।  
स्वर्णहारान् गन्धमालान् भूषाफलान् व्यलोकयन् ॥३५॥
चिदम्बरान् सत्प्रणादान् चिदानन्दद्रुमाँस्तथा ।  
दधिक्राव्णान् मुनिमोदान् श्रीद्रवानप्यलोकयन् ॥३६॥
सिद्धपादान्मनोवर्षान् चिन्तावल्लीर्व्यलोकयन् ।  
अक्षय्यपत्रकान् चाज्यलताः प्रदीपपादपान् ॥३७॥
तक्रपुटान् मणिशाखान् स्वर्णमूलान् व्यलोकयन् ।  
कौङ्कुमान् शीतचूर्णांश्च कज्जलिकान् व्यलोकयन् ॥३८॥
आलक्तकान् पिङ्गरसान् महीदीनान् महाक्षतान् ।  
निवारान् पूगकान् जातिफलान् मल्लिकवल्लिकाः ॥३९॥
सदापुष्पा नित्यफला ब्रह्मशिम्बीर्व्यलोकयन् ।  
श्रीफलान् श्रीद्रुमकाँश्चाऽऽमलकान् जलपद्मकान् ॥4.114.४० ॥
फलजनान् त्रिमूरूँश्च प्रवालान् वालशिङ्ग्रकान् ।  
केशधारान् मृदुलेह्यान् गन्धसारान् सुशाल्मलान् ॥४१ ॥
कार्पासकान् कुशेयकान् कलमान् देवविग्रहान् ।  
चैतन्यफलिनश्चापि कमलानि व्यलोकयन् ॥४२॥
एवंविधान्यसङ्ख्यानि महारण्यानि चाऽक्षरे ।  
दिव्यमुक्तस्वरूपाणि कामरूपाणि सर्वथा ॥४३॥
अनादिश्रीकृष्णनारायणार्थं संस्थितानि वै ।  
कामगानि समस्तानि वनानि समलोकयन् ॥४४॥
तेजःपत्राणि नालानि महोद्यानानि चाभितः ।  
आरामाँश्च तडागाँश्च सरितश्चाऽप्यलोकयन् ॥४५॥
वनोद्यानमयीं भूमिं दशसाहस्रयोजनाम् ।  
आयतां परितो व्याप्तां चाक्षरीं समलोकयन् ॥४६॥
यासु मुक्ता अनन्ता वै ब्रह्मरूपा वसन्त्यपि ।  
अरण्यानि सकलानि मुक्ताश्रितानि वीक्ष्य च ॥४७॥
आश्चर्यं परमं प्रापुर्मुक्ता ब्रह्मप्रियादयः ।  
तैः कृता विविधाः पूजाः कृष्णनारायणस्य वै ॥४८॥
विमाने चाऽम्बरे गत्वा बद्रिके फलचन्दनैः ।  
उपदाभिर्दिव्यदानैस्तोषितः स्वपतिर्हरिः ॥४९॥
अथोल्लङ्घ्याऽरण्यभूमिं पर्वतानागतान् बहून् ।  
व्यलोकयन् दिव्यरूपान् कोटिसूर्यसमप्रभान् ॥4.114.५०॥
अरण्यानीयुतान् दीर्घगह्वरान् मुक्तसेवितान् ।  
सौवर्णै राजतैः शृङ्गै रत्नशृङ्गैः सुशोभितान् ॥५१॥
मणिभिर्विविधैर्दिव्यैः सम्भृतान् हीरकोज्ज्वलान् ।  
वज्रशृङ्गैस्तथा मुक्ताशिखरैरतिशोभितान् ॥५२॥
पद्मरागाद्रिपङ्क्तिध्रैरन्वितान् दीर्घसेतुभिः ।  
मारकतैश्च शिखरैरिन्द्रनीलतलान्वितैः ॥५३॥
वैदूर्येरन्वितान् पुष्परागशृङ्गैर्विराजितान् ।  
कर्केतनानां शिखरैर्भीष्मकानां कटिभ्रमैः ॥५४॥
पुलकानां मध्यभागै रुधिरभ्वा प्रशोभितान् ।  
स्फटिकशृङ्गहारैश्च विद्रुमोर्ध्वस्थलैर्युतान् ॥५५॥
चिन्तामणियुतानद्रीन् कौस्तुभादिसमन्वितान् ।  
माणिक्यवर्णैः शिखरैः सुशोभितानलोकयन् ॥५६॥
सिद्धमुक्तनिवासाढ्यान् गान्धर्वमुक्तशोभितान् ।  
विद्वन्मुक्तकृतावासान् तापसानां गृहान्वितान् ॥५७॥
योगिमुक्तालययुतान् ब्रह्मयुक्ताधिवासितान् ।  
कलामुक्ताश्रमयुतान् साधुमुक्ताद्यधिष्ठितान् ॥५८॥
कमठैर्होत्रिभिर्मुक्तैः कृतावसथमन्दिरान् ।  
भक्तिधरैस्तथा मुक्तैः स्थले स्थले कृतालयान् ॥५९॥
अधित्यकासु वै देवमुक्तैरुद्यानवासिभिः ।  
स्थापितश्रीमहाग्रामानद्रीन् दिव्यानलोकयन् ॥4.114.६० ॥
निकुञ्जैर्मुक्तकोटीनां निर्झरैर्दिव्यवारिभिः ।  
आपगाभिश्च दिव्याभिर्ब्राह्मीभिरुपशोभितान् ॥६१॥
सच्चिदानन्दसलिलैरमृतैः सम्भृतैः शुभैः ।  
सरोवरैर्महारम्यैः शोभिताद्रीनलोकयन् ॥६२॥
कमलैः पद्मनिवहैः कल्हारैः कुमुदैः शुभैः ।  
पुण्डरीकैररविन्दैर्नलिनीकुसुमैर्युतान् ॥६३॥
तटान् सुगन्धिपुष्पाणां परागाढ्यानलोकयन् ।  
दिव्यान् हंसान् सारसाँश्च गरुडाननलान् खगान् ॥६४॥
शुकमेनामयूराँश्च दिव्यमुक्तानलोकयन् ।  
भारद्वाजान् चातकाँश्च कामरूपधरान् बहून् ॥६५॥
मुक्तरूपान् दिव्यपक्षिगणान् सर्वानलोकयन् ।  
गजान्सिंहान् मृगान् दिव्यान् दिव्याश्वान् समलोकयन्॥६६॥
धेनूश्चमरीर्महिषीर्मृगान् शार्दूलकानपि ।  
दिव्यान् सत्त्वान् मुक्तरूपान् कामरूपानलोकयन् ॥६७॥
शाखामृगान् दिव्यरूपान् हनूयुतान् प्लवङ्गमान् ।  
सपक्षाँश्च परीगणान् पर्वतेषु व्यलोकयन् ॥६८॥
दशसाहस्रभूभागायतान् वीक्ष्य गिरीश्वरान् ।  
बद्रिके कोटिशृङ्गाख्यं महाशैलमलोकयन् ॥६९॥
स्वर्णमात्रस्वरूपं च स्वर्णमात्रोत्थवस्तुकम् ।  
असङ्ख्यसूर्यभावन्तं हिरण्याद्रिमलोकयन् ॥4.114.७०॥
असङ्ख्ययोजनदीर्घं लक्षयोजनकाऽऽयतम् ।  
सच्चिदानन्दतत्त्वाढ्यं ब्रह्मतत्त्वमयं गिरिम् ॥७१ ॥
असङ्ख्यसुरमुक्तानां नगरैरधिवासितम् ।  
अनेकाश्चर्यसंयुक्तमनेकज्योतिरन्वितम् ॥७२॥
दिव्यामृतमेघकोटिकोट्यब्भ्रघनसंश्रितम् ।  
असङ्ख्याऽमृतसरिदाच्छन्ननिम्नप्रणालिकम् ॥७३॥
दिव्यदीपौषधिव्रातैरलङ्कृतं महागिरिम् ।  
सुशोभितं प्रवीक्ष्यैवोपत्यकासु व्यलोकयन् ॥७४॥
लक्षयोजनभूभागाऽऽयतासु हरितासु वै ।  
अनेकमुक्तसङ्घान् संस्थितान् नगरसंश्रितान् ॥७५॥
नदीनदतटाकाद्यैर्युक्तानावसथाँस्तथा ।  
वाट्युद्यानमहारामान् व्यलोकयन् विमानगाः ॥७६॥
सौवर्णवनमध्ये चाऽपश्यन् नृत्यस्थलीं प्रभोः ।  
दिव्यकुञ्जनिकुञ्जाढ्यां सर्वोद्भिज्जातिमुक्तकैः ॥७७॥
उषित्वा शोभितां कृष्णनारायणस्य सौख्यदाम् ।  
यत्र वै ब्रह्मसरसो ब्रह्ममुक्तानिकाः शुभाः ॥७८॥
ब्रह्मपुमांस एवैते नृत्यन्ति कृष्णतुष्टये ।  
वर्तुलां दिव्यसौधाढ्यां दशसाहस्रयोजनाम् ॥७९॥
दिव्यसभागृहगर्भां सर्वभोगसमन्विताम् ।  
कोटिकोट्यर्कभाव्याप्तशिखरां चाभितः शुभाम् ॥4.114.८०॥
अनन्तरूपधारिश्रीकान्तमुक्तैः सदोषिताम् ।  
दिव्यगोपुरदुर्गाद्यैर्बहुखण्डैर्विभाजिताम् ॥८१ ॥
कोटिविमानिकायुक्तां कोटिभूषालयान्विताम् ।  
कोटिशृङ्गारशालाढ्यां कोटिवाद्यादिमन्दिराम् ॥८२॥
कोट्युपकरणैः श्रेष्ठैः सम्भृतरङ्गमण्डपाम् ।  
कोटिसिंहासनस्थानां नृत्यमण्डलिकां स्थलीम् ॥८ ३॥
विलोक्याऽग्रे विमानस्था ययुः श्रीरासमण्डलम् ।  
दशलक्षयोजनात्मविशालं पारमेश्वरम् ॥८४॥
कोटिस्तम्भकृताधारवृत्तमण्डपशोभितम् ।  
सर्वरासोपकरणैदिव्यैः श्रेष्ठैः समन्वितम् ॥८५॥
कोटिमुक्ता निवसन्ति हर्याज्ञया तु यत्र वै ।  
विमानानि सुवर्णादिदिव्यानि यत्र सन्ति च ॥८६॥
असङ्ख्यकलशैर्युक्तश्चोपमण्डपशोभितः ।  
महामण्डप एवाऽसौ राजतेऽब्जार्कवत् सदा ॥८७॥
सच्चिदानन्दसन्दोहाः सच्चिदानन्दभूस्तराः ।  
सच्चिदानन्दवल्लभ्यो राजन्ते यत्र मण्डपे ॥८८॥
कल्पलताः कल्पवृक्षाः कल्पतृणानि यत्र च ।  
कल्पपात्राणि सङ्कल्पस्तबका यत्र सन्ति च ॥८९॥
चिन्तामणयः श्रेष्ठाश्चाऽक्षयपात्राणि यत्र च ।  
सर्वकामदुघाः स्थल्यो बृस्यः सिद्धरसान्विताः ॥4.114.९०॥
सर्वविधान्यमृतानि सर्वरसाश्च शाश्वताः ।  
महानन्दतरवश्च वर्तन्ते मानसोद्भवाः ॥९ १ ॥
प्रकाशा ब्रह्मतत्त्वोत्था वायवो दिव्यखोत्थिताः ।  
सुखस्पर्शाः सुखवीक्षा यत्र भवन्ति सद्गुणाः ॥९२॥
सर्वेन्द्रियमहाभोगा भवन्ति रासमण्डले ।  
अकल्प्याश्चाऽप्यगम्याश्चाऽतर्क्याश्चापि तु मानसाः ॥९३॥
दिव्यब्रह्ममया ब्रह्मोत्थिताः कृष्णेच्छया शुभाः ।  
शाश्वतानन्दपूराश्च पुष्टिदाः सम्भवन्ति हि ॥९४॥
सुखाऽऽकर्षणदाः सर्वे भोग्या भोगा हि मण्डपे ।  
समास्ते परितः सन्ति दिव्यास्ते रासमण्डले ॥९५ ॥
यथेष्टरूपधर्तारो वसन्ति मुक्तसाधवः ।  
अनादिश्रीकृष्णरूपस्वरूपाऽभिन्नविग्रहाः ॥९ ६॥
बालकृष्णस्थसामर्थ्यशक्तिसर्वस्वयोजिताः ।  
परमेशमहासिद्धिसमाढ्यात्मान इत्यपि ॥९७॥
जन्मजयन्तिकादौ च रासरमणकारिणः ।  
मुक्तानिकाऽसङ्ख्यभक्तानिकामण्डलसङ्गताः ॥९८॥
रमन्ते ते गीतगानैर्नर्तनैः कूर्दनैस्तथा ।  
तालिकाभिः पादसङ्क्रमणैर्देहविवर्तनैः ॥९ ९ ॥
मेलनैर्भावगर्भैश्चाऽऽश्लेषैर्वक्षोभियोजनैः ।  
अर्पणैः सर्वकामानां पूरणैः परमात्मना ॥4.114.१० ०॥
तृप्यन्ति सततं मुक्ता मुक्तानिकास्वरूपिणः ।  
मोदन्ते श्रीहरिं प्राप्य कान्तं कामप्रपूर्कम् ॥१०१ ॥
एतादृशं सुखकोश वीक्ष्य तद्रासमण्डलम् ।  
तन्मुक्तैः कृतपूजाश्च ययुरग्रे विमानगाः ॥१ ०२॥
इति श्रीलक्ष्मीनारायणीयसंहितायां चतुर्थे तिष्यसन्ताने परमाऽक्षरब्रह्मधाम्नि ब्रह्मप्रियाहरिप्रियादिभिर्ब्रह्मह्रदोत्तरस्थब्रह्मरससमुद्रतीराऽवतारः कृतः, महावनपर्वत-हिरण्यकोटिशृङ्गाद्रिवनोपत्यकोद्याननृत्यस्थलीरासमण्डलानि चावलोकितानीत्यादिनिरूपणनामा चतुर्दशाधिकशततमोऽध्यायः ॥११४ ॥
    
    
