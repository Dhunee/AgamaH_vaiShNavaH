+++
title = "००९"

+++
श्रीनरनारायण उवाच-  
शृणु बद्रीरमे देवि कथां भक्तस्य पावनीम् ।  
नाम्ना निकामदेवस्य सौराष्ट्रे धूनिवासिनः ॥१ ॥
धूनिग्रामेऽवसद् विप्रः श्वशुरस्य गृहे शुभे ।  
रैवताद्रेररण्येषु वसतीनां गुरुर्हि सः ॥२ ॥
वैदिकः कर्मधर्मस्थः क्रियाकाण्डपरायणः १  
पञ्चदेवार्चनरतो यजमानसुखावहः ॥३ ॥
बभूव स क्रिया यत्र संस्कारमूलिकास्तथा ।  
विवाहादिस्वरूपिण्यो यत्र सप्ताहवाचनम् ॥४ ॥
देवोत्सवा वत्सरस्योत्सवास्तत्र प्रजाजनैः ।  
आकारितः प्रयात्येव बहुमान्यपुरःसरम् ॥५ ॥
निष्पादयति कार्याणि समस्तानि यथाविधि ।  
ग्रामे ग्रामे यजमानाः सहस्रशोऽस्य चाऽभवन् ॥६ ॥
यत्र यत्र प्रयात्येव तस्माद् द्रविणमुत्तमम् ।  
विपुलं समवाप्नोति गृहं नयति चोत्सुकः ॥७ ॥
अन्नं वस्त्राणि बहूनि विभूषा विन्दतेऽपि च ।  
यानवाहनपात्राणि तथोपकरणान्यपि ॥८ ॥
गृहीत्वा स्वगृहं याति लोभप्रधान एव ह ।  
नाऽन्येभ्यश्चापि विप्रेभ्योऽनाथेभ्यः प्रददात्यपि ॥९ ॥
सञ्चयं कुरुते सौधे वस्तूनां नित्यमेव ह ।  
स्वज्ञातीनां तथान्येषां कार्यार्थं न ददात्यपि ॥4.9.१० ॥
गृहमध्ये भवन्त्येव जीर्णानि शरदादिभिः ।  
वर्षाभिश्चापि नष्टानि जायन्ते चातपादिभिः ॥१ १॥
कीटाः खादन्ति वस्त्राणि चान्नान्यपि बहूनि च ।  
तथापि नैव लोकेभ्यः प्रददाति हि लोभवान् ॥१२॥
निकामदेवविप्रस्य पत्नी नाम्ना सुरेश्वरी ।  
भक्ताऽभूद्दानकार्येषु महोदार्यवती तथा ॥१ ३॥
भिक्षुकेभ्यः प्रददाति यथा जानाति नैव सः ।  
अन्नं वस्त्रं च पात्रं च ददात्यनाथदेहिने ॥१४॥
परमेशः प्रसन्नोऽस्तु चान्तरात्मा हरिः प्रभुः ।  
एवमुच्चार्य विप्राणी देहिभ्यः प्रददाति वै ॥१५॥
कृष्णार्पणविधानेन ददाति भक्तियोगिनी ।  
पुण्यं चास्यास्ततो नित्यं जायते शाश्वतं बहु ॥१६॥
अन्तरात्मा प्रभुश्चास्याः प्रसन्नो वर्तते ह्यति ।  
पूजाकाले च विप्राणी यदर्पयति शार्ङ्गिणे ॥१७॥
मूर्तौ हरिः समस्तं तद् गृह्णाति दिव्यरूपवान् ।  
अनादिश्रीकृष्णनारायणः श्रीवल्लभः स्वयम् ॥१८॥
श्वश्र्वाऽर्पितं बदरं सा बुभुजे पुत्रिकार्थिनी ।  
पुत्रीं तथेहमानाया विप्राण्यास्तु गृहे क्वचित् ॥१ ९॥
बद्रीरूपा नववर्षा कन्या काचित् समाययौ ।  
न मे रक्षाकरः कश्चिन्मातापितृविहीनिका ॥4.9.२०॥
न कुटुम्बं वर्तते मे रक्ष मां ब्रह्मपत्निके ।  
इत्येवमार्थयत् कन्या सुरेश्वरी मुहुर्मुहुः ॥२१ ॥
सुरेश्वरी ततो बद्रि स्नेहपरा ररक्ष ताम् ।  
कुरु कार्याणि सर्वाणि गृहस्येव सुता मम ॥२॥
पालयिष्ये सदा त्वां वै मानसी त्वं सुता मम ।  
इत्येवं स्वाश्रये पृष्ट्वा पतिं ररक्ष सा तु ताम् ॥२३॥
कन्याऽपि सेवते मत्वा मातरं पितरं च तौ ।  
अथ काले गते प्राप्ते यौवने बालयोगिनी ॥२४॥
बलं प्राप्याऽपीन्द्रियाणां विकृतिं न जगाम सा ।  
पृष्टा विवाहविषये नेत्येवं प्राह भूसुरौ ॥२५॥
उवाच मातरं त्वाध्यात्मिकं प्राग्भवयोगिनी ।  
मातर्मनुष्यदेहोऽयं मोक्षार्थं मुख्यतोऽर्जितः ॥२६॥
न मात्रार्थं प्रयोक्तव्यो भवार्थं वा मुमुक्षुणा ।  
गतान्यनेकजन्मानि तन्मात्राणि सुखानि च ॥२७॥
तत्र भुक्तानि सर्वाणि न तृष्णान्तो विलोकितः ।  
भोगे तु जायते तृष्णाऽधिका या न निवर्तते ॥२८॥
अक्षताया न मे तृष्णा विद्यते जायतेऽपि च ।  
अभुक्तायाश्च मुक्ताया मोक्षो हस्ततले मम ॥२९॥
ब्रह्म सम्पाद्यमेवाऽस्ति विवाह्यश्च नरायणः ।  
गन्तव्यं त्वात्मना तत्र श्रीमन्नारायणगृहे ॥4.9.३०॥
हरेः सङ्गो हि सत्सङ्गस्तदन्यस्तु कुसङ्गकः ।  
सत्सङ्गं दुर्लभं प्राप्य लब्धव्यः परमेश्वरः ॥३ १॥
जीवोऽयं मानवे लोके बहुधा स्त्रीर्व्यजायत ।  
नरोऽपि सम्बभूवैषः कामनां त्यक्तवान्नहि ॥३२॥
यदा सत्सङ्गमेत्यत्र विज्ञानं ज्ञानमित्यपि ।  
विवेकं भेदविज्ञानं लभते भक्तिमेति च ॥३३॥
प्रत्यक्षे श्रीकृष्णनारायणे शक्तिनिधौ प्रभौ ।  
तदा संसारपारं वै याति भक्तजनो मुदा ॥३४॥
अनादिश्रीकृष्णनारायणः श्रीपुरुषोत्तमः ।  
वर्तते भूतले मातर्गोपालकृष्णबालकः ॥३५॥
दिव्योऽनन्तब्रह्मप्रियापतिः श्रीपरमेश्वरः ।  
तं भजित्वा भयं नास्ति कालमायाकुकर्मणाम् ॥३६॥
ये भजन्ते परात्मानं त्यक्तदैहिकवासनाः ।  
साधवस्ते सदोक्ता वै साध्व्यस्ता योषितोऽपि च ॥३७॥
कामक्रोधादयो येषां सन्ति नैव कदाचन ।  
भक्तेषु चेत् क्वचित् कामो दृश्येताऽपि न बन्धकृत् ॥३८॥
भगवत्सङ्गमाप्तस्य दिव्याः कामादयः सदा ।  
कृष्णमाहात्म्ययोगेन मायाऽपि चैति दिव्यताम् ॥३९॥
अतः कृष्णे कृष्णभक्ते दुर्गुणोऽपि गुणोत्तमः ।  
दिव्य एव भवत्येव मोक्षदः पापनाशकः ॥4.9.४०॥
यत्र यत्र कृष्णनारायणो यत्र च तत्प्रियाः ।  
तद्रजोधूसरं देहं वाञ्च्छन्ति भक्तिवेदिनः ॥४१ ॥
अपि वृक्षास्तृणगुल्मा वल्लिका पशुपक्षिणः ।  
कृष्णसम्बन्धमापन्नास्ते सर्वे दिव्यतां गताः ॥४२॥
देवपूज्या भवन्त्येव तेषां सङ्गात् प्रमोक्षणम् ।  
किं पुनर्मानवा भक्ताः कृष्णसेवापरायणाः ॥४३॥
सदा कृष्णध्यानपूजानामस्मृत्यादिकारकाः ।  
मातस्त्वं भजसे कृष्णं श्रीपतिं पुरुषोत्तमम् ॥४४॥
ततोऽहं दिव्यतां प्राप्ता सेवया ते निरन्तम् ।  
नाऽन्यं पतिं समिच्छामि श्रीकृष्णकान्तमन्तरा ॥४५॥
सर्वत्र भगवत्प्रीतिहेतुस्तप उदीरितम् ।  
प्रसादितो वेधसाऽपि हरिः पूर्वं तपोमयैः ॥४६॥
निष्कामार्पणभावैश्च सनकाद्यैः प्रसादितः ।  
अन्ये विवेकवन्तोऽपि विष्णोस्तोषणहेतवे ॥४७॥
समाचरन्ति बहुधा तपांसि संयमानपि ।  
संयमेन च वर्तन्ते भगवत्प्रीतिकामुकाः ॥४८॥
बदर्यां श्वेतभवने तपः कुर्वन्ति साधवः ।  
भगवत्प्रेमलब्ध्यर्थं सेवाप्राप्त्यर्थमित्यपि ॥४९॥
अनेन वा परैश्चापि जन्मभिः पुरुषोत्तमः ।  
यावत्प्रीतो भवेत्तावत्तपः कुर्यां हि शीलिनी ॥4.9.५०॥
हरेर्दास्यप्रतापेन शिवाब्राह्मीरमासमा ।  
भविष्यामि हरेर्भक्त्या मातस्ते कृपयाऽपि च ॥५१ ॥
स्रक्चन्दनांऽशुकाऽऽभूषानैवेद्यसेवनादिभिः ।  
प्रसाद्य श्रीहरिं कान्तं प्राप्स्यामि स्वामिनं प्रभुम् ॥५२॥
इहाऽमुत्र च सर्वासां निःश्रेयसकरं हि तत् ।  
दास्यं तपःस्वरूपं वै श्रीकृष्णस्य महात्मनः ॥५३॥
तत्रोद्युक्तस्य विघ्नौघा भवन्ति न कदाचन ।  
नानाविधानि भोग्यानि स्वर्णाऽलङ्कारसम्पदः ॥५४॥
खाद्यपेयरसाद्याश्च जायन्ते बन्धनाय न ।  
मातर्लोकप्रवाहोऽयमन्धानामन्धगामिवत् ॥५५॥
वहत्येव विना ज्ञानं यत्पारो नैव लभ्यते ।  
कामिन्यो विधवाश्चापि कामतृष्णाऽऽकुलास्तु याः ॥५६॥
मृतं कान्तं प्रशोचन्ति चाश्रयन्ति नरान्तरम् ।  
कृष्णैकभक्तिमत्यस्तु तरुण्यः सधवा अपि ॥५७॥
कामसुखं त्ववमप्य भजन्ति श्रीहरिं पतिम् ।  
एषणा वासना चाप्यविवेकस्तत्र बन्धनम् ॥५८॥
दिव्यता भावना चात्मज्ञानं निःश्रेयसां प्रदम् ।  
तस्मात् प्रीतये कृष्णस्य प्रेमभक्तियुतं तपः ॥५९ ॥
कर्तव्यं मोक्षदं मातर्मया त्वत्सन्निधाविह ।  
कृष्णे प्रीतिः प्रकर्तव्या मातः प्रेष्ठतमे मया ॥4.9.६०॥
यद्यत् प्रियं भवत्यस्य कार्यं तत्तन्मया सदा ।  
तस्य रुच्यनुसारेण वृत्त्यं नित्यं मया तथा ॥६ १ ॥
विप्रकृष्टेऽन्तिके वापि स्थेयं तदाज्ञया सदा ।  
नाऽप्रियं निजभक्तस्य क्वापि कृष्णः करोति हि ॥६२॥
भक्तिमती यत्र यत्र वर्तते च तदाज्ञया ।  
तत्र तत्र हरिर्याति भक्तायाः प्रेमसंवशः ॥६३॥
अतो नैव हि भक्ताया विरहोऽस्य भवेत् क्वचित् ।  
कृष्णो भक्तस्य विरहं सोढुं शक्तो न वै क्वचित् ॥६४॥
मातः शरीरमेतत्तु मायिकं जीवबन्धकृत् ।  
जन्मनः कारणं माया तमोऽज्ञानं च मोहनम् ॥६५॥
सत्सङ्गं सम्विधायैव मायामोहादि नाशयेत् ।  
प्रेम्णा ध्यायेत् परब्रह्म साक्षाद्धरिं रमापतिम् ॥६६॥
क्षेत्रज्ञेशं परमेशं हृत्स्थं कान्तं मनोहरम् ।  
दिव्यानन्दप्रदं ध्यायेद् बालकृष्णं जगत्पतिम् ॥६७॥
कर्णाभ्यां शृणुयात्तस्य लीलाचरित्रमुत्सवात् ।  
हरेलींला गरीयस्यस्तपोदानेभ्य उत्तमाः ॥६८॥
हरेर्योगेन मातर्वै निष्कामत्वं सदा भवेत् ।  
पूर्णकामस्य योगेन सदा स्यात् पूर्णकामता ॥६९॥
दृष्ट्वा नरं बालकं वा युवानं वृद्धमित्यपि ।  
विक्रियां प्राप्नुयान्नारी मायायुक्ता हि सा मता ॥4.9.७०॥
नरस्य त्रिविधस्याऽपि त्वङ्गानां दर्शने सति ।  
विक्रियां तु मनाक् प्राप्ता भवेत् साऽपि तु मायिकी ॥७१ ॥
पशुं दृष्ट्वा यथा तद्वन्नरं दृष्ट्वा न विक्रियाम् ।  
प्राप्नुयात् सा भवेज्जितेन्द्रिया नारी विरागिणी ॥७२॥
रहो विकारमापन्ना मध्यरागा हि सोच्यते ।  
पुंसो योगेऽपि यस्या न विकृतिः सा तु चेश्वरी ॥७३॥
ब्राह्मी मुक्तानिका बोध्या ब्रह्मप्रिया हरिप्रिया ।  
महावैराग्यसम्पन्ना दिव्यनाराणप्रिया ॥७४॥
एतादृशी तु या नारी नारायणपरेश्वरे ।  
वीक्ष्य कामं मदं क्रोधं दिव्यं तं मनुते सदा ॥७५॥
तस्या ज्ञेयोपासना तु मेरुतुल्या हि निश्चला ।  
तयाऽऽप्नुयान्महासिद्धिमुत्तमामिह जन्मनि ॥७६॥
मायादोषैः काममानस्वादैर्दग्धाशयस्त्रियाः ।  
कृतार्थता न वै स्याद्धि प्राप्तौ सत्यामपि प्रभोः ॥७७॥
मायादोषा नाशनीया अमायिकप्रसेवनैः ।  
अमायिको हरिः साक्षात्तत्सन्तश्चाप्यमायिकाः ॥७८॥
तेषां समागमात् त्याज्या माया च मायिकाऽरयः ।  
ब्रह्मभूतया वृत्त्यं वै दास्या कृष्णस्य योषिता ॥७९॥
न स्थातव्यं क्षणं चापि विना कार्ष्णीं हि सङ्गतिम् ।  
नराकारे हरौ स्थेयं सर्वानन्दप्रदे प्रभौ ॥4.9.८०॥
साधुवाक्यानि सङ्गृह्य वृत्त्यं श्रीपरमेश्वरे ।  
अहम्ममते सन्त्यज्य वर्तितव्यं मया हरौ ॥८१ ॥
कठिनानि सद्वचांसि ह्यपि ग्राह्याणि सर्वथा ।  
अगुणाः संविनश्यन्ति प्रसादात् परमात्मनः ॥८२॥
दुर्गुणाश्च विनश्यन्ति सतां प्रसादनात्ततः ।  
वृत्त्यं तदग्रे निश्छद्ममनोदेहेन्द्रियादिभिः ॥८३॥
सर्वथा तत्प्रियं कार्यं कार्यं नैवाऽपराधनम् ।  
अपराघे क्वचिज्जाते प्रसादनीयाः सेवनैः ॥८४॥
सन्तो यस्याः प्रसन्नाः स्युस्तस्याः कालभयं नहि ।  
श्रेयः परं निश्चितं च तस्याः स्यान्नात्र संशयः ॥८५॥
ज्ञानवती ब्रह्मरूपा न बिभेति कुतश्चन ।  
कृतार्था कृष्णयोगेन मातर्भवति भामिनी ॥८६॥
विश्वस्ता श्रीहरौ सत्सु न बिभेति कुतश्चन ।  
अनादि श्रीकृष्णनारायणस्याऽस्मीतिनिश्चिता ॥८७॥
स्निग्धप्रीतिमती कृष्णे न बिभेति कुतश्चन ।  
कृष्ण एव वरस्तस्याः पातिव्रत्यं हरौ सदा ॥८८॥
हृदयेऽस्या भयं नास्ति कृतार्थाया हरेः श्रियाः ।  
कृष्णस्य वा सतां प्रीत्यै सर्वं जह्याद्धि मायिकम् ॥८९॥
राज्यं पतिं च भोगाँश्च गृहं कुटुम्बिनः स्त्रियम् ।  
न तस्याः क्वापि किमपि भयं त्वन्यत् प्रजायते ॥4.9.९०॥
दिक्करिणी मदोन्मत्ता यथा तथैव सा भवेत् ।  
कृष्णग्रहगृहीतात्मा नान्यदिच्छेत् कदाचन ॥९ १ ॥
अनेनैव हि देहेन यायात् सा परमां गतिम् ।  
संस्कृता चाऽसंस्कृता वा भगवद्धाम याति सा ॥९२॥
ब्रह्मधामाऽधिपः कृष्णो विरहाऽक्षमिणामिह ।  
सुखायाऽऽयाति च सुखयित्वा नयति चाऽक्षरम् ॥९३॥
एवं सर्वेषु चाण्डेषु भक्तसुखाय जायते ।  
सुखयित्वा सखीन् सखीर्नयत्यक्षरधाम सः ॥९४॥
देवेषु जायते कृष्णः क्वचिदृषिषु पितृषु ।  
क्यचिन्नरेषु नारीषु यादस्सु पशुपक्षिषु ॥९५॥
यावदर्थं विनिर्वर्त्य मूलरूपं व्रजत्ययम् ।  
द्विभुजं तु निजं रूपं न्राकृति मुक्तसेवितम् ॥९६॥
भक्तेच्छया क्वचिन्निजेच्छयाऽपि बहुबाहुमान् ।  
गृहस्थो वा विरक्तो वा जायते पुरुषोत्तमः ॥९७॥
श्रेयोमूर्तिः सर्वथैव मातः सोऽस्ति परेश्वरः ।  
बहुरूपं महैश्वर्यं मातस्तस्य कृपानिधेः ॥९८॥
दास्यो जानन्ति नाऽन्यास्तु कृष्णस्य चान्तरात्मनः ।  
सोऽन्तर्यामिस्वरूपेण सर्वत्राऽऽस्ते वरः प्रभुः ॥९९॥
तस्मै समर्पिता चास्मि मातः कृष्णाय सर्वथा ।  
कृष्णाश्रयबला चाहं नान्यं पतिं वृणोमि वै ॥4.9.१ ००॥
हरे कृष्ण बालकृष्ण श्रीकान्त पुरुषोत्तम ।  
त्वमेव मे पतिर्नित्यस्तवाऽस्मि शरणं गता ॥१० १॥
इत्युक्त्वा सा विरराम बद्रिके बालयोगिनी ।  
सुरेश्वरी च माताऽपि महाश्चर्यपराऽभवत् ॥१ ०२॥
इति श्रीलक्ष्मीनारायणीयसंहितायां चतुर्थे तिष्यसन्ताने बालयोगिनीगीतायां सुरेश्वरीविप्राण्यै पुत्रीरूपाया बदर्या बालयोगिन्या मुक्ताया ब्रह्मभावोपदेशादिरितिनिरूपणनामा नवमोऽध्यायः ॥९ ॥
    
