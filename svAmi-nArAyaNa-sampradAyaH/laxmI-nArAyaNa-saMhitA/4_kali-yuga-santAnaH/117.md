+++
title = "११७"

+++
श्रीनरनारायण उवाच-  
शृणु बद्रीप्रिये देवि विमानगाः समर्चिताः ।  
रहस्याऽनादिमुक्तैस्तैर्वीक्ष्य दुर्गं तमष्टमम् ॥१ ॥
बालकृष्णेरिताश्चाऽग्रे ययुर्देशाँस्ततः परान् ।  
अनन्ताऽसङ्ख्यमानांश्चाऽतर्क्यर्द्धिसम्भृतान् शुभान् ॥२ ॥
अनादिश्रीकृष्णनारायणतेजोभिसम्भृतान् ।  
यत्राऽनादिमहायुक्ता वसन्ति सर्वतः खलु ॥३ ॥
यत्र रहस्यमुक्ताश्च निवसन्ति हरेः प्रियाः ।  
यत्र तादात्म्यमुक्ताश्च सदा वसन्ति भूमिषु ॥४ ॥
यत्र वसन्ति च मूर्तिमुक्ता अभिन्नभावनाः ।  
यत्र वसन्ति चाऽदृश्यमुक्ताः कृष्णैकगोचराः ॥५ ॥
बद्रिके! वर्णनं चाऽस्याः स्थितेर्बुद्धेः परं मम ।  
तान् प्रदेशान् लोकयन्तो ययुरग्रे विमानगाः ॥६ ॥
व्यपश्यँस्ते तादृशानां मुक्तानां नगराणि वै ।  
पत्तनानि नगरीश्च वसतीन् राष्ट्रकाणि च ॥७ ॥
कृष्णनारायणाऽऽनन्दवाहिन्यो येषु चापगा ।  
कृष्णनारायणमूर्तिरसध्राणि सरांसि च ॥८ ॥
कृष्णनारायणाऽऽस्वादवत्यो येषु तु दीर्घिकाः ।  
कृष्णनारायणाऽऽस्योत्थताम्बूलरससागराः ॥९ ॥
कृष्णनारायणाऽऽश्लेषजन्याऽमृतभरा च भूः ।  
कृष्णनारायणमूर्तिध्राणि रजांसि येषु च ॥4.117.१० ॥
कृष्णनारायणमूतिध्राणि वनानि येषु च ।  
कृष्णनारायणमूर्तिफलिका येषु वल्लयः ॥११ ॥
कृष्णनारायणमूर्तिपुष्पिणः स्तबकास्तथा ।  
कृष्णकान्तधरा वाट्यः आरामाः कृष्णयोगिनः ॥१ २॥
उद्यानान्यभितः सन्ति कृष्णमयानि यत्र च ।  
तृणानि मुक्तरूपाणि सस्यानि तादृशानि च ॥१३ ॥
कृष्णनारायणमूर्तिधराणि सन्ति चाभितः ।  
विविधानां च मुक्तानां ध्यानसेवाजुषां हरेः ॥१ ४॥
मण्डलानि विराजन्तेऽभितः सभागृहेषु वै ।  
कामरूपधराः सर्वे काममणिप्रधारिणः ॥१५ ॥
कामपूरककृष्णस्य कलांऽशाऽऽवेशरूपिणः ।  
कृष्णाङ्गरूपिणः सर्वे कृष्णाऽभिन्नस्वरूपिणः ॥१६ ॥
कृष्णानन्दभराः कृष्णाऽपृथक्सिद्धविशेषणाः ।  
अनन्तभूप्रदेशस्था रिक्तस्थलीविवर्जिताः ॥१७ ॥
प्रत्येकं श्रीहरेर्मूर्त्या सहिताः सन्ति सन्मुखाः ।  
वनारण्यमहामुक्ताः सर्वेऽपि कृष्णमूर्तयः ॥१८ ॥
पर्वतादिमहामुक्ताः सर्वेऽपि कृष्णमूर्तयः ।  
नदीनदमहामुक्ताः सर्वेऽपि कूष्णमूर्तयः ॥१९ ॥
सीमवाटीमहामुक्ताः सर्वेऽपि कृष्णमूर्तयः ।  
आरामोद्यानगा मुक्ताः सर्वेऽपि कृष्णमूर्तयः ॥4.117.२० ॥
ग्रामपत्तनमुक्ताश्च सर्वेऽपि कृष्णमूर्तयः ।  
नगरावासमुक्ताश्च सर्वेऽपि कृष्णमूर्तयः ॥२१ ॥
प्रसादालयमुक्ताश्च सर्वेऽपि कृष्णमूर्तयः ।  
कृष्णमण्डलमुक्ताश्च सर्वेऽपि कृष्णमूर्तयः ॥२२॥
शाखिप्रशाखिमुक्ताश्च सर्वेऽपि कृष्णमूर्तयः ।  
वन्यनागरिका मुक्ताः सर्वेऽपि कृष्णमूर्तयः ॥२३ ॥
स्वामिकान्तस्य मुक्तान्यः सर्वास्ताः कृष्णमूर्तयः ।  
शक्तयश्चापि मुक्तान्यः सर्वास्ताः स्वामिमूर्तयः ॥२४॥
परब्रह्मप्रियाः कृष्णहरिप्रियाश्च शक्तयः ।  
सर्वा रहस्यमुक्तान्यः सर्वथा हरिमूर्तयः ॥२५॥
अरे बद्रि विभूषाश्च चेतना हरिमूर्तयः ।  
अरे बद्रि स्वर्णवेषाश्चेतना हरिमूर्तयः ॥२६ ॥
अरे बद्रि च शृङ्गाराश्चेतना हरिमूर्तयः ।  
अरे बद्रि चायुधानि सर्वाणि हरिमूर्तयः ॥२७॥
अरे बद्र्युपस्कराणि सर्वाणि हरिमूर्तयः ।  
अरे बद्रि प्रभोग्यानि सर्वाणि हरिमूर्तयः ॥२८ ॥
अरे बद्रि सुवर्ष्माणि सर्वाणि हरिमूर्तयः ।  
अरे वद्रि च हर्म्याणि सर्वाणि हरिमूर्तयः ॥२९॥
अरे बद्रि समस्तानीन्द्रियाणि हरिमूर्तयः ।  
अरे बद्रि पृथग् यानि तानि वै हरिमूर्तयः ॥4.117.३० ॥
अरे बद्रि निजात्माऽपि तत्राऽऽस्ते हरिमूर्तिकः ।  
यत्किञ्चिद्वर्तते धाम्नि परे तत् कृष्णमूर्तिकम् ॥३१ ॥
सर्वं हर्यात्मकं कृष्णस्वरूपं नान्यदस्ति तत् ।  
कृष्णानन्दसुखं कृष्णाऽपृथक्प्रसिद्धविग्रहम् ॥३२॥
एकमेवाऽद्वितीयं तन्नान्यत् पश्यति नेतरः ।  
सर्वं श्रीकृष्णकान्तात्मान्वितं तद्रूपरूपितम् ॥३३ ॥
तत्र किं केन गृह्णीयात् स्वात्मकं स्वं प्रविन्दते ।  
एतादृशं परब्रह्म वर्तते सर्वतोऽन्वितम् ॥३४॥
बद्रिकेऽण्डप्रदेशेऽपि परब्रह्म प्रकाशते ।  
परा ब्राह्मी महाविद्योपनिषत् सेयमुच्यते ॥३५॥
एतामधीत्य मुक्तोऽपि परब्रह्मायते तदा ।  
अमुक्तो मुक्ततां याति मुक्तोऽनादिप्रमुक्तताम् ॥३६॥
अनादिमुक्त एवापि याति रहस्यमुक्तताम् ।  
रहस्यमुक्त एवापि याति तादात्म्यमुक्तताम् ॥३७॥
तादात्म्यमुक्तः संयाति परब्रह्मस्वरूपताम् ।  
नाऽन्यदस्याऽवशिष्टं स्याज्ज्ञातव्यं परमं ततः ॥३८॥
नाऽन्यदस्य तथाऽऽप्तव्यं शिष्येत कान्ततः परम् ।  
स्वः कान्तः कान्त एव सः सा कान्ता कान्त एव सः ॥३९॥
यत्साम्यमेवाऽस्य न किञ्चिदस्ति  
यस्मात्परं नास्ति तथा च किञ्चित् ।  
यद्गर्भमेवाऽखिलमस्य चास्ति  
तद्भाव्य विद्वान्न पृथक् प्रशास्ति ॥4.117.४०॥
का वा प्रिया तत्र च कः प्रियोऽस्य  
यस्य प्रियं सर्वमयं स एव ।  
तं प्रेष्ठकान्तं परिरभ्य धाम्नि  
परे पृथक्त्वं विजहाति मुक्तः ॥४१ ॥
सोऽयं प्रियः सैव परा प्रिया च  
स एव भोक्ता च भुजिष्यिका सा ।  
स गर्भनिष्ठो हृदये बहिश्च  
तं प्राप्य कान्तं वृजिनं हिनस्ति ॥४२॥
ब्रह्मप्रियाः कृष्णरमाश्च बद्रिके  
हरिप्रिया मुक्तरमाश्च ताः खलु ।  
तं प्राप्य कान्तं च समस्तरूपिणं  
स्थातुं हि तत्रैव मनांसि चक्रिरे ॥४३॥
विमानगास्ताः खलु कृष्णदेहिनो  
मुक्ता अपि कण्ठमणीच्छया मुहुः ।  
समुत्सुकाः कृष्णपतिस्पृहार्थिनो  
मुहुर्व्यपश्यन् स्मितभावगर्भिकाः ॥४४॥
हरिः प्रविज्ञाय च वीक्ष्य भावं  
निजं परं प्रेम तथाविधं च ।  
प्रदर्श्य शीघ्रं ह्यनयत् पुरं स्वं  
परात्परं सर्वपरं महोलम् ॥४५॥
विमानगाश्च ते सर्वे वीक्ष्य मुक्तमयीं भुवम् ।  
पारब्राह्मीं च वसतिं ययुः श्रीकृष्णमन्दिरम् ॥४६॥
सर्वमुक्तनगराणां वर्तुलानां च गर्भगम् ।  
महादुर्गाभिसम्पन्नं निजं रहस्यमन्दिरम् ॥४७॥
बद्रिके! ते स्पृहावन्तो धाम्नि स्थातुं विमानगाः ।  
परब्रह्मपुरं दूरान् मुक्तवसतिमध्यगम् ॥४८।  
व्यपश्यन् यावदेवेति तावन्नेत्राणि सत्वरम् ।  
तेजोऽभिभूततेजांसि मिमिलुर्वै विमानिनाम् ॥४९॥
परब्रह्मपुरं दृष्टमशक्तास्ते विमानगाः ।  
महिमानं विदुः स्वेषां स्वामिनस्तेजसां तदा ॥4.117.५०॥
प्रार्थयन् परमात्मानं दृष्टिं दातुं तदुत्तमाम् ।  
हरिर्ददौ निजां पराकाष्ठितां दृष्टिमुत्तमाम् ॥५१॥
निजनेत्रमयीं दृष्टिं निजनेत्रऽपृथक्स्थिताम् ।  
तदा विमानगाः सर्वे स्फारनेत्राः सशक्तिकाः ॥५२॥
अभवन्निर्निमेषाश्च कृष्णतेजःसहाः सदा ।  
विमानानि ययुर्द्राक् च परब्रह्मपुरान्तिकम् ॥५३॥
घनतेजोघनतेजोघनतेजोऽतिघट्टितम् ।  
यत्र ततोऽपि च सद्धट्टतेजोघट्टातितैजसम् ॥५४॥
परब्रह्मपुरदुर्गं व्यपश्यँस्ते विमानगाः ।  
अनादिश्रीकृष्णनारायणात्मतत्त्वनिर्मितम् ॥५५॥
सर्वाश्चर्यमयं दिव्यं रहस्यमुक्तसंश्रितम् ।  
कण्ठमणिमहामुक्तप्रेममुक्ताधिवासितम् ॥५६॥
कोट्यर्बुदाब्जपत्नीनां दासा दास्यश्च सेवकाः ।  
पुत्रा पुत्र्यश्च या ये च ते सर्वे कृष्णरूपिणः ॥५७॥
तत्र दुर्गे निवसन्ति परार्धयोजनावृते ।  
असङ्ख्यर्द्धियुते सर्वकृष्णभोगाभिपूरिते ॥५८॥
दिव्यगोपुरभूम्यब्जोच्छ्रयेऽन्तःपुररक्षके ।  
विमानस्था विलोक्याऽपि तान् सर्वान् कृष्णरूपिणः ॥५९॥
समानान् ज्ञातवन्तो न पुत्रीः पुत्राँश्च सेवकान् ।  
ऋषीन् साधून् यतीन् साध्वीर्विविदुर्न यदा तदा ॥4.117.६०॥
प्रवेदनपरां बुद्धिं ददौ तेभ्यो हरिः प्रभुः ।  
द्रुतं प्रोद्भिन्नमतयः सर्वज्ञास्तेऽभवन् द्रुतम् ॥६ १ ॥
सर्वाऽऽवेदनयोग्याश्च सर्वांस्ते विविदुस्तदा ।  
मम पुत्रो ह्ययं पुत्री चेयं दासो ममाऽप्ययम् ॥६२॥
मम माता पिता चाऽयं मम दासी त्वियं सुहृत् ।  
इत्येवं प्राप्तविज्ञानाः प्रमोदिनो विमानगाः ॥६३॥
सहर्षाश्चात्मसम्बोधा मिथो गाथाः प्रचक्रिरे ।  
बद्रिके ते रहस्याख्या मुक्ता अपि च सत्वरम् ॥६४॥
विमानगान् पिता मेऽयं मातेयं मे सुहृन्मम ।  
बन्धुश्चाऽयं क्षितौ देशे पुत्रोऽयं पुत्रिका त्वियम् ॥६५॥
इत्येवं बहुधा व्यक्तमवोचुर्वीक्ष्य चाम्बरे ।  
श्रुत्वा वीक्ष्य निसर्गोत्थस्नेहाः कुतुहलान्विताः ॥६६॥
ससम्भ्रमाः सचाञ्चल्या दुद्रुवुः प्रेमपूरिताः ।  
सपूजोपस्करपात्रकरास्ते कृष्णमूर्तयः ॥६७॥
विमानगाः समस्तास्तेऽपि च तान् प्रेमनेत्रिणः ।  
आलोकयन्तः स्नेहाढ्यास्तदाह्वानं प्रचक्रिरे ॥६८॥
कोटिकोटिविमानानामवतारणभूमिषु ।  
दुर्गमध्यस्थलीष्वेते स्वागतार्थं समाययुः ॥६९॥
सर्वसौगन्ध्यलावण्यव्याप्तौद्यानसुभूमिषु ।  
परब्रह्ममहोलस्याऽगारभागात्मिकासु वै ॥4.117.७०॥
जयशब्दान् सुखशब्दाँश्चक्रिरे ते मुदान्विताः ।  
अवतेरुर्विमानानि कृष्णनारायणेच्छया ॥७१ ॥
तानि सर्वाणि ते मुक्ता अक्षतैः कुसुमादिभिः ।  
चन्दनैरमृतैस्तोयैर्वर्धयामासुरुत्सुकाः ॥७२॥
मिमिलुश्चावतीर्णास्तान् निजान्निजान् हरिप्रियान् ।  
समाश्लिषन् मिथो वक्षोमेलनैर्नेत्रमेलनैः ॥७३॥
आननानां मेलनैश्च देहानां मेलनैस्तथा ।  
अथ बद्रिप्रिये देवि रहस्यं शृणु चोत्तमम् ॥७४॥
विमाने ये स्थिताश्चासन् नारीमुक्तादयोऽखिलाः ।  
अवतीर्णा विमानात्तु यदा तदा पुरः स्थितान् ॥७५॥
व्यलोकयन्निजरूपान् स्वागतार्थं समागतान् ।  
अनादिसिद्धमुक्ताँस्तान् कृष्णकान्ताऽऽत्मकान् शुभान् ॥७६॥
सदा परमधामस्थान् परब्रह्मपुराश्रयान् ।  
स्वात्मकान् स्वाऽपररूपान् स्वभावगुणरूपिणः ॥७७॥
स्वागतं कुर्वतः स्वेषां स्वपूजार्थं समागतान् ।  
स्वाऽभिन्नरूपिणस्ताँश्च स्वाँश्च तच्छायिकात्मकान् ॥७८॥
वीक्ष्य विज्ञाय मूलात्मरूपिणः सर्वतः स्थितान् ।  
आश्चर्यं परमं प्राप्ता अभवन् वै विमानिनः ॥७९॥
कृष्णपूजोत्तरं पूजां प्राप्य कृष्णाज्ञया तु ते ।  
विमानिनो ययुस्तैस्तैः सहिताः स्वस्वकालयान् ॥4.117.८०॥
विमानिना तु मुक्तेन प्रत्येकेन सह प्रभुः ।  
अनादिश्रीकृष्णनारायणो ययौ तदालयम् ॥८ १॥
तस्य तस्य गृहे दिव्यगजासनेऽपरो हरिः ।  
राजते मूलरूपोऽपीत्येवं व्यलोकयन् हरिम् ॥८२॥
हरिद्वयं निजरूपद्वयं वीक्ष्य विमानिनः ।  
स्वीयमनादिमुक्तत्वं रहस्यमुक्ततामपि ॥८३॥
विविदुर्दिव्यविज्ञानाश्चान्तर्भावं निजात्मनि ।  
मूलरूपे ययुः सर्वे कृष्णो कृष्णे तिरोऽभवत् ॥८४ ॥
सर्वेऽनादिकृष्णरूपा मूलरूपा यदाऽभवन् ।  
बद्रिके दिव्यपरमां विश्रान्तिमापुरुत्तमाम् ॥८५ ॥
यथा विदेशे विहृत्य स्वगृहे शान्तिमेति ह ।  
तथा विश्रान्तिमापन्ना विसस्मरुर्विदेशकान् ॥८६ ॥
अहो कृष्णस्य सामर्थ्यं दिव्याऽदिव्यमतिप्रदम् ।  
अनन्तरूपधारित्वमसङ्ख्यरूपदत्वकम् ॥८७ ॥
विमानानि विमानेषु व्यलीयन्त क्षणात्तदा ।  
भूषावेषस्मृद्धयश्च व्यलीयन्त तदर्द्धिषु ॥८८ ॥
अनादिश्रीकृष्णनारायणरूपं समस्तकम् ।  
एकमेवाऽद्वितीयं वै रूपतो गुणतोऽपि च ॥८९ ॥
अभवत् सर्वमेवेति लीलां जानाति को हरेः ।  
गृहे गृहे हरिश्चास्ते मुक्तं मुक्तं प्रति प्रभुः ॥4.117.९० ॥
ब्रह्मप्रियादिकाः सर्वा रहस्यमुक्ततां गताः ।  
कोट्यर्बुदाब्जकोट्यश्च प्रासादाश्चातिशोभनाः ॥९१ ॥
असङ्ख्यर्द्धियुतास्तत्र परब्रह्मपुरे स्थिराः ।  
कण्ठमणिप्रभावेण प्रासादेषु स्थिताश्च ते ॥९२ ॥
विविदुश्च निजं पत्नीभावं कृष्णं हरिं प्रति ।  
सिषेविरे तथैवैनं पतिं नारायणं प्रभुम् ॥९३ ॥
तदङ्गार्धस्वरूपाढ्याः प्राप्य स्वं शाश्वतं पुरम् ।  
परब्रह्माऽमृतस्नानं चक्रिरे ते तदा गृहे ॥९४ ॥
परब्रह्माऽक्षतपुष्पचन्दनैः कृष्णमीजिरे ।  
परब्रह्मरसास्वादामृतानां भोजनं व्यधुः ॥९५ ॥
परब्रह्माऽमृतवारिपानं प्रचक्रिरे प्रियाः ।  
परब्रह्म परं कान्तं सिषेविरे निरन्तरम् ॥९६ ॥
परब्रह्मणः कान्तस्योपासनां चक्रिरेऽन्वहम् ।  
परब्रह्मपराभक्तिं व्यधुस्ते नित्यमुक्तिगाः ॥९७ ॥
परब्रह्मानन्दवार्द्धिं बुभुजिरेऽतिसेवया ।  
विविदुर्न परं किञ्चित् कान्तसुखात् सुखेतरत् ॥९८ ॥
कृष्णस्य कृपया पत्न्यः प्रापुः कृष्णस्वरूपताम् ।  
अथ श्रीभगवाँस्ताभ्यो दर्शयितुं स्वमन्दिरम् ॥९९ ॥
कोट्यर्बुदाब्जकोटीनां प्रासादानां तु मध्यगम् ।  
मनश्चक्रेऽथ वै कृष्णः सर्वाः प्राह प्रियं वचः ॥4.117.१० ०॥
परब्रह्ममहोलाख्यसभास्थानं प्रयाम्यहम् ।  
आयान्तु सहसा सर्वास्तत्र मत्परमं पदम् ॥१० १॥
प्राप्तवत्यो भवत्योऽत्र सालोक्यं सार्ष्टि चेत्यपि ।  
सायुज्यं चापि सारूप्यं चैकत्वं परिशिष्यते ॥१०२॥
तदप्यहं दर्शयामि परधिष्णयस्थिते मयि ।  
इत्येवं बद्रिके प्रोक्त्वा कृष्णनारायणप्रभुः ॥१० ३॥
तिरोभवद्द्रुतं तत्तन्मन्दिरात् प्रययौ सभाम् ।  
यत्र राजाधिराजेशाधिराजेश्वरपूजितः ॥१ ०४॥
अनाद्यनन्तमुक्तेशेश्वरमुक्तादिपूजितः ।  
असङ्ख्यानन्तविभवैरवतारैश्च पूजितः ॥१ ०५॥
असङ्ख्यदिव्यशक्त्याद्यैरायुधैरभिपूजितः - ।  
सर्वसृष्टिस्वराट् चास्ते सर्वधामस्वराट् पतिः ॥१ ०६॥
अनादिश्रीकृष्णनारायणार्यः कृष्णकेशवः ।  
स्वयं मूले स्वरूपे स्वे गत्वा स्थिरोऽभवद्धरिः ॥१ ०७॥
कम्भरानन्दनो योऽयं गोपालकृष्णबालकः ।  
प्रभुः पद्मावतीस्वामी राधालक्ष्मीवरोत्तमः ॥१ ०८॥
परमात्मा परब्रह्म परमेशः परेश्वरः ।  
पुरुषोत्तमसञ्ज्ञो वै भूत्वा धिष्ण्ये स्थिरोऽभवत् ॥१ ०९॥
बद्रिके मुक्तकोट्यस्ता आययुश्च सभां प्रति ।  
हर्षिताः स्वपतिं प्रोष्य प्राप्ता पुनर्यथांऽगनाः ॥4.117.११ ०॥
भुवि प्राकट्यदिवसे सप्तविंशतिसङ्ख्यके ।  
ऊर्जकृष्णाष्टमीरूपे प्रातरेव प्रियादिकाः ॥११ १॥
अनादिश्रीकृष्णनारायणस्मारितमुत्सवम् ।  
कर्तुं तूर्णं ययुः सर्वे मुक्ता मुक्तानिकास्तदा ॥१ १२॥
गजासने स्थितं कान्तं सभामहोलकेऽभितः ।  
स्थित्वाऽऽनर्चुः स्वामिनं स्वं चारार्त्रिकं व्यधुस्तथा ॥११ ३॥
असङ्ख्यमुक्ता आगत्य दिव्योपचारकैर्हरिम् ।  
पुपूजुः परया प्रीत्या जयनादान् प्रचक्रिरे ॥१ १४॥
तत्रत्याः प्रययुः सर्वे प्रपूज्य च निजालयान् ।  
सहायातास्तु ये ब्रह्मप्रियाद्या मुक्तकोटयः ॥१ १५॥
ते सर्वे तु समैच्छन् वै द्रष्टुं कृष्णमहोलकान् ।  
ओमित्याह तदा मुक्तान् दर्शयामीति चाह तान् ॥११६ ॥
इति श्रीलक्ष्मीनारायणीयसंहितायां चतुर्थे तिष्यसन्तानेऽष्टमदुर्गोत्तरस्थाः परधामप्रदेशाः, परब्रह्मपुरदुर्गः, परब्रह्मात्ममुक्तवसतयः, परब्रह्मपुरस्थानां वैमानिकानां स्वरूपद्वयेऽप्यैक्यं, परब्रह्मपुरे  
स्वस्वालयेष्ववतरणम्, स्वागतं विश्रमणं, परब्रह्मणः सभायां स्वशाश्वतधिष्ण्यं प्रति गमनमित्यादिनिरूपणनामा सप्तदशाधिकशततमोऽध्यायः ॥११७ ॥
    
    
