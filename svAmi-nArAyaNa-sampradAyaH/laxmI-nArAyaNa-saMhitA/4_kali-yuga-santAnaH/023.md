+++
title = "०२३"

+++
श्रीनरनारायण उवाच-  
शृणु बद्रीप्रिये देवि मध्याह्नभोजनान्यपि ।  
प्रवृत्तानि समस्तानि सर्वेषां तृप्तिदान्यति ॥१ ॥
दिव्यामृतानि सर्वाणि निहितानि तु चक्रिणा ।  
यदग्रे मायिकाः सर्वे रसा निःस्वादतां गताः ॥२ ॥
सङ्कल्पैर्बालयोगिन्या ब्रह्मरसान्वितानि वै ।  
मिष्टान्नानि समस्तानि भोजनाऽवसरेऽभवन् ॥३ ॥
जलं ब्रह्मह्रदात्तत्र समुद्भूतं तदाऽक्षरात् ।  
गोलोकाद्धृतदुग्धादि दध्याज्यनवनीतकम् ॥४ ॥
वैकुण्ठाद्दिव्यशाकादि श्रीपुराद्भोजनानि च ।  
क्षीरोदात् पायसान्नानि बद्रीक्षेत्रात् फलानि च ॥५ ॥
सूर्यलोकाच्चटन्यादि चन्द्राच्छ्रीखण्डकान्यपि ।  
हिरण्ययात्तु पात्राणि श्रीलोकाच्छयनानि च ॥६ ॥
विष्णुलोकात् समस्तानि शृङ्गारकाणि चाऽगमन् ।  
नाऽपूर्णं विद्यते तत्र किञ्चित् सङ्कल्पितं नवम् ॥७ ॥
अदृष्टं चाऽश्रुतं वापि द्राग् रम्यं समजायत ।  
उपस्थितं द्रुतं भोक्तुः सन्निधौ चाऽविलम्बितम् ॥८ ॥
सम्पन्ने भोजने त्वेवं बद्रिके मुखवासनम् ।  
ताम्बूलकादि सर्वं च योग्यं समर्पितं तदा ॥९ ॥
विश्रान्तिं च ततः सौधेष्वेव ते मध्यकेऽहनि ।  
प्रापुस्ततस्तु सज्जाश्चाऽभवन् दिनव्ययोत्तरम् ॥4.23.१०॥
अनादिश्रीकृष्णनारायणः शृङ्गारितस्तदा ।  
वरराजस्वरूपेण शोभान्वितः सुवेषितः ॥११ ॥
सहस्रसूक्ष्ममणिभिर्मध्ये च महता तथा ।  
मणिना खचितः श्रेष्ठो मृदुसौवर्णनिर्मितः ॥१ २॥
मुकुटः कल्गिसहितस्तेजःपरिधिशोभितः ।  
संवृतः कृष्णशिरसि ललाटे चन्द्रमाः कृतः ॥१ ३॥
कज्जलं नेत्रयोर्दत्तं कर्णयोः कुण्डले शुभे ।  
पुष्पावतंसाः परितो वरबोधनकारिणः ॥१४॥
मुकुटे लम्बिता हाराश्चित्रसुगन्धिपुष्पजाः ।  
स्वर्णहारा रत्नयुताः कौस्तुभेन समन्विताः ॥१५॥
कण्ठे धृता पीतवर्णनीशारोपरि वक्षसि ।  
पीताम्बरं स्वर्णतारैर्ग्रथितप्रान्तशोभितम् ॥१६॥
पटं कटितटे बद्धं स्वर्णभासुरमुज्ज्वलम् ।  
पत्त्राणे कौशेयजन्ये रक्तवर्णे पिशङ्गिनी ॥१७॥
स्कन्धयोः श्रेष्ठवसनं प्रावारवरमुत्तमम् ।  
सौवर्णप्रान्तसंशोभं पुष्पहारावलिभृतम् ॥१८॥
भुजबन्धौ प्रकोष्ठस्थशृङ्खले कटके तथा ।  
ऊर्मिकाश्चाङ्गुलिचक्रांऽगुलीयकानि वै तथा ॥१ ९॥
रत्नाढ्यानि च दिव्यानि धारितानि हि चक्रिणः ।  
रशनां स्वर्णनिर्माणां खड्गं सौवर्णतैजसम् ॥4.23.२०॥
धारयामासुरेवैनं नारिकेलफलादिकम् ।  
चतुर्दन्तं श्वेतवर्णं हस्तिनं चाद्रिसदृशम् ॥२१ ॥
महाशुद्धं सुरूपैश्च रूपितं स्वर्णकूथिनम् ।  
साम्बालिकं सूर्यभावत् तैजसं मुक्तकोटिकम् ॥२२॥
शृङ्गारित कृतसर्वकौतुकः श्रीनरायणः ।  
आरोहयच्छत्रयष्टिधरचामरिसेवितः ॥२३॥
वरवाहिनिका देवैर्जुष्टा महर्षिमानवैः ।  
दिव्यवाजिगरुडाद्यैः शोभते धामगा यथा ॥२४॥
प्रदीपाश्चौषधीनां च वृतानां विद्युतां तथा ।  
मणीनां दिव्यरत्नानां तदाऽऽसन् परितः सुखाः ॥२५ ॥
एवं सा सर्वशोभाढ्या वृद्धजनैरलङ्कृता ।  
नारीवर्गैरतिगीता वाहिनी व्यचरत् पुरः ॥२६॥
तदा वाद्यान्यवाद्यन्त जयशब्दास्तथाऽभवन् ।  
पुष्पवृष्टिर्दिव्यहस्तैर्मुक्ताऽभवच्च चान्दनी ॥२७॥
लाजाऽक्षतादिमाङ्गल्यैर्वर्धितः परमेश्वरः ।  
हस्तिना संवृतः पृष्ठे ययौ विवाहमण्डपम् ॥२८॥
विशालं चाऽम्बरस्पृष्टं विचित्राम्बरशोभितम् ।  
स्वर्णस्तम्भप्रशाखातोरणाद्यैरत्यलङ्कृतम् ॥२९ ॥
नैसर्गिकप्रदीपाद्यैः स्वर्णकलशैर्वर्धितम् ।  
कल्पलतादिभिर्व्याप्तं निसर्गगीतिगर्जितम् ॥4.23.३०॥
मगलायतनदैवप्रतिमाद्यभिराजितम् ।  
कुण्डविप्रोपकरणैर्वह्निदेवाधिवासितम् ॥३१ ॥
सर्वसमित्समाजुष्टं वेदविप्राऽभिवर्धितम् ।  
एतादृशं धामतुल्यं प्राप्य वै मण्डपं वरः ॥३२॥
अवतीर्य गजान्नमस्कृत्य तन्मण्डपेश्वरम् ।  
श्वशुरेण तथा श्वश्र्वा सत्कृतः पूजितो हरिः ॥३३॥
लोकाचारैः संस्कृतश्च जलाद्यैर्मालिकादिभिः ।  
अक्षताद्यैर्वर्धितश्च गृहोपकरणैस्तथा ॥३४॥
निर्विघ्नीकृत ईशेशो विश्रान्त्यै नीत आलयम् ।  
महामन्दिरमध्ये सुस्वर्णसौधान्तरे तदा ॥३५॥
सिंहासने श्वशुराद्यैरुपावेशित आदृतः ।  
हारैः स्वागतयत्नैश्च प्रसादितोऽन्नवारिभिः ॥३६॥
प्राघूणिकाः समस्ताश्च जलताम्बूलदानकैः ।  
मिष्टान्नकैः फलैश्चापि प्रसादिताः सुखीकृताः ॥३७॥
वाद्यन्ते तत्र वाद्यानि गीयन्ते गीतयः शुभाः ।  
उद्धोष्यन्ते वेदमन्त्राः प्रमोदन्ते नराः स्त्रियः ॥३८॥
अथ नार्यः कुमार्यश्च सौभाग्ययोषितस्तदा ।  
विविधैर्दिव्यवेषाद्यैः शृङ्गारैर्भूषणादिभिः ॥३९॥
प्रसाधनैः शृङ्गारयामासुस्तां बालयोगिनीम् ।  
सुगन्धितैलसाराद्यैः सलिलैस्तीर्थपावनैः ॥4.23.४०॥
चन्दनैः केसरैः पिष्टैः पिशङ्गैः स्वर्णचूर्णकैः ।  
संस्नाप्य घर्घरीं स्वर्णबुट्टरत्नादिसम्भृताम् ॥४१॥
निधारयामासुरपि शाटीं सौवर्णभासुरीम् ।  
कञ्चुकीं कानकीं सूक्ष्मतन्तूत्थां कचलीं तथा ॥४२॥
चोलीं च कुचलीं स्वर्णवर्णां च नक्तकं शुभम् ।  
रक्तरूपां सूक्ष्मशाटीसहायिशाटिकां ददुः ॥४३ ॥
केशवेशं च कबरीं धम्मिलं भूषणानि च ।  
सफुलकं ग्रथनं च कृत्वा सुमुकुटं न्यधुः ॥४४॥
ललाटिकां बालपाशीं चूडामणिं च शृङ्खलाम् ।  
चूडामणिं कर्णभूषामीरयाने च बालिकाम् ॥४५॥
नत्थीं च चन्द्रिकां फुल्लीं टिप्पकीं रत्नचक्रिकाम् ।  
पट्टपत्रीं फुल्लमालां मुद्गमालां च माषजाम् ॥४६॥
चणहारान् मणिहारान् पर्वहारान् न्यधुर्गले ।  
कटके शृङ्खले सिंहकटके भुजबन्धके ॥४७॥
ऊर्मिकाश्चाङ्गुलिचक्राण्यपि प्रपद्मपत्रिकाम् ।  
रशनां धारयामासुर्झञ्झीरे घुर्घुरीयुते ॥४८॥
किङ्किणीजालनादाढ्यै कटके काम्बिके न्यधुः।  
पादाङ्गुलीयकान्यूर्ध्वचन्द्राढ्यानि न्यधुस्तथा ॥४९॥
कण्ठीं ललन्तिकां ग्रैवेयकाणि कुण्डलानि च ।  
मुक्ताहारादिकान् हारान् गुच्छगोस्तनमालिकाः ॥4.23.५० ॥
कङ्कणे मेखलां मञ्जीरे च न्यधारयत्तदा ।  
नखालक्तकदानं च करपादतलादिषु ॥५१ ॥
ओष्ठगण्डकपोलादौ भाले स्तनयोः रञ्जनम् ।  
कज्जलं नेत्रयोर्देहे वेषे स्वर्णादिचूर्णकम् ॥५२॥
न्यधुस्ता योषितः कन्यारूपे रूपाभिवृद्धये ।  
पुष्पहारान्नधुश्चापि वधूटीमुकुटे शुभान् ॥५३॥
स्वल्पलज्जां सूक्ष्मशाटिकया व्यरचयन् स्त्रियः ।  
ताम्बूलचर्वणं मिष्टभोजं वारिपानकम् ॥५४॥
ददुः प्राप्ते मुहूर्तेऽथ लाग्निके मण्डपं प्रति ।  
वरं च महीमानादीनानयामासुरुत्सुकाः ॥५५॥
विप्रा वृद्धा लोमशाद्याः शिष्टाचारं व्यधुस्तदा ।  
प्रक्षाल्य चरणौ सुरेश्वरी नीराजनं व्यधात् ॥५६॥
पुपूजाऽक्षतकुसुमैर्लाजाद्यैः समवर्धयत् ।  
वरं चाथ गीतिवेदैर्वर्धितो मृत्कपालकम् ॥५७॥
सञ्चूर्ण्य नत्वा देवाँश्च गुरुं वह्निं स मण्डपे ।  
कुण्डाग्रे न्यषीदद् दर्शितासने वरराट् स हि ॥५८॥
योषाभिश्चाऽक्षतपुष्पैर्वर्धितो विप्रपुङ्गवैः ।  
निपीतो ग्रामयोषाभिश्चक्षुर्भिस्तृषितैरति ॥५९॥
हृदये गमितो दिव्यश्चात्मन्यर्पित इष्टवत् ।  
अथ स्त्रियः समानिन्युर्मण्डपं बालयोगिनीम् ॥4.23.६ ० ॥
सुरेश्वरीसहितास्ता जगुश्च लग्नगीतिकाः ।  
विप्राः कन्यां तदा गन्धाक्षतपुष्पादिभिर्द्रुतम् ॥६१ ॥
वर्धयामासुरुच्चैश्च मङ्गलानि जगुर्मुहुः ।  
दिनं सङ्कल्पयामासुर्न्यषादयन् सुरान्तिके ॥६२॥
कन्यकां वामभागे श्रीकृष्णनारायणस्य वै ।  
गणेशादिपूजनं च कारयामासुरित्यपि ॥६३॥
कामफलबन्धनं च मण्डपाग्निप्रपूजनम् ।  
कुण्डप्रपूजनं विप्रवृद्धादिपूजनं तथा ॥६४॥
प्रायश्चित्तं तु शुद्ध्यर्थं कारयामासुरित्यथ ।  
श्राद्धादितर्पणं चापि कुलदेवादिपूजनम् ॥६५ ॥
कारयित्वा वरगले कन्याहस्तेन मालिकाम् ।  
पुष्पाणां दापयामासुः पुष्पाक्षतादिवर्धनम् ॥६६॥
वरहस्तेन कन्यायाः कण्ठेऽपि मालिकां तथा ।  
वस्त्रग्रन्थिमतो विप्राश्चक्रुस्ततोऽभिदानकम् ॥६७॥
अग्नेः प्रदक्षिणां चतुर्वारं च नमनार्चनम् ।  
कारयामासुरेवैतौ हवनं हविषां तथा ॥६८॥
हस्तग्रहं पिता तत्र कारयामास दानकृत् ।  
वरहस्ते ददौ हस्तं कन्यायास्तु निकामतः ॥६९॥
निकामदेवो विप्रर्षिश्चाशीर्वादान् ददौ तदा ।  
महाभाग्यवती पुत्रि भव नारायणी सदा ॥4.23.७०॥
बालकृष्णः प्रजग्राह करं कन्यार्पितं करे ।  
सहधर्मान् चरतां वै तादात्म्यं चरतां सदा ॥७१ ॥
ददुर्विप्रा आशिषश्च दानं ददुः परे जनाः ।  
हस्तद्रव्यं ददुश्चापि बहुरत्नादिसम्भृतम् ॥७२॥
दक्षिणाऽर्हणदानानि विप्रेभ्यः प्रददौ पिता ।  
श्रीमद्गोपालकृष्णाद्या ददुर्दानानि भूरिशः ॥७३॥
गोदानादिसमस्तानि महादानानि वै ददुः ।  
कवलं च मिथस्तत्र जगृहतुर्वधूवरौ ॥७४॥
अन्योन्यस्य मुखे प्रेम्णा ददतुस्तत्र मण्डपे ।  
ऊर्मिकाखेलनं तत्र चक्रतुर्जलपात्रके ॥७५॥
परिहारं तु भूदेवाश्चक्रुर्वै योषितस्तदा ।  
गीतिकापूर्वकं रम्ये मन्दिरे दम्पतीं शुभे ॥७६ ॥
निन्युर्हास्यानि चक्रुश्च ददुस्ताभ्यां सुभोजनम् ।  
जलपानं तथा ताम्बूलकं ददुश्च वै रहः ॥७७॥
शयनं प्रददुस्तत्र वधूटी पारितोषिकम् ।  
प्राप्य सिषेवे कान्तं चाऽथ प्राघुणास्तथा प्रजाः ॥७८॥
भुक्त्वा व्यधुश्च शयनं प्रातर्जातं ततो जनाः ।  
पञ्चम्यामाषाढशुक्ले स्नात्वा भुक्त्वा समुत्सुकाः ॥७९॥
दम्पतीवाहिनीयुक्ताः सज्जा गन्तुं ततोऽभवन् ।  
पितानिकामदेवश्च धनं प्रादान्महोत्तमम् ॥4.23.८०॥
यौतकं बहुधा तत्र दिव्यं सर्वं विशेषतः ।  
प्रददौ कन्यका सापि श्रीमत्कृष्णनरायणम् ॥८ १ ॥
पति प्राह पितरौ मे सह कृष्ण नय त्वया ।  
धूनीग्रामे पितरौ मे मद्वियोगेन दुःखितौ ॥८२॥
स्यातां तस्माद् भवत्क्षेत्रं नय कृष्ण कृपां कुरु ।  
अथ तावत् समागत्य पादौ धृत्वा हरेरपि ॥८३ ॥
प्राह निकामदेवोऽपि नय नौ वै निजं गृहम् ।  
हरिः प्राह तथास्त्वेवं तथा गोपालकृष्णकः ॥८४॥
निन्ये स्नुषापितरौ तौ निजां कुङ्कुमवापिकाम् ।  
सुरेश्वरी तथा निकामदेवो बालयोगिनी ॥८५॥
ययुः कृष्णस्य वाहिन्या समं कुङ्कुमवापिकाम् ।  
धूनीग्रामजनाश्चाऽन्ये ययुर्भक्ता हरेस्तु ये ॥८६॥
प्रस्थानं चक्रिरे सर्वे मध्याह्ने भोजनोत्तरम् ।  
देववाद्यान्यवाद्यन्त पुष्पवृष्टिर्बभूव ह ॥८७॥
सुरेश्वर्या जिता माया जितः कृष्णः सुतार्पणात् ।  
जितो मोक्षश्चेति वाणी सुराणामभवद्दिवि ॥८८॥
अथ स्वर्गसमो ग्रामो मण्डपो दिव्यकानकः ।  
यज्ञशाला रसशाला महानसानि यान्यपि ॥८९ ॥
सर्वं तिरोऽभवत् सद्यः प्रस्थिते परमेश्वरे ।  
मिष्टान्नानि प्रसादानि देवाद्या निन्युरुत्सुकाः ॥4.23.९०॥
तीर्थानि च सुराद्याश्च ययुर्विस्मयमच्युते ।  
दासा दास्यो हरिकृता अदृश्यतां ययुर्द्रुतम् ॥९ १ ॥
वाहयित्वा वाहिनीं स्वां बालयोगिनिकापतिः ।  
बालकृष्णः प्रियायुक् चाऽऽययौ कुङ्कुमवापिकाम् ॥९२॥
मङ्गलानि समस्तानि तत्राऽऽसन् कृष्णमन्दिरे ।  
पिता प्रददौ दानानि भोजनानि मधूनि च ॥९३॥
महीमानादिपूजां स प्रचकार तथाऽर्पणम् ।  
धनादीनां यथायोग्यं व्यसर्जयतत्तः परम् ॥९४॥
महीमानाः प्रसन्नाश्च प्रययुः स्वालयाँस्ततः ।  
वध्वाः पित्रे च मात्रे च बालकृष्णः सुवर्णजम् ॥९५॥
मन्दिरं नित्यवासार्थं प्रददौ भोग्यजातकम् ।  
प्रापतुस्तौ परानन्दं जामातारं हरिं प्रभुम् ॥९६॥
प्राप्यकन्यामहाभाग्यं वीक्ष्य ययतुर्हर्षणम् ।  
निवृत्तौ तावृणात् कन्यां दत्वा तु विधिना ततः ॥९७॥
युयुजाते हरेर्मूर्तौ मोक्षार्थं तावहर्निशम् ।  
अथैकदा श्रीनिकामदेवः पप्रच्छ तं हरिम् ॥९८॥
श्रेयसे श्रेष्ठमत्रैव साधनं मोक्षकृत्तु यत् ।  
बद्रिके श्वशुरं मोक्षमानसं वीक्ष्य वै ततः ॥९९॥
मोक्षयोगं स्वजामाता बोधयामास सर्वथा ।  
यत् प्राप्य मानवाश्चापि मोक्षं तूर्णमवाप्नुयुः ॥4.23.१० ०॥
इति श्रीलक्ष्मीनारायणीयसंहितायां चतुर्थे तिष्यसन्ताने महीमानानां भोजनादि, शृङ्गारः, मण्डपं प्रतिगमनम्, श्रीकृष्णस्य शृङ्गारो मण्डपं प्रतिगमनम्, विधिश्चोद्वाहः कुङ्कुमवापिकां प्रत्यागमनं चेत्यादिनिरूपणनामा त्रयोविंशोऽध्यायः ॥२३ ॥
    
