+++
title = "१२१"

+++
श्रीनरनारायण उवाच-  
बद्रिके च ततोऽनादिःकृष्णोनारायणो हरिः ।  
लक्ष्मीं प्रज्ञां पाशवतीं चान्तर्भाव्य निजात्मनि ॥१ ॥
कुङ्कुमवापिकाक्षेत्रे त्वेकरूपेण चाऽवसत् ।  
द्वितीयेन स्वरूपेण श्रिया युक्तेन चान्तरे ॥२ ॥
साधुरूपेण तीर्थेषु ययौ श्रीयुक्तमूर्तिकः ।  
अगोचरोमुक्तसेव्यदेवजुष्टः सएकलः ॥३ ॥
कुङ्कुमवापिकातीर्थजलं पीत्वाऽश्वसारसम् ।  
जलं पीत्वाऽऽचमनं च कृत्वा स्नात्वा सरोवरे ॥४ ॥
श्रीगणेशं गुरुं चापि नत्वा सम्पूज्य भावतः ।  
सर्वतीर्थानि नत्वाऽपि कृत्वा सरःप्रदक्षिणम् ॥५ ॥
प्रययौ चाऽऽम्रवणतो व्याघ्रारण्यं महत्तरम् ।  
सिंहारण्यं ययौ पश्चात् तलश्यामस्थलं शुभम् ॥६ ॥
स्नात्वा ययौ सोमनाथं प्राचीपिप्पलमित्यपि ।  
मूलद्वारावतीं नैजां ततश्चोष्णपुरं ययौ ॥७ ॥
गोपनाथं ययौ पश्चाद् गोकर्णं प्रजगाम सः ।  
नृसिंहेशं शरभेशं कृत्वा व्योम्ना ययौ द्रुतम् ॥८ ॥
नारायणीं महादीर्घां सर्वोत्तमां नदीं पराम् ।  
त्रिनासं च सरश्चापि रुदलाल्पसरो ययौ ॥९ ॥
विषतुरीयकसरस्त्रिगायनसरोवरम् ।  
न्यायजं च सरश्चापि ययौ कङ्गूमहानदीम् ॥4.121.१ ०॥
न्यायजरां नदीं गत्वा भूमध्यसागरं ययौ ।  
नीपरां प्रययौ द्यूनां वातगामुरलां नदीम् ॥११ ॥
बालकृष्णसरश्चापि ययाबोबीं महानदीम् ।  
यानेशीं च ययौ कृष्णो द्विकलं च सरोवरम् ॥१ २।  
आयुरां च नदीं रम्यां चाऽब्धिं ययौ ततः परम् ।  
बहुलिङ्गसमुद्रं च गत्वा मत्कुञ्चिकानदीम् ॥१३ ॥
गर्तस्रावसरो गत्वा लीनपादसरो ययौ ।  
सूपरीशसरो गत्वा ततोऽर्केशां नदीं ययौ ॥१४॥
समुद्रं च ततो गत्वाऽऽमाञ्जनीं सुनदीं ययौ ।  
पारानसीं नदीं गत्वोल्लङ्घ्यसमुद्रमायतम् ॥१५॥
उष्ट्रालये मयूरां च नदीं ययौ जनार्दनः ।  
कारुलिङ्गीं नदीं गत्वा ययावैतसरोवरम् ॥१ ६॥
ग्रासकायां नदीं गत्वा व्योम्ना ब्रह्मप्रदेशकम् ।  
आययौ भगवान् बद्रि मेनकाङ्गीं महानदीम् ॥१७॥
शालवीनां तथा चैरावतीं नदीं ययौ प्रभुः ।  
शिक्षाङ्गीं चाङ्गशिक्षाङ्गां त्रियाज्ञिकां नदीं ययौ ॥१८॥
ब्रह्मपुत्रां च गङ्गां च गोदावरीं च नर्मदाम् ।  
शत्रुञ्जितां ययौ कृष्णस्ततोऽश्वपट्टसारसम् ॥१ ९॥
आययौ भगवान् व्योम्नाऽक्षरक्षेत्रं निजालयम् ।  
एकोनत्रिंशां सुभगां नैजां जन्मजयन्तिकाम् ॥4.121.२०॥
व्यधात् कृष्णः साधुवेषः कुङ्कुमवापिकालये ।  
एवं श्रीभगवान् बद्रि लक्ष्म्या मनोऽप्यपूरयत् ॥२१॥
पद्मावत्याश्च प्रज्ञायाः मनस्यपि ह्यपूरयत् ।  
पृथिव्यां यानि तीर्थानि नदीनदाद्रिसागराः ॥२२॥
वनभूगह्वरारण्यग्रामद्वीपसुरालयाः ।  
यत्र तत्र ययौ कृष्णनारायणायनो मुहुः ॥२३॥
श्रेयसे स्वस्तये कल्याणाय भद्राय देहिनाम् ।  
मोक्षाय मुक्तये निर्वाणाय शाश्वतसिद्धये ॥२४॥
अनेकान् देहिनः कृष्ण उद्दधार भवार्णवान् ।  
बद्रिके स्वेच्छया नैजकृपया लीलया धिया ॥२५॥
मुहुर्देशेषु सर्वेषु भक्तवशः प्रयात्यपि ।  
कृत्वोद्धारं जनानां च समायाति निजालयम् ॥२६॥
कुङ्कुमवापिकाक्षेत्रं राजते साधुभूषणः ।  
लक्षशः साधवः साध्व्यो यत्र वसन्त्यहर्निशम् ॥२७॥
त्रिशत्तमाद्याः कृष्णस्योत्सवा जन्मनिमित्तजाः ।  
क्रियन्ते साधुसाध्व्याद्यसङ्ख्यभक्तैः प्रमोददाः ॥२८॥
मुच्यन्तेऽसङ्ख्यमनुजास्तद्योगात् प्रतिवत्सरम् ।  
कृष्णनारायणपुत्रा युगला ये विदेशगाः ॥२९॥
तेऽपि त्वागत्य पितरं वीक्ष्य प्रसेव्य माधवम् ।  
प्रयान्ति ते निजमातामहदेशान् सुखान्विताः ॥4.121.३ ० ॥
असङ्ख्याश्च नरा नार्यो वैष्णवा भक्तिभावनाः ।  
बद्रिके नित्यमायान्ति सेवनार्थं हरिं प्रभुम् ॥३ १ ॥
निकामं ते सम्प्रसेव्य समासाद्य मनोगतम् ।  
प्रयान्ति निजदेशाँश्च प्राप्नुवन्ति परं सुखम् ॥३२॥
परं पदं परे धाम देहान्ते सम्प्रयान्ति वै ।  
अनादिश्रीकृष्णनारायणे तिष्ठति भूतले ॥३३॥
सर्वथा कार्तयुगको व्यवर्तत प्रजासु वै ।  
अन्ये युगाः प्रभावं न कर्तुं शक्ता भवन्ति तु ॥३४॥
सत्ये यथा तथा त्रेतायुगे द्वापरके तथा ।  
कलौ तथा हरेर्योगात् प्रजानां कृतवत् स्थितिः ॥३५॥
धर्मकामार्थमोक्षाणां बलं कृष्णकृपावशात् ।  
यथार्थं सुखदं चास्ते सर्वेषां देहिनां तदा ॥३६॥
बद्रिके श्रीकृष्णनारायणोऽनादिः परः प्रभुः ।  
ब्रह्मविष्णुमहेशाद्यैरर्थितश्च मुहुर्मुहुः ॥३७॥
पृथ्व्यां तस्थौ लक्षवर्षाण्यूर्ध्वं च पञ्चविंशतिः ।  
सहस्राणि तथा पञ्चशतानि सर्वगोचरः ॥३८॥
सपादलक्षवर्षान्ते परं धाम निजं पदम् ।  
तेनैव वर्ष्मणा दिव्यशाश्वतेन ययौ हरिः ॥३९॥
ततः कुङ्कुमवाप्यादौ मूर्तिरूपो विराजते ।  
सर्वेषां देहिनां चर्मचक्षुषां दृष्टिगोचरः ॥4.121.४० ॥
दिव्यदृशां तु दिव्यात्मा प्रत्यक्षः पूर्ववत् सदा ।  
लोमशादेस्तु भगवान् नित्यप्रत्यक्ष एव ह ॥४१ ॥
साध्वीनां च सतां साधुस्वरूपो नित्यगोचरः ।  
योगिनां ध्यानगम्यश्च मुक्तानां धामगोचरः ॥४२॥
भक्तानां स्नेहवशगो वर्तते हृदये स्थितः ।  
सर्वत्र वर्तते साक्षी स एव परमेश्वरः ॥४३॥
बद्रिके बहवस्तस्याऽवताराः सम्भवन्ति हि ।  
नरनारायणश्चाहं तस्याऽवतार एव ह ॥४४॥
त्वं चाऽपि तस्य कृष्णस्याऽर्धांऽगनाऽस्यवतारिणी ।  
भज तं परमात्मानं कान्तं भजाम्यहं यथा ॥४५॥
विष्णुब्रह्ममहेशाद्या यथा भजन्त्यहर्निशम् ।  
देवर्षिपितृसाध्याश्च यथा भजन्त्यहर्निशम् ॥४६॥
ईशा ईशानिका मुक्ता यथा भजन्त्यहर्निशम् ।  
स्मर कृष्णं सदा कान्तं शाश्वतानन्ददायकम् ॥४७॥
स्मारयाऽन्यान् हरिं तं च कृष्णं नारायणं प्रभुम् ।  
तस्यैव भजनं बद्रि भक्तिं कारय देहिनाम् ॥४८॥
तस्यैव भजनेनैव ते यास्यन्ति परं पदम् ।  
यथैव भजनं तस्य मोक्षदं च तथाविधम् ॥४९॥
संहितायाः श्रवणं च मोक्षदं नित्यमोददम् ।  
मया बद्रि श्रावितानि चरित्राणि हरेस्तव ॥4.121.५०॥
भक्ताभक्तमोक्षदानि चमत्कारमयानि वै ।  
तल्लीलाललितं नाथं हृदि निधेहि बद्रिके ॥५१॥
श्रीश्वेतायनव्यास उवाच-  
शृण्वन्तु मुनयो लक्ष्मीनारायणीयसंहिताम् ।  
ये श्रोष्यन्ति भागतोऽपि ते यास्यन्ति परां गतिम् ॥५२॥
खण्डोऽत्र प्रथमश्चास्ते कृतसन्तानकाभिधः ।  
द्वितीयश्च समास्ते वै त्रेतासन्तानकाभिधः ॥५३॥
तृतीयो द्वापरसन्तानाख्यः खण्डोऽस्य वर्तते ।  
चतुर्थस्तिष्यसन्तानाभिधोऽस्त्यत्र चमत्करः ॥५४॥
प्रथमे कृतसन्तानेऽध्यायाः पञ्चशतानि च (५९०) ।  
नवतिश्च तथाऽध्याया वर्तन्ते द्विजमूर्तयः ॥५५॥
श्लोकास्तु पञ्चपञ्चाशत्सहस्राणि तथा पुनः ।  
पञ्चशतान्यधिकानि सप्तविंशतियूञ्जि च (५५५२७) ॥५६॥
द्वितीये त्रीतसन्ताने त्वध्यायास्त्रिशतानि (३००) च ।  
वै द्वात्रिंशत्सहस्राणि द्वे शते च तथा पुनः ॥५७॥
पञ्चाशच्चापि चत्वारः श्लोकाः सन्ति हि तीत्रके (३२२५४) ।  
तृतीये द्वापरसन्तानकेऽध्यायाः शतद्वयम् ॥५८॥
सप्तत्रिंशत् (२३७) तथा सन्ति मोक्षदा दिव्यविग्रहाः ।  
श्लोकाः सन्ति सहस्राणि पञ्चविंशतिरप्यथ ॥५९॥
शतं षष्टिश्च वै द्वे च (२५१६२) मुक्तिदा भक्तिदाः खलु ।  
चतुर्थे तिष्यसन्तानेऽघ्यायास्तु (१२३) शतमित्यपि ॥4.121.६० ॥
त्रयोविंशतिश्चाप्येव वर्तन्ते ब्रह्मधामदाः ।  
श्लोकाः सन्ति त्रयोदशसहस्राणि तथोपरि ॥६ १॥
( १३०३८) अष्टात्रिंशतिसर्वे साक्षान्मोक्षप्रदाः पराः ।  
चतुःसन्तानरूपायाः संहितायास्तु सर्वशः ॥६२॥
(१२५०) अध्यायाश्चैकसाहस्रं तदूर्ध्वं हि शतान्यपि ।  
पञ्चाशत् सन्ति च तथा सर्वथा मोक्षकारिणः ॥६२॥
अस्याः पूर्णसंहितायाः श्लोकास्तु चैकलक्षकम् ।  
तदूर्ध्वं तु पञ्चविंशतिसहस्राणि वै तथा ॥६४॥
नवशतानि चैकाशीतिरतदूर्ध्वं भवन्ति हि (१,२५,९८१) ।  
ततोऽतिरिक्ताः सप्ताऽपि विद्यन्ते श्लोकका अपि ॥६५॥
अनादिश्रीकृष्णनारायणः श्रीवल्लभप्रभुः ।  
मुनयो! न्यवसत् पृथ्व्यां लक्षवर्षाणि तत्परम् ॥६६॥
पञ्चविंशतिसहस्राण्यपि पञ्चशतानि च ।  
तत्र कृताश्चमत्काराः सङ्ख्यातुं चाऽऽप्य गोचराः ॥६७॥
साधुरूपेण कृष्णेन कृता ये ये तु तेऽखिलाः ।  
लिखिता वै साधुसंहितायां साधुभिरादरात् ॥६८॥
सनत्कुमारप्रभृतिभिस्तु मोक्षपरायणैः ।  
श्लोके श्लोकेऽत्र सर्वत्र हरेर्योगेन देहिनाम् ॥६९॥
मोक्षेच्छया कृष्णकृपा सिञ्चिता दुर्लभा तु या ।  
कृपामूर्तिस्वरूपेयं संहिता मोक्षदा ततः ॥4.121.७०॥
लक्ष्मीरूपा संहितेयं संहिता श्रीस्वरूपिणी ।  
यथा लक्ष्मीस्तथा चेयं यथा चेयं तथा रमा ॥७१॥
दयिताऽनादिकृष्णस्याऽर्धाङ्गना मोक्षदायिनी ।  
पावनी सर्वलोकानां जननी मुक्तिगामिनाम् ॥७२॥
पोषणी चैहिकानां तु सम्पत्प्रदां तु कामिनाम् ।  
कृष्णकण्ठाद् दिव्यरूपा चाविर्भूतेयमीश्वरी ॥७३॥
श्रुतिरूपा ततश्चेयं वेदवद् वेदिनी त्वियम् ।  
वेदानां फलदा चेयं पूजिता वाचिता श्रुता ॥७४॥
सदा शान्तिकरी चेयं मुक्तिवन्मोदकारिणी ।  
राधावद् ऋद्धिसिद्धिध्रा सर्वर्द्धिसिद्धिदायिनी ॥७५॥
नारायणी मूर्तिमती नारायणस्य बोधिनी ।  
नारायणप्राप्तिकरी पूजिता वाचिता श्रुता ॥७३॥
वैष्णवीयं मूर्तिमती वैष्णवानां प्रमोदिनी ।  
योगिनी युगवार्तानां बोधिनी ब्रह्मयोगिनी ॥७७॥
ब्रह्मरूपकरी श्रोतुर्वक्तुः पूजयितुस्तथा ।  
स्वाहेयं सर्वयज्ञानां फलदा दक्षिणात्मिका ॥७८॥
प्रज्ञेयं श्रीकृष्णनारायणवल्लभमूर्तिजा ।  
ब्रह्मपारप्रदा चेयं यज्ञाऽवभृथरूपिणी ॥७९॥
सरस्वती ब्रह्मपत्नी नित्या वाणी हरेरियम् ।  
सतामाशीर्वादरूपा लोमशेन विकासिता ॥4.121.८० ॥
श्वैतिप्रभतिशिष्यैश्च सनकाद्यैः सुपोषिता ।  
द्यौर्दिव्या देवकोटीनां सजीवनप्रकारिणी ॥८ १ ॥
महासाध्वी सती देवी दिव्येयं चाऽच्युती मता ।  
गङ्गेयं पापविध्वंसकारिणी विष्णुधारिणी ॥८२॥
शिवेयं शिवदा स्वस्तिप्रदाऽऽनन्दप्रदा सदा ।  
सञ्ज्ञेयं मानदा सौरी गायत्री त्राणदा परा ॥८३॥
स्वधेयं सर्वपितॄणां प्रेतानां श्रेयसाम्प्रदा ।  
कौमुदीयं सुधास्वादप्रदा चान्द्री सरोजनी ॥८४॥
पद्मेयं पद्मिका पद्मधरीवाऽव्ययकारिणी ।  
अन्नपूर्णा कृष्णतृप्त्याभोगसुखप्रदायिनी ॥८५॥
गाणेशीयं सर्वविघ्ननाशिनी क्षेमलाभदा ।  
हानुमती महाशक्तिः शीलिनी ब्रह्मवर्चुला ॥८६॥
काच्छपी फणिनी शक्तिः पृथिव्युद्धारकारिणी ।  
महालक्ष्मीरियं विद्या नारायणस्य खेलनी ॥८७॥
बदरीयं हैमगिरौ तापसी तापनाशिनी ।  
यमुनेयं यमलोकगतिनिरोधिनी स्वसा ॥८८॥
गोमतीयं परब्रह्मकिरणानां प्रभात्मिका ।  
कामधेनुरियं द्रोग्ध्री कृष्णसौरभदायिनी ॥८९॥
सर्वकामप्रपूरेयं सेविता क्षीरपायसी ।  
अमृतेयं सेवकानां महामृतप्रदायिनी ॥4.121.९०॥
कल्पवल्ली शाश्वतीयं मनोवाञ्च्छाप्रपूरणी ।  
अक्षय्यपात्रिका चेयं कृष्णकथाऽक्षयान्विता ॥९१ ॥
कल्पद्रुमस्वरूपेयं सर्वार्थरसवर्षिणी ।  
चिन्तामणिः संहितेयं सर्वेषां कृष्णचिन्तनी ॥९२॥
पज्रमणिः सदा चेयं वासनाद्रिप्रभेदिनी ।  
सर्वव्रतमहाशाला संहितेयं फलप्रदा ॥९३ ॥
सर्वतीर्थमयी चेयं सर्वतीर्थप्रबोधिनी ।  
सर्वेश्वरी महादेवीश्वराणां स्मृतिकारिणी ॥९४॥
धार्मिकीयं धर्मरक्षाकर्त्री धर्मस्य धारिणी ।  
विभूतिः शाश्वतीयं च श्रीकृष्णस्याऽवतारिणी ॥९५ ॥
सङ्क्रान्तिः सहितेयं च कृष्णसङ्क्रान्तियोगिनी ।  
महोत्सवी सदा चेयं श्रोतुर्वक्तुः समुत्सवा ॥९६॥
अमूर्ता शब्दमूर्तेयं कृष्णजिह्वा रसाऽऽभरा ।  
कृष्णयोनिः कृष्णनारायणाऽऽनन्दप्रदायिनी ॥९७॥
मोक्षविमानिका श्रेष्ठा धामसृतिः सुकोमला ।  
कृष्णशय्यात्मिका दिव्या कृष्णपार्श्वप्रदायिनी ॥९८ ॥
श्रीकृष्णाऽऽस्यस्वरूपेयं कृष्णताम्बूलपायिनी ।  
अनादिश्रीकृष्णनारायणात्मरूपिणी त्वियम् ॥९९ ॥
बहुना किं साधवीयं चतुःपुमर्थदायिनी ।  
तुलसीमालिकेयं च साध्वीदीक्षेयमित्यपि ॥4.121.१०० ॥
महासन्न्यासिनी चेयं कण्ठीयं संहिता सदा ।  
ऋतम्भरेयं सततं सत्त्वप्रकर्षिणी त्वियम् ॥१०१ ॥
आतिवाहिकदेवीयं पराविद्येयमव्यया ।  
विधिशक्तिरियं शास्त्री भक्तिमूर्तिरियं तथा ॥१०२॥
दुःखहाश्रीरियं नित्यं कृष्णनारायणप्रिया ।  
लक्षाऽश्वमेधयज्ञानां फलदा वाचिता श्रुता ॥१०३ ॥
लक्षविष्णुमखानां च पुण्यदा मोक्षदा शुभा ।  
सर्वविधानां तपसां फलदा शान्तिदा तथा ॥१ ०४॥
सर्वव्रतानां तीर्थानां सर्वेषां पुण्यदायिनी ।  
कोटिधेनुगजाश्वानां दानानां फलदोत्तमा ॥१ ०५॥
ब्रह्माण्डदानफलदा जीवाऽभयप्रदायिनी ।  
कोटिकन्यादानफला कोटिश्रीदानसदृशी ॥१ ०६॥
उपनिषत् मूर्तिमती कृष्णसन्निधिकारिणी ।  
आत्मविद्या ह्यकामानां सकामानां तु चेष्टदा ॥१ ०७॥
धनदा पुत्रदा पुत्रीप्रदाऽऽरोग्ययशःप्रदा ।  
राज्यदा पुष्टिदा नारीप्रदा चेष्टपतिप्रदा ॥१०८ ॥
स्वर्गदा धामदा मोक्षप्रदा कृष्णांऽकवासदा ।  
सर्वदा सर्वदा चेयं संहिता हितदाऽन्वहम् ॥१० ९॥
गृहस्था तु गृहस्थानां गृहस्थितिप्रपोषिणी ।  
हृदिस्था तु सतां सच्चिदानन्दहरियोगिनी ॥4.121.११ ०॥
सर्वसौभाग्यदा चेयं सर्वोत्कर्षप्रदायिनी ।  
अनन्तानन्दधामाख्यसाम्राज्यसुखवर्षिणी ॥१११ ॥
वर्तते संहिता चेयं महामुक्तानिका क्षितौ ।  
प्रत्येकमस्याः सन्तानाः पुत्रा नारायणस्य वै ॥११२।  
नारायणसमा मोक्षे बले कीर्तौ च सम्पदि ।  
यथा कृतः सर्वधर्मे त्रेता यथाऽखिले मखे ॥१ १३॥
द्वीतो यथाऽखिले दाने तिष्योऽखिले जपेऽतुलः ।  
कृतः सामर्थ्यसञ्जुष्टस्त्रेता दिव्यचरित्रवान् ॥१ १४॥
द्वीतश्च दिव्यलीलाढ्यस्तिष्यः शरणितारकः ।  
सत्यः स्वात्मबलोद्धर्ता त्रेता सुरादिसंश्रयात् ॥१ १५॥
द्वीतः कृष्णचमत्कारात् तिष्यः साधुसमागमात् ।  
तिष्योऽयं कृष्णसन्तानः केवलः पठितः श्रितः ॥१ १६॥
श्रुतश्च श्रावितश्चापि पूजितश्च गृहेऽवितः ।  
स्मृतो गुणैर्गृहीतश्च तारयत्याश्रितान् द्रुतम् ॥१ १७॥
अनादिश्रीकृष्णनारायणस्य कानकीं शुभाम् ।  
हरेः सुप्रतिमां कृत्वा तिष्यसन्तानकं त्विमम् ॥१ १८॥
दद्याद् दाने तु यो भक्त्या विदुषे ब्रह्मवादिने ।  
वैष्णवाय विशेषेणाऽऽचार्याय गुरवेऽपि च ॥१ १९॥
विप्रायाऽध्यापकायाऽपि कथावाचनशीलिने ।  
धेनुं वत्सायुतां सर्वोपस्करणादिसंयुताम् ॥4.121.१ २०॥
शय्यां प्रपूर्णां मृद्वीं च पात्राणि चार्पयेत्तथा ।  
सरत्नधान्यवस्त्रादि दद्याद् यः स तु मोक्षभाक् ॥१२१ ॥
सकामः स्वर्गमासाद्य ब्रह्मकल्पायुरेव च ।  
भुक्त्वा भोगान् प्रयात्येव संहितादानतोऽक्षरम् ॥१ २२॥
तिष्यसन्तानकश्चाऽयं सद्भावाऽऽधायकः सताम् ।  
सत्सु स्नेहकरः सेवाधर्मबोधप्रदस्तथा ॥१ २३॥
पापानामपि सर्वेषां क्षालकः पापिमोक्षदः ।  
शरणागतजीवानां ब्रह्मधामप्रदः सुखः ॥१ २४॥
अपि साधोर्हरेर्वापि पापी प्रसादधुग् भवेत् ।  
तिर्यग् वा स्वेदजोऽण्डोत्थो जराजो वा समुच्यते ॥१ २५॥
तिष्याध्यायं गृहे त्वेकं वाचयेद् यः समाहितः ।  
तिष्यसन्तानपाठस्य लभते स फलं द्रुतम् ॥१ २६॥
मुनयः! तिष्यपाठानां तिष्यवेगो न बाधते ।  
तिष्यदोषा न जायन्ते यमोऽस्य याति दूरतः ॥१ २७॥
तिष्यकथाश्रवणार्थी मत्कृपापात्रमेव सः ।  
सर्वमोक्षप्रदान् साधून् श्रित्वा यत्लभतेऽक्षरम् ॥१२८॥
यस्य दानं तपो धर्मस्तपो जपो न शीलता ।  
तस्य तिष्याश्रयाद् साध्वीसाध्वाश्रयात् प्रमोक्षणम् ॥१२९॥
स्वर्णविमानकं कृत्वा संस्थाप्य तिष्यखण्डकम् ।  
प्रपूज्य चाऽर्पयेत् पात्रे दाता विमानगोऽक्षरे ॥4.121.१ ३०॥
सर्वकुटुम्बसहितो मोदते हरिमन्दिरे ।  
भुक्तिं मुक्तिं च लभते शाश्वतीं नात्र संशयः ॥१३१ ॥
इति श्रीलक्ष्मीनारायणीयसंहितायां चतुर्थे तिष्यसन्तानेऽनादिश्रीकृष्णनारायणस्य मुनिरूपेणाऽपरेण दिव्येनस्वरूपेण श्रीमनोरथपूरणार्थं पृथिव्यां सर्वतीर्थाऽभिगमनं, पुनः कुङ्कुमवापिकागमनम्, तिष्यसन्तानस्य समस्तसंहितायाश्चाऽध्यायश्लोकसङ्ख्यानिर्देशः, समस्तसंहितायास्तिष्यसन्तानस्य च दानादिमहिमेत्यादिनिरूपणनामैकविंशत्यधिकशततमोऽध्यायः ॥१२ १॥
    
    
