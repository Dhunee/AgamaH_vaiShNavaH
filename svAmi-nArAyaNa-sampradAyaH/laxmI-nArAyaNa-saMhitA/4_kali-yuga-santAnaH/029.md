+++
title = "०२९"

+++
श्रीनरनारायण उवाच-  
श्रूयतां च त्वया बद्रि माणिक्ये माधवि प्रिये ।  
कथां त्वत्र कृतघ्नाया योषितो मुक्तिकारिणीम् ॥१ ॥
आसीदेका विभावर्यां पुर्यां सौराष्ट्रमण्डले ।  
कुथली नामतो योषा दीना सगरजातिजा ॥२ ॥
एकाकिनी दीनबाला ह्यनाथाऽभवदार्त्तिनी ।  
आबाल्यान्मृतजननीपितृबान्धवपालका ॥३ ॥
पञ्चवर्षाऽभवद् यावत् तावत् सा मृतरक्षका ।  
गुरुणा सगराणां सा पोषिता वर्धिता गृहे ॥४ ॥
प्राप्तद्वादशवर्षा सा विवेद स्वां तु सागरीम् ।  
न विप्रां तेन विप्राण्यां स्नेहो विच्छिन्नतां गतः ॥५ ॥
या माता गर्भधर्त्री स्यात् सैव स्नेहस्य भाजनम् ।  
अन्या तु कृत्रिमस्नेहा कन्यास्नेहो न तत्र वै ॥६ ॥
वध्वाः स्नेहो जनन्यां यादृशः श्वश्र्वां न तादृशः ।  
जनयित्र्यां यथा स्नेहः स्तन्यदायां न तादृशः ॥७ ॥
गर्भधर्त्र्यां यथा स्नेहस्तत्सपत्न्यां न तादृशः ।  
गुरौ स्नेहो यथा लोके पितृस्नेहस्ततोऽधिकः ॥८ ॥
रक्तस्नेहाद्धर्मजन्यस्नेहो गौणो हि सर्वदा ।  
आपत्काले रक्तजः सः धर्मजाद्वै विशिष्यते ॥९ ॥
कुथली सागरी कन्या विप्राण्यां भेददृष्टितः ।  
वर्तनं त्वकरोत्तत्राऽऽज्ञायां प्रसेवनादिषु ॥4.29.१ ०॥
सर्वक्रियासु यद्वत् सा भ्रान्तचित्ता हि वर्तते ।  
न करोति गृहकार्यं जलस्याऽऽहरणादिकम् ॥११ ॥
मार्जनं मज्जनं शय्यास्तरणं पेषणीभ्रमिम् ।  
प्रातरुत्थाय विप्राण्या दत्तं भुक्त्वा तु सोत्सुका ॥१ २॥
सगराणां गृहाण्येव प्रयाति खेलने रता ।  
विमनस्का विप्रगृहे समनस्का तु सागरे ॥१ ३।  
सागरीभिः प्रमदाभिर्बोधिता सागरीति सा ।  
सागरी भवितुं तत्र चेच्छद् द्रुतं विवाहिता ॥१४॥
गुरुणा तु कृतं तस्या उपकारं न वेत्ति सा ।  
आबाल्यात् पालिता सर्वदानैः सा वेत्ति नैव तत् ॥१५ ॥
गणयत्येव नैवाऽपि मातापितृसमौ द्विजौ ।  
कृतं प्रपोषणं वर्षसप्तकं मनुते न तत् ॥१६॥
अबुद्धित्वात् स्वभावाद्वा बालात्वाद्वा प्रदूषणम् ।  
कृतघ्नीत्वं समापन्नं सागरीसङ्गतोऽपि वा ॥१७॥
बद्रिके कृतलाभानां हननं नरकाय तत् ।  
कृतानां हननं पुण्यहननं स्वर्गहं तथा ॥१८॥
गुरोगृहे तु कन्याया वासोऽयुतजनुःफलम् ।  
अन्ययोनिप्रसूताया विप्राणीत्वं हि दुर्लभम् ॥१९ ॥
तदस्याः सुलभं जातं तथापि कर्मनोदिता ।  
विप्रात्वं सा परित्यज्य सागरीत्वे मनोऽकरोत् ॥4.29.२०॥
अथ भार्या गुरोः कन्यामुपादिदेश शान्तये ।  
पुत्रिके कर्मसंसारो शसनामूलपोषितः ॥२१॥
विषयाद्यशनो मोदप्रमोदवारिषेचितः ।  
धर्माऽधर्मादिशाखश्च तृष्णादिपत्रपल्लवः ॥२२॥
भोगेहांऽकुरशोभाढ्यः सुखदुःखफलप्रदः ।  
रागद्वेषकुसुमाद्यैराकृष्यन्तेऽत्र देहिनः ॥२३॥
आत्मा दोषविहीनश्च वृक्षतामेति सङ्गतः ।  
संसारी वासनाबद्धस्तत उच्यत आर्त्तिमान् ॥२४॥
बाल्ये त्वात्मा दोषहीनो निर्मलश्चेन्द्रियेश्वरः ।  
यौवने दोषसर्वस्वो मलिनश्चेन्द्रियानुगः ॥२५॥
कन्या वापि कुमारा वा जिह्वारसातिबन्धनाः ।  
युवत्यो वा युवानोऽपि यो निशि श्नाति वेगिनः ॥२६॥
स वेगो निर्जितो येन यया तौ मोक्षभागिनौ ।  
नित्यसुखं परमेशधाम्नि तन्मोक्षणं महत् ॥२७॥
नारायणप्रसङ्गेन सतां योगेन कन्यके ।  
मोक्षो भवति संसारान्निरयस्त्वन्यसङ्गतः ॥२८॥
गर्भे प्रपाचितो देहो बाल्ये मुहुश्च संस्कृतः ।  
यौवने मलिनो मलवन्निम्नेन्द्रियमलाधिकः ॥२९॥
यदि वेगेन कामेन वासनयाऽतिवेगया ।  
परदेहे नरदेहे मुग्धा स्यात् सा विनश्यति ॥4.29.३०॥
मातापितृस्नेहपात्रं कन्या कुमारवन्मता ।  
तौ त्यक्त्या येतरं याति सा कृतघ्ना भवेदिह ॥३ १॥
अदीयमाना कन्या वै नेच्छया गन्तुमर्हति ।  
वधूर्भूत्वा प्रेषिता वै धर्मेण याति कान्तगा ॥३२॥
त्वं विप्रौ पोषकौ त्यक्त्वा नित्यं यासि गृहान्तरम् ।  
नाद्य ते समयस्तादृग् विनाऽऽज्ञां याहि मा तथा ॥३३॥
कन्यकानां परगृहे चिरयोगो भयावहः ।  
हावभावैश्च पुंयोगैर्मर्यादानाश आपतेत् ॥३४॥
विवाहवर्जिता कन्या भ्रंशं लभेन्न संशयः ।  
सागरी त्वं जन्मतोऽपि विप्रा त्वं ब्राह्मणीगृहे ॥३५॥
उत्पन्नफलवत् कन्ये पवित्रा त्वं हि भूसुरी ।  
देहस्ते निर्मलो जातो विप्रपोषणकारितः ॥३६॥
विप्राणीयोगमुत्सृज्य सागरीगा तु मा भव ।  
विप्राणीं मां विहायैव यदि पुत्रि गमिष्यसि ॥३७॥
कृतध्नीत्वं तदा प्राप्य भ्रश्यसे नात्र संशयः ।  
इत्युक्ता विप्रपत्न्या सा कन्या पप्रच्छ मातरम् ॥३८॥
कीदृश्यस्ताः कृतघ्न्यश्च वद मे मातरञ्जसा ।  
अथ माता विप्रपत्नी नाम्ना सा त्वात्मशेमुषी ॥३९॥
पुत्रीं प्राह कृतानां या हन्त्री कृतघ्निका तु सा ।  
शृणु पुत्रि तथा नार्यो भवन्तीह नरा अपि ॥4.29.४०॥
तेन पापेन निरयान् भुञ्जते मरणोत्तरम् ।  
मातृपुष्टा बालिका या मातरं नैव सेवते ॥४१॥
सा कृतघ्नी प्रथमैव द्वितीया मातृदुःखदा ।  
पोषिताऽपि च कन्या या विपरीता विरोधिनी ॥४२॥
सा कृतप्ना कुटुम्बस्य दोषवक्त्री कृतघ्निका ।  
गृहच्छिद्रं बहिर्वक्ति क्लेशं करोति तेन या ॥४३॥
सा कृतघ्ना सदा प्रोक्ता हन्त्री कीर्तेः कुटुम्बिनाम् ।  
या प्राप्तयौवना याति विनाऽऽज्ञां परमन्दिरम् ॥४४॥
स्वतन्त्रस्वविहारा सा कृतघ्ना कुलनाशिनी  
या विधिं तु समुत्सृज्य वृणुते तु स्वयंवरम् ॥४५॥
सा पित्रोर्दुःखदा चेत् स्यात् कृतघ्नात्वेन दूषिता ।  
गृहकार्याणि या त्यक्त्वा परकार्यपरायणा ॥४६॥
गृहकार्यं महतीनामर्थे रक्षति साऽपि सा ।  
वधूर्भूत्वा कान्तसेवां या करोति न मानिनी ॥४७॥
सा कृतघ्ना तथा श्वश्रूक्लेशिनी तद्विधा तथा ।  
सपत्नीदुःखदा या च गृहनारी विरोधिनी ॥४८॥
कान्तसम्बन्धिकलिदा गृहक्लेशाभिरोपिणी ।  
कृतघ्ना सा सदा बोध्योदासीना गृहकर्मसु ॥४९॥
या वधूं सेविकां नैव श्वश्रूः स्नेहयति क्वचित् ।  
सा वृद्धा दुःखदा वध्वाः कृतघ्ना गृहशासिनी ॥4.29.५०॥
या बालेषु पक्षपातं भोजनादौ विशेषतः ।  
अयोग्यं प्रकरोत्येषा कृतघ्ना ज्ञानवर्जिता ॥५१ ॥
कृतोपकारं साहाय्यं चाऽवमत्याऽतिवर्तिनी ।  
दोषान् वक्ति विरोधेन कृतघ्ना सा सदा मता ॥५२॥
पुष्टा तुष्टा पालिता च पालकं सा विहाय चेत् ।  
प्रयात्यन्यत्र पशुवत् सा कृतघ्ना सदा मता ॥५३॥
अभ्युदयः कृतो येन शिक्षान्नधनमन्दिरैः ।  
तं चेदापत्सु सहसा क्षिपेद् या सा कृतघ्निका ॥५४॥
गुरुं देवं पालकं च पितरं मातरं पतिम् ।  
या त्वापत्सु प्रक्षिपति कृतघ्ना सा प्रकीर्तिता ॥५५॥
कृतापकारं वदति नोपकारं कदाचन ।  
सा कृतघ्ना कृतहन्त्री निरयान् याति भामिनी ॥५६॥
आपद्विनाशकस्याऽपि तदापत्तौ न पक्षदा ।  
प्रत्युताऽनिष्टसंयोक्त्री सा कृतघ्ना मता सदा ॥५७॥
परेशेनाऽर्पितो देहो मानवो मोक्षलब्धये ।  
तं परेशं प्रविस्मृत्य वर्तते सा कृतघ्निका ॥५८॥
विवाहः कारितो येन विवाहिता च येन वा ।  
तयोर्गुणं न गृह्णाति दोषदा सा कृतध्निका ॥५९॥
अध्यापिता शिक्षिता या तथाऽऽपत्तारिता तु या ।  
तद्गुणं नैव जानाति विरोधिनी कृतघ्निका ॥4.29.६०॥
धर्मार्थं मानुषो देहो धर्मं जानाति नैव या ।  
अधर्मार्थकृतध्याना सा तु धर्मकृतघ्निका ॥६१॥
धर्मार्थकाममोक्षेषु साहाय्यदास्तु ये मताः ।  
तेषामपकृतौ लग्ना या सा कृतघ्निका सदा ॥६२॥
कृतघ्नानां निरया वै भवन्ति दुःखदाः सदा ।  
याम्यलोके परत्रापि सर्वं तासां विहन्यते ॥६३॥
सुखं न लभते क्वापि कृतघ्ना पापपर्वता ।  
कृतज्ञा लभते पुण्यं स्वर्गं सुखं महोत्सवम् ॥६४॥
कृतं जानाति या कन्या नारी वृद्धा नरोऽपि वा ।  
उपकारं प्रकुर्याच्च सा स्यात् स्वर्गनिवासिनी ॥६५॥
अत्र पुत्रप्रपौत्राद्यैः शोभते वंशविस्तरैः ।  
धनधान्याम्बरसम्पत्स्वर्णाद्यैरभिवर्धते ॥६६॥
कृतघ्नाया विनाशं वै याति सर्वं समूलकम् ।  
पुत्रि त्वं मा कृतघ्ना स्या निरयान् मा प्रयाहि च ॥६७॥
मम सन्तोषदा भूत्वा प्रवर्धयाऽतिसम्पदा ।  
यशसा वंशवृद्ध्याऽपि स्वर्गेऽपि च ततोऽधिका ॥६८॥
इत्युक्ता कुथली कन्या सागरी बीजदोषतः ।  
न मेने सा मातृवाक्यं पापं या मनुते नहि ॥६९॥
न दोषं मनुते तत्र त्यजने चाश्रयान्तरे ।  
निषेकदोषभावेन चाऽवमत्य वचो हि तत् ॥4.29.७०॥
प्राह प्रतिवचस्तत्र मातरं मतिविभ्रमा ।  
मातः कृतघ्नताः सर्वा आकर्णिता मुखात्तव ॥७१ ॥
स्वार्थस्ते मयि कोऽस्त्यत्र सागर्यां भिन्नयोषिति ।  
भिन्नवर्णोद्भवायां च भिन्नाचारादियोषिति ॥७२॥
न मे भिक्षुगृहे वृत्तिर्भिक्षुकी न भवाम्यहम् ।  
अहं सगरजातीया सागरं कञ्चिदाप्नुयाम् ॥७३॥
तत्र श्रेयो मम चास्ति न विप्रे स्वामिनि क्वचित् ।  
बालिकाश्चाप्यनाथाश्च सर्वैः पोष्यास्तु धर्मतः ॥७४॥
कृतोऽयं सर्वथा न्यायो वृद्धैश्चाऽप्रतिदानवत् ।  
बालानामुपकारो यः कर्तव्यं तत् समुच्यते ॥७९॥
तत्र नास्ति कृतघ्नत्वं कन्या धनं परार्थकम् ।  
मातः क्षमां विधेह्यत्र मज्जातौ तु प्रयाम्यहम् ॥७६॥
न भिक्षावारिबहुले विप्रे प्रयामि कर्हिचित् ।  
इत्युक्त्वा मातरं नत्वा ह्यवमत्य च तद्वचः ॥७७॥
प्रत्युत दूषणं दत्वा विप्राण्या पालनं कृतम् ।  
अविप्रायास्तु विप्राण्या पालनं तद्धि दूषणम् ॥७८॥
यद्वा परोपकर्तव्यं ममत्ववर्जितं वृषः ।  
कृतो भवत्या तत्राऽयं त्वाग्रहः पुत्रिकात्मकः ॥७९॥
कथं वै क्रियते साध्वि पूज्ये विमूलको मयि ।  
मृद् भूमौ वारि सलिले वह्निस्तेजसि वाऽनिले ॥4.29.८०॥
स्वस्वतत्त्वेषु विश्रामं लभन्ते नेतरे क्वचित् ।  
तथाऽहं सागरी कन्या सागरे शान्तिमेमि ह ॥८१ ॥
प्रयामि सागरं वंशं देहि वा न प्रदेहि माम् ।  
इत्युक्त्वा बद्रिके सा तु नत्वा तदात्मशेमुषीम् ॥८२॥
कुथली सम्परित्यज्य विप्रगृहं तु सात्त्विकम् ।  
राजसं सागरं वेशं स्वयं गत्वा समाश्रिता ॥८३॥
कृतघ्निकेति ब्राह्मण्या तदोक्ता सा तथाविधा ।  
पोषिकां मातरं त्यक्त्वा यतोऽन्यत्र स्वयङ्गता ॥८४॥
कृतघ्नात्वमहादोषं प्राप्ता सा कन्यका ततः ।  
किन्तु विप्रगृहे नित्यं देवप्रसादभोजिनी ॥८५॥
देवार्चनादिसेवाभिर्बहुपुण्यवती ह्यभूत् ।  
तस्याः पुण्यप्रतापेन कुथली प्राप्तयौवना ॥८६॥
विभावरीनगर्यास्तु राज्ञा नाम्ना विरामिणा ।  
अनाथा सा सगराय स्वभृत्याय समर्पिता ॥८७॥
नाम्ना धर्मकरेणाऽपि सगरेण विवाहिता ।  
राज्ञीसेवापरा जाता मान्या सम्पत्सुभोगिनी ॥८८॥
मोदते भोगसम्पत्त्या धर्मकरगृहे स्थिता ।  
चिरवर्षाणि सा भोगान् बुभुजे पुण्यनिर्मितान ॥८९॥
विंशतिः पुत्रकाश्चास्याः कन्यकाः सप्त चाऽभवन् ।  
पुण्यस्तरोऽभवत्तस्याः सान्तः पापस्तरस्ततः ॥4.29.९०॥
सम्प्राप्तस्तु कृतघ्नात्वभोगो विप्राणिकोदितः ।  
रुग्णा सा त्वेकदा जाता शीतपीडान्विता ज्वरैः ॥९१॥
पीडिता सा रुरोदाऽपि मासोत्तरं विशक्तिका ।  
उपचाराः कृताः पुत्रैः स्वामिना तत्कुटुम्बिभिः ॥९२॥
तथापि न ज्वरशान्तिरभवत् सुखमाप न ।  
राजयक्ष्माऽभवत्तस्याः सर्वनाशकरोऽथ सा ॥९३॥
सस्मार ब्राह्मणीं तत्र मातरं पोषिकां सतीम् ।  
तदुक्तं तत् कृतघ्नात्वं तत्फलं चागतं मम ॥९४॥
कालेन भावि भाव्यं च भवितव्यं न लीयते ।  
पुत्रैः पुत्र्यादिभिः सा तु सेविता दूरतो भयात् ॥९५॥
राजयक्ष्मभयान्नाऽन्ये पार्श्वे त्वायान्ति कर्हिचित् ।  
एवं सा वर्षदशकं पीडिता राजयक्ष्मणा ॥९६॥
कृतघ्नताफलं तस्याः प्राप्तं नाऽऽप्नोति चान्तताम् ।  
पतिता शयने त्वास्ते पञ्जराभाऽभवद्धि सा ॥९७॥
अथ पुत्रं ज्येष्ठमेव प्राह सा विगताशया ।  
यथा मोक्षो भवेन्मे च यथा मे मरणं भवेत् ॥९८॥
तथा कुरु मदर्थं वै कृतघ्नत्वनिवारणम् ।  
पुत्रस्तस्या द्रुतं त्वायाल्लोमशस्याश्रमं प्रति ॥९९॥
प्रार्थयामास तं श्रेष्ठमहर्षिं मोक्षणं प्रति ।  
यद्वा रोगस्य देहस्य चात्मशक्तिस्तु सम्भवेत् ॥4.29.१० ०॥
लोमशस्तं ज्येष्ठसुतं तिरश्चायनसञ्ज्ञकम् ।  
जगाद हितकृद्वाक्यं दयया पापनाशकम् ॥१० १॥
मन्त्रं गृहाण कृष्णस्य मात्रे देहि द्रुतं तथा ।  
अश्वपट्टजले स्नात्वा तीर्थवारि प्रदेहि च ॥१ ०२॥
अनादिश्रीकृष्णनारायणपादजलं शुभम् ।  
रोगाणां भवरोगाणां नाशकं सम्प्रदेहि च ॥१०३॥
इत्युक्त्वा प्रददौ मन्त्रं कृपया पापनाशकम् ।  
'ओं नमः श्रीकृष्णनारायणाय स्वामिने स्वाहा' ॥१०४॥
मन्त्रं प्राप्य सरो गत्वा स्नात्वा तीर्थजलं शुभम् ।  
लब्ध्वाऽनादिकृष्णनारायणपादजलं दधे ॥१०५॥
'ओं श्रीकृष्णनारायणेतिजपार्थं तु मालिकाम् ।  
लब्ध्वा श्रीबालकृष्णात् स ययौ स्वमातरं प्रति ॥१०६॥
मात्रेऽर्पितं जलं दिव्यं मन्त्रश्च मालिका रजः ।  
विभावर्यां कुथली सा समाप्ताऽघाऽभवद् द्रुतम् ॥१०७॥
पीडा नष्टाऽभवत्तस्या राजयक्ष्मा तु मूर्तिमान् ।  
बहिर्निर्गत्य देहात्तां कृतघ्नतास्त्रिया सह ॥१ ०८॥
हसन्नत्वा ययौ शीघ्रं बर्बुरारण्यकं प्रति ।  
कुथली रोगरहिता समाधौ संव्यलीयत ॥१ ०९॥
ददर्श तत्र देवेशं कृष्णनारायणं प्रभुम् ।  
बालकृष्णं निकटस्थं दिव्यं राधारमापतिम् ॥4.29.११ ०॥
प्राणमत् साऽतिभावेन पपात कृष्णपादयोः ।  
चुचुम्ब बहुधा कृष्णपादौ समाघिसंस्थिता ॥११ १॥
कृतघ्नतायाः पापं ते विगतं कृपया मम ।  
स्वस्थाऽसि भज गोविन्दं देहान्ते याहि चाऽक्षरम् ॥१ १२॥
इत्युक्त्वा प्रययौ कृष्णः स्वस्था सा बहिराययौ ।  
उत्थाय सर्ववृत्तान्तं पुत्रादिभ्यो न्यवेदयत् ॥१ १ ३॥
ततः सर्वेऽनादिकृष्णभक्ता जाताः समन्ततः ।  
लक्षवर्षाणि कुथली जीविता मोक्षणं गता ॥१ १४॥
एवं बद्रिप्रिये देवि कृतघ्न्याः पापनाशनम् ।  
मोक्षणं च कृतं कृष्णनारायणेन योषितः ॥१ १५॥
इति श्रीलक्ष्मीनारायणीयसंहितायां चतुर्थे तिष्यसन्ताने विभावरीपुरीस्थायाः कुथलीसागर्या मृतपितृबान्धवाया विप्रगृहे वर्धनं, स्वातन्त्र्येण कृतघ्नितादोषेण सागरपत्नीत्वं, कृतघ्नतायाः फलं राजयक्ष्मा, श्रीकृष्णनारायणाश्रयेण राजयक्ष्मरोगनाशः, मोक्षणं चेत्यादिनिरूपणनामा नवाधिकविंशतितमोऽध्यायः ॥२९ ॥
    
