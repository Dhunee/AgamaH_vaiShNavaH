+++
title = "०१६"

+++
श्रीनरनारायण उवाच-  
शृणु बद्रीप्रिये त्वं यत्प्राह श्रीबालयोगिनी ।  
नर्मकर्त्रीसमाख्यानं मातरं ब्रह्मरासनम् ॥१ ॥
तत्ते वक्ष्यामि कृष्णस्य ब्रह्मरसाशनप्रदम् ।  
यच्छ्रुत्वाऽपि नरा नार्यस्तद्रीत्या यान्ति मोक्षणम् ॥२ ॥
आसीद् ग्रामे कामयाने नाम्ना देवलको जनः ।  
तस्य भार्याऽभवत् साध्वी नर्मकार्यविचक्षणा ॥३ ॥
औदासीन्यगतस्याऽपि महादुःखगतस्य च ।  
हास्यविनोदशून्यस्य हास्यं जनयते तु सा ॥४ ॥
तत्कालोचितलावण्यपूर्णवाक्यैस्तथेतरैः ।  
यावद्रसप्रयोगैश्च नर्म जनयते द्रुतम् ॥५ ॥
गृहे समागता लोकाः प्रसन्नमानसा ह्यति ।  
जायन्ते वार्तया तस्याः समर्पयन्ति चोपदाः ॥६ ॥
धनं भूषा अम्बराणि मिष्टान्नानि शुभानि च ।  
धान्यानि चोपकरणान्यपि सर्वेऽर्पयन्ति च ॥७ ॥
राजा राजसभायां च महोत्सवे निजोत्सवे ।  
सूरिकाव्योत्तरं तस्या हास्यरसं युनक्त्यपि ॥८ ॥
सभा प्रसन्ना भवति मोदन्ते मानवा ह्यति ।  
राजा तस्यै महापारितोषिकं प्रददात्यपि ॥९ ॥
एवं सा देवलभार्या नाम्ना विनोदिनी सती ।  
सौराष्ट्रे सुभगे देशे प्रसिद्धा संव्यजायत ॥4.16.१ ०॥
हास्यकलाभ्यसनार्थं त्वायान्ति योषितो नराः ।  
तान् सा यथायथं सर्वान् शिक्षयत्यपि सर्वथा ॥१ १॥
अथैकदाऽगमत्तस्या गृहे सतां सुमण्डलम् ।  
साध्वीनां मण्डलं चापि भगवद्भक्तिकारकम् ॥१२॥
भोजिता वन्दिताः सर्वे गृहे स्वागतकर्मभिः ।  
तया प्रसेविताश्चापि रात्रौ चक्रुः सुकीर्तनम् ॥१ ३॥
साधूनां कीर्तनं श्रुत्वा साध्वीनां गीतिकास्तथा ।  
परमेशमतिर्जाता भक्तिधर्मपरायणा ॥१४॥
विनोदिन्या विचारोऽभूद् विनोदेन हरिः स्वयम् ।  
यथा सतां च साध्वीनां कीतनैः सुप्रसादवान् ॥१५॥
सन्तुष्टो जायते कृष्णनारायणः परप्रभुः ।  
तथा भवेत् सुसन्तुष्टो नित्यं तथा करोम्यहम् ॥१६॥
विचार्येत्थं ब्रह्मरसायनाख्यसाधुतस्तु सा ।  
जग्राह वैष्णवं मन्त्रं मोक्षदं तूलसीस्रजम् ॥१७॥
'ओं नमः श्रीकृष्णनारायणाय पतये स्वाहा' ।  
जजाप परमं मन्त्रं मूर्तिं जग्राह चित्रजाम् ॥१८॥
पुपूज तां हरेर्मूर्तिं नित्यं प्रसेवते मुदा ।  
भक्ता जाता हरेः शुद्धा विनोदिनी विलासिनी ॥१९॥
सा पप्रच्छ गुरुं साधुं ब्रह्मरसायनाऽभिधम् ।  
ब्रह्मानन्दमहामिष्टानन्दरसाप्तिसाधनम् ॥4.16.२०॥
अत्यादरेण तां शिष्यां प्राह ब्रह्मरसायनः ।  
सर्वे रसा यत्र चैकीभवन्ति परमे रसे ॥२१॥
श्रीमत्स्वामिबालकृष्णनारायणाऽवतारिणि ।  
तदाप्तिस्तद्रसाप्तेस्तु साधनं भगवान् स्वयम् ॥२२॥
प्रेमभक्त्यात्मसर्वस्वनिवेदिता हरेःप्रिया ।  
आत्मनिवेदनेनाऽयं श्रीकृष्णः समवाप्यते ॥२३॥
आत्मनिवेदनं स्नेहप्रेमानुरागसम्भृतम् ।  
प्रातिकूल्याऽलसत्वाऽश्रद्धादिदोषविवर्जितम् ॥२४॥
अन्यवृत्त्यप्रतिहतं सततस्फूर्तिगोचरम् ।  
दिव्याऽपरोक्षभानाढ्यश्रीकृष्णकान्तसंश्रितम् ॥२५॥
पञ्चभूतशरीरेऽस्याऽऽवेशः कृष्णस्य सर्वथा ।  
इन्द्रियाणां गोचरेषु मूर्तिस्तस्यैव तद्गुणाः ॥२६॥
तद्विषयास्तन्माधुर्यं तत्सुखं तत्प्रमोदिता ॥
तद्रसस्तस्य संस्पर्शस्तद्रूपं तच्छ्रवस्तथा ॥२७॥
तद्गन्धस्तस्य चादानं तद्विहारस्तत्सर्जनम् ।  
तदानन्दश्च मननं तस्य सञ्चिन्तनं मतिः ॥२८॥
तन्मानं तन्निर्णयश्च तत्प्रमा तत्स्मृतिस्तथा ।  
तत्संस्कारास्तदिच्छा च स ज्ञेयो ज्ञप्तिसङ्ग्रहे ॥२९॥
स्फूर्तौ भाने विरामे च स एव गोचरः सदा ।  
अन्तर्बहिश्च स एव कृष्णनारायणः प्रभुः ॥4.16.३० ॥
गुप्ते प्रकाशे हृदये निर्जने सजनेऽपि सः ।  
क्रियायां निजचेष्टायां हास्ये प्रमोदने च सः ॥३ १ ॥
सर्वथाऽऽभूषणादौ च शृङ्गारेऽपि हरिर्हि सः ।  
स्नाने स्वपने धूल्यादौ विनोदे च व्रतेऽपि सः ॥३२॥
स्वत्वे पारक्यरूपे च समर्पणे ग्रहेऽपि च ।  
आदाने च प्रतिदाने विनिमयेऽपि मापतिः ॥३३॥
परितः सन्मुखे पृष्ठे मध्येऽधश्चार्धकेऽपि सः ।  
अनुयोगी प्रतियोगी संसर्गेऽपि हरिर्हि सः ॥३४॥
आस्वाद्ये रस्यविकृतौ तृप्तौ पेयेऽतिशीतले ।  
काम्ये चाकर्षणे गोष्ठौ विनोदेऽपि च माधवः ॥३५॥
गृहे वने चत्वरे च वितर्दौ मञ्चकेऽपि सः ।  
दोलायां च विमाने च याने च वाहनेऽपि सः ॥३६॥
इष्यमाणे च तद्भिन्ने महानन्दात्मको हरिः ।  
आनुकूल्यप्रवाहे च प्रच्छाद्येऽपि प्रभुर्हि सः ॥३७॥
एवं सर्वत्र भगवान् यस्याः श्रीकृष्ण एव हि ।  
तस्या भक्तिः प्रेमपूर्णा साधनं कृष्णलब्धिकृत् ॥३८॥
कृष्णाप्तौ तद्रसाप्तिश्च शाश्वती चाऽनिवर्तिनी ।  
तद्योगजा भवेद् दिव्या चात्मार्पणरसादिजा ॥३९॥
अन्यथा नाऽऽप्यते कृष्णो नाऽऽप्यते तद्रसोऽपि च ।  
नाप्यते शाश्वतानन्दो विनोदिनि! कृपां विना ॥4.16.४०॥
सेवया त्वर्जयेत्तस्य कृपां स्नेहेन तन्मनः ।  
अर्पणेनाऽर्जयेत् कृष्णं कृष्णेन तन्महारसम् ॥४१॥
फलं ब्रह्मरसं प्राप्य प्राप्तव्यं नाऽवशिष्यते ।  
इत्युक्ता गुरुणा साध्वी विनोदिनी तु देवली ॥४२॥
गुरोः सेवां तथा चक्रे यथा शिक्षा समर्जिता ।  
नारायणः स्वयं कृष्णो गुरुर्नारायणः स्वयम् ॥४३॥
प्रत्यक्षः सर्वफलदो यथाभक्तानुवर्तनः ।  
गुरुर्ब्रह्म गुरुः कृष्णो गुरुर्जीवहरिः प्रभुः ॥४४॥
स एव तोषितः सम्यक् सर्वमानुषनाटनः ।  
तया प्रतोषितो देवेश्वराधिपनरायणः ॥४५॥
मत्वैवं सा गुरुं भक्त्या तोषयामास सुन्दरी ।  
ब्रह्मचर्यपरा धर्मपरा सेवापरायणा ॥४६॥
गुरुस्तस्या गृहे वासं चिरं चकार शान्तिमान् ।  
अथैकदा दधाराऽसौ रूपं देवलकस्य वै ॥४७॥
अथ तं सुन्दरं कान्तं पतिं गुरुं विबुध्य सा ।  
उवाच परया प्रीत्या धन्याऽस्म्यनुग्रहाऽर्थिनी ॥४८॥
यथेष्टं गुरुदेव त्वं मम स्वामिस्वरूपधृक् ।  
प्रसेवस्व निजां मत्वा ब्रह्मरसं प्रपायय ४४९॥
पातिव्रत्यं स्वाम्यधीनं स्वामी त्वं वर्तसेऽधुना ।  
नारायणस्वरूपस्त्वं स्वामिरूपोऽसि गृह्ण माम् ॥4.16.५०॥
अथ प्रसन्नो गुरुराड् वीक्ष्य सर्वां सुभावनाम् ।  
अगृह्य तां ततश्चाशीर्वादं ददौ हृदा मुदा ॥५१॥
भव दासी हरेः पत्नी भक्ता चैकान्तिनी परा ।  
दिव्यलक्ष्मीसमा शिष्या नारायणी नरोत्तमी ॥५२॥
अहं त्वत्सेवया तुष्टो ददामि तेऽतिवैभवम् ।  
चमत्कारं दिव्यरूपधारिणी सुखिनी भव ॥५३॥
इत्युक्त्वा श्रीगुरुर्ब्रह्मरसायनो विनोदिनीम् ।  
पस्पर्श करमात्रेण पाययामास वारि च ॥५४॥
तावद् दिव्या पररूपा राधालक्ष्मीसमा सती ।  
निरावरणदेहा च सम्बभूव विनोदिनी ॥५५॥
एवं जाता दिव्यदेवी दिव्यक्रियाऽतिमानुषी ।  
गुरुः पूजां गृहीत्वा च कृष्णपूजां समर्प्य च ॥५६॥
तिरोबभूव सहसा विद्युल्लतेव चाम्बरे ।  
वीक्ष्यैवं परमं श्रेष्ठं चमत्कारं गुरावपि ॥५७॥
विनोदिनी महाश्चर्यपरा स्तब्धाऽभवत् क्षणम् ।  
तर्कयामास बहुधा कोऽयं गुरुस्वरूपधृक् ॥५८॥
साक्षान्नारायणः किंवा नरो नारायणाऽनुजः ।  
ईश्वरो वाऽन्तरात्मा वा परब्रह्म प्रभुश्च वा ॥५९॥
दिव्यतां सङ्गता यस्य कृपया स्पर्शनेन च ।  
तथापि दिव्यदृष्ट्याऽयं गुरुर्मया न वीक्ष्यते ॥4.16.६०॥
अतोऽतिदिव्यलोकस्थो भवेन्नारायणो गुरुः ।  
मायालोकास्तु मे दृष्टेर्गोचराः सन्ति चाऽधुना ॥६१॥
दृश्यते न गुरुस्तत्र ततो ब्रह्म भवेदयम् ।  
अहो प्राप्तो विनोदिन्या विनोदेन विनोदकृत् ॥६२॥
अथापि धन्यभाग्याऽस्मि गुर्वर्पिताममायिकीम् ।  
कृष्णमूर्तिं भजिष्येऽहं यतिष्ये लब्धये पुनः ॥६३॥
इत्येवं सा महाशान्तिं मत्वा ध्यायति चाच्युतम् ।  
तावदन्ये साधवश्च साध्व्यश्चापि तिरोऽभवन् ॥६४॥
सर्वे ते श्रीकृष्णनारायणमूर्तौ लयं गताः ।  
अथ प्राप्ता निश्चयं सा गुरुर्मूर्तिरियं यतः ॥६५॥
साक्षान्नारायणे कृष्णे सर्वेऽत्र विलयं गताः ।  
गुरुर्मूर्तिं च मे दत्वा तिरोऽभवन्न लोक्यते ॥६६॥
ततः सोऽयं वर्ततेऽद्य स्वामिकृष्णनरायणः ।  
एवं त्वतिप्रसन्तुष्टा प्राह देवलकं पतिम् ॥६७॥
मूर्तिश्चाऽयं स्वयं साधुर्ब्रह्मरसायनात्मकः ।  
चेतनोऽपि प्रतिमाऽऽस्ते धन्यः स्वामिन् भवस्यपि ॥६८॥
आवयोः परमं भाग्यं विनोदेन च देहिनाम् ।  
अन्तरात्मा प्रतुष्टः सन्नस्मद्गृहमपाययौ ॥६९॥
विनोदयिष्ये सततं तं साक्षात्पुरुषोत्तमम् ।  
सेवां करोतु भगवन् भवान् स्वामिन् सदाऽस्य वै ॥4.16.७०॥
अथ मूर्तिं सजीवां तां सेवेते तौ मुदान्वितौ ।  
यथोक्तरीत्या देवेशं यथासत्कारमाननम् ॥७१॥
देवलको नित्यमेवाऽर्चयत्यच्युतमुत्सुकः ।  
किन्तु विनोदिनी भेजे प्रभुं प्रत्यक्षवत् पतिम् ॥७२॥
तथापि श्रीकृष्णनारायणश्चेतनरूपवान् ।  
नाऽऽविर्भवति मूर्तेस्तु भावाभिज्ञश्चिरं क्वचित् ॥७३॥
अस्थैर्यं तु विनोदिन्याः परीक्षितुं समिच्छति ।  
विनोदिनी गते वर्षे मूर्तेः सेवनतस्ततः ॥७४॥
व्रतं जग्राह मूर्त्यग्रेऽनशनं दर्शनेच्छया ।  
मासं व्रतं चकारैव मूर्त्यग्रे कमलासने ॥७५॥
सन्निषक्ता करे मालां धृत्वा जजाप केशवम् ।  
नेत्राभ्यां तन्मूर्तिरूपं मनसा मननं हरेः ॥७६॥
आत्मना स्फुरणं तस्य स्वप्नादौ प्रतिमां हरेः ।  
आलोचयति नान्यद्वै पूजायां स्पर्शनं व्यधात् ॥७७॥
यावदिन्द्रियवृत्तीः सा नियुयोजान्तरे हरौ ।  
बाह्ये हरौ नियुयोज बाह्यभानाऽपि सुन्दरी ॥७८॥
बाह्यान्तरैक्यमापन्ना चैकतानपरायणा ।  
अभवत् सा सती भक्ता विनोदिनी वरेऽच्युते ॥७९॥
अथ श्रीभगवानस्या हास्यरसाभिलालसः ।  
नाविर्भवति व्यक्तात्मा प्रतीक्षते विनोदनम् ॥4.16.८०॥
मासोत्तरो व्यतीयाय समयस्त्वेककाऽऽसने ।  
ततो मूर्तेर्विनोदं सा कर्तुमारब्धवत्यपि ॥८ १॥
दृश्यसे त्वं चैकमुखो तथापि विमुखो ह्यसि ।  
द्विमुख्याः पञ्जरे न्यस्तो भविष्यस्यमुखोऽन्तरे ॥८२॥
प्रस्रवणप्रशून्यस्त्वं चाऽव्यक्तस्रवणे धृतः ।  
भविष्यस्यस्रवो नित्यं सस्रवो भव मत्कृते ॥८३॥
एवं विनोदवाक्यानि मूर्तेर्हास्याय मानिनी ।  
मुक्तकण्ठेन सततं जगाद कृष्णसन्निधौ ॥८४॥
अथाऽप्याह हरिं सा च नर्मवाक्यं ततः परम् ।  
महद्रूपोऽसि सततं वितस्तिमूर्तितां गतः ॥८५॥
प्रवेष्टुं च हिरण्गर्भं किमिच्छसि तथा कुरु ।  
एवमाभाष्यासनात् सा समुत्थाय ननर्त ह ॥८६॥
तावत्प्रसन्नतां प्राप्तः स्वामिकृष्णनरायणः ।  
मूर्तिं विवृत्य सहसा तेजसा व्याप्तविग्रहः ॥८७॥
युवा किशोरः समभूद्धास्यं कृत्वा पुरःस्थितः ।  
समाश्लिष्यत् सतीं भक्तामपाययद् रसं निजम् ॥८८॥
मूर्तेः सुखं ददौ तस्यै सर्वेन्द्रियादिगोचरम् ।  
ततो विनोदिनीं मूर्तौ लीनीभूतां चकार सः ॥८९॥
यावत् स्वस्य सुखं दिव्यं सर्वं तस्यै ददौ प्रभुः ।  
तृप्ताऽभवत्तु सा दिव्या दिव्यमुक्तानिका द्रुतम् ॥4.16.९०॥
अभवन्मायया हीना ब्रह्मलोके स्थिता यथा ।  
तावत् तत्र महापुण्यैर्देवलोऽपि समाययौ ॥९१॥
वीक्ष्य कान्तेन कृष्णेन कार्ष्णीं विनोदिनीं सतीम् ।  
निजं चापि तथैच्छत् सः कृष्णे द्रवमवाप्तवान् ॥९२॥
श्रीकृष्णोऽपि परं भावं ज्ञात्वा देवलकान्तरे ।  
सखीरूपं विनोदिन्या इव तं योषितं व्यधात् ॥९३॥
नररूपं विहायैव सखी देवलिकाऽभवत् ।  
विनोदिनीसमा रूपे सर्वथा कृपया हरेः ॥९४॥
यथा लक्ष्मीःप्रिया राधा तथा देवलिकाऽभवत् ।  
उभे मुक्तानिके जाते दिव्ये दिव्यविभूषिते ॥९५॥
दिव्यब्रह्मरसाढ्ये च दिव्यकृष्णस्वरूपिके ।  
लीने जाते कृष्णनारायणे तद्देहसंस्थिते ॥९६॥
एवं श्रीकृष्णकान्तस्ते ह्युभे धाम निनाय वै ।  
शाश्वते ब्रह्मपरमानन्दसुखे ममज्जतुः ॥९७॥
मातश्चैवं ब्रह्ममहारसपानाशनं सदा ।  
जायते कृष्णभक्तायास्तथा मे विद्यतेऽधुना ॥९८॥
न मेऽन्यत्राऽस्ति भवनं भावना श्रीहरिं विना ।  
ब्रह्मरसो हरावस्तीत्युक्त्वा मौनं समादधत् ॥९९॥
इत्येवं बदरीदेवि परब्रह्मरसोऽव्ययः ।  
यथाऽऽप्यते तयाऽऽप्तश्चोभाभ्यामाप्तस्तथोदितः ॥4.16.१० ०॥
या चाऽन्या वाऽन्य एवापि सर्वस्वभावनार्पणात् ।  
उक्तरीत्या परब्रह्मानन्दरसमवाऽप्नुयात् ॥१०१ ॥
परब्रह्मरसाऽवाप्तौ परब्रह्माऽस्ति कारणम् ।  
साधुरूपस्य सेवाऽपि परब्रह्माऽऽप्तिकारणम् ॥१ ०२॥
इति श्रीलक्ष्मीनारायणीयसंहितायां चतुर्थे तिष्यसन्ताने बालयोगिनीगीतायां परब्रह्मरसाशनाप्तये विनोदिन्या देवलकपत्न्या विनोदेन प्रसादितभगवतो ब्रह्मरसायनसाधुरूपेण साक्षात्प्राप्तिर्मोक्षणं देवलकस्य सखीत्वं चेत्यादिनिरूपणनामा षोडशोऽध्यायः ॥१६ ॥
    
