+++
title = "०५३"

+++
श्रीनरनारायण उवाच-  
शृणु बद्रीप्रिये देवि राजाऽऽसीत् शालमित्रकः ।  
क्षत्रियो धर्मनिष्ठश्च प्रजापालनतत्परः ॥१ ॥
दानधर्मरतो नित्यं गोविप्रसाधुपूजकः ।  
अन्नसत्रं गृहे यस्य वस्त्रसत्रं महत्तथा ।  
धनसत्रं तथा यस्य कोशेऽभूद् दीनरक्षकम् ॥२ ॥
यस्य ग्रामे दिव्यदेवालयाः सन्ति सुशोभिताः ।  
विप्राश्च साधवः साध्व्यो देवसेवापरायणाः ॥३ ॥
वर्तन्ते 'यस्य नगरे राष्ट्रग्रामेषु वै तथा ।  
जीविकाजीवनाः सर्वे राज्ञा दत्तार्थवृत्तिकाः ॥४ ॥
प्रतिदेवालयं क्षेत्रं सस्यानां जनकं महत् ।  
महती वाटिका चापि गोधनं दांसदासिकाः ॥५ ॥
अन्नवस्त्रप्रदानं च प्रतिवर्षं पृथक् तथा ।  
धनदानं पृथक् चापि जीविका प्रतिमन्दिरम् ॥६ ॥
एवं राज्ये सर्वतोऽस्य धर्मशालास्तथाऽभवन् ।  
वृक्षच्छायाश्च मार्गेषु तथोद्यानानि मन्दिरे ॥७ ॥
वर्तन्ते दैवपुष्पार्थं जलकूपाः प्रतिस्थलम् ।  
देवपूजाप्रवाहाश्च चन्दनाक्षतकुङ्कुमम् ॥८ ॥
धूपदीपसुनैवेद्यफलताम्बूलकानि च ।  
राजकोशात् प्रपद्यन्ते प्रतिदेवालयं सदा ॥९ ॥
एवं पूर्वैः पूर्वतरैः पूर्वतमैः सुजीविकाः ।  
बद्धा देवार्हणार्थं वै सर्वथा पूर्वजीविकाः ॥4.53.१ ०॥
अथ राजा वर्तमानः शालामित्रस्तदा स्वयम् ।  
भक्तो भूत्वा परीक्षार्थं पूजाकालेऽन्वहं द्रुतम् ॥११॥
प्रत्येकं मन्दिरं याति यात्राक्षुर्भिक्षुको यथा ।  
विलोकयति बद्धां तां व्यवस्थां पूजकैः कृताम् ॥२॥
पूजका नैव कुर्वन्ति पूजां पूर्वैर्यथाऽर्पिताम् ।  
यथाक्लृप्तां न कुर्वन्ति सेवानैवेद्यकं ह्यपि ॥१ ३॥
आरार्त्रिकं न कुर्वन्ति क्वचित् क्वचिन्न वन्दनम् ।  
कुत्रचिद्धूपनं नैव कुत्रचिन्नैव दीपनम् ॥१४॥
कुत्रचिच्चन्दनं नैव कुत्रचिन्नैव तूलसी ।  
कुत्रचिन्न महादेवे स्नानपुष्पाम्बरादिकम् ॥१५॥
कुत्रचिन्न हरौ कृष्णे भूषाम्बरनिवेदनम् ।  
कुत्रचिन्न रवौ देव्यां पूजाशृङ्गारतर्पणम् ॥१ ६॥
कुत्रचिन्न नरे नारायणे नैवेद्यकार्पणम् ।  
कुत्रचिन्नैव पूजाऽस्ति नीराजनं न जायते ॥१७॥
पूजकेषु व्यसनानि प्रत्यक्षं स व्यलोकयत् ।  
नरानार्यो धर्महीना वर्तन्ते मन्दिरादिषु ॥१८॥
स्नानसत्कर्महीनाश्च पूजका मलिनास्तथा ।  
स्वार्थमात्रपरा नैजोदरम्भरा वसन्ति च ॥१९॥
क्वचित्तु मन्दिरे भ्रष्टाचारा मद्यपरायणाः ।  
वर्तन्ते पूजकाश्चेति प्रत्यक्षं स व्यलोकयत् ॥4.53.२०॥
वीक्ष्यैवं निजराज्ये वै मन्दिरेषु घृणास्थितिम् ।  
विचारमकरोद् राजा बुद्ध्या विवेकमिश्रया ॥२१ ॥
मम ये पूर्वजा दत्तवन्तो दानानि जीविकाः ।  
धर्मार्थं देवपूजार्थं दैवकार्यार्थमन्वहम् ॥२२॥
मन्दिरेषु पूजका ये पूजिका याश्च सन्ति वै ।  
न कुर्वन्ति यथार्थं ते पूजनं देवतार्चनम् ॥२३॥
वृथा खादन्ति ते सर्वे घसाशिनो वृषोज्झिताः ।  
येन ध्येयेन तेभ्यो वा देवेभ्यो दत्तजीविकाः ॥२४॥
तद्ध्येयं जायते नैव देवपूजा न जायते ।  
व्यसनानि पूजकास्ते समाचरन्ति सर्वथा ॥२५॥
न तेजो विद्यते तेषामाननेषु मनागपि ।  
निस्तेजसो विलोक्यन्ते पूजका मन्दिरेषु वै ॥२६॥
भ्रष्टाचारा भ्रष्टधर्माः कदर्या इव धूम्रिणः ।  
यत्र पूजाकरा भ्रष्टाचाराः स्वोदरपूर्त्तिकाः ॥२७॥
व्यसनाभिभूतचित्ता देवास्तत्र वसन्ति न ।  
यत्र वै पूजकाः स्नानहीनाश्च मलिनान्तराः ॥२८॥
मलिवस्त्रा मलिदेहा देवास्तत्र वसन्ति न ।  
यत्र वै पूजकाः कामिक्रोधिलोभिप्रतारिणः ॥२९॥
असत्याऽनृतमिथ्याढ्या देवास्तत्र वसन्ति न ।  
सतृष्णाः पूजका यत्र प्रमादाऽऽलस्यसम्भराः ॥4.53.३०॥
निस्त्रपाः स्वाध्यायहीना देवास्तत्र वसन्ति न ।  
पूजकाः स्नेहहीनाश्च भक्तिसेवोज्झताः खलाः ॥३१ ॥
देवगौरवहीनाश्च देवास्तत्र वसन्ति न ।  
यत्राऽर्चका व्रतहीना नास्तिक्याडम्बरान्बिताः ॥३२॥
मृषावादा मृषाकार्या देवोत्सवादिवर्जिताः ।  
पूजाप्रकारशून्याश्च देवास्तत्र वसन्ति न ॥३३॥
यत्र गन्धः सुगन्धो न धूपो दीपो न विद्यते ।  
यत्र नीराजनं नास्ति देवास्तत्र वसन्ति न ॥३४॥
यत्र शुद्धिर्न पात्राणां जलशुद्धिर्न विद्यते ।  
नैवेद्यस्य न वै शुद्धिर्देवास्तत्र वसन्ति न ॥३५॥
देवगृहस्य शुद्धिर्न शुद्धिः सिंहासनस्य न ।  
देवशय्यादिशुद्धिर्न देवास्तत्र वसन्ति न ॥३६॥
मन्दिरे मार्जनं नास्ति प्रक्षालनं न वा क्वाचित् ।  
धूलिनिष्कासनं नास्ति देवास्तत्र वसन्ति न ॥३७॥
निर्माल्यदूरता नास्ति नूत्नपुष्पार्पणं न च ।  
नूत्नशृङ्गारभूषा न देवास्तत्र वसन्ति न ॥३८॥
नूत्नवेषार्पणं नास्ति नूत्नजलार्पणं न च ।  
नूत्नचन्दनचर्चा न देवास्तत्र वसन्ति न ॥३९॥
नूतनाऽक्षतकुङ्कुमतुलसीफलशर्कराः ।  
मध्वाज्यादि नूतनं न देवास्तत्र वसन्ति न ॥4.53.४०॥
यत्रोपकरणौज्ज्वल्यं वस्त्रौज्ज्वल्यं न विद्यते ।  
भूषौज्ज्वल्यं बिम्बौज्ज्वल्यं देवास्तत्र वसन्ति न ॥४१॥
अन्धकारो यत्र शैत्यं महौष्ण्यं दुष्टवायवः ।  
क्लेशाः कलहा यत्स्थाने देवास्तत्र वसन्ति न ॥४२॥
पूजको ब्रह्मचारी न पाचकः शुद्धिवर्जितः ।  
स्तावको भावशून्यश्च देवास्तत्र वसन्ति न ॥४३॥
यद्देवाऽग्रे सोपानत्का मानवा यान्ति सन्निधौ ।  
सशस्त्रा गर्वयुक्ताश्च देवास्तत्र वसन्ति न ॥४४॥
मद्यमांसाशनं यत्र दुर्गन्धिभक्षणादिकम् ।  
दुष्टपानादिकं यत्र देवास्तत्र वसन्ति न ॥४५॥
निषिद्धाचरणं यत्र विहितत्यजनं तथा ।  
पूजाकालनियमो न देवास्तत्र वसन्ति न ॥४६॥
देववाद्यानि पात्राणि चामरादीनि सन्ति न ।  
मन्त्रा यत्र न विद्यन्ते देवास्तत्र वसन्ति न ॥४७॥
मानवा मन्दिरे देवगृहे स्वपन्ति यत्र च ।  
सहनिवासनं नित्यं देवास्तत्र वसन्ति न ॥४८॥
देवानां गौरवं यत्र पाल्यते मानवैर्नहि ।  
पृष्ठे देवा मनुष्याणां देवास्तत्र वसन्ति न ॥४९॥
श्वानश्च शूकरा यत्र गृहे भ्रमन्ति वानराः ।  
भ्रष्टजीवा यत्र सन्ति देवास्तत्र वसन्ति न ॥4.53.५०॥
पापिनां पादसञ्चारः स्पर्शो देवस्य सर्वदा ।  
भ्रष्टवस्त्वर्पणं यत्र देवास्तत्र वसन्ति न ॥५१॥
आदरो भावना नास्ति प्रेम स्नेहो न विद्यते ।  
पूजकस्यां न चाऽऽस्तिक्यं देवास्तत्र वसन्ति न ॥५२॥
यद्देवाग्रे ग्राम्यवार्ता देहकार्याणि यत्पुरः ।  
यदग्रे चित्तमालिन्यं देवास्तत्र वसन्ति न ॥५३॥
विधिहीना प्रतिष्ठा चाऽजलपुष्पं प्रपूजनम् ।  
स्तुतिहीनः प्रवेशश्च देवास्तत्र वसन्ति न ॥५४॥
पूजकस्य तपो यत्र पूजा श्रेष्ठा प्रजायते ।  
आभिरूप्यं यत्र मूर्तेर्देवास्तत्र वसन्ति वै ॥५५॥
साधवः पूजका यत्र ब्रह्मचर्यपरायणाः ।  
साध्व्यो वा दीक्षिताः शीतव्रतास्तत्र हि देवताः ॥५६॥
आत्मशुद्धिर्भावशुद्धिर्द्रव्यशुद्धिः समस्तिका ।  
पूजाशुद्धिर्भक्तशुद्धिर्देवास्तत्र वसन्ति वै ॥५७॥
विद्यमानासु सर्वासु जीविकास्वपि ये नराः ।  
पूजोत्सवान्न कुर्वन्ति देवास्तत्र वसन्ति न ॥५८॥
अपूजा वा न्यूनपूजा भ्रष्टपूजास्तु देवताः ।  
रुष्टा खनन्ति वंशान् वै स्थापकस्य नृपस्य च ॥५९॥
विलोक्यन्ते मया सर्वदेवालयेषु राष्ट्रके ।  
पूजका भ्रष्टपूजास्ते दोषं कुर्वन्त मन्दिरे ॥4.53.६०॥
दोषभागो भवेऽन्यस्मिन् नृपतेः शासकस्य च ।  
तस्मात्ते शिक्षणीया वै राजाज्ञया मयाऽधुना ॥६१॥
विचार्येत्थं नवं कृत्वा नियमं सप्रकाशकम् ।  
श्रावयामास सर्वत्र देवार्चनार्थमन्वहम् ॥६२॥
अद्याऽऽरभ्य तु देवानां पूजनं विधिना तु ये ।  
सर्वथा न करिष्यन्ति राजा वृत्तिं हरिष्यति ॥६३॥
इत्येवं निजराष्ट्रे वै श्रावयामास सर्वथा ।  
भूत्वा श्रीबद्रिके वृत्तिहानेर्भयात्तु केचन ॥६४  
विधिवत् पूजनं चारेभिरे भक्तियुता नराः ।  
ये खलाश्च शठाश्चासन् प्रमादमोहगर्विताः ॥६५॥
नास्तिक्यमिथ्यावादाश्च मृषादेवादिवादिनः ।  
ते तु चित्तं ददुर्नैव पूजादौ परमात्मनः ॥६६॥
राज्ञा निरीक्षकेनैषां वृत्तयः संहृतास्ततः ।  
दण्डिताः केचन दुष्टा निष्कासिताश्च केचन ।६७॥
उत्थापिता भग्नबिम्बा अपहृताश्च जीविकाः ।  
जीर्णदेवालयास्तेन नीता वै शून्यतां तदा ॥६८।  
एवं कृतवता साङ्गा वृत्तिहर्तृत्वपातकम् ।  
पूजकानां कुटुम्बानां निःश्वासाः शपथानि च ६९॥
उत्पादितानि भागेन भागेन पुण्यमर्जितम् ।  
शापस्तु सहसा हन्ति पुण्यं चिरेण रक्षति ॥4.53.७०॥
जीविकाहरणे पापं जायते सर्वनाशकम् ।  
जीर्णस्य जीविका नैव हर्तव्या वै कदाचन ॥७१ ॥
जीर्णोद्धारः प्रकर्तव्यः कर्तव्या रिक्तता न तु ।  
शून्यतायाः फलं शून्यं कर्तुस्तत्र प्रजायते ॥७२॥
बद्रिके तस्य भूपस्य जीविकाहरणस्य वै ।  
पापं शापस्य चायातं तूर्णं दुःखप्रदं तदा ॥७ ३॥
राजा रोगेण संव्याप्तो जलोदरेण सर्वथा ।  
अजीर्णेन च रोगेण ह्यतिसारेण वै रुजा ॥७४॥
अभिभूतोऽभवन्मन्दाग्निना जाठरवर्तिना ।  
भोजनं नाऽस्य पचति वमनं वै प्रजायते ॥७५॥
जलोदरं वर्धते च रक्तं जले विवर्त्तते ।  
शुष्कायन्तेऽस्य मांसानि रक्तोत्सर्गो भवत्यपि ॥७६॥
उदरं गर्भिणीतुल्यं गलितौ पादहस्तकौ ।  
पिङ्गताऽस्याऽभवद्देहे शक्तिहासोऽभवत्तथा ॥७७॥
अपाचनं महारोगो बद्रिके मरणान्तकः ।  
शालमित्रो भूपतिस्तु श्रेष्ठौषधान्यकारयत् ॥७८॥
तथापि दैवरोषेण शापेनाऽऽप्ता हि रुग्णता ।  
मनागपि न नष्टा सा वृद्धिं गता दिने दिने ॥७९॥
जीविकाहरणं सर्वपापाधिकं हि पातकम् ।  
अत्रैव भुज्यते बद्रि हर्तव्या नैव जीविका ॥4.53.८०॥
राज्ञः पत्नी जयालक्ष्मीर्नाम्ना सापि तथा रुजा ।  
रक्तस्राववती नित्यं जाता च दुर्बला सती ॥८१ ॥
राजा शोकं समापन्नश्चौषधं न गुणायते ।  
शुश्राव संहितावार्ताचमत्कारं तदा क्षणे ॥८२॥
जना ये तीर्थयात्रार्थं यान्ति वै शर्करापुरम् ।  
संहितायाश्चमत्कारं वर्णयन्ति तु ते कथाम् ॥८३॥
पापिनां मोक्षणं चापि साक्षाच्च दर्शनं हरेः ।  
शुश्राव वर्णितं सर्वं जनैर्माहात्म्यमुत्तमम् ॥८४॥
तूर्णं सज्जोऽभवद् गन्तुं संहिताश्रवणाय सः ।  
परिमेयाऽनुगो राज्ञ्या समं श्रोतुं कथां ययौ ॥८५॥
बहुभिर्दक्षिणाभिश्चोपदाभिर्वाचकं मुनिम् ।  
पूजयामास नृपतिर्गत्वा कथास्थलं द्रुतम् ॥८६॥
आशीर्वादान् समगृह्य राज्ञ्या समं च लोमशम् ।  
पुपूज भावतो राजा लोमशो वीक्ष्य दुर्बलम् ॥८७॥
नीरुग्णो भव नृपते नीरुग्णा पत्निका तव ।  
पापशून्यावुभौ भूत्वा यातं कार्ष्णं परं पदम् ॥८८॥
असारः खलु संसारः सारस्तस्मात्तु मोक्षणम् ।  
जीवनं सर्वथा पापं पुण्यं संसारमोक्षणम् ॥८९॥
एवमाशीर्वचनैस्तौ द्रुतं दुरितवर्जितौ ।  
सञ्जातौ तद्वर्ष्मणोश्च रोगौ तत्रैव निर्गतौ ॥4.53.९०॥
मूर्तिमन्तौ जगदतुर्जीविकाहरणोत्थितौ ।  
आवां रोगौ चातिसारौ प्राणहरौ द्वयोरपि ॥९१॥
स्वस्ततोऽद्य युवयोरायुष्यं शेषं न विद्यते ।  
लोमशस्य संहिताया वाचकस्य हरेर्बलात् ॥९२॥
निर्गतौ युवयोर्देहाभ्यां तथापि मृतिध्रुवा ।  
ततो दानानि सर्वाणि दत्वा लब्ध्वा मनुं हरेः ॥९३॥
भक्तिं कृत्वा यातमेवाऽक्षरं पदं प्रभोर्हरेः ।  
इत्युक्त्वा ययतू रोगौ राजा राज्ञी द्रुतं तदा ॥९४॥
राज्यार्पणं कुमारे च कृत्वा पत्रेण वै तदा ।  
दत्वा दानानि सर्वाणि प्रदत्वा जीविका पुनः ॥९५॥
नैर्ऋण्यं सर्वथा कृत्वा प्राप्य मन्त्रं तु लोमशात् ।  
भक्तिं कृत्वा मासमात्रमुषित्वा तौ कथान्तिके ॥९६॥
शोधयित्वा निजात्मानौ साधून् संसेव्य भावतः ।  
'ओं नमः श्रीकृष्णनारायणाय पतये स्वाहा' ॥९७॥
'प्रभोनारायण श्रीशवेदीनारायण प्रभो ।  
अनादिश्रीकृष्णनारायण श्रीकान्त सद्विभो ॥९८॥
एवं मन्त्रं च भजनं चक्रतुर्भृत्यसङ्घिनौ ।  
एकाग्रमानसौ भूत्वा क्षपयित्वा तु वासनाः ॥९९॥
हरेः प्रासादिकं जग्ध्वा पावयित्वा समस्तकम् ।  
सज्जौ बभूवतुर्गन्तुं मोक्षे धामाऽक्षरं हरेः ॥4.53.१ ००॥
फाल्गुनस्याऽसिते पक्षे त्वेकादश्यां कथोत्तरम् ।  
प्रगे दिव्यं विमानं वै सौवर्णं परमात्मनः ॥१०१ ॥
व्योम्नश्चावातरत् तत्र सर्वेषां पश्यतां शुभम् ।  
बद्रिके श्रीकृष्णनारायणस्तस्माद्विनिर्ययौ ॥१ ०२॥
पस्पर्श तौ पाणिना च विमुच्य देहतः पृथक् ।  
दिव्यमुक्तौ दिव्यदेहौ विधाय सहसा प्रभुः ॥१ ०३॥
निधाय स्वविमाने तौ ययौ धामाऽक्षरं निजम् ।  
एवं तौ वृत्तिहर्तारौ तथापि पुण्यकारिणौ ॥१ ०४॥
देवार्थं कृतसर्वस्वौ पावयित्वा प्रभुः पुनः ।  
श्रावयित्वा कथां नैजां निन्ये मोक्षदं निजम् ॥१ ०५॥
बद्रिके जयकारोऽभूत्तदा सर्वत्र भूतले ।  
राजा राज्ञी गतौ मोक्षं संहितायाः कथाबलात् ॥१ ०६॥
कथां श्रोतुं समायान्ति समन्ततोऽयुताऽयुतम् ।  
मनुष्याः कृष्णचित्तास्ते लभन्ते स्वेष्टमुत्तमम् ॥१ ०७॥
पठनाच्छ्रवणादस्य स्मरणादपि बद्रिके ।  
भुक्तिर्मुक्तिश्चेष्टसिद्धिः स्वर्गं दीर्घं च लभ्यते ॥१ ०८॥
वासनानां क्षयश्चापि शुद्धिर्निजात्मनस्तथा ।  
धाम्न्यक्षरे गतिः स्थानं शाश्वतं सुखमाप्यते ॥१ ०९॥
इति श्रीलक्ष्मीनारायणीयसंहितायां चतुर्थे तिष्यसन्ताने शालमित्रनृपतेर्देवजीविकाऽपहरणेन तद्राज्ञ्याश्च महातिसाररुग्णताऽऽयुर्नाशश्चेति वेदनोत्तरं संहिताकथाश्रवणार्थं गतयोस्तत्र मुक्तिरित्यादिनिरूपणनामा त्रिपञ्चाशत्तमोऽध्यायः ॥५३ ॥
    
    
