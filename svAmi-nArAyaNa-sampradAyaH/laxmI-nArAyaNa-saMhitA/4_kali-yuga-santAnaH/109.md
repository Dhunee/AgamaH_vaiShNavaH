+++
title = "१०९"

+++
श्रीबद्रीप्रियोवाच -  
यदा यदा भवान् पृथ्व्यां स्वर्गे सत्ये तलादिषु ।  
वर्तते च तदा तत्र भवाम्यहं न संशयः ॥१ ॥
क्वचिन्मूर्तौ क्वचिच्चिह्ने क्वचित् पार्श्वे क्वचिद्धृदि ।  
क्वचित्त्वाज्ञाकरी यत्र क्वापि वर्ते पृथक् स्थिता ॥२ ॥
तत्र सर्वत्र भगवन् तवाऽऽश्रयेण मच्छ्रिताः ।  
मुक्तिं प्रयान्ति परमां निष्कामाः साधुसंश्रयाः ॥३ ॥
सकामास्तु मम भक्ताः स्वर्गं राज्यं प्रयान्ति वा ।  
तद्राज्यं भुज्यते भक्तनृपैः स्वर्गे तु सत्सुरैः ॥४ ॥
पार्थिवं यन्महद्राज्यं पुरा कृतयुगे तदा ।  
अनादिश्रीकृष्णनारायणेन परमात्मना ॥५ ॥
कस्मै दत्तं भूमिभृते कश्च राजा ततः परम् ।  
हैमखण्डमहाराज्यं कस्मै स प्रददौ पुरा ॥६ ॥
ततः परं च किं कृष्णः कृतवान् वंशविस्तृतः ।  
कियान् कालो हि कृष्णस्य पृथ्व्यां यातस्ततः परम् ॥७ ॥
इत्येतत् सर्वमेवाऽत्र कृपया वक्तुमर्हति ।  
अनादिश्रीकृष्णनारायणलीला मनोहराः ॥८ ॥
श्रोतुमिच्छामि तत्पश्चाज्जाता या याः स्मृता अपि ।  
मोक्षदात्र्यो भवन्त्येव परमानन्दशान्तिदाः ॥९ ॥
यन्नाथस्य स्मृतेश्चापि तापा यान्ति लयं द्रुतम् ।  
तत्कथाः श्रावयोदारा नरनारायणप्रभो ॥4.109.१ ०॥
श्रीनरनारायण उवाच-  
शृणु बद्रीप्रिये देवि कृष्णनारायणप्रभुः ।  
ब्रह्माण्डानां साधकं च सृष्ट्वा वैराजपूरुषम् ॥११ ॥
तद्द्वारा च समुत्पाद्य विश्वसृजो विधीन् बहून् ।  
चतुर्वक्त्रे पद्मजाय दत्वोत्पत्तिविधानकम् ॥१२॥
महाराज्यं महाण्डस्य चतुर्दशस्तरात्मनः ।  
तद्द्वारा जनयामास स्वायम्भुवं मनुं नृपम् ॥१३।  
आग्नीध्राद्याश्च तनयाः स्वायम्भुवमनोः सुताः ।  
मानसास्ते महावीर्या द्वीपराज्यानि चक्रिरे ॥१४॥
आग्नीध्रश्चाजनाभाय ददौ खण्डं हिमालयम् ।  
आजनाभं महावर्षं दशसाहस्रयोजनम् ॥१५॥
अजनाभे भूपतौ तु वैराग्यवेगमास्थिते ।  
वनं याते तु तपसे पृथिवीगर्वमास्थिता ॥१६॥
सस्यानां सम्पदो रत्नभेदान् रसानचोरयत् ।  
तदा तु पृथवे पृथ्वीराजं ददौ हरिः स्वयम् ॥१७॥
पृथुर्दुदोह पृथिवीं ददौ दुग्धानि सर्वशः ।  
प्रजाभ्यः प्रययौ पश्चात्तपसेऽथ ततः परम् ॥१८॥
खण्डराज्यानि भक्तेभ्यो नृपेभ्यः प्रददौ प्रभुः ।  
दिव्यराज्यानि देवेभ्यः प्रददौ पुरुषोत्तमः ॥१ ९॥
चन्द्राय तु ददौ राज्यमोषधीनां च शाखिनाम् ।  
यज्ञव्रतानां तपसां नक्षत्राणां द्विजन्मनाम् ॥4.109.२०॥
वरुणाय ददौ राज्यमपां च यादसां तथा ।  
कुबेराय ददौ राज्यं धनकोशादिसम्पदाम् ॥२१ ॥
रवीणां च ददौ राज्यं विष्णवे द्वादशात्मने ।  
वसूनां च ददौ राज्यमग्नये धातुयोगिने ॥२२॥
प्रजापतीनां राज्यं च दक्षाय प्रददौ प्रभुः ।  
शक्राय मरुतां राज्यं ददौ वै द्युनिवासिनम् ॥२३॥
दैत्यदानवकोटीनां प्रह्लादाय ददौ तु तत् ।  
पितॄणां प्रददौ राज्यं यमाय याम्यवासिनाम् ॥२४॥
पिशाचरक्षसां भूतवेतालानां शिवाय च ।  
गिरीणां प्रददौ राज्यं हिमालयाय वै तदा ॥२५॥
नदीनां च नदादीनां राज्यं तदाऽब्धये ददौ ।  
गन्धर्वाणां किन्नराणां विद्याध्राणां तदा ददौ ॥२६॥
राज्यं चित्ररथायाऽपि किम्पुंसामपि शोभनम् ।  
नागराज्यं वासुकये ददौ तामसयामकम् ॥२७॥
सर्पाणां च महाराज्यं तक्षकाय ददौ तदा ।  
करिणां दिग्गजेन्द्राणां राज्यमैरावताय वै ॥२८॥
पतत्त्रिणां सुपर्णायोच्चैःश्रवसे तु वाजिनाम् ।  
मृगाधिपत्यं सिंहाय वृषभाय गवां तथा ॥२९॥
वनस्पतीनां तु कल्पद्रुमाय च ददौ तदा ।  
सुधर्मणे पूर्वदिशां शङ्खपदाय दक्षिणाम् ॥4.109.३ ०॥
केतुमते प्रतीचीं चोत्तरां हिरण्यरोमिणे ।  
एवं राज्यानि भगवान् ब्रह्मद्वारा ह्यदापयत् ॥३१ ॥
आजनाभेऽत्र खण्डे तु हिमालयाऽऽख्यपर्वते ।  
पृथौ गते तु तपसे विश्वगस्तस्य चात्मजः ॥३२॥
राज्यं चक्रेऽथ यमुनां नन्दिभिल्लो ह्यरोधयत् ।  
दिलावरीं च नगरीं स्त्रीनाम्नाऽस्थापयन्नवाम् ॥३३॥
यमुनायास्तटे रम्ये महादुर्गसमन्विताम् ।  
दिलावरीमहाराज्यं कृष्णनारायणप्रभुः ॥३४॥
नागविक्रमभूपाय ददौ हत्वा तु भिल्लकम् ।  
नन्दिभिक्ले हते नागविक्रमः प्रशशास तत् ॥२५॥
अनादिश्रीकृष्णनारायणोपास्तिबलान्वितः ।  
तपस्तप्त्वोपासनया प्राप प्रालेयकं धनुः ॥३६॥
अनादिश्रीकृष्णनारायणाच्छ्रीपरमात्मनः ।  
धनुषा तेन दिव्येन विमानेन विहायसा ॥३७॥
पृथ्वीं जेतुं प्रचचार नारायण इवाऽपरः ।  
भूपालास्तेन परितो धनुषा करदीकृताः ॥३८॥
वैष्णवं भूतलं सर्वं चक्रे स नागविक्रमः ।  
दक्षपश्चसमुद्रान्तं दशसाहस्रयोजनम् ॥३९॥
आजनाभं महाराज्यं प्राप वै नागविक्रमः ।  
दिलावरी राजधानी रक्षिता तेन सर्वदा ॥4.109.४० ॥
नागपुरीति सैवाऽपि कृता तेन स्वबोधिनी ।  
नागविक्रमभूपस्य भार्याऽऽसीद्धस्तिमालिनी ॥४१ ॥
पतिव्रता महाभागा वैष्णवी सात्त्वती सती ।  
तस्या नाम्ना कृता पार्श्वे नगरी हास्तिनीपुरी ॥४२॥
प्राप्तवैराग्यवेगाढ्यो राजा तु नागविक्रमः ।  
युक्तः स हस्तिमालिना तीर्थार्थं निर्ययौ गृहात् ॥४३॥
यमुनां सरयूं गङ्गां गोगरां गण्डकीं ततः ।  
स्नात्वा काञ्चनगङ्गां च ब्रह्मपुरीं ततः परम् ॥४४॥
कापिलं सागरं स्नात्वा पुरुषोत्तममन्दिरम् ।  
ययौ महानदीं गोदावरीं कृष्णां च दक्षिणाम् ॥४५॥
स्नात्वोदधिं श्रीमहाद्रिं स्नात्वा तापीं च नर्मदाम् ।  
महीं शत्रुञ्जयां स्नात्वा सोमनाथं ययौ ततः ॥४६॥
मूलद्वारवतीं कृत्वा कुशस्थलीं च गोमतीम् ।  
भद्रां स्नात्वा ययावश्वपट्टसरोवरं महत् ॥४७॥
कुङ्कुमवापिकाक्षेत्रं कृष्णनारायणाश्रितम् ।  
लोमशं प्रथमं नत्वा पूजयित्वा ततस्तु सः ॥४८॥
अश्वपट्टजले स्नात्वाऽनादिकृष्णनरायणम् ।  
इष्टं पूजयितुं स्वेष्टदेवं प्रति ययौ नृपः ॥४९॥
गजासने स्थितं स्वर्णे स्मृद्धे दिव्याक्षिकारके ।  
हरिं विलोक्य नृपतिः प्रपूज्य विधिना ततः ॥4.109.५०॥
पादामृतं पपौ पत्नीसहितो भृत्यसंयुगः ।  
राज्ञी पपौ हरेः पादामृतं भावसमन्विता ॥५१॥
उपदा विविधाः कृष्णस्वाम्यग्रे न्यस्य वै ततः ।  
आरार्त्रिकं हरेः राज्ञी नृपयुक्ता चकार सा ॥५२॥
हरिं तुष्टाव बहुधा निषसादाऽर्पिताऽऽसने ।  
स्वागतं च प्रसत्कारं चक्रे नारायणः स्वयम् ॥५३॥
भोजयामास विधिना नृपं राज्ञीं च माधव ।  
श्रीमद्गोपालकृष्णाद्या राजस्वागतमाचरन् ॥५४॥
अथ राजा सभार्यश्च कृताऽऽवसथ एव च ।  
विश्रामं चाप्तवान्निद्रां गतः समाधिमाप ह ॥५५॥
तत्राऽपयज्जगत्सर्वं ब्रह्मेशविष्णुपालितम् ।  
स्वर्गं सत्यं व्यपश्यत् स मेरुं तत्तन्निवासिनः ॥५६॥
आवृतिस्थानीश्वराँश्च व्यपश्यत् स नराधिपः ।  
क्षीरसागरसंस्थं च श्वेतद्वीपगतं प्रभुम् ॥५७॥
बदरीस्थं नरनारायणं सूर्ये हिरण्मयम् ।  
वह्नौ वैश्वानरं नारायणं राजा व्यलोकयत् ॥५८॥
साध्यलोकान् पितृलोकान् यज्ञनारायणं तथा ।  
ध्रुवलोकं याम्यलोकं महेन्द्रभवं तथा ॥५९॥
ब्रह्मसभां विष्णुलोकं शिवलोकं व्यलोकयत् ।  
वैराजलोकं ललिताश्रीधामाऽव्याकृतं तथा ॥4.109.६०॥
अमृताख्यं भूमलोकं वासुदेवालयं तथा ।  
सदाशिवस्य कैलासं साकेतं स व्यलोकयत् ॥६ १ ॥
मायालोकं महाविष्णुलोकं गोलोकमित्यपि ।  
वैकुण्ठं सीमधामानि धामाऽक्षरं व्यलोकयत् ॥६२॥
परन्धाम परब्रह्माऽनादिकृष्णनरायणम् ।  
सर्वाऽवतारधर्तारं ह्यपश्यत् त्वक्षरेश्वरम् ॥६३॥
सुन्दरं षोडशवर्षं मुक्ताख्यं पुरुषोत्तमम् ।  
मुक्तानिकाऽर्चितं तेजोव्याप्तं भूषाविभूषितम् ॥६४॥
दिव्यमालाधरं दिव्यकोटिमन्मथशोभनम् ।  
रमणीयं युवानं चाऽऽप्राणखात् सुसुवर्णकम् ॥६५॥
राधारमाप्रियालक्ष्मीपद्मावतीप्रसेवितम् ।  
माणिकीस्वामिनं बद्रीश्वरं कृष्णं व्यलोकयत् ॥६६॥
सर्वलावण्यसौन्दर्याऽमृतपीयूषसम्भृतम् ।  
प्रेमस्नेहप्रमोदानामाश्रयं वरमूर्तिकम् ॥६७॥
कोटिकोट्यर्कतेजांसि यस्थैकरोमरेणुके ।  
वर्तन्ते शाश्वततुष्टितृप्तिदानि सुखानि च ॥६८॥
सकौस्तुभं समुकुटं दिव्याभरणभूषितम् ।  
व्यलोकयद्धरिं राजा पितृभ्यां सहितं तदा ॥६९॥
राज्ञी चापि कृपया वै सर्वं व्यलोकयत् सती ।  
विभूतीश्च तथा दिव्याः सौभाग्यानि व्यलोकयत् ॥4.109.७०॥
दिव्यभोगान् दिव्ययोगान् सर्वाश्च दिव्यसम्पदः ।  
दिव्याऽमृतानि सर्वाणि दिव्याः सिद्धीर्व्यलोकयत् ॥७१॥
दिव्यालयान् मन्दिराणि दिव्यरत्नालयाँस्तथा ।  
दिव्यतेजोमयान्नैजान् विग्रहानवलोकयत् ॥७२॥
अनन्तसुखमासाद्य कृष्णनारायणस्य तौ ।  
विहाय तत्त्विमं लोकं प्रत्यागन्तुं न चेच्छतः ॥७३॥
अजराऽमृतभावं वै प्राप्य बद्रि तु को जनः ।  
इच्छेन्मायामये गन्तुं पुनर्यो बहिरूर्ध्वगः ॥७४॥
तथापि तौ हरेस्तत्राऽऽज्ञया पुनः स्ववर्ष्मणोः ।  
आययतुः प्रसह्यैव कुङ्कुमवापिकाजुषोः ॥७५॥
उत्थितौ सहसा कृष्णसन्निधौ दिव्यवैभवौ ।  
इन्द्रियाऽन्तःकरणानि दिव्यान्नभवन्नेतयोः ॥७६॥
न रूपं रोचते मायामयं विलोकितुं तदा ।  
न स्पर्शो रोचते मायामयः स्प्रष्टुं तयोस्तदा ॥७७॥
न रसाश्चापि रोचन्ते भोक्तुं सुदिव्यवर्ष्मणोः ।  
न गन्धो रोचते मायामयो दुर्गन्धवत् तयोः ॥७८॥
न शब्दो रोचते मायामयो वक्तुं तयोस्ततः ।  
तयोर्मायामयं सर्वं सहसा निरयायते ॥७९॥
त्यक्ताहारविहारौ श्रीकृष्णलग्नमानसौ ।  
वर्तते बद्रिके कृष्णनारायणस्य सन्निधौ ॥4.109.८०॥
बालकृष्णस्य वै मूर्तेः सुखानन्दाशनौ च तौ ।  
विन्देते न क्षुधां नैव तृषां तु मायिकीं तदा ॥८ १॥
एवंविधौ महादिव्यानन्दभोगपरायणौ ।  
मुक्तौ जीवन्प्रमुक्तौ तौ विदेहाविव संवृतौ ॥८२॥
कृष्णमूर्तेर्महामूल्यं प्राप्तं ब्रह्मरसस्य यत् ।  
न राज्यभोगमूल्यं वै तदग्रे स्थातुमर्हति ॥८३॥
असारः खलु संसारस्तयोरग्रेऽभवत्तदा ।  
न संसारे मनः स्थातुमभवच्च तयोः सदा ॥८४॥
प्रभोःकृष्णहरेर्ध्यानात् समागमात् प्रसेवनात् ।  
नष्टानि च तयोः सर्वावरणानि समन्ततः ॥८५॥
जले स्थलेऽम्बरे गेहे भित्तौ वह्नौ निरोधने ।  
अप्रत्याहतगतिकौ पारप्रवेशकारिणौ ॥८६॥
अजायतां नृपो राज्ञी सूक्ष्ममहत्प्रसिद्धिकौ ।  
एवंविधौ तु तौ दिव्यौ कृष्णध्यानपरायणौ ॥८७॥
कृष्णचेष्टापरौ कृष्णकर्मकाण्डपरायणौ ।  
कृष्णार्थकृतसर्वस्वौ व्यावृत्तेन्द्रियमानसौ ॥८८॥
दासदासीजने नैजे चाऽदत्तमानसौ सदा ।  
अवर्ततां नृपो राज्ञी कृष्णपूजापरायणौ ॥८९॥
एवंविधौ तु तौ वीक्ष्य दासा दास्योऽनुगास्तथा ।  
शुशुचुर्बहुधा बद्रि तयोः कृतेऽतिसम्भ्रमाः ॥4.109.९०॥
तर्कयामासुरेतौ ते विचित्तौ किं प्रमत्तकौ ।  
वायुरुग्णौ च वा जातौ मन्त्राभिचारधर्षितौ ॥९ १॥
यद्वा तूदासीनवृत्तौ किं वा पिशाचवेशिनौ ।  
भूतावेशपरौ किंवा चित्तभ्रमातिधर्षितौ ॥९२॥
अस्थिरमानसौ किंवा योग्यावेशमयौ च वा ।  
ग्रहावेशप्रपीडौ वा किमेतौ सम्बभूवतुः ॥९३॥
इत्येवं बहुधा भृत्यजनास्तर्कान् प्रचक्रिरे ।  
नैतयोस्ते तु याथार्थ्यं स्थितेः पारं प्रप्रेदिरे ॥९४॥
प्रार्थनां चक्रिरे भृत्यजनाः कृष्णाय ते तदा ।  
अनादिश्रीकृष्णनारायण विष्णो जगद्गुरो! ॥९५॥
राज्ञ्या नृपस्य वैचित्त्यं किंवा जानीम एव न ।  
चिन्तातुरा जना भृत्या राज्यं राष्ट्रं तथाविधम् ॥९६॥
सर्वमुद्वेगमापन्नं राज्ञः स्थितेरतर्कनात् ।  
त्वमुद्धारकरः कृष्णो यथायोग्यं विधेहि वै ॥९७॥
स्वास्थ्यं राज्ञो भवेत् सम्यग् राज्यं प्रति प्रयाति च ।  
यथा तथा कृपां कृत्वा विधेहि कुशलं हि नः ॥९८॥
राज्ञी चापि तथा चास्ते विसञ्ज्ञेव यथा नृपः ।  
जानासि त्वं परमात्मन् कल्याणं कुरु सर्वथा ॥९९॥
भक्तस्य भगवन् कृष्ण रक्षणं कुशलं कुरु ।  
इत्येवमर्थयामासुर्भृत्याद्या नृपमानवाः ॥4.109.१००॥
इति श्रीलक्ष्मीनारायणीयसंहितायां चतुर्थे तिष्यसन्ताने ब्रह्मणः सृष्ट्युत्तरं राज्ञां निर्माणं, दिलावरीराजधानीनृपस्य नागविक्रमस्य तीर्थयात्राविचरणे कुङ्कुमवाप्यां गमनं, तत्र समाधिफलं दिव्यतापादनमित्यादिनिरूपणनामा नवाऽधिकशततमोऽध्यायः ॥१०९ ॥
    
    
