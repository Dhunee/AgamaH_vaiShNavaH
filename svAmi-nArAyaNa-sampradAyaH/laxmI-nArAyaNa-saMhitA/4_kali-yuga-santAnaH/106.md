+++
title = "१०६"

+++
श्रीनरनारायप उवाच-  
बद्रिके धर्मराजस्तं सनत्कुमारकं मुनिम् ।  
विनयेन नृपस्यैव चेष्टितं प्राह चाऽघभृत् ॥१ ॥
दण्डपात्रं स्वयं राजा सनत्कुमार! सर्वथा ।  
न मोक्तव्योऽतिपापात्मा महापापकरो हि सः ॥२ ॥
मद्यं मांसं घसाशित्वं कृतवानयमुल्बणम् ।  
देवानां निन्दनं मूर्तिनाशं मखविघातनम् ॥३ ॥
देवद्विजधनानां चापहारं कृतवानयम् ।  
उच्छेदं दानयज्ञानां कृतवान् स्तैन्यमुल्बणम् ॥४ ॥
कन्याशीलविहन्ताऽयं व्यवायं कृतवानयम् ।  
परदाररतश्चायं पशुपक्षिप्रभक्षकः ॥५ ॥
धर्मकार्यविहन्ताऽयं हरिम्मन्योऽतिगर्ववान् ।  
नारायणस्य भागान् वै भुक्तवान् स्वयमेव ह ॥६ ॥
यादसां भक्षकश्चाऽयं लुञ्चादो लुण्टकोऽप्ययम् ।  
सतीसाध्वीधर्षयिता स्नानतीर्थादिलोपनः ॥७ ॥
देवानां देवतानां च मन्दिराणां विनाशकः ।  
निन्दकश्च सतां धर्मकर्मणां पापवाचनः ॥८॥
पापश्रवणकारश्च नास्तिकोऽधर्मवर्त्तनः ।  
वृत्तिहा जीविकाहन्ता प्रसह्य शीलनाशकः ॥९ ॥
शरणागतहन्ताऽयं स्वर्गमार्गनिरोधकः ।  
देवहविर्विरोधी च वह्निपूजाविनाशनः ॥4.106.१ ०॥
साधूनां नाशकश्चाऽयं न मोक्तव्यः कथञ्चन ।  
कोटिवर्षसहस्राणि कोटिवर्षाऽर्बुदान्यपि ॥१ १॥
भुञ्जानस्य स्वपापानां निस्तारोऽत्र तथापि न ।  
एवंविधोऽयं पापिष्ठो भगवन्निन्दकः सदा ॥१२॥
कृष्णधिष्ण्यस्थितो नित्यं नैवेद्यं भुक्तवानयम् ।  
यावत् क्षितिर्भवेद् याम्यलोको यावच्च विद्यते ॥१ ३॥
तावच्च निजपापानि भुञ्जानस्यापि नाऽवधिः ।  
एवं पापतमश्चाऽयं मोक्तव्यो न कथञ्चन ॥१४॥
साधो राजा स्वयं पापी प्रजानां पापयोगदः ।  
प्रजानां पापमार्गेषु प्रेरकोऽयं यतः सदा ॥१५॥
अतः प्रजानां पापात्मा प्रजापापफलाश्रयः ।  
ब्रह्मणो वर्षपर्यन्तं मोक्तव्योऽयं न वै क्वचित् ॥१६॥
सर्वपापैर्मुच्यतेऽपि देवद्रोहान्न मुच्यते ।  
विश्वासघातकर्तुश्च द्रोग्धुर्देवस्य सद्गुरोः ॥१७॥
धर्मघातकिनश्चापि निष्कृतिर्नैव विद्यते ।  
देवानां निन्दकस्यापि यज्ञनाशकरस्य च ॥१८॥
मूर्तेर्हर्तुर्न वै चास्ति निष्कृतिस्तु मुने क्वचित् ।  
तस्मादयं न मोक्तव्यो ब्रह्माण्डपापवानयम् ॥१९॥
श्रीसनत्कुमार उवाच-  
योग्यं दण्डप्रदानं वै यमस्य दण्डशासितुः ।  
योग्यं दण्डान्मोचनं वै साधोर्दयावतस्तथा ॥4.106.२०॥
पापिनां पापनाशार्थं साधवो निर्मिताः पुरा ।  
ब्रह्मणा निर्मितश्चाऽहं पापनाशाय मुक्तये ॥२१ ॥
ऋभुश्च सनकाद्या मे भ्रातरोऽपि तथा कृताः ।  
दयालवोऽघहन्तारो मुक्तिदाः सर्वदेहिनाम् ॥२२॥
राजा तु प्राप्तवान् दण्डं बहुधा शिक्षणाय वै ।  
प्रजादुःखं महच्चापि विद्यते कामरूपके ॥२३ ॥
अनावृष्टिकृतं रोगकृतं दैवापराधजम् ।  
मोक्तव्यास्ताः प्रजाश्चापि मया वृष्टिविधापनात् ॥२४॥
द्रुतं मोचय राजानं नीत्वा प्रयामि नान्यथा ।  
स्वस्ति तेऽस्तु सदा धर्म साधोर्वाक्यानि पालय ॥२५॥
हरेर्वाचः सतां वाचो नोल्लङ्घ्या वै कदाचन ।  
अप्रसन्नेषु सत्स्वत्र हानिर्महती चापतेत् ॥२६॥
श्रीधर्मराज उवाच-  
अस्य पापानि कस्मैश्चिद् देयानि तु मुने त्वया ।  
राज्ञे देयानि शेषाणि ततो मुक्तिं प्रयास्यति ॥२७॥
पापदानं कष्टदानं दुष्टदानं हि विद्यते ।  
पापशुद्धिं ऽ ना कर्ता न विमोक्तुं समर्हति ॥२८॥
पुत्रो वा प्रमदा पुत्री भ्राता गुरुश्च वा सखा ।  
पापं चेन्नृपतेः सर्वं गृह्णीयान्मुच्यते तदा ॥२९॥
श्रीसनत्कुमा उवाच-  
तिष्ठ धर्म क्षणं पत्नी विद्यतेऽस्य नयाम्यहम् ।  
उक्त्यैवं क्षणमात्रेणाऽनयद् राज्ञीं मुनिर्यमम् ॥4.106.३० ॥
वद राजा मुच्यतेऽत्र पापं गृहाण भूभृतः ।  
सा प्राह नाऽहं गृह्णामि पापं कष्टप्रदं यतः ॥३१ ॥
पुण्यं गृह्णामि पत्युश्च न पापं कष्टद्ं क्वचित् ।  
मया कृतानि पापानि तानि गृह्णातु भूपतिः ॥३२॥
राज्ञः पापेन मे पुत्राः पुत्र्यो नष्टाः शतं शतम् ।  
प्रजानाशो वर्तते च पापं गृह्णामि नैव ह ॥३३ ॥
रुग्णाऽहं दुःखसंव्याप्ता कथं गृह्णामि पापकम् ।  
पुण्यस्य भागिनी स्यां वै न स्यां पापस्य भागिनी ॥३४॥
इत्युक्त्वा विररामाऽसौ पत्नी मौनं दधार ह ।  
धर्मराजस्तदा बद्रि प्राह सनत्कुमारकम् ॥३१॥
गृहाणर्षेऽस्य पापानि नय तं निजराष्ट्रकम् ।  
ओमित्याह दयालुः स पापं जग्राह वारिणा ॥३ ६॥
राजा निर्दोषतां प्राप्तो यमेन मोचितस्तदा ।  
सनत्कुमारो भगवान् पूजितोऽथ यमादिभिः ॥३७॥
नृपं नीत्वा च यावत् सः प्रस्थितस्तावदेव तु ।  
नारकाश्चासङ्ख्य जीवाश्चक्रुराक्रोशमुल्बणम् ॥३८ ॥
प्रत्वलामो वयं साधो माऽस्मान् विहाय याहि वै ।  
तवाऽऽगमेन कुण्डस्था वयं त्वद्वायुना तथा ॥३ ९॥
दर्शनेन तव साधो परा शान्तिं गतास्त्विह ।  
दुःखानि देहसंस्थानि याम्यविषोल्बणानि च ॥4.106.४०॥
तैजसानि ज्वलनानि नष्टानि चान्तराण्यपि ।  
तस्मादायाहि साधो त्वं रक्षयाऽत्र च नः सदा ॥४१ ॥
इत्येवं नारकाः साधु प्रार्थयामासुरुत्सुकाः ।  
सनत्कुमारो भगवान् दयां प्राप्य पुनस्तदा ॥४२॥
धर्मराजं समुवाच राजन्नेताँश्च नारकान् ।  
विमोचय महादुःखान्नरकान्मम वाञ्च्छया ॥४३।.।  
साधोः समागमो नित्यं दुःखिनां दुःखनाशकः ।  
शान्तिदश्चाऽघहश्चापि परमोद्धारकारकः ॥४४॥
यमराज महाबाहो दयां कृत्वा विमोचय ।  
नाऽन्यथाऽहमितो यामि तिष्ठाम्यत्रैव ते गृहे ॥४५॥
इत्युक्तो यमराजश्च प्रत्युवाच मुनिं शनैः ।  
मुने समर्थ एवाऽसि किन्तु न्यायो न विद्यते ॥४६॥
पापिनां मोचनं नैव योग्यं यमालयात् क्वचित् ।  
पापभोगं विना नैव त्यक्तव्या निगडस्थिताः ॥४७॥
यद्येवं मोचये दुष्टान् न्यायालयो निरर्थकः ।  
साधूनादाय बहवश्चायास्यन्तीह मानवाः ॥४८॥
निजान् विमोचयिष्यन्ति नारकान् वा तथाऽपरान् ।  
अन्धन्यायप्रवाहोऽयं प्रवर्त्स्यते ततः परम् ॥४९॥
तस्मादिमे समस्ता वै त्यक्तव्या नारका नहि ।  
नृपं नीत्वा मुने याहि यथेष्टं कुरु भूतले ॥4.106.५० ॥
इत्युक्तो बद्रिके साधुः सनत्कुमार आचरत् ।  
निषद्य भगवन्नामरटनं धुन्यमुत्तमम् ॥५१ ॥
'बालकृष्ण हरेकृष्ण कृष्णनारायण प्रभो ।  
अनादिश्रीकृष्णनारायण विष्णो हरे विभो' ॥५२॥
सततं श्रावयामास भ्रमित्वाऽखिलतत्पुरम् ।  
नारकाश्च समाकर्ण्य मुक्तबन्धास्तदाऽभवन् ॥५३॥
यमदूता ययुर्दूरं श्रुत्वा नाम हरेस्तदा ।  
नारका नरकं त्यक्त्या ययुः स्वर्गं तदोत्तरम् ॥५४॥
सनत्कुमारः सततं बभ्राम दशवारकम् ।  
यमलोके मुहुः संश्रावयन् कृष्णनरायण ॥५५ ॥
अनादिश्रीकृष्णनारायण गोपालबालक ।  
कम्भराश्रीमहालक्ष्मीनन्दनाऽच्युत केशव ॥५६॥
प्रभोकृष्ण परस्वामिन् कृष्णनारायणाऽच्युत ।  
स्वामिन्नारायणविष्णो पुरुषोत्तम माधव ॥५७॥
तालिकां वादयित्वैवं मुनिर्धुन्यं यमालये ।  
चकार परितस्तत्र विचरन् मोक्षयन् जनान् ॥५८॥
नारका नरकान् हित्वा हित्वा भयं च दूतजम् ।  
निर्गत्य दिव्यदेहाश्च भूत्वा भूत्वा दिवं ययुः ॥५९॥
कुण्डानि प्रायशस्तत्र रिक्तानि चाऽभवँस्तदा ।  
मुनेर्भजनवेगेन कुण्डानि रिक्ततां ययुः ॥4.106.६ ०॥
नैकोऽपि नारकी तत्र दृश्यते तु यमालये ।  
एवं वै कृतवान् चानुग्रहं सनत्कुमारकः ॥६ १ ॥
मायापालो नृपश्चापि व्यधाद् भजनमुत्तमम् ।  
अन्तरात्मन् हरे स्वामिन् कृष्णनारायणेति च ॥६ २॥
तालिकां वादयित्वैव चक्रे धुन्यं प्रवेगतः ।  
नारकाः सुखितास्तेन मोचिताश्च यमालयात् ॥६३ ॥
धर्मराजस्तथा दूताश्चित्रगुप्तादयोऽपि च ।  
यमाश्च भृत्यवर्गाश्चाऽभवन् गलितगर्वकाः ॥६४॥
याम्यलोके न चैकोऽपि शिष्यते दण्डदोषवान् ।  
सनत्कुमारो भगवान् प्रेषयामास तान् दिवम् ॥६९॥
यमो विस्मयमापन्नो पूजायामास तं मुनिम् ।  
अहो साधोः प्रमाहात्म्यं हरेरिव महत्तमम् ॥६६॥
अन्यथाकर्तुमेवाऽपि समर्थोऽस्ति हरिर्यथा ।  
राजा प्रसन्नतां प्राप्तो यथा निगडबन्धिनः ॥६७॥
विमोचयति तूर्णं स्वेच्छया तद्वन्महामुनिः ।  
समर्थानां प्रभावाऽग्रे नियमा यान्ति सङ्क्षयम् ॥६८ ॥
पापिनां पापनाशाय समर्थाः सन्त एव ह ।  
भाग्यरेखासुसंव्यत्यासेऽपि शक्ता हि साधवः ॥६९॥
शापाऽनुग्रहशक्ताश्च तारकाः पापवारकाः ।  
पुण्यपुञ्जप्रदातारः समर्थाः साधवोऽन्वहम् ॥4.106.७ ० ॥
यत्र नारायणकृष्णस्वामीश्रीर्वर्तते हृदि ।  
सर्वा हि शक्तयस्तत्र वसन्ति साधुमाधवे ॥७ १ ॥
इत्युक्त्वाऽऽह यमेशस्तं क्षन्तव्योऽहं सदा त्वया ।  
साधुनाऽभ्युदयायाऽपि क्षन्तव्या गृहधर्मिणः ॥७२॥
इत्यभ्यर्थ्य ददौ पूजां मुनये यमराट् स्वयम् ।  
पुष्पमालां चन्दनं च नीराजनं च दण्डवत् ॥७३ ॥
नैवेद्यं मिष्टमिष्टं च क्षीरामृतं सुभोजनम् ।  
जलामृतं शुभं चापि मुखवासं तथोत्तमम् ॥७४॥
पादौ प्रक्षाल्य दुग्धेन पपौ धर्मः स्वयं मुनेः ।  
धूम्रोर्णाऽपि च तत्पत्नी पपौ पादजलं मुनेः ॥७५॥
चित्रगुप्तादयश्चापि ब्रह्मपुत्राश्च लेखकाः ।  
पपुर्मुनेः पादवारि प्रसादं जगृहुस्ततः ॥७६॥
यमदूता समस्ताश्च श्रवणा पितरस्तथा ।  
अन्येऽपि भृत्यवर्गाश्च यमराजकुटुम्बिनः ॥७७॥
सर्वे चक्रुर्दण्डवच्च सनत्कुमारकं मुनिम् ।  
विदायं चार्पयामासुर्जयशब्दैः सुघोषितैः ॥७८॥
सनत्कुमारस्तान् सर्वानाशीर्वादैः प्रयुज्य च ।  
व्योममार्गेण राजानं नीत्वा कामाक्षिणीं ययौ ॥७९॥
राजपत्नी च राजानं चास्थापयत्तदालये ।  
सदेहौ तौ प्रवीक्ष्यैव याम्यदुःखानि सर्वथा ॥4.106.८ ० ॥
जातौ तदास्तिकौ सर्व दैवकार्यपरायणौ ।  
यज्ञारम्भं चक्रतुश्च विप्रैर्महर्षिभिः शुभम् ॥८ १ ॥
विष्णुयागे ददतुस्तौ दक्षिणां कोशरिक्तताम् ।  
सर्वस्वं नाणकं स्वर्णं रौप्यं ददतुर्भावतः ॥८२॥
सनत्कुमारो भगवान् वर्तयामास चाऽध्वरम् ।  
मेघो ववर्ष चात्यर्थं रोगा नष्टाः समन्ततः ॥८ ३॥
राजयक्ष्मा नृपतेश्च नष्टो निर्मूल एव ह ।  
मुनेः कृपया राष्ट्रं च सस्यसम्पत्सुशोभनम् ॥८४॥
जातं यावच्च वै तावत् साधुर्ददौ नृपाय तु ।  
अक्षयां तुम्बिकां दिव्यां मिष्टान्नपूरितां शुभाम् ॥८५॥
साच्छादनां तथा चाऽन्यामक्षय्यवारिसम्भृताम् ।  
आज्ञां च दत्तवान् राज्ञे राज्ञ्यै सनत्कुमारकः ॥८ ६॥
अरिक्ताभ्यां तुम्बिकाभ्यामन्नवारि प्रपूर्णकम् ।  
आच्छाद्य दक्षहस्तेन दातव्यं च निरन्तरम् ॥८७॥
अक्षयं तज्जलमन्नं वर्षमात्रं भविष्यति ।  
ततस्ते तुम्बिके मह्यं स्वयमेवाऽऽगमिष्यतः ॥८८॥
'ओं नमः श्रीकृष्णनारायणाय स्वामिने स्वाहा' ।  
मन्त्रं ददौ नृपायाऽपि राज्ञ्यै प्रजाभ्य इत्यपि ॥८ ९॥
इत्युक्त्वा दक्षिणां लब्ध्वा प्रदत्वा तुम्बिके ततः ।  
मुनिर्ययौ व्योमपथा सत्यलोकं सुखाश्रयम् ॥4.106.९० ॥
मृतानां च तदा राजाऽवभृथे श्राद्धमाचरत् ।  
तेऽपि पीत्वा च भुक्त्वा च पितरः प्रेतसञ्ज्ञकाः ॥९१ ॥
ब्रह्मपुत्रीजले स्नात्वा मुक्ता भूत्वा ययुर्दिवम् ।  
कामाक्षी सुप्रसन्ना च सञ्जाता सर्वकामदा ॥९२।  
राजा तां प्रत्यहं राज्ञी चापि पुपूज मातरम् ।  
देवालयान् समस्तांश्च कारयामास वै पुनः ॥९३ ॥
प्रतिष्ठां कारयामास मायापालः पुनस्तथा ।  
जीविकां दापयामास योजयामास भूसुरान् ॥९४॥
अहिंसां ब्रह्मचर्यं चाऽस्तेयं ररक्ष भूपतिः ।  
मांसमद्यादिसन्त्यागं चकार सर्वथा नृपः ॥९५॥
कथोत्सवान् सुबहुलान् कारयामास वै नृपः ।  
अन्नसत्राणि रम्याणि विद्याशालाः सुशोभनाः ॥९ ६॥
साध्वाश्रमाँश्च विपुलान् कारयामास शोभनान् ।  
धर्मकृत्यानि दादानि सतीसाध्व्यादिसेवनम् ॥९७॥
अनाथदीनरक्षां च कारयामास भूपतिः ।  
भजनार्थं मण्डलानि क्लृप्तयामास राष्ट्रके ॥९८॥
'बालकृष्ण हरिकृष्णाऽनादिकृष्णनरायण ।  
राधालक्ष्मीपते मुक्तपते मोक्षपरायण' ॥९९॥
एवं धुन्यं प्रजाश्चक्रुर्मन्त्रजापं प्रचक्रिरे ।  
कृपया परमेशस्य वैष्णवं राष्ट्रमेव तत् ॥4.106.१०० ॥
सञ्जातं भगवन्मार्गपरायणं समस्तकम् ।  
मोक्षमार्गगतं सर्वं प्रजाः कालेन मोक्षणम् ॥१०१ ॥
प्रापुर्नृपोऽपि कालेन सनत्कुमारतारितः ।  
विमानेन स्त्रिया साकं ययौ धामाऽक्षरं हरेः ॥१ ०२॥
एवं बद्रीप्रिये! साधुः सर्वपापप्रणाशकः ।  
सर्वपुण्यप्रदश्चाऽपि कृपालुः सेवितो यदि ॥१० ३॥
मोक्षं दद्याद् दिवं दद्याद् व्यसनानि विनाशयेत् ।  
कलिकालमहादोषान्नाशयेत् क्षणमात्रतः ॥१ ०४॥
निगडानि नाशयेच्च मायाबन्धं विमोचयेत् ।  
प्रापयेत् परमात्मानं कृपापात्रं निजाश्रितम् ॥१ ०२॥
साधुर्वै साधनं तस्मात् कलौ मोक्षप्रदं महत् ।  
दिव्यं पात्रं परेशस्य साधुः सर्वार्थसम्प्रदः ॥१ ०६॥
बद्रिके चातिपापानां नाशकः साधुसत्तमः ।  
सेवनीयः कलौ लोकैः सर्वेच्छापूरको हरिः ॥१ ०७॥
इति श्रीलक्ष्मीनारायणीयसंहितायां चतुर्थे तिष्यसन्ताने कामरूपभूपतेर्नाम्ना मायापालस्य सदेहयमलोके यातनाभोगः, सनत्कुमारसाधुना कृतस्तस्योद्धारश्चेत्यादिनिरूपणनामा षडधिकशततमोऽध्यायः ॥१०६ ॥
    
    
