+++
title = "०९ वर्जनीय-पद्धतिः"

+++
वर्जनीयं प्रपन्नानां वर्ण्यते लोकवेदयोः ।  
स्वावस्थादेशकालानां विरुद्धं वर्जयेत् सदा (सुधीः) ॥ १॥  
वर्णाश्रमविरुद्धं यत् मन्वाद्युक्तं विशेषतः ।  
स्वाधिकारविरुद्धं च शास्त्रोक्तं न समाचरेत् ॥ २ ॥  
सामान्यशास्त्रानुज्ञातं विरुद्धं यद् विशेषतः ।  
चतुष्पथवनस्पत्योः मङ्गलार्थप्रदक्षिणम् ॥  
प्रदोषे शङ्करारचादि पापहानिफलप्रदम् ।  
न कुर्यात् परमैकान्ती काम्यं लोकद्वयप्रदम् ॥  
सामान्यशास्त्रविहितं विरुद्धं चाङ्कनादिकम् ।  
गीतनृत्तादिकं यत्तु विशेषागमचोदितम् ॥  
तत् सर्वं वैष्णवः कुर्यात् यथोक्तौ यमशौनकौ-  
"हरिकीर्तिं (गीतिं) विनैवान्यत् ब्राह्मणेन नरोत्तम ! ॥ ६ ॥  
भाषागानं न गातव्यं तस्मात् पापं त्वया कृतम् ।” (मत्स्य पु)  
"विष्णोर्गानं च नृतं च नटनं च विशेषतः ।  
ब्रह्मन् ! ब्राह्मणजातीनां कर्तव्यं नित्यकर्मवत् ।  
नृत्यतां श्रीपतेरग्रे करसंस्फोटनादिभिः ।  
उड्डीयन्ते शरीरस्थाः महापातकपक्षिणः" ।  
एवं विशेषशास्त्रोक्तं विष्णुचक्राङ्कनादिकम् ।  
विशेषशास्त्रप्राबल्यात् वैष्णवस्तु न वर्जयेत् ।  
लोकेऽनुष्ठानसङ्कोचात् लाघवात् फलगौरवात् ।  
विमुक्तिसाधनत्वं हि प्रपत्तेरवजानते ।  
अन्यथा योजनाच्चापि प्रमाणानां कुतर्कतः ॥  
ते तु दुष्कृतिनो मूढाः नराणामधमाः स्मृताः ।  
माययाऽपहृतज्ञानाः आसुरं भावमाश्रिताः ॥ १२ ॥  
यान्न पश्येज्जायमानान् पापिनो मधुसूदनः ।  
ब्रह्मा रुद्रोऽथवा पश्येत् रजसा तमसा वृतान् ।  
तैरालापं न कुर्वीत, “ नासद्भिः किञ्चिदाचरेत् " ।  
कौतस्कुतानां शास्त्राणि तामसानि वदन्मनुः ।  
वाङ्मात्रेणापि संसर्गं तैस्साकं तु निषेधति ॥  
"या वेदबाह्याः स्मृतयो याश्च काश्च कुदृष्टयः। (मनु.)  
सर्वास्ताः निष्फलाः प्रेत्य तमोनिष्ठा हि ताः स्मृताः" ।  
"पाषण्डिनो विकर्मस्थान् बैडालवतिकाञ्ञ्छठान् ।  
हैतुकान् बकवृत्तींश्च वाङ्मात्रेणापि नार्चयेत्” । (मनु.)  
प्रपत्तेः प्रतिबन्धस्तु जायते यैर्हि कर्मभिः ।  
प्रपन्नो न निषेवेत तादृशानि न किञ्चन ।  
देवतान्तरसम्भक्तिर्नित्यकर्मविधिं विना ।  
उपायान्तरनिष्ठा च द्रोहो भागवतेष्वपि ।  
विश्वासमान्द्यं विषयेष्वतिप्रावण्यमेव च ।  
श्रीश्रीशयोः परिजने निन्दनादीनि सर्वशः ।  
देहावध्यनुवृत्तानि नानुतापयुतानि च ।  
प्रायश्चित्तविहीनानि पातकानि महान्ति च ॥  
बन्धकानि ; प्रपन्नस्तु न कुर्यात्तादृशान्यपि ॥ २१ ॥  
तेष्वन्वये सति सतामनुतापो भवेत् ; यदि ।  
प्रायश्चित्तं ततः कुर्याद्रहस्यं च प्रकाशकम् ॥ २२ ॥  
प्रपन्नस्यानुतप्तस्य रहस्ये त्वधिकारिता ।  
प्रायश्चिते ; यथेन्द्राय कमलोवाच पृच्छते ।  
रहस्यं तु (तत् ?) प्रपन्नस्य दर्शितं पूर्वपद्धतौ ।  
एतदर्थमभिप्रेत्य पराशरवचो यथा-(वि. पु.)  
“ कृते पापेऽनुतापो वै यस्य पुंसः प्रजायते । (.-6-40)  
प्रायश्चित्तं तु तस्यैकं हरिसंस्मरणं परम् ॥"  
" पापे गुरूणि गुरुणि स्वल्पान्यल्पे च तद्विदः। (2-6-78)  
प्रायश्चित्तानि मैत्रेय ! जगुः स्वायम्भुवादयः ॥"  
" प्रायश्चित्तान्यशेषाणि तपःकर्मात्मकानि वै ।  
यानि तेषामशेषाणां कृष्णानुस्मरणं परम् ॥” (2-6-39)  
प्रमादात् क्रियते कर्म प्रच्यवेताध्वरेषु यत् ।  
स्मरणादेव तद् विष्णोः सम्पूर्ण स्यादिति श्रुतिः ॥ २८ ॥  
भगवद्ध्यानयुक्तस्य तद्ध्यानावधिकाः क्रियाः ।  
नास्तिकस्य तु मूर्खस्य युक्तं द्वादशवार्षिकम् ॥  
एवं विषयभेदेन गुरुलघ्वोर्न सङ्करः ।  
क्षेत्रज्ञस्येश्वरज्ञानात् विशुद्धिः परमा मता" ।  
इत्येवं याज्ञवल्क्येन ब्रुवताऽऽत्मेशयोरपि ।  
शेषशेषित्वविज्ञानात् शुद्धिर्जीवस्य वर्णिता ॥ ३१ ॥  
“ अतिपापप्रवृत्तोऽपि ध्यायन्निमिषमच्युतम् ।  
भूयस्तपस्वी भवति पङ्क्तिपावनपावनः । (वि.ध.)  
अपवित्रः पवित्रो वा सर्वावस्थां गतोऽपि वा ।  
यः स्मरेत् पुण्डरीकाक्षं स बाह्याभ्यन्तरश्शुचिः ॥"  
इत्यादिशौनकायुक्तेः भगवज्ज्ञानिनां नृणाम् ।  
कृते पापेऽनुतप्तानां तद्ध्यानावधिकाः क्रियाः ॥ ३४ ॥  
देवतान्तरसंसक्तैः सङ्गं त्यक्त्वैव वैष्णवः ।  
उपायान्तरसक्तैश्च, प्रपन्नैस्सह संवसेत् ॥ ३५ ॥  
न मूर्खमाश्रयेत् साधुः न मूर्खाय गुरुर्वदेत् ।  
य आश्रयेदविद्वांसं तमसस्तु तमो विशेत् ॥ ३६ ॥  
मूर्ख (र्खे ?) दत्तं तु यज्ज्ञानम् उप्तं बीजमिवोषरे ।  
अन्योन्यस्मै गुरुच्छात्रौ न द्रुह्येतां कदाचन ॥  
यो द्रुद्यत्यनयोः, सोऽयं दृश्यते मुक्तिमार्गतः ॥  
अनादिष्टेन गुरुणा मन्त्रेण न हरिं श्रयेत् ॥ ३८ ॥  
गुरुं न गर्हयेच्छिप्यो धार्मिकं त्वर्थलोभतः ।  
अनिवेद्य गुरोः किञ्चित् नोपयुञ्जीत बुद्धिमान् ॥ ३९ ॥  
गुरुविद्वेषिणः सर्वान् वजयेद्वैष्णवोत्तमः ।  
विष्ण्वालये न कुर्यात्तु निष्ठीवनमलादिकम् ॥ १० ॥  
पादौन क्षालयेत्तत्र नान्तरा देवपीठयोः ।  
गच्छेत् प्रपन्नो नाद्वारात् संविशेद्धरिमन्दिरम् ॥ ४१ ॥  
कृष्णकम्बलसंवीतो न विशेज्जातु वैष्णवः ।  
विना जपादिकं कर्म तन्मालाबन्धनादिकम् ॥  
अन्यत् कार्यं न कुर्वीत वैष्णवो विष्णुमन्दिरे ।  
नान्यं देवं नमस्कुर्यात् नान्यं देवं निरीक्षयेत् ॥ ४३ ॥  
नान्यं प्रासादमारोहेत् नान्यदायतनं विशेत् ।  
उद्देशतस्तु द्वात्रिंशदपचारा हरेः स्मृताः ॥ ४४ ॥  
पुराणे खलु वाराहे, वर्जयेद्वैष्णवस्तु तान् ।  
गन्धं पुष्पं तथा वासो भूषणानि पशून् गृहान् ॥  
तथा भोज्या (ग्या)नि चान्यानि नात्मार्थे वैष्णवो हरेत् ।  
कर्तव्या शेषताबुद्धिः नात्मनस्तनयादिषु ॥  
विष्णोविभूतिभूतेषु ममतां वर्जयेत् सुधीः ।  
" एकान्ती व्यपदेष्टव्यो नैव ग्रामकुलादिभिः। (वि. सं.)  
विष्णुना व्यपदेष्टव्यः तस्य सर्वे स एव हि ।"  
नद्यास्तस्यैव नामानि प्रविष्टाया यथाऽर्णवम् ।  
सर्वात्मना प्रपन्नस्य विष्णुमेकान्तिनस्तथा ।  
छायाविलङ्घनादीनि न कुर्याच्च सतां सदा ॥ ४९॥  
सद्भिश्च सह वर्तेत विवादं तेषु वर्जयेत् ।  
प्रपन्नान् अनुशास्तीत्थं श्रीमत्सेनेशसंहिता-  
" नावैष्णवग्रन्थरुचिः नासच्छास्त्ररतो भवेत् ।  
नानृतं शपथं कुर्यात् न च पृच्छेच्छुभाशुभे ।  
विषनिर्हरणं चापि पिशाचादिविमोचनम् ।  
समस्तव्याधिहरणं क्षुद्रमन्त्रैर्न साधयेत् ॥ ५२ ॥  
न धारयेज्जटाभारं भस्म चैव न धारयेत् ।  
बाह्यलिङ्गानि सर्वाणि सन्त्यजेद्यावदायुषम् ॥ ५३ ॥  
यत्र यत्र हि नीतिः स्यात् वैष्णवी शिष्टसम्मता ।  
तत्र तत्र वसेन्नित्यं नान्यत्रेति मतिर्मम ॥ ५४ ॥  
न लोकवृत्तिं वर्तेत वृत्तिहेतोः कथञ्चन ।  
सत्सम्मता तु या वृत्तिः देशकालानुरूपिणी ।  
तामास्थितो न लोभेन हीनां वृत्ति समाश्रयेत् " ।  
व्यासस्तु भगवानाह वर्जनीयं सतामिह-  
"न शब्दशास्त्राभिरतस्य मोक्षो न चापि रम्यावसथप्रियस्य ।  
(इति. स. 2-10)  
न भोजनाच्छादनतत्परस्य न लोकचित्तग्रहणे रतस्य " ॥५७॥  
“ एकान्तशीलस्य दृढव्रतस्य पञ्चेन्द्रियप्रीतिनिवर्तकस्य ।  
अध्यात्मविद्यारतमानसस्य मोक्षो ध्रुवो नित्यमहिंसकस्य " ॥५८॥  
" नाभिनन्देत मरणं नाभिनन्देत जीवितम् ।  
कालमेव प्रतीक्षेत निर्वेशं भृतको यथा" ॥५९॥ (मनु. 6-45)  
प्रायेणाऽकृतकृत्यत्वात् मृत्योरुद्विजते जनः ।  
कृतकृत्याः प्रतीक्षन्ते मृत्यु प्रियमिवातिथिम् ॥ ६० ॥  
तत्पादभक्तिज्ञानाभ्यां फलमन्यत् कदाचन ।  
न याचेत् पुरुषो विष्णुं याचनान्नश्यति ध्रुवम् ॥ ६॥  
प्रमादादबुद्धितो वाऽपि यदागः क्रियते सताम् ।  
अनुतप्तस्तु तानेव क्षामयेन्नान्यथा शमः ॥ ६२ ॥  
भगवत्यपचारेऽपि सैषा शान्तिरनुत्तमा ।  
स्त्रीणां स्त्रीसङ्गिनां चैव संसर्गं वर्जयेत् सुधीः ॥ ६३ ॥  
तस्मात् सर्वात्मना विद्वान् विषयान् विषवत् त्यजेत् ।  
आविद्यः प्राकृतः प्रोक्तो वैद्यो वैष्णव उच्यते ॥  
आविद्येन न केनापि वैद्यः किञ्चित् समाचरेत् । (सा. तं)  
इति ह्युक्तं भगवता शास्त्रे ; मन्वादिभिस्तथा ॥ ६५ ॥  
तस्मात् प्राकृतसंसर्गं वर्जयेद्वैष्णवोत्तमः ।  
एका शय्याऽऽसनं पङ्क्तिर्भाण्डं पक्वान्नमिश्रणम् ॥  
याजनाध्यापने यानं तथैव सहभोजनम् ।  
नवधा सङ्करः प्रोक्तो न कर्तव्योऽधमैस्सह ॥  
संल्लापस्पर्शनस्वापविधानशयनासनात् ।  
याजनाध्यापनात् यौनात् पापं सङ्क्रमते नृणाम् ॥  
संवत्सरेण पतति पतितेन सहाऽऽचरन् ।  
याजनाध्यापनात् यौनात् सद्यो न शयनासनात् (बोधा) ॥ ६९  
बृहस्पतिमनुभ्यां तु सङ्करस्यानुवर्णितम् ।  
वैविध्यं याजनादीनां सद्यः पातित्यहेतुता ॥ ७० ॥  
न्यासविद्यैकनिष्ठानां वैष्णवानां महात्मनाम् ।  
प्राकृताभिष्टुतिर्निन्दा निन्दा स्तुतिरिति स्मृता ॥ ७१ ॥  
“ अद्यप्रभृति हे लोकाः ! यूयं यूयं वयं वयम् ।  
अर्थकामपरा यूयं नारायणपरा वयम् ॥  
नास्ति सङ्गतिरस्माकं युष्माकं च परस्परम् ।  
वयं तु किङ्करा विष्णोः यूयमिन्द्रियकिङ्कराः" ॥ ८३ ॥  
इति श्रीगुरुवरवात्स्यवरदाचार्यविरचिते  
प्रपन्नपारिजाते वर्जनीयपद्धतिः नवमी।  