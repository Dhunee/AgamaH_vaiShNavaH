+++
title = "०८ विहित-व्यवस्थान-पद्धतिः"

+++

विहितेषु व्यवस्थानं प्रपन्नानां प्रपञ्च्यते ।  
103, शृतिस्मृत्यादिविहितमनुष्ठेयं तु नैत्य(ष्ठि)कम् ॥  
" श्रुतिस्मृतिर्ममैवाज्ञे "त्याह लक्ष्मीपतिर्यतः ।  
प्रपन्नस्तु विशेषेण शास्त्रेषु विहितान्यपि ॥  
कुर्यात् स्रग्बन्धनादीनि कर्माणि श्रीपतेः सदा ।  
105, यथा लक्ष्म्या स्वतन्त्रेऽपि शक्रायोक्ताऽनुपृच्छते ।  
न्यासविद्यकनिष्ठस्य विहितेषु व्यवस्थितिः ।  
“ उपायापायसन्यासी (त्यागी) मध्यमां वृत्तिमाश्रितः ॥  
रक्षिप्यतीति निश्चित्य निक्षिप्तस्व-स्वगोचरः ।  
बुध्येत देवदेवं तं गोप्तारं पुरुषोत्तमम् ॥ (ल. सं. 17\. 82.)  
शक्रः-उपायापाययोर्मध्ये कीदृशी स्थितिरम्बिके ।  
उपायापायतामेव क्रिया सर्वाऽवलम्बते ॥  
स्वीकारे व्यतिरेके या निषेधविधिशास्त्रयोः ।  
दृश्यते कर्मणो व्यक्तमुपायापायरूपता ॥  
श्रीः-त्रिविधां पश्य देवेश! कर्मणो गहनां गतिम् ।  
निषेधविधिशास्त्रेभ्यः तां (त्रि) विधां च निबोध मे ॥  
अनर्थसाधनं किञ्चित् किञ्चिच्चाप्यर्थसाधनम् ।  
अनर्थपरिहाराय किञ्चित् कर्मोपदिश्यते ॥  
त्रैराश्यं कर्मणामेवं विज्ञेयं शास्त्रचक्षुषा ।  
उपायोपायसञ्ज्ञौ तु पूर्वराशी परित्यजेत् ॥  
तृतीयो द्विविधो राशिः अनर्थपरिहारकः ।  
प्रायश्चित्तात्मकः कश्चित् उत्पन्नानर्थनाशनः ॥  
तमंशं नैव कुर्वीत मनीषी पूर्वराशिवत् ।  
क्रियमाणं न कस्मैचित् यत् अर्थाय प्रकल्पते ।  
अक्रियावत् अनर्थाय तत्तु कर्म समाचरेत् ।  
एषा सा वैदिकी निष्ठा ह्युपायापायमध्यमा ।  
अस्यां स्थितो जगन्नाथं प्रपद्येत जनार्दनम् । (ल. तं. 17.91  
एतदुक्तं भवत्यत्र हिंसास्तेयादिकं च यत् ॥  
अनर्थसाधकं कर्म काम्यं त्वर्थस्य साधकम् ।  
चित्रादिकं त (य) था कर्म साङ्ख्ययोगादिकं तथा ॥  
प्रायश्चित्तं तथा द्वेधा कृतपापप्रणाशनम् ।  
चान्द्रायणादिकं त्वेकम् अन्यत् सन्ध्यार्चनादिकम् ॥ १६ ॥  
तत्र हिंसाद्यपायं च काम्यं चित्रादिकं तथा ।  
उपायं कर्म साङ्ख्यादि प्रायश्चित्तादिकं तथा ।  
चान्द्रायणादिकं कर्म न कुर्याच्च कदाचन ।  
भाव्यनर्थस्य यत् कर्म परिहारेण (हाराय) कीर्तितम् ॥  
सन्ध्यार्चापञ्चयज्ञादि तन्मुमुक्षुभिरादृतम् ।  
नैमित्तिकं चाग्रयणं सीमन्तोन्नयनादिकम् ॥  
अग्न्याधानादिकं कार्यमधिकारे सति द्विजैः ।  
निषिद्धकाम्योपायाख्यकर्माण्यन्यानि नाचरेत् ॥ २० ॥  
प्रायश्चित्तं प्रपन्नस्य विशेषेण यदुच्यते ।  
लक्ष्मीतन्त्रे कमलया निमित्ते तु तदाचरेत् ॥ २१ ॥  
“ श्रीः--सकृदेव हि शास्त्रार्थः कृतोऽयं तारयेन्नरम् । (ल.तं. 17.92  
उपायापायसंयोगे निष्ठया हीयतेऽनया ॥  
अपायसम्प्लवे सद्यः प्रायश्चित्तं समाचरेत् ।  
प्रायश्चित्तिरिय साऽत्र यत् पुनश्शरणं व्रजेत् ॥  
उपायानामुपायत्वस्वीकारेऽप्येतदेव हि ।"  
"प्रायश्चित्तप्रसङ्गे तु सर्वपापसमुद्भवे ।  
मामेकां देवदेवस्य महिषीं शरणं व्रजेत्"। (ल. तं 17-102)  
तस्मात् प्रमादात् बुद्धया वा यत् प्रपन्नस्य दुष्कृतम् ।  
तत् सर्वं शमयत्याशु शरणागतिरेव सा ।  
शक्तौ प्रतिपदोक्तं स्यात् अशक्तौ शरणागतिः ।  
"अनन्यसाध्ये स्वाभीष्टे” इति न्यासस्य लक्षणात् ।  
अन्यथाऽतिप्रसङ्गः स्यात् अवैष्णवगृहाशने ।  
शरणागतहन्तुः स्यात् प्रपत्त्यैव परिग्रहः ॥  
ज्ञात्वाऽप्यपाये पातित्यं यः करोति विमूढधीः ।  
भोग एव हि तत्र स्यात् निष्कृतिर्नानयाऽपि हि ।  
प्रपन्न इति गर्वेण न कुर्यात् पुरु दुष्कृतम् ॥ २९ ॥  
ज्ञात्वाऽप्यपायकर्माणि कुर्वन् मूढः पतत्यधः ।  
ज्ञानिनो न च कुर्वन्ति ; यद्यज्ञानात् प्रमादतः ।  
तच्च ज्ञानाग्निना सर्व दहन्ति विमलाशयाः ।  
अत्राह कृष्णो भगवान् अर्जुनाय तु शृण्वते.  
" यथैधांसि समिद्धोऽग्निः भस्मसात् कुरुतेऽर्जुन ।  
ज्ञानाग्निः सर्वकर्माणि भस्मसात् कुरुते तथा " ॥ ३२ ॥  
भगवज्ञानविस्रम्भविशुद्धमनसां सताम् ।  
शास्त्रोक्तं भगवज्ज्ञानं प्रायश्चित्तं कृतैनसाम् ॥ ३३ ॥  
“ यस्य यावांश्च विश्वासः तस्य सिद्धिश्च तावती ।  
(नारदी. अ. ब्र. वि. 1-14)  
नैतावानिति विश्वासप्रभावः परिमीयते" ॥ ३४ ॥  
वेदोदितं सदाचारमाद्रियेत सदा सुधीः ।  
लक्ष्मीतन्त्रे यथोक्तं तु वैदिकाचारलङ्घने-  
" अविप्लवाय धर्माणां पालनाय कुलस्य च । (ल. तं. 17-94)  
सङ्ग्रहाय च लोकस्य मर्यादास्थापनाय च ॥  
प्रियाय मम विष्णोश्च देवदेवस्य शार्ङ्गिणः ।  
मनीषी वैदिकाचारं मनसाऽपि न लङ्घयेत् ॥  
यथा हि वल्लभो राज्ञो नदीं राज्ञा प्रवर्तिताम् ।  
लोकोपयोगिनीं रम्यां बहुसस्यविवर्धिनीम् ॥  
लङ्घयन् शूलमारोहेदनपेक्षोऽपि तां प्रति ।  
एवं विलङ्घयन् मर्त्यो मर्यादां वेदनिर्मिताम् ॥  
प्रियोऽपि न प्रियोऽसौ मे मदाज्ञाव्यतिवर्तनात् ।  
उपायत्वग्रहं तत्र वर्जयेन्मनसा सुधीः " ॥ ४० ॥  
स्ववर्णाश्रमयुक्तं तु देशकालानुरूपतः ।  
विशेषविहितं यच्च तत् कुर्याच्छ्रीपतेः प्रियम् ॥ ११ ॥  
इति श्रीगुरुवरवात्स्यवरदाचार्यविरचिते  
प्रपन्नपारिजाते विहितव्यवस्थानपद्धतिः अष्टमी  