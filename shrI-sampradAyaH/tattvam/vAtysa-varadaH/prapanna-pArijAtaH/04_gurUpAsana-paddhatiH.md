+++
title = "०४ गुरूपासन-पद्धतिः"

+++
संसारोद्विग्नमनसा तापत्रितयभीरुणा।  
विरक्तेनेह चामुत्र फले गम्यो गुरुर्महान् ॥ १ ॥  
परीक्ष्य लोकान् कर्माप्यान् विप्रो निर्विष्णमानसः ।  
कृतेन मोक्षो नास्तीति तज्ज्ञानार्थे गुरुं व्रजेत् ।  
श्रोत्रियं ब्रह्मनिष्ठं तं प्रीणयद्वस्तुभिः प्रियैः ।  
तस्मै प्रशान्तचित्ताय शिष्याय प्रणताय च  
दद्यादष्टाक्षरं सत्यं ब्रह्म नारायणं परम् ।  
तां ब्रह्मयिद्यां प्रवदेदित्येवं श्रुतिराह हि ॥ ४ ॥  
गुरोश्शिष्यस्य विद्याया लक्षण कालमेव च ।  
सामान्यतो विशेषाच्च भगवान् शास्त्र उक्तवान् ।  
“त्रिषु वर्णेषु सम्भूतो मामेव शरणं गतः । (सा. तं)  
नित्यनैमित्तिकपरो मदीयाराधने रतः ॥  
आत्मीयपरकीयेषु समो देशिक उच्यते।  
आस्तिको धर्मशीलश्च शीलवान् वैष्णवार्चकः ॥  
गम्भीरश्चतुरो धीरः शिष्य इत्यभिधीयते।  
नानुकूल्यं न नक्षत्रं न तीर्थादिनिषेवणम् ॥ ८ ॥  
न पुरश्चरणं नित्यं जपं वाऽपेक्षते ह्ययम् ।  
नमस्कृत्य गुरून् दीर्धैः प्रणामै स्त्रिभिरादृतः ॥  
-  
गृह्णीयात् मन्त्रराजानं (राजं तं) निधिकाङ्क्षीव निर्धनः ।  
परम्परामुपदिशेत् गुरूणां प्रथमं गुरुः ॥  
वाचयित्वा द्वयं साङ्गां प्रपत्ति मानसीं दिशेत् ॥  
अनुकाङ्क्षन् सदा शिष्यं गुरुरौरसपुत्रवत् ॥ ११ ॥  
विद्वान् (विद्यां) समाहितो भूत्वा ग्राहयेदुपधिं विना ।  
तथौपनिषदीं विद्यां विश्वासज्ञानवर्धिनीम् ॥  
अन्यामाध्यात्मिकीं विद्यां शिष्यावस्थानुरूप्यतः ।  
तस्मै प्रशान्तचित्ताय कृपया निस्पृहो वदेत् ॥ १३ ॥  
दत्त्वा तु दक्षिणां तस्मै यथाशक्ति यथाविधि ।  
तमर्चयेद्यथाकालं हितं (प्राध्वं) चास्य समाचरेत् " ॥ १४ ॥  
गुरोर्वैभवमाख्याति जयाख्या(तथान्या ?)ऽपि च संहिता-  
“गुरुरेव परं ब्रह्म गुरुरेव परं धनम् ॥  
गुरुरेव परा विद्या गुरुरेव परायणम् ।  
गुरुरेव परः कामो गुरुरेव परा गतिः ॥  
यस्मात्तदुपदेष्टाऽसौ तस्माद् गुरुतरो गुरुः ।  
अर्चनीयश्च वन्द्यश्च कीर्तनीयश्च सर्वदा ॥  
ध्यायेजपेन्नमेद्भक्त्या भजेदभ्यर्चयेन्मुदा ।  
उपायोपेयभावेन तमेव शरणं व्रजेत् ॥  
इति सर्वेषु वेदेषु सर्वशास्त्रेषु सम्मतम् ।  
एवं द्वयोपदेष्टारं भावयेद् बुद्धिमान् धिया ॥  
शरीरं वसु विज्ञानं वासः कर्म गुणानसून् ।  
गुर्वर्थं धारयेत् यस्तु स शिष्यो नेतरः स्मृतः ॥ २० ॥  
नारायणोऽपि विकृतिं याति गुरोः प्रच्युतस्य दुर्बुद्धेः ।  
कमलं जलादपेतं शोषयति रविर्न तोषयति ॥ २१ ॥  
यो विष्णोः प्रतिमाकारे लोहभावं करोति च ।  
यो गुरौ मानुषं भावम् उभौ नरकपातिनौ ॥ २२ ॥  
सामान्यतो विशेषाच्च यस्मात् (यस्तु) धर्मान् सनातनान् ।  
आचिनोति स आचार्यः तस्मै द्रुह्येन्न किञ्चन ॥ २३ ॥  
'गु' शब्दस्त्वन्धकाराख्यो 'रु' शब्दस्तन्निरोधकः ।  
अन्धकारनिरोधित्वात् गुरुरित्यभिधीयते” ॥ २४ ॥  
मनुरप्याह भगवान् ‘वन्द्यो बालोऽपि मन्त्रदः' ।  
ज्यैष्ठ्यं वेदार्थविज्ञानात् विप्राणामिति चोदितम् ॥  
“अध्यापयामास पितॄन् शिशुराङ्गिरसः कविः ।  
पुत्रका इति होवाच ज्ञानेन परिगृह्य तान् ॥ (म. 2\. 151)  
ते तमर्थमपृच्छन्त देवान् आगतमन्यवः ।  
देवाश्चैतान् समेत्योचुः, न्याय्यं वश्शिशुरुक्तवान् ।  
बालोऽपि विप्रो वृद्धस्य पिता भवति मन्त्रदः ।  
अज्ञं हि बालमित्याहुः पितेत्येव च मन्त्रदम् ॥  
न हायनैर्न पलितैः न च वित्तैः (न वित्तेन) न बन्धुभिः ।  
ऋषयश्चक्रिरे धर्मं योऽनूचानः स नो महान् ॥  
विप्राणां ज्ञानतो ज्यैष्ठ्यं क्षत्रियाणां तु वीर्यतः ।  
वैश्यानां धनतो ज्यैष्ठ्यं शुदाणामेव जन्मतः " ॥ ३ ॥  
गुरोश्च गुरवः सर्वे पूजनीया विशेषतः ।  
गुरुदारसुतादौ तु गुरुववृत्तिमाचरेत् ॥ ३१ ॥  
धर्मव्यतिक्रमः (नियमातिक्रमः) स्याच्चेत् गुरुर्बोध्यो रहस्यपि ।  
पतनीयं गुरोः कर्म य यद्यशवपमपोहितुम्  
बोधनाद्दैवभजनात् सत्सङ्गपरिषेवणात्  
सद्गुरुनुपसेवेत हित्वा तदनुवर्तनम् ॥  
तस्यापि हितमाकाङ्क्षन मुच्यते नात्र संशयः ।  
यदि शिष्यः पतेन्मार्गात् तं प्रयत्नेन वारयेत् ॥  
श्रियः पत्युः पदाम्भोजे गुरुर्याचेत तद्धितम् ।  
प्रसादयेद्भागवतान् आत्मनापि तमुद्धरेत् ॥  
तेन सम्भाषणादीनि वर्जयेदनिवर्तने ।  
न निश्वासमपि व्यक्तं विसृजेद्गुरुसन्निधौ ॥ ३६ ॥  
'गुरोर्यत्र परीवादो निन्दा वाऽपि प्रवर्तते । (मनु. 2 201)  
कर्णौ तत्र पिधातव्यौ गन्तव्यं वा ततोऽन्यतः" ॥ ३७ ॥  
आचार्यस्य प्रसादेन मम सर्वमभीप्सितम् ।  
प्राप्नुयामिति विश्वासो यस्यास्ति स सुखी भवेत् ॥ ३८ ॥  
येनैव गुरुणा यस्य न्यासविद्या प्रदीयते ।  
तस्य वैकुण्ठदुग्धाब्धिद्वारकाः सर्व एव सः ॥ ३९ ॥  
ऐहिकामुष्मिकं सर्वं गुरुरष्टाक्षरप्रदः ।  
इत्येवं ये न मन्यन्ते त्यक्तव्यास्ते मनीषिभिः ॥ ४० ॥  
“एकाक्षरप्रदातारमाचार्यं योऽवमन्यते । (अत्रि सं.)  
श्वानयोनिशतं प्राप्य चण्डालेष्वभिजायते " ॥ ४१ ॥  
महावराहो भगवानाह जन्माब्धितारणे ।  
नावं नृतनुम् , आत्मानम् अनुकूलानिलं, गुरुम् ।  
कर्णधारम् ; अतो देही गुरुणा संसृति तरेत् ॥ ४३ ॥  
नृदेहमाद्यं प्रतिलभ्य दुर्लभं प्लवं सुकल्यं गुरुकर्णधारकम् ।  
मयाऽनुकूलेन नभस्वतेरितं पुमान् भवाब्धि न तरेत् , स  
हात्महा ॥"  
इति श्रीगुरुवरवात्स्यवरदाचार्यविरचिते  
प्रपन्नपारिजाते गुरूपासनपद्धतिः चतुर्थी  