+++
title = "१० फलोदय-पद्धतिः"

+++
एवं प्रपन्ना विष्णोस्तु पादौ तत्प्राणसञ्ज्ञितान् (ताः ?)  
अनुव्रजति तान् विष्णुः अत्यर्थप्रेमविह्वलः ॥ १ ॥  
एतद् गीतं भगवता, "ज्ञानी त्वात्मैव मे मतम् ” ।  
बहुजन्मसहस्रान्ते दिष्टया यस्तु प्रपद्यते ॥  
वासुदेवः सर्वमिति, स महात्मा सुदुर्लभः ।  
उक्ता शास्त्रे भगवता प्रपन्ने कृतकृत्यता ॥  
तस्मिंश्चानुत्तमा प्रीतिः तस्याऽशेषविशिष्टता ।  
“ विष्णूपायो योऽन्यफलः सोऽधमः परिकीर्तितः  
अन्योपायो विष्णुफलः मध्यमः परिकीर्तितः ।  
माधवाङ्घ्रिद्वयोपायो माधवाङ्घ्रिप्रयोजनः ॥  
स उत्तमाधिकारी स्यात् कृतकृत्योऽद्य जन्मनि । (सा. तं.)  
139.’याः क्रियाः सम्प्रयुक्ताः स्युः एकान्तगतबुद्धिभिः ॥  
ताः सर्वाः शिरसा देवः प्रतिगृह्णाति वै स्वयम् । (भा. शां.358)  
"भक्तैरण्वप्युपानीतं प्रेम्णा भूर्येव मे भवेत् ॥  
भूर्यप्यभक्तोपहृतं न मे तोषाय कल्पते "। (भाग. 10, 81-3)  
भक्तशब्दस्तु मुख्योक्त्या प्रपन्ने पर्यवस्यति ॥  
आत्मीयसंहितायां तु यथा सेनेश उक्तवान्-  
“ सेवा तु प्रोच्यते सद्भिः भक्तिशब्देन भूयसी" ॥ ९॥  
सेवा चात्यन्तनीचत्वापत्तिर्हि स्वामिनं प्रति ।  
तस्मात् परस्य दास्यैकरसता भक्तिरुच्यते ॥ १० ॥  
“ आकिञ्चन्यैकशरणाः केचिद्भाग्याधिकाः पुनः । (वि. सं.)  
लक्ष्मी पुरुषकारेण वृतवन्तो नरोत्तमाः ॥  
श्रिया समेतं मामेव शरणं प्राप्तुमिच्छवः ।  
मामेकं शरणं प्राप्य मामेकं प्राप्नुवन्ति ते" ॥ १२ ॥  
“ एवं मां शरणं प्राप्य वीतशोकभयक्लमः । (ल. सं. 17-60)  
निरारम्भो निराशश्च निर्ममो निरहङ्कृतिः ॥  
मामेव शरणं प्राप्य तरेत् संसारसागरम् ।  
सत्कर्मनिरताः शुद्धाः साङ्ख्ययोगविदनस्तथा ॥  
नार्हन्ति शरणस्थस्य कलां कोटितमीमपि"।  
उपायाधिकृतस्यापि भवेदुत्तरपूर्वयोः ॥  
अश्लेषश्च विनाशश्च पुण्यपापमयाघयोः ।  
प्रारब्धदेहभोग्यं तु विना दृप्तस्य नश्यति ॥ १६ ॥  
पूर्वाघमुत्तराधं तु मतिपूर्वं महत्तरम् ।  
आदेहपतनावृत्तम् अनुतापविवर्जितम् ॥  
यत् , तद्विनैवाश्लेषः स्यात् अन्यस्याघस्य युक्तितः ।  
अयमर्थो भगवता सविशेषमुदीरितः-  
" उपायभक्तिः प्रारब्धव्यतिरिक्ताघनाशिनी ॥ (सा. त!)  
साध्यभक्तिस्तु सा हन्त्री प्रारब्धस्यापि भूयसी" ॥ १९  
उपायभक्तिरित्युक्तो भक्तियोगो हि साङ्गकः ।  
बहुदेहनिमित्तं हि प्रारब्धं न स नाशयेत् ॥ २० ॥  
साध्यभक्तिरिति प्रोक्ता प्रपत्तिर्मोक्षरूपिणी ।  
आर्तानां भूयसी सा तु प्रारब्धमपि नाशयेत् ॥ २१ ॥  
प्रारब्धदेहभोग्यं तु दृप्तस्याघं न नाशयेत् ।  
एतदुक्तं भवत्यत्र-भक्तियोगाद्विमुच्यते।  
प्रारब्धकर्मनिर्मोके बहुजन्मोपभोगतः ।  
कर्मणः शोकहेतोस्त्वां “मोक्षयिष्यामि मा शुचः" ।  
एवं भगवतोक्तत्वादेतदेहेऽपि शोचनात् ।  
आर्तस्य सद्यो मुक्तिः स्यात् प्रपत्तिर्भूयसी यतः ।  
दृप्तः प्रारब्धदेहात्तु न शोचति यतः, ततः ।  
देहान्ते मुच्यते ; सैषा मोक्षकालव्यवस्थितिः ॥ २५ ॥  
सोऽयं श्रियःपत्युरन्तर्हृदयाम्भोजवासिनः ।  
प्रसादेनैव सुसुखं नाडीं भित्त्वा शताधिकाम् ॥  
सद्यस्तयोर्ध्वमुत्क्रम्य गत्वा तान् आतिवाहिकान् ।  
अर्चिरादीन् स (दींश्च ?) तैर्नीतः प्रीतियुक्तैः पदेपदे ॥  
अमानवकरस्पर्शात् सूक्ष्मदेहं विसृज्य च ।  
विरजां मनसा तीर्त्वा ब्रह्मगन्धादिलाञ्छितः ॥  
सालोक्यमथ सारूप्यं सामीप्यं च क्रमाद्व्रजेत् ।  
सायुज्यं चाधिगच्छेत् स ब्रह्मणा सह सर्वशः ||  
अधिक पा०–अनुसञ्चरन्निमान् लोकान् कामान्नी कामरूप्यपि ।  
(?) इमान् लोकांश्च कामानी कामरूप्यनुसञ्चरन् ।  
साम गायन् किङ्कुरुते सूरिभिस्सह सर्वदा ।  
यद्वाऽचिरादिमार्गादिविलम्बमसहन्निव ॥  
प्रपन्नं हरति क्षिप्रं यथेष्टमिति च (अपि च) श्रुतम् ।  
महावराहो भगवानेतत्संवादकं वचः ॥  
यदाह देव्यां शृण्वन्त्यां भूम्यां प्रवदतां वरः-  
“ स्थिते मनसि सुस्वस्थे शरीरे सति यो नरः ।  
धातुसाम्ये स्थिते स्मर्ता विश्वरूपं च मामजम् ।  
ततस्तं म्रियमाणं तु काष्ठपाषाणसन्निभम् ।  
अहं स्मरामि मद्भक्तं नयामि परमां गतिम् ।"  
यदा कदाचित् वातादिधातुसाम्यादरोगतः ।  
मनस्थितिः सम्भवति, यः कश्चित्तु तदा नरः ।  
स्मरेत् स्वामित्व-सौशील्य-वात्सल्यादिमहोदधिम् ॥  
अवतीर्णं वराहं मां श्रिया दीप्तगुणैर्युतम् ।  
नारायणं विश्वरूपमजमिच्छात्तविग्रहम् ॥ ३६ ॥  
" श्रीमन्नारायण ! स्वामिन् ! अनन्यशरणस्तव ।  
चरणौ शरणं यातः" इति मां यः स्मरेत् सकृत् ॥  
ततस्तमितरोपायव्यवधानविवर्जितम् ।  
तदवस्थं मृतिप्राप्तौ काष्ठपाषाणसन्निभम् ॥  
काष्ठवत्तु स्वतो देहे मनश्चेष्टाविवर्जितम् ।  
परप्रबोधासञ्ज्ञं तु विलुप्तहृदयं ततः ॥  
अश्मवत् स्वयमन्यैश्च हितस्मरणवर्जितम् ।  
आश्रितेषु प्रसुप्तेषु पुरुषो यो व्यवस्थितः ॥  
कामं कामं निर्मिमाणः तेषां जागर्ति सिद्धये ।  
सोऽहमाश्रिततन्त्रात्मा स्मरामि च तदा स्वयम् ॥  
इमं मद्भोगयोग्यं तु कृपापूरप्रकाशनात् ।  
नयामि परमं स्थानम् अर्चिरादिगतिं विना ।  
गरुडस्कन्धमारोप्य यथेष्टमनिवारितः ।  
एतत्प्रभावयुक्तस्य प्रपन्नस्य तु पार्श्वतः ॥  
अपयान्ति द्रुतं भीताः पाशिनो यमकिङ्कराः ॥  
अयं न कस्यचिद् भृत्यः पराशरशुकौ यथा ॥ ४४ ॥  
“ स्वपुरुषमभिवीक्ष्य पाशहस्तं वदति यमः किल तस्य कर्णमूले ॥  
परिहर मधुसूदनप्रपन्नान् प्रभुरहमन्यनृणां न वैष्णवानाम् ।  
(वि. पु. 3-7-14)  

" देवर्षिभूतात्मनृणां पितॄणां न किङ्करो नायमृणी च राजन् ।  
सर्वात्मना यः शरणं शरण्यं नारायणं लोकगुरुं प्रपन्नः ॥१६॥"  
(भाग. 11-5-41)  
त्रय्यन्त-स्मृतिमुख्यसन्मुनिवचः-श्रीपाञ्चरात्राचल-  
क्षोदैः सङ्घटितः प्रपन्नचरितक्षीराब्धि (द्धि ?) (?) सेतुर्महान्  
ये वाञ्छन्त्यमुना पथाऽऽप्तुमचिरात् पारं भवाम्भोनिधेः  
ते पूर्वोत्तरपापकर्मनिचयैः मुक्ताः विमुक्ताः ध्रुवम् ॥ ४७॥  
कार्पण्याततबद्धमूलफलका विश्वासकीलाचिता  
याच्चाबन्धनरज्जुकृष्टिवशगा निक्षेपसत्क्षेपणिः ।  
संसारार्णवतारिणी तनुभृतां न्यासात्मनौः ; तामिमाम्  
अच्छिद्रामथ पारयिष्णुमभयाः सद्योऽधिरूढा जनाः ॥४८॥  
अशेषापेक्षितं यत्र परितो जायते सताम् ।  
प्रपन्नपारिजाताख्यः प्रबन्धः क(प्र?)थितो भुवि ॥ ४९ ॥  
इति श्रीगुरुवरवात्स्यवरदाचार्यविरचिते  
प्रपन्नपारिजाते फलोदयपद्धतिः दशमी  
। प्रपन्नपारिजातः सम्पूर्णः ॥  
श्रीमते वात्स्यवरदार्यमहागुरवे नमः  
'गुरवे वरदार्याय कुर्वीमहि नमस्क्रियाम् ।  
यत्पदाम्भोजसेवा नः सूते वेदान्तसम्पदम् ॥"  
॥ शुभमस्तु ।