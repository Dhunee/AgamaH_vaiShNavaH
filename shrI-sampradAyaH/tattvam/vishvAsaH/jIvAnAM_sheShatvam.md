+++
title = "जीवानां शेषत्वम्"
+++

## शेषत्व-निर्वचनम्
"शेषः परार्थत्वात्" इति पूर्वमीमांसासूत्रेषु।  
शेषः शेषी च चेतनः स्याद् अचेतनो ऽपि।  

वेदार्थसङ्ग्रहे रामानुजार्येणोक्तम् -

> पर-गतातिशयाधानेच्छयोपादेयत्वम् एव यस्य स्वरूपं,  
स शेषः, परः शेषी ।  
+++(यथा -)+++ फलोत्पत्तीच्छया  
यागादेस् तत्-प्रयत्नस्य चोपादेयत्वं  
यागादि-सिद्धीच्छया  
ऽन्यत् सर्वम् उपादेयम् ।
> 
> एवं गर्भदासादीनाम् अपि  
पुरुष-विशेषातिशयाधानोपादेयत्वम् एव स्वरूपम् ।  
एवम् ईश्वर-गतातिशयाधानेच्छयोपादेयत्वम् एव  
चेतनाचेतनात्मकस्य नित्यस्यानित्यस्य च  
सर्वस्य वस्तुनः **स्वरूपम्** इति,  
सर्वम् ईश्वर-शेषत्वम् एव  
सर्वस्य चेश्वरः शेषीति  
"सर्वस्य वशी" "सर्वस्येशानः" "पतिं विश्वस्ये"त्य्-आद्य् उक्तम् ।  

## सर्व-शेषित्वम्
चिद् अचिद् वा सर्वो ऽपि  
+ईश्वरभोगाय निर्मितः।  
तेन सर्वो ऽपि स्वरूपतः शेषः, ईश्वरश् च सर्वशेषी।  

### कृत्रिम-शेषित्वम्
पत्नी पत्युः शेषः,  
भृत्यः स्वामिनः।  
किञ्चात्र शेषत्वं न स्वरूपः, अपि तु कृत्रिमम्। 

अनीश्वरविषये शेषत्वम् न धर्माङ्गं चेद् गर्हितम् मनुना -  

> सेवा श्ववृत्तिर् आख्याता  
तस्मात् तां परिवर्जयेत्  ॥ ४.६ ॥

## शेषतैक-रसत्वम्
अङ्गीकारे ऽनङ्गीकारे वा स्वाभाविकं शेषत्वं वर्तत एव।  
स्वरूपज्ञानेन तु शेषत्वं सुखतरम् भवति।  

पुनः कृत्रिमं स्वरूपस्थं वा शेषत्वं प्रीतिकारितम् उल्लासं जनयति, न तु द्वेषकारितम्।  
यदि पतिः कुत्सितः, पत्न्याः शेषत्वम् अङ्गीकृतं चेद् अपि दुःखकरम् भवति। 

## जीव-स्वातन्त्र्य-मात्रा
धर्माद्य्-अनुशासनेन साकं जीवः परमात्म-भोगाय नियुक्तः।  
किञ्च, तद्विरोधे ऽपि वर्तितुं स्वातन्त्र्यं दत्तम्, चितमार्गानुसारेण च फलानि निश्चितानि।  
(स्वातन्त्र्याभाव-वादे धर्मानुशासनादेर् वैयर्थ्य-प्रसङ्गः।)  

एवं तर्हि कर्मसु कर्तृत्वम् ईषद् वर्तत एव जीवस्य।  
किन्तु, परमात्मन एव कर्तृत्वम् अधिकम्।  

> **अधिष्ठानं** तथा **कर्ता**  
**करणं** च पृथग्-विधम्।  
विविधाश् च पृथक् +++(प्राण-)+++**चेष्टा**  
**दैवं** चैवात्र पञ्चमम्॥18.14॥

इति श्लोकस्य व्याख्याने व्यक्तम् एतत् -  

> जीवात्मा  
तद्-आधारस् तद्-आहित-शक्तिस् सन्  
कर्म-निष्पत्तये स्वेच्छया करणाद्य्-अधिष्ठानाकारं प्रयत्नं च +आरभते,  
तद्-अन्तर्-अवस्थितः परमात्मा
स्वानुमति-दानेन तं प्रवर्तयति।

