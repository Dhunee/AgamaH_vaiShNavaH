+++
title = "रहस्यत्रयकारिकावली"

+++
श्री:

श्रीमते रामानुजाय नमः ।

  
श्रीवादिकेसरिसुन्दरजामातृमुनिविरचिता  
रहस्यत्रयकारिकावली॥

सुन्दरजामात्मने प्रपद्ये चरणाम्बुजम्।  
संसारार्णवसंमग्नजन्तुसन्तारपोतकम्॥

अस्मद्गुरूंस्तदाचार्यान् परमानखिलानपि।  
रामानुजार्य करुणावात्सल्यवरुणालयम्॥ १ ॥  
श्रीशांघ्रिहेमसम्मोहतृणीकृततदन्यकम्।  
शठकोपपदद्वन्द्वदृढविन्यस्तमानसम्॥ २ ॥  
पूर्णयामुनरामाब्जदृङ्नाथशठवैरिणः।  
सतां यदप्ंघ्रियुगळं मातृतातसुताङ्गनाः॥ ३ ॥  
सेनेशश्रीतदीशांश्च नत्वा तेषां प्रसादतः।  
रहस्यत्रितयार्थोऽयं चिन्त्यते दृढताप्तये॥ ४ ॥  
रहस्यत्रितयं ज्ञेयं चेतनेन मुमुक्षुणा।  
ज्ञातव्यमखिलं तस्य यस्मादत्राभिधीयते॥ ५ ॥  
रहस्यत्रितयं प्रोक्तं महानष्टाक्षरो मनुः।  
द्वयाभिधमन्त्ररत्नं चरमश्लोक इत्यमी॥ ६ ॥  
तत्राद्यस्त्रिपदो मन्त्रः तत्राद्यं प्रणवः पदम्।  
एकाक्षरं द्वितीयं तु नम इत्यक्षरद्वयम् ॥ ७ ॥  
नारायणायेति तृतीयं पञ्चवर्णकम्।  
समस्तस्त्वेकवर्णोऽपि व्यस्तस्तारस्त्रिवर्णकः॥ ८ ॥  
अकारः प्रथमो वर्ण उकारस्तदनन्तरः।  
मकारस्तु स्वरस्यास्य तृतीयो वर्ण इष्यते॥ ९ ॥  
पदवर्णक्रमश्चायं 'ओमित्यग्र इति श्रुतिः।  
प्रत्यगानन्दमित्येतच्छ्रुतेरपि विनिश्चितः॥ १० ॥  
प्रणवाद्यं नमोमध्यं नारायणपदान्तिमम्।  
मन्त्रमष्टाक्षरं विद्यात्सर्वसिद्धिकरं त्विति॥ ११ ॥  
तत्र विष्णुरकारार्थः सृष्टिस्थित्यन्तकारणम्।  
अक्षराणामकारोऽस्मीत्यकारो विष्णुवाचकः॥ १२ ॥  
अ निषेधे पुमान् विष्णाविति स्मृतिनिघण्टुतः।  
अष्टाक्षरशरीराङ्गप्रणवाद्यक्षरेण तु॥ १३ ॥  
अकारेणाखिलाधारः परमात्माभिधीयते।  
समस्तशब्दमूलत्वादकारस्य स्वभावतः॥ १४ ॥  
समस्तवाच्यमूलत्वाद्ब्रहाणोऽपि स्वभावतः।  
वाच्यवाचकसम्बन्धस्तयोरर्थात् प्रतीयते॥ १५ ॥  
इत्यकारस्य जगतां कारणेश्वरवाचिता।  
जगत्कारणताक्षिप्तं ज्ञेयं सर्वज्ञतादिकम्॥ १६ ॥  
अव-रक्षण इत्यस्माद्धातोर्व्युत्पत्तिमानयम्।  
अकारः प्राह सर्वेषां रक्षकं पुरुषोत्तमम्॥ १७ ॥  
अत्र रक्षकताक्षिप्तं भाव्यं वत्सलतादिकम्।  
लक्ष्म्या सह हृषीकेशो देव्या कारुण्यरूपया॥ १८ ॥  
रक्षकश्चेति शास्त्रेण चिन्तनीयो रमान्वयः।  
श्रीवादिकेसरिसोम्यजामातृमुनिलपुकृतयः  
तत्र लुप्ता चतुर्थी तु जीवतादर्थ्यवाचिका॥ १९ ॥  
सामानाधिकरण्ये तु ब्रह्मजीवैकता भवेत्।  
तथा चेच्छ्रुतयो बह्व्य: प्रकुप्येयुरतो न तत्॥ २० ॥  
अनन्वयान्न कर्तृत्वं हेतुत्वं च तृतीयया।  
पञ्चम्या च न तद्ग्राह्यं प्रकृत्यैवाभिधानतः॥ २१ ॥  
आधारत्वं तु सप्तम्यां नारायणपदोदितम्।  
नापि सम्बन्धसामान्ये षष्ठी चाप्यनपेक्षया॥ २२ ॥  
अपेक्षितत्वात् तादर्थ्यचतुर्थी त्वत्र युज्यते।  
शेषत्वाश्रयजीवात्मवाचकस्यात्र सम्भवात्॥ २३ ॥  
'पतिं विश्वस्य' वाक्येन जीवशेषत्वमीरितम्।  
'ब्रह्मणे त्वे ति वाक्येन ब्रह्मण्यात्मसमर्पणम्॥ २४ ।  
वदता विहितं तारमन्त्रत्वं तत्तथा भवेत्।  
यद्वानुष्ठीयमाणार्थप्रकाशकपरो भवेत्॥ २५ ॥  
एवमेव ह्यनुष्ठानं ब्रह्मणेऽहं न मे त्विति।  
उकारस्त्वेवकारार्थः स्थानमानबलादिह॥ २६ ॥  
'तदेवाग्निस्तद्वायुस्तत्सूर्यस्तदिति श्रुतेः।  
अयोगस्यान्ययोगस्य व्यवच्छेदं करोत्ययम्॥ २७ ॥  
न च श्रीपत्यशेषश्च नान्यशेष इतीरितः।  
यद्वोकारश्श्रियो वाची तदेवं योजना भवेत्॥ २८ ॥  
लक्ष्मीतदीशयोः शेषः प्रत्यगात्मेति कीर्तितः।  
लक्ष्मीशेतरशेषत्वव्यवच्छेदोऽर्थतो भवेत्॥ २९ ॥  
सर्वं वाक्यमिति न्यायादवधारणसंयुतम्।  
शब्दादेव हि कर्तव्यमन्यशेषत्ववारणम्॥ ३० ॥  
तस्मादुकार एवार्थस्तदर्थश्श्रीसमन्वयः।  
चतुर्थीप्रतिपन्नस्य शेषत्वस्य क आश्रयः॥ ३१ ॥  
इत्याशंक्य प्रयुक्तोऽत्र मकारस्तदनन्तरः।  
मकारवाच्यो जीवात्मा ‘पञ्चविंश इति श्रुतेः ॥ ३२ ॥  
भूतानि च कवर्गेण चवर्गणेन्द्रियाणि च।  
टवर्गेण तवर्गेण ज्ञानगन्धादयस्तथा॥ ३३ ॥  
मनः पकारेणैवोक्तः फकारेण त्वहङ्कृतिः।  
बकारेण भकारेण महान् प्रकृतिरुच्यते॥ ३४ ॥  
आत्मा तु स मकारेण पञ्चविंशः प्रकीर्तितः।  
मकारं जीवभूतं तु शरीरे व्यापकं न्यसेत्॥ ३५ ॥  
मन-ज्ञानेऽपि च मन-अवबोधन इत्यतः।  
धातोर्मकारो निष्पनो ज्ञानज्ञात्रात्मवाचकः॥ ३६ ॥  
मसि-परिणाम इति धातोरण्वात्मवाचकः।  
विज्ञानमिति वाक्येन जीवस्य ज्ञानरूपता॥ ३७ ॥  
ज्ञानानन्दमयस्त्वात्मा शेषो हीति स्मृतेरपि।  
'न विज्ञातुश्च विज्ञातेर्जानात्येवेति च श्रुतेः॥ ३८ ॥  
ज्ञातृत्वं तेन कर्तृत्वं भोक्तृत्वं चात्मनः श्रुतम्।  
प्रकृतेरेव कर्तृत्वं साङ्ख्याः प्राहुर्न चात्मनः॥ ३९ ॥  
भोक्तृत्वकर्मवश्यत्वाभावापत्तेरसाधु तत्।  
ज्ञातृत्वस्याभिधानेन नात्मनो ज्ञातता भवेत्॥ ४० ॥  
ज्ञानस्वरूपतोक्त्या च जडवादो निराकृतः।  
'एषोऽणुरिति च श्रुत्या ह्यणुत्वं प्रतिपादितम्॥ ४१ ॥  
तेनात्मविभुतापक्षः तार्किकाणां निराकृतः।  
एवं मकारे ज्ञानत्वज्ञातृत्वाणुत्वयोगतः॥ ४२ ॥  
स्थूलाज्जरादबोधाच्च देहाव्यावृत्तिरीरिता।  
तथा हेतुत्वगोप्तृत्वश्रीशत्वानन्वयाद्विभोः॥ ४३ ॥  
मकारस्यैकवचनं जात्येकवचनं भवेत्।  
'नात्मा श्रुतेरित्यत्रेव ह्येको व्रीहिरितीव च॥ ४४ ॥  
तस्मान्मकारे जीवात्मबहुत्वं च विवक्षितम्।  
श्रीशैकशेषजीवार्हपुमर्थोचितसाधनम्॥ ४५ ॥  
भगवन्तं प्रपदनं तद्वशीकारकारणम्॥  
प्रतिपादयितुं प्रोक्तं तारस्यानन्तरं नमः ॥ ४६ ॥  
तारेण स्वेन चान्त्येन त्रिभिरेतैस्समन्वितम्।  
स्वरूपोपायगम्यानि सम्यक् शोधयति क्रमात्॥ ४७ ॥  
तारान्वितेन नमसा न ममेत्यर्थवादिना।  
श्रीशैकशेषभूतोऽहं न ममेत्यर्थ ईरितः॥ ४८ ॥  
परेशानैकशेषस्य मदीयं न ममेति वा।  
परानन्यार्हशेषस्य स्वातन्त्र्यं न ममेति वा॥ ४९ ॥  
तस्माच्चितः स्वशेषत्वं स्वकीयान् प्रति शेषता।  
स्वातन्त्र्यं चापि नास्तीति तारयुङ्नमसोदितम्॥ ५० ॥  
तस्माच्छ्रीशैकशेषात्मस्वरूपं तेन शोधितम्।  
त्वदेकपरतन्त्रस्य न मे कर्मादिसाधनम्॥ ५१ ॥  
अज्ञानादप्यशक्तेश्च स्वरूपस्य विरोधतः।  
सूक्ष्मार्थोऽयं समुद्दिष्टो नमसा द्विपदेन हि॥ ५२ ॥  
मे नेत्येवं समीचीनबुध्या सात्र निवर्त्यते।  
इति ते सूक्ष्म उद्दिष्ट इत्यस्यात्र प्रमाणता॥ ५३ ॥  
अतः प्रधानोपायो मे त्वमेव परमेश्वर।  
नमसा त्रिपदेनायं परोऽर्थ इति निश्चितः॥ ५४ ॥  
'पन्था नकार उद्दिष्टो म: प्रधान उदीरितः।  
विसर्ग: परमेशो यस्तत्रार्थोऽयं निरूप्यते॥ ५५ ॥  
अनादिः परमेशोऽयं शक्तिमान् पुरुषोत्तमः।  
तत्प्राप्तये प्रधानोऽयं पन्था नमननामवान्॥ ५६ ॥  
इति श्लोकद्वयं तत्र प्रमाणत्वेन भाव्यताम्।  
'त्वमेवोपायभूतो मे भवेति प्रार्थना मतिः॥ ५७ ॥  
शरणागतिरित्युक्ता नमसैकपदेन हि।  
स्थूलार्थोऽयं समुद्दिष्टस्तत्र मानं च विद्यते॥ ५८ ॥  
'नामयत्यपि वा देवं प्रह्वीभावयति स्वयम्।  
प्रह्वीभवति नीचो हि परे नैच्यविलोकनात्॥ ५९ ॥  
अतो वा नम उद्दिष्टं यत्तन्नामयति स्वयम्।  
वाचा नम इति प्रोच्य मनसा वपुषा च यत्॥ ६० ॥  
तन्नमः पूर्णमुद्दिष्टमतोऽन्यन्न्यूनमुच्यते।  
गच्छध्वमेवं शरणं पुरुषं पुरुषर्षभाः॥ ६१ ॥  
इत्युक्तास्ते त्रयः पार्थ यमौ च भरतर्षभौ।  
'द्रौपद्या सहितास्सर्वे नमश्चक्रुर्जनार्दनम्॥ ६२ ॥  
समित्साधनतादीनां यज्ञानां न्यासमात्मनः।  
नमसा योऽकरोद्देव स स्वध्वर उदीरितः॥ ६३ ॥  
इत्यादीनि प्रमाणानि भाव्यान्यत्र बहूनि च।  
त्वदेकोपायतादित्वात् पारतन्त्र्योचितत्वतः॥ ६४ ॥  
त्वदुपायान्तरस्थाननिवेशो परतत्त्वतः।  
नोपायश्च प्रपत्तिर्मे तद्वशीकारकारणम्॥ ६५ ॥  
नमो नम इति स्वेन युक्तेन नमसा ततः।  
अन्यानपेक्षो भगवान् सिद्धोपायविशोधितः॥ ६६ ॥  
ननु कर्माद्युपायोऽपि विहितत्वेन शास्त्रतः।  
स्वरूपस्य विरोधीति जीवस्येशस्य वा कथम्॥ ६७ ॥  
इति चेदुच्यते तत्र ह्यत्यन्तपरतन्त्रता।  
जीवस्यातो विरोधीति साधनान्तरमुच्यते॥ ६८ ॥  
स्वयं मृत्पिण्डभूतस्य परतन्त्रस्य देहिनः।  
स्वरक्षणेऽप्यशक्तस्य को हेतुः पररक्षणे॥ ६९ ॥  
अत एव हि वैदेह्याप्युक्तं रामायणे पुरा।  
'शरैस्तु सङ्कुलां कृत्वा लङ्कां परबलार्दनः॥ ७० ॥  
मां नयेद्यदि काकुत्स्थः तत्तस्य सदृशं भवेत्।  
असन्देशात्तु रामस्य तपसश्चानुपालनात्॥ ७१ ॥  
न त्वा कुर्मि दशग्रीव भस्म भस्मार्हतेजसा।  
इष्टस्य प्रापणं तस्मादनिष्टस्य निवर्तितम्॥ ७२ ॥  
परतन्त्रस्य कुर्वीत स्वतन्त्रः पुरवान्न तु।  
उपासकस्तु नात्यन्तपरतन्त्रो यतो भरम्॥ ७३ ॥  
नार्पयत्यखिलेशाने स्वफलं निक्षिपन्नपि।  
यदुक्तं विहितत्वेन न विरोधीति तन्न सत्॥ ७४ ॥  
निषिद्धकाम्ययोश्चैवं प्रसज्येताविरोधिता।  
यथानन्यार्हशेषत्वं स्वरूपं प्रत्यगात्मनः॥ ७५ ॥  
यथानन्यपुमर्थत्वमनन्योपायता तथा।  
तस्माद्यथान्यशेषत्वं विरुद्धं प्रत्यगात्मनः॥ ७६ ॥  
यथा प्रयोजनञ्चान्यत्तथैवेतरसाधनम्।  
कृतापराधस्य हि ते नान्यत्पश्याम्यहं क्षमम्॥ ७७ ॥  
अनन्तरेणाञ्जंलि बध्वा लक्ष्मणस्य प्रसादनात्।  
प्रपत्तेरनुपायत्वेऽनुष्ठानं नेति चेन्न तत्॥ ७८ ॥  
ईशोपायान्तरस्थानविवेशायैव तत्कृतेः।  
साधनत्वे प्रपत्तेश्च साधनद्वयमापतेत्॥ ७९ ॥  
प्रपत्तिर्भगवांश्चेति नैवं भक्तौ तु साधने।  
साधनं भक्तिरेवैका केवलं फलदो हरिः॥ ८० ॥  
भक्तस्येव प्रपन्नस्य फलदोऽस्तु श्रियःपतिः ।  
नोपायस्तेन नोपायद्वित्वमत्र प्रसज्यते ॥ ८१ ॥  
इति चेत्तन्न मानेन फलदत्वातिरेकतः।  
अकिञ्चने जने तस्योपायत्वप्रतिपादनात्॥ ८२ ॥  
‘उपाये गृहरक्षित्रोश्शब्दश्शरणमित्ययम्।  
वर्तते साम्प्रतञ्चैष उपायार्थैकवाचकः॥ ८३ ॥  
प्रपत्तेरनुपायत्वं प्रमाणे न प्रदर्शितम्।  
चितः परमचिल्लाभे प्रपत्तिरपि नोपधिः॥ ८४ ॥  
विपर्यये तु नेवास्य प्रतिषेधाय पातकम्।  
शाश्वती मम संसिद्धिरियं प्रह्वीभवामि यत्॥ ८५ ॥  
पुरुषं परमुद्दिश्य न मे सिद्धिरतोऽन्यथा।  
प्रपत्तेरनुपायत्वं पारतान्त्र्यार्हतामपि॥ ८६ ॥  
ईशोपायान्तरस्थाननिवेशोपायतामपि।  
एवकारव्यवच्छिन्नोपायताकत्वमेव च ॥ ८७ ॥  
विरुद्धत्वञ्च भक्त्यादेः प्राहुर्वेदान्तदेशिकाः।  
'आर्तेष्वाशुफला तदन्यविषयेऽप्युच्छिन्नदेहान्तरा।  
वह्न्यादेरनपेक्षणात्तनुभृतां सत्यादिवद्व्यापिनी ।  
श्रीरङ्गेश्वर यावदात्मनियतत्वत्पारतन्त्र्योचिता  
त्वय्येव त्वदुपायधीरविहितस्वोपायभावास्तुमे ॥  
(न्यासतिलकम्)  
'इयं केवललक्ष्मीशोपायत्वप्रत्ययात्मिका ।  
स्वहेतुत्वधियं रुन्धे किं पुनः सहकारिणाम्॥  
(न्यायसिद्धाञ्जनम्)  
'भरन्यासबलादेव स्वयत्नविनिवृत्तये ।  
अत्रोपायान्तरस्थाने रक्षको विनिवेशितः॥  
(रहस्यत्रयसारः)  
अन्त्यान्वितेन नमसा कैंकर्यजनितं फलम् ॥ ९१ ॥  
न ममेत्युच्यते तस्मात्फलं सम्यक् विशोधितम्।  
यत्प्रयोजनमुद्दिश्य साधनं प्रतिपादितम्॥ ९२ ॥  
नारायणायेति पदं स्पष्टमाचष्ट तत्फलम्।  
रिङ्-क्षये त्विति यो धातुस्तज्जः क्षय्यार्थको हि रः॥ ९३ ॥  
नञ्समासे कृते तत्र नरो नित्यस्य वाचकः।  
नित्यञ्च द्विगुणं लोके स्वरूपेण प्रवाहतः॥ ९४ ॥  
जीवो प्रकृतिः कालश्चत्वारस्ते स्वरूपतः।  
अन्यत्सर्वं प्रवाहेण नारास्तेषां चयास्स्मृताः॥ ९५ ॥  
ज्ञानानन्दामलत्वादिदयाशीलक्षमादयः।  
दिव्यमङ्गळदेहश्च सौन्दर्ययुवतादयः॥ ९६ ॥  
किरीटादिविभूषाश्च चक्रादीन्यायुधानि च।  
श्रीभूनीळादिदेव्यश्च शेषशेषाशनादयः॥ ९७ ॥  
अन्ये च नित्यमुक्ताश्च तेषां स्थानं परं पदम्।  
कालश्च प्रकृतिस्तस्या विकाराः महदादायः॥ ९८ ॥  
यत्कार्यमण्डजातं च तत्रत्या देवदानवाः।  
ब्रह्मादिस्तम्बपर्यन्ताः स्थावराश्चापि जङ्गमाः॥ ९९ ॥  
चेतनाचेतनं सर्वं विष्णोर्यद्व्यतिरिच्यते।  
तत्सर्वं नरशब्दोक्तं नारास्तेषां चयस्स्मृतः॥ १०० ॥  
नारो नराणां सङ्घातः इत्यस्यात्र प्रमाणता।  
नरा यस्यायनं वासस्तेषां योऽयनमेव वा॥ १०१ ॥  
'नाराणामयनं वासः ते च यस्यायनं त्विति।  
प्रमाणमेतद्विज्ञेयं पक्षयोरुभयोरपि॥ १०२ ॥  
बहुव्रीहित्वपक्षे तु विष्ण्वन्तर्यामितोदिता।  
यदीयते तदयनमिति व्युत्पत्तिसंश्रये॥ १०३ ॥  
नाराणां व्याप्यतोक्तातो विष्णोर्व्यापकतापि च।  
व्यापकत्वानुगुण्येन सूक्ष्मादपि च सूक्ष्मता॥ १०४ ॥  
व्यापकत्वे प्रमाणं तु 'व्याप्य नारायणस्स्थितः।  
'अणोरणीयानित्यादेः सूक्ष्मतायां प्रमाणता॥ १०५ ॥  
अन्तर्यामितयात्मत्वं प्रमाणं तत्र वै श्रुतिः ।  
'अन्तःप्रविष्टः शास्ता च 'स त आत्मेवमादिका॥ १०६ ॥  
बहुत्वं चापि नाराणां भिन्नत्वं च परस्परम्।  
'एको बहूनामित्यादिश्रुतेरत्र प्रमाणता । । १०७ ॥  
देहात्मभावप्रमुखैर्भेदसिद्धिश्चिदीशयोः।  
पक्षे तत्पुरुषस्यास्य नाराणामयनन्त्विति॥ १०८ ॥  
सर्वाधारत्वमादिष्टमीयते येन योऽथ वा।  
उपायत्वमुपेयत्वं ब्रह्मणः प्रतिपादितम्॥ १०९ ॥  
'एष सेतुर्विधरणो', 'विश्वात्मानं परायणम् ।  
'यस्यायुतायुतैकांशे विश्वमेतद्व्यवस्थितम् ॥ ११० ॥  
अथ वा नारशब्दस्य ‘ जह्नुर्नारायणो नरः ।  
इति मानानुसारेण विष्णुरेवार्थ उच्यते॥ १११ ॥  
'नयत्यखिलविज्ञानं नाशयत्यखिलं तमः ।  
नरिष्यति च सर्वत्र नरस्स पुरुषोत्तमः ॥ ११२ ॥  
एतत्प्रमाणादीशस्य ज्ञानदत्वमुदीरितम्।  
अज्ञाननाशकत्वं च निर्विकारत्वमेव च॥ ११३ ॥  
नराज्जाताश्च नाराः स्यात्तत्र मानमुदीर्यते।  
'नाराज्जातानि तत्त्वानि नाराणीति ततो विदुः ॥ ११४ ॥  
नारायणायेति या तु चतुर्थी वरिवस्यनम्।  
शेषत्वद्वारतो वक्ति तन्मे स्यादिति पूरणम्॥ ११५ ॥  
जगत्कारणभूताय ज्ञानशक्त्यादिशालिने।  
रक्षकाय च सर्वेषां वात्सल्यादिगुणाब्धये॥ ११६ ॥  
श्रिया नित्यं समेताय शेषिणे निस्समाय च ।  
तुभ्यमेव हि शेषोऽहं त्वदीयेभ्यस्तथैव च॥ ११७ ॥  
ज्ञानानन्दस्वरूपश्च ज्ञानानन्दगुणान्वितः।  
अणुर्नित्यो न मे शेषः स्वकीयान् प्रति शेषता ॥ ११८ ॥  
स्वातन्त्र्यमपि नो तस्मात् मद्रक्षासाधनानि च।  
अतो मेऽकिञ्चनस्य त्वमेवोपायो भवाच्युत॥ ११९ ॥  
स्वरूपेण प्रवाहेण नित्यानामुचितं चिताम्।  
नाराणां च समूहानामाधारायान्तरात्मने ॥ १२० ॥  
नारायणाय ते नित्यं सर्वञ्च वरिवस्यनम् ।  
सर्वावस्थासु मे भूयात् त्वत्प्रियैकप्रयोजनम्॥ १२१ ॥  
इत्येवं मूलमन्त्रार्थश्चिन्तितोऽयं यथाश्रुतः।  
दीप-दीपप्रकाशादौ द्रष्टव्यं विस्तरोदितम्॥ १२२ ॥  
श्रीशोऽयं निस्समः शेषी शरणं शरणार्थिनाम्।  
सर्वाधारश्च सर्वात्मा सेव्य इत्यत्र संग्रहः ॥ १२३ ॥  
श्रीशैकशेषी जीवात्मा तदेकोपायवानपि।  
तदेकभोग्य इत्यत्र संग्रहो जीवगोचरः ॥ १२४ ॥

इति रहस्यत्रयकारिकावळ्यां मूलमन्त्रप्रकरणं संपूर्णम्।



अथ रहस्यत्रयकारिकावळ्यां द्वयप्रकरणम् ॥  
  
अष्टाक्षरे मूलमन्त्रे जीवयाथात्म्यबोधके।  
मूलमन्त्राद्यतारोक्ता चिच्छेषत्वोचितन्तराम्॥ १ ॥  
द्वितीयेन तृतीयेन पदेन प्रतिपादितम्।  
उपायमप्युपेयञ्च विशिनष्टि द्वयं क्रमात् ॥ २ ॥  
षट् पदं दशसंख्यार्थं पञ्चविंशतिवर्णकम्।  
वाक्यद्वयसमायुक्तं तत्राद्यं प्राह साधनम्॥ ३ ॥  
उपेयमुत्तरं वाक्यं श्रियः पुरुषकारता।  
तन्नित्ययोगश्चेशेन गुणाश्चाश्रयणोचिताः॥ ४ ॥  
हरेर्देहान्वयश्चापि तस्यैवोपायतापि च।  
तत्स्वीकारप्रपदनं प्राप्यत्वं मिथुनस्य च॥ ५ ॥  
स्वामित्वं प्रार्थना चापि विनिर्वृत्तिविरोधिनः।  
इमे दशार्था भट्टार्यैरष्टश्लोक्यां प्रदर्शिताः ॥ ६ ॥  
ननु लक्ष्मीविशिष्टस्योपायत्वं द्वयदर्शितम्।  
'अमृतं साधनं साध्यं कृष्णं धर्मं सनातनम् ॥ ७ ॥  
इत्यादिना विशेष्यस्य हरेस्साधनता यथा।  
'कामवत्सामृतमिति संसारार्णवतारिणीम्॥ ८ ॥  
वाचः परं प्रार्थयिता प्रपद्येन्नियतः श्रियम्।  
'आत्मविद्या च देवि त्वं विमुक्तिफलदायिनी ॥ ९ ॥  
'वेरिमारातपूर्वमेलिप्पाळ विनै तीर्कु में।  
इत्यादिभिः प्रमाणैस्तु श्रियश्चोपायता तथा॥ १० ॥  
अतः पद्मेति घटका कथमभ्युपगम्यते।  
इति चेदुच्यते लक्ष्मीर्घटका मानवैभवात्॥ ११ ॥  
अहं मत्प्राप्त्युपायो वै साक्षाल्लक्ष्मीपतिस्स्वयम्।  
लक्ष्मीः पुरुषकारत्वे निर्दिष्टा परमर्षिभिः॥ १२ ॥  
न चैव श्रीरुपायश्च घटका च भवत्विति।  
वाच्यं यदन्यथासिद्धिसम्भावनविवर्जितम्॥ १३ ॥  
तदेव साधकं मानं साध्यस्येति विनिश्चितम्।  
इह साक्षादुपायत्वेनात्र तन्मानसम्भवः ॥ १४ ॥  
अन्यानपेक्षोपायत्वाध्दरेर्लक्ष्म्यनुपायता।  
यद्युपायो भवेल्लक्ष्मीस्तत्सापेक्षतया हरेः॥ १५ ॥  
अन्यसापेक्षता तस्माच्छ्रियः पुरुषकारता।  
अन्यानपेक्षता नाम ह्यन्यहेत्वनपेक्षता॥ १६ ॥  
न चैवमन्यथासिद्धिर्घटकावलम्बिनी।  
चितश्च सापराधत्वाध्दरेर्दण्डधरत्वतः ॥ १७ ॥  
वात्सल्येन च जीवेषु वाल्लभ्येन च नायके।  
अवश्यघटका सेति जीवेशाभ्यामपेक्ष्यते॥ १८ ॥  
तस्माद्विना न घटकामीशः पात्यपराधिनः।  
विनास्यास्साधनं शक्तं स्वतन्त्रः पाति वै हरिः॥ १९ ॥  
एतत्सर्वमभिप्रेत्य वेदान्तार्यैरुदीरितम्।  
'अर्थस्वभावानुष्ठानलोकदृष्टिगुरूक्तिभिः॥ २० ॥  
श्रुत्या स्मृत्या च संसिद्धं घटकार्थावलम्बनम्।  
अर्थस्वभावः पूर्वोक्तोऽनुष्ठानं लक्ष्मणस्य च॥ २१ ॥  
लोकदृष्टिस्तु सागस्कं नरं शुद्धान्तसेविनम्।  
अचिन्तयित्वा चागांसि सम्मानयति भूपतिः॥ २२ ॥  
गुरूक्तिरकलेत्यादिः पूर्वोक्ता च श्रुतिः स्मृतिः।  
विशिष्टस्य च हेतुत्वे क्वचिदेव विशेषणम्॥ २३ ॥  
हेतुः क्वचिदहेतुश्च तत्तन्मानानुसारतः।  
बहिर्द्रव्यापरोक्षस्य महदद्भुतरूपिणः ॥ २४ ॥  
कारणत्वं विशिष्टस्य हेतुरत्र विशेषणम्।  
दण्डस्य घटहेतुत्वे दण्डत्वस्य न हेतुता॥ २५ ॥  
अतश्श्रिया विशिष्टस्योपायत्वे यादृशी श्रियः।  
उपायता मानसिद्धा ग्राह्या घटकतैव सा॥ २६ ॥  
लक्ष्म्यास्तु मोक्षोपायत्वे जगत्कारणता भवेत्।  
अङ्गीकारे तु तस्याश्च ब्रह्मतापि प्रसज्यते॥ २७ ॥  
तदभ्युपगमे तावद्गुणतश्च स्वरूपतः ।  
निस्सीमातिशयं तत्र बहुत्वं च प्रसज्यते॥ २८ ॥  
न सम्भवति तत्तत्र सर्वेशत्वाद्यभावतः।  
सर्वेश्वरत्वे लक्ष्म्याश्च व्याप्तिमीश्वरलक्षणम्॥ २९ ॥  
स्वाधीनत्वं देशिकोक्तं तदुक्तं जीवलक्षणम्।  
अतिव्याप्तं चेतनत्वं पारतन्त्र्येण संयुतम्॥ ३० ॥  
निखिलराश्रिता नित्यमधीशं च समाश्रिता।  
तेषामार्तध्वनीं श्रावयन्तीमधीशितुः ॥ ३१ ॥  
मत्पादद्वन्द्वमेकं ये प्रपद्यन्ते परायणम्।  
उद्धरिष्याम्यहं देवि संसारात् स्वयमेव तान्॥ ३२ ॥  
इत्याद्युक्तप्रकारेण श्रुत्वोपायस्य वैभवम्।  
'विदितस्स हि धर्मज्ञः शरणागतवत्सलः॥ ३३ ॥  
तेन मैत्री भवतु ते यदि जीवितुमिच्छसि ।  
एवमाद्युक्तरीत्या तद्वात्सल्यादिगुणोत्तमान्॥ ३४ ॥  
श्रावयन्तीं परेषां च स्वेशाश्रयविरोधि च।  
नाशयन्ती क्रियाजातं स्वाश्रितानां दयादिभिः॥ ३५ ॥  
समाश्रयणसौकर्यरुचिपाकं च कुर्वतीम्।  
घटकत्वोचितैरेवमादिभिर्भूषितां गुणैः॥ ३६ ॥  
पतिना नित्यसंयुक्तां भास्करेण प्रभामिव।  
श्रियं घटकभावेन संश्रित्य प्रथमं ततः॥ ३७ ॥  
वत्सलत्वेशताशीलसौलभ्यज्ञानशक्तिभिः।  
समाश्रयणयोग्यैश्च समेतस्याच्युतस्य च ॥ ३८ ॥  
नारायणस्य चरणौ शरणत्वेन संश्रये।  
किमुद्दिश्येत्यपेक्षायां वर्तते वाक्यमुत्तरम्॥ ३९ ॥  
श्रिया नित्यं समेताय भोग्याय स्वामिने सदा।  
सर्वत्र सर्वकैङ्कर्यं भवेत् स्वार्थत्ववर्जितम्॥ ४० ॥  
ननु श्रीनित्ययोगोऽयं सर्वसाधारणो हि सः।  
श्रियः कथं विशिष्योक्ता इति चेदुच्यतेऽत्र च ॥ ४१ ॥  
सर्वेषामपि भूतानां स्वरूपेण सदान्वयः।  
विग्रहेणापि लक्ष्म्यास्तु प्रोक्तोऽर्थोऽयं पराशरैः॥ ४२ ॥  
'देवत्वे देवदेहेयं मनुष्यत्वे च मानुषी।  
राघवत्वेऽभवत्सीता रुक्मिणी कृष्णजन्मनि॥ ४३ ॥  
अन्येषु चावतारेषु विष्णोरेषाऽनपायिनी।  
विष्णोर्देहानुरूपां वै करोत्येषात्मनस्तनुम् ॥ ४४ ॥  
ननु श्रियो विभुत्वेन श्रीशस्य च तथात्वतः।  
सर्वप्रदेशसम्बन्धो नित्ययोग इतीष्यते॥ ४५ ॥  
'यथा सर्वगतो विष्णुस्तथैवेयं द्विजोत्तम।  
सर्वभूतस्थिते त्यादिश्श्रीविभुत्वे प्रमाणता॥ ४६ ॥  
इति चेत्तन्न तद्वाक्यादविभुत्वेन च श्रियः।  
शक्त्या सर्वत्र सान्निध्यात् सर्वगत्वमुदीरितम्॥ ४७ ॥  
इति श्रीविष्णुचित्तार्यैर्व्याख्यानात्तु न साधनम्।  
अन्यथा सर्वगत्वस्य जीवेऽपि प्रतिपादनात्॥ ४८ ॥  
'नित्यस्सर्वगतस्स्थाणुरित्यादेस्तत्र तद्भवेत्।  
नेष्टापत्तिश्च राद्धान्तविरोधोऽणुत्वमानतः॥ ४९ ॥  
वालाग्रशतभागस्य शतधा कल्पितस्य च।  
भागो जीव:', 'स वैषोऽणुरुत्क्रान्तीत्येवमादितः॥ ५० ॥  
न चेयमीश्वरी तस्मात् सर्वभूतेति सार्थवत्।  
नान्यथा तत्परा चेतीश्वरद्वित्वप्रसङ्गतः॥ ५१ ॥  
अन्याधीनात्मतारूपचिल्लक्ष्म्यातिक्रमादपि।  
न च लक्ष्मीरियं विभ्वी तत्त्वत्रयाविलक्षणा॥ ५२ ॥  
विभुताचित्त्वशेषत्वैरिति वाच्यममानतः।  
सर्वभूतस्थितिश्चैतन्मानं चेत्तच्च तत्समम्॥ ५३ ॥  
भाष्याद्यध्यात्मशास्त्रेषु भाष्यकारादिदेशिकैः।  
तत्त्वत्रयातिरिक्तात्मसद्भावस्यानिरूपणात्॥ ५४ ॥  
'यथा मया जगद्व्याप्तं स्वरूपेण स्वभावतः।  
तथा व्याप्तमिदं सर्वं नियन्त्री च तथेश्वरी ॥ ५५ ॥  
इति स्वरूपतो व्याप्तिश्श्रीविभुत्वप्रयोजिका।  
इति चेन्न स्वरूपं किं स्वात्मा वा किं स्वविग्रहः॥ ५६ ॥  
यदि स्वात्मा तदा तेन व्याप्या स्याद्विभुता श्रियः।  
विभुत्वं जीवतेशत्वविकल्पेन पराहतम्॥ ५७ ॥  
विग्रहाद्यैस्तथा विष्णुः पूरयत्यखिलं जगत्।  
देवतिर्यङ्मनुष्यादिदिव्यमङ्गळविग्रहः ॥ ५८ ॥  
तथैवानुजनिर्लक्ष्मीरित्यत्रार्थस्तथोदितः।  
अयं चानुगृहीतोऽर्थो गिरा प्रकरणस्थया॥ ५९ ॥  
देवत्वे देवदेहेयं मनुष्यत्वे च मानुषी।  
सौम्यासौम्यैर्जगद्रूपैस्त्वयैतद्देवि पूरितम्॥ ६० ॥  
एवमादि कथं तस्माद्देहयोगः श्रिया हरेः।  
श्रीतदीशानयोरेव प्रीत्या स्वार्थत्ववर्जितम्॥ ६१ ॥  
कैङ्कर्यमखिलं कर्तुमादावखिलमातरम्।  
श्रियं घटकभावेन संश्रित्य तदनन्तरम्॥ ६२ ॥  
तत्समेतस्य सततं वात्सल्यादिगुणाम्बुधेः।  
नारायणस्य चरणै शरणत्वेन संश्रये॥ ६३ ॥  
इति श्रीमन्त्ररत्नार्थसंग्रहोऽयं विनिश्चितः।  
दीप-दीपप्रकाशादौ द्रष्टव्यं विस्तरोदितम्॥ ६४ ॥

इति रहस्यत्रयकारिकावळ्यां द्वयप्रकरणम् ॥





अथ रहस्यत्रयकारिकावळ्यां चरमश्लोकप्रकरणम्॥  
  
श्रीमदष्टाक्षरप्रोक्तस्वात्मयाथात्म्यवेदिने।  
मन्त्ररत्नेन कर्तव्यं साङ्गप्रपदनं सकृत्॥ १ ॥  
विधत्ते चरमश्लोकः षट्पदाभ्यां समन्वितः।  
पूर्वोत्तराभ्यामर्धाभ्यामुपायोपेयतत्परः॥ २ ॥  
अपारकरुणाम्बोधिर्भगवान् पार्थसारथिः।  
व्याजीकृत्य पृथापुत्रं जगदुज्जीवनेच्छया॥ ३ ॥  
परिनिश्श्रेयसोपायन् निगूढान् श्रुतिसागरे।  
धर्मान् क्रिया-धी-भक्त्याख्यान् गीतायामुपदिष्टवान्॥ ४ ॥  
श्रुत्वार्जुनस्तानालोच्य दुर्विज्ञेयांश्च दुश्शकान्।  
ईशैकोपायताकत्वस्वस्वरूपविरोधिनः॥ ५ ॥  
विलम्बितफलांश्चेति शोकाविष्टमवेक्ष्य सः।  
सुबोधं सुशकं शीघ्रफलञ्चोचितमात्मनः॥ ६ ॥  
तदेकोपायभूतस्य रहः प्रपदनं जगौ।  
नित्यं नैमित्तिकं कर्म कर्म-धी-भक्तिसंज्ञकान्॥ ७ ॥  
नामोक्तिं देशवासं च पुरुषोत्तमवेदनम्।  
अवताररहस्यस्य ज्ञानं दीपादिकल्पनम्॥ ८ ॥  
धर्मानशेषानेतांस्तु प्रीत्या कुर्वन् यथाबलम्।  
शरणत्वेन सन्त्यज्य सुलभं भक्तवत्सलम्॥ ९ ॥  
मामेव शरणं गच्छ ज्ञानशक्तिदयाम्बुधिम्।  
प्राप्तश्शेषी स्वतन्त्रोऽहं ज्ञानशक्तिविवर्जितम्॥ १० ॥  
अप्राप्तमस्वतन्त्रं त्वां मदेकोपायताधियम्।  
पूर्वोत्तरेभ्यः पापेभ्यो दुर्मोचेभ्योऽन्यतस्स्वतः॥ ११ ॥  
अङ्गीकृतप्रारब्धाघव्यतिरिक्तेभ्यएव च।  
सर्वेभ्यो मोक्षयिष्यामि क्लेशांस्त्वं मा कृथा इति ॥ १२ ॥  
ननु नाखिलधर्माणां परित्यागो विधीयते।  
एषा सा वैदिकी निष्ठा ह्युपायापायमध्यमा॥ १३ ॥  
अस्यां स्थितो जगन्नाथं प्रपद्येत जनार्दनम्।  
क्रियमाणं न कस्मैचिद्यदर्थाय प्रकल्पते॥ १४ ॥  
अक्रियावदनाय तत्तु कर्म समाचरेत्।  
इत्यादिभिश्च सच्छास्त्रैर्भाव्यनर्थविरोधिनाम्॥ १५ ॥  
नित्यनैमित्तिकादीनां कर्तव्यत्वोपपादनात्।  
उपवीतशिखापुण्ड्रगुरुत्यागप्रसङ्गतः॥ १६ ॥  
निषिद्धवर्जनादेरप्यनुष्ठानप्रसङ्गतः।  
तस्माद्धर्मस्वरूपस्य परित्यागो न शक्यते॥ १७ ॥  
धर्माणामपरित्यागे चाकिञ्चन्यं न सिध्यति।  
तत्त्यागपूर्वशरणवरणञ्च न सिध्यति॥ १८ ॥  
न चाशक्त्यादिना प्राप्तो धर्मत्यागस्त्वनूद्यते।  
दुश्शकानामपि त्यागे शक्यधर्मान्वयादपि॥ १९ ॥  
नाकिञ्चन्यं प्रपत्तुस्स्यात् तत्त्यागोऽपि सुदुर्लभः।  
इति चेदुच्यते तत्र त्यागस्साधनताधियः॥ २० ॥  
सर्वेष्वपि च धर्मेषु सम्मतो दोषवर्जितः।  
अनुष्ठितेषु धर्मेषूपायत्वत्यागमात्रतः॥ २१ ॥  
न स्वरूपपरित्यागो नाकिञ्चन्यविहीनता।  
न चोपायत्वधीत्यागे धर्मानुष्ठानमापतेत्॥ २२ ॥  
कृतेष्वेव स्वधर्मेषु त्याज्या साधनतामतिः।  
अतोऽनुष्ठाननियमाद्धर्मे न्यासाङ्गता भवेत्॥ २३ ॥  
अतस्सर्वाधिकारत्वभङ्गो न्यासस्य सम्भवेत्।  
किञ्चाकिञ्चनता न स्यात् प्रपत्तुश्चेति चोद्यताम्॥ २४ ॥  
यच्छक्यं यदशक्यं च शास्त्रीयं मुक्तिसाधनम्।  
कृतं करिष्यमाणं वा तत्सर्वं मे न साधनम्॥ २५ ॥  
तदेकोपायताबुद्धिरित्ययं त्याग उच्यते।  
एतादृशस्य त्यागस्यानुष्ठानेऽपि सम्भवात्॥ २६ ॥  
न्यासाङ्गत्वं न धर्माणामाकिञ्चन्यं च युज्यते।  
अन्यथा कर्ममत्यङ्गभावत्यागो न सिध्यति॥ २७ ॥  
एतत्सर्वमभिप्रेत्य यामुनार्यैरुदीरितम्।  
'निजकर्मादिभक्त्यन्तं कुर्यात् प्रीत्यैव कारितः ॥२८ ॥  
उपायतां परित्यज्य न्यसेदेवे तु तामभीः॥  
(गीतार्थसंग्रहः)  
'सदृशोपायवैधुर्यं साक्षाद्भगवतो विदन्।  
सर्वज्ञं शरणं याति योगमार्गपराङ्मुखः॥  
(प्रपन्नपारिजातम्)  
अज्ञसर्वज्ञभक्तानां प्रपत्ताविति च स्मृतिः।  
नाथयोगी च सन्त्यज्य क्रियादिभजनादिषु।  
उपायत्वं परे न्यस्य प्रपन्न इति कीर्तितः ॥ ३१ ॥  
न विलम्बक्षमत्वेन नाथादेस्त्यागसंश्रयः।  
अवताररहस्यादिज्ञानेन तदसम्भवात्॥ ३२ ॥  
एकशब्दः स्थानमानादेवकारार्थवाचकः।  
तेनोपायत्ववरणोपायत्वं विनिवर्तितम्॥ ३३ ॥  
रक्ष्यतानेन जीवस्यानन्यसाधनता हरौ।  
अन्योपायानपेक्षैवं मोक्षसाधनतापि च॥ ३४ ॥  
अन्यथा साधनद्वित्वं प्रपत्तिर्भगवानिति।  
न च भक्तेऽप्ययं दोषो भक्तिरेव हि साधनम्॥ ३५ ॥  
फलप्रदस्तु भगवान्नैवं प्रपदने भवेत्।  
त्यक्तोपायान्तरस्थाने न प्रपत्तिर्निवेशिता॥ ३६ ॥  
निविष्टो भगवानेव मानेन च तथोदितम्।  
उपाये गृहरक्षित्रोश्शब्दः शरणमित्ययम्॥ ३७ ॥  
वर्तते साम्प्रतञ्चैष उपायार्थैकवाचकः।  
तस्मात् फलप्रदातृत्वव्यतिरिक्ता ह्युपायता॥ ३८ ॥  
साधारणी चिदचितोश्चेतनस्यैव चेतरत्।  
प्रपत्तेरनुपायत्वं वेदान्तार्यैरुदीरितम्॥ ३९ ॥  
मूलमन्त्रप्रकरणे तत्स्पष्टमुपपादितम्।  
प्रपत्तिरनुपायश्चेत् नानुष्ठेयेति चेन्न तत्॥ ४० ॥  
त्यक्तोपायान्तरस्थाननिवेशोपायभावतः।  
तदुक्तं वेदचूडार्यै रहस्यत्रयसारके॥ ४१ ॥  
'भरन्यासबलादेव स्वयत्नविनिवृत्तये।  
अत्रोपायान्तरस्थाने रक्षको विनिवेशितः॥ ४२ ॥  
(द्वयाधिकारः)  
चितः परमचिल्लाभे प्रपत्तिरपि नोपधिः।  
विपर्यये तु नैवास्य प्रतिषेधाय पातकम्॥ ४३ ॥  
इत्यादिमानादाचार्यसूक्तेहेतुद्वयान्वयात्।  
ईशोपायान्तरस्थाननिवेशो परतत्त्वतः॥ ४४ ॥  
स्वानन्योपायताभङ्गात् प्रपत्तेरनुपायता।  
रक्षितृत्वातिरेकेणोपायत्वप्रतिपादनात्॥ ४५ ॥  
त्यक्तोपायान्तरस्थाननिवेशाद्धेतुता हरेः।  
ननु भक्त्या प्रपत्त्या वा प्राप्योऽहमिति वाक्यतः॥ ४६ ॥  
भक्तितुल्यमुपायत्वं प्रपत्तेरिति चेन्न तत्।  
प्रपत्तेरनुपायत्वे सिद्धे पूर्वोक्तहेतुभिः॥ ४७ ॥  
प्रपत्त्येति तृतीयात्र प्रयोजकविवक्षया।  
यद्वा प्रपत्तिशब्दोऽयं प्रपत्तव्येश्वरार्थकः॥ ४८ ॥  
अत्र न्यास इति ब्रह्म प्राहुर्न्यास इतीति च।  
श्रुतिवाक्यं मानतया ग्राह्यं श्रुत्यर्थवेदिभिः॥ ४९ ॥  
'अकर्तरीत्यधिकृतो 'स्त्रियां क्तिन्निति सूत्रतः।  
कर्मणि क्तिन्विधानेन प्रपत्तव्यार्थता क्षमा॥ ५० ॥  
जीवैः प्रपद्यत इति प्रपत्तिस्स प्रकीर्तितः।  
गत्यादिशब्दो दृष्टान्तकोटिमाटीकतेऽत्र च॥ ५१ ॥  
ईदृशार्थाविवक्षायां कुप्येयुर्देशिकोक्तयः।  
अथाखिलांहसां मोक्षे स्याद्ब्रह्मप्राप्तिरेव वा॥ ५२ ॥  
स्वात्मलाभः परब्रह्मलाभो वेति विचिन्त्यते।  
तत्राहुः केचिदाचार्याः सर्वकर्मविमोचने॥ ५३ ॥  
ब्रह्माप्तिरेव भवति न कैवल्यं प्रजायते।  
सर्वकर्मविनिर्मोके मुक्तिभेदः कथं भवेत्॥ ५४ ॥  
कर्मैकदेशशेषे तु न मुक्तिर्मुक्तिभेदवत्।  
अमुक्तित्वादनित्यत्वप्रमाणञ्चात्र विद्यते॥ ५५ ॥  
चतुर्विधा मम जना भक्ता एव हि ते श्रुताः।  
तेषामेकान्तिनः श्रेष्ठास्ते चैवानन्यदेवताः॥ ५६ ॥  
अहमेव गतिस्तेषां निराशी: कर्मकांक्षिणाम्।  
ये तु शिष्टास्त्रयो भक्ताः फलकामा हि ते मताः॥ ५७ ॥  
सर्वे च्यवनधर्माणः प्रतिबुद्धस्तु मोक्षभाक्।  
तस्मादनित्यं कैवल्यं बहिर्भूतं विमुक्तितः ॥ ५८ ॥  
अपरे तावदाचार्याः कैवल्यं मोक्षमूचिरे ।  
'स्वात्मानुभूतिरिति या किल मुक्तिरुदीरिता॥ ५९ ॥  
इति कैवल्यमुक्तित्वं श्रीवत्सांकैरुदीरितम्।  
अर्चिरादिगतिस्तावत् कैवल्यस्यापि वर्णिता॥ ६० ॥  
गीताभाष्ये भाष्यकारैः 'ना मुक्तेरस्ति सा गतिः ।  
सञ्जीविनीति व्याख्याने व्याख्यातं व्याससूरिभिः॥ ६१ ॥  
उज्जीवनं जीवनं यत् संसारोन्मोचकं हि तत्।  
तत्केवलस्याप्यन्यस्य सम्मतत्वात् समित्यतः॥ ६२ ॥  
तद्व्यावृत्तिं वदद्भिश्च केवलो मुक्त ईरितः।  
बहून्यपि प्रमाणानि ज्ञापयन्त्यस्य नित्यताम्॥ ६३ ॥  
ऐश्वर्याक्षरयाथात्म्येऽप्युक्तंयामुनयोगिभिः।  
'ऐश्वर्यमक्षरगतिं परमं पदमित्यपि॥ ६४ ॥  
श्रीपराशरभट्टार्यै: वेदाचार्यैश्च कीर्तितम्।  
अत्रामुत्र च भोगञ्च सुखमक्षयमेव च॥ ६५ ॥  
मोक्षं चेति शठारातिश्रीवागुक्त्याप्युदैर्यत।  
'कुरुकानीळाविरूतिकूडावित्यादिवाक्यतः॥ ६६ ॥  
प्राप्तानामथ कैवल्यं पुनरावृत्तिशून्यता।  
अपरिच्छिनधीकत्वमचिन्मुक्ततया स्थितिः॥ ६७ ॥  
'यत् प्राप्य न निवर्तन्ते तद्धाम परमं त्विति।  
एतदर्थत्रयं गीतमिति भाष्ये निरूपितम्॥ ६८ ॥  
श्रीवागुक्तिप्रबन्धस्य कुरुकेशादिदेशिकैः।  
व्याख्यातृभिश्च कैवल्यं नित्यमित्येव वर्णितम्॥ ६९ ॥  
विरजापरमव्योम्नोरन्तरा केवलन्त्विति।  
पाद्मेन नित्यभूतिस्थं कैवल्यमिति दर्शितम्॥ ७० ॥  
स्तुतिर्यदि हि मुक्त्युक्तिरक्षरत्वादिवच्ची।  
चिरकालस्थायितार्थतात्परेति तदा कथम्॥ ७१ ॥  
ब्रूयुः श्रीभाष्यकारश्च कैवल्यस्याचिरादिकाम्।  
पुनरावृत्तिराहित्यमपरिच्छिन्नबुद्धिताम्॥ ७२ ॥  
तृतीयनियतिस्थानं तावच्चाचिद्विमुक्तिजम्।  
'चतुर्विधा मम जना' इत्येतदपि सङ्गतम्॥ ७३ ॥  
देवतापितृभूतानां मम भक्ताश्च ये जनाः।  
तेषां मद्याजिनः श्रेष्टाः त्रयोऽप्यन्येऽन्यदेवताः॥ ७४ ॥  
अतश्च्यवनधर्माण इति तस्यार्थवर्णनम्।  
केवलस्यापि सर्वेषां कर्मणामपि संक्षये॥ ७५ ॥  
ब्रह्मानुभवराहित्यं तत्क्रतुन्यायसम्भवम्।  
ये यथोपासते वस्तु प्राप्नुवन्ति तथैव तत्॥ ७६ ॥  
प्रधानत्वेन जिज्ञासुरुपास्ते स्वकमेव तत्।  
स्वमेवानुभवन्नास्ते प्रधानत्वेन नेश्वरम्॥ ७७ ॥  
इति पक्षद्वयं सम्यक् समदर्शि यथाश्रुतम्।  
मत्प्राप्त्यर्थतयोक्तेषु त्यक्त्वा साधनताधियम्॥ ७८ ॥  
निवेशयाहं निष्प्रापं कुर्यां त्वां मा कृथाश्शुचम्।  
इति श्रीचरमश्लोकसंग्रहार्थो विचिन्तितः॥ ७९ ॥  
सन्तश्श्रीमूलमन्त्रोक्तस्वाकारत्रयवेदिनः ।  
गीतान्त्यार्थद्वयोक्तार्थमहाविश्वासशालिनः॥ ८० ॥  
श्रीशानेकेष्टकैङ्कर्यसिद्ध्यै त्यक्तान्यसाधनाः।  
मन्त्ररत्नाश्रितश्रीशपदपद्मैकसाधनाः॥ ८१ ॥  
उत्तमाङ्गं स्वपादाब्जमालाभिर्भूषयन्ति मे।

इति रहस्यत्रयकारिकावळ्यां चरमश्लोकप्रकरणं सम्पूर्णम्।  
इति श्रीमद्वादिकेसरिसुन्दरजामातृमुनिविरचिता  
रहस्यत्रयकारिकावली समाप्ता।
