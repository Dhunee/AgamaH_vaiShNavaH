+++
title = "२२ परिपूर्णब्रह्मानुभवः"

+++

 अथानेन गतिविशेषेण परमं पदमुपगतवतः सर्वदेशसर्वकालसर्वावस्थास्वपि सर्वेश्वरम् अनन्तगुणविग्रहविभूतिचेष्टितेषु क्वचिदपि सङ्कोचमन्तरेण निरतिशयभोग्यतया विषयीकुर्वन्ननुभवः परिपूर्णानुभव इत्युच्यते । अस्मिन्ननुभवे निरतिशयभोगरूपे मुक्तानां भगवतश्चेषदपि वैषम्यविरहात् परमं साम्यमित्युच्यते ॥

अत्र भगवत्स्वरूपस्य भोग्यत्वात् तदनुबन्धी सर्वोऽपि प्रकारः भोग्यः भवति मुक्तानाम् । यथा राजमहिष्याः भोग्यभूतस्य राज्ञःसम्बन्धि भोग्यभोगस्थानभोगोपकरणादिकम्, अतस्सर्वप्रकारविशिष्ट एव सर्वेश्वरो भोग्यः । अत्र निरतिशयानुकूलत्वात् परमप्राप्यत्वाच्च भगवत्स्वरूपं परिपूर्णानुभवप्राप्तेः भोग्यभूतसत्त्वोत्तरदेशविशेषप्राप्त्यनन्तरभावित्वात्। तादृशो देशविशेषः , अस्य चानुभवस्याश्रयतयानुभाव्यत्वात् भगवद्विभूतिभूतं ज्ञानानन्दलक्षणं स्वस्वरूपं चेत्येतत्त्रितयं परमं पदमित्युच्यते ॥

अथ भगवत्स्वरूपरूपगुणविग्रहादेः नित्यविभूतेः स्वस्वरूपस्य च भोग्यत्वेपि प्रतिकूलतया प्रत्यक्षादिप्रमाणप्रप्रसिद्धं मुमुक्षोः त्याज्यतया शास्त्रविहितं लीलाविभूतिगतं वस्तुजातं कथं भोग्यं स्यात्? इतिचेत्:- पित्तोपहतस्य प्रतिकूलमपि क्षीरं पित्तोपशान्त्यनन्तरं यथानुकूलमेव भवति, यथा वा निगलबन्धनबद्धस्य राजकुमारस्य प्रतिकूलमपि कारागारं विमोचनानन्तरं सार्वभौमपितृसमानभोगस्य तस्यैवानुकूलं भवति तथा भगवत्संश्लेषविरहदशायां कर्मानुगुणं प्रतिकूलमल्पानुकूलं चेदं वस्तुजातं निरन्तरभगवदनुभवदशायां निरतिशयभोग्यवर्ग एवान्तर्भवितुमर्हति । इत्थं बन्धमुक्तिदशाभेदेन तेषामेव वस्तूनां स्वभावभेदः भगवत्सङ्कल्पभेदनिबन्धनः ॥

परिपूर्णानुभवजनितप्रीतिविशेषस्य परीवाहरूपं कैङ्कर्यमिति सर्वत्र सुस्पष्टम् । तदानीं श्रुतिसिद्धं जक्षणादिकं ज्ञात्यादिसम्पादनं च पुण्यपापरूपकर्मनिरपेक्षभगवदिच्छानुगुणस्वेच्छानिबन्धनतया कर्मफलविलक्षणासम्भवपरीवाहरूपकैङ्कर्यान्तर्भूतत्वात् प्राप्तिरूपं सत् यथाभिमतकैङ्कर्यपर्यन्तः परिपूर्णपरब्रह्मानुभव एव ॥

सोयमनुभवः उत्तरावधिरहितः । भगवत्कैङ्कर्यान्तर्भूतस्वच्छन्दविहारेण लीलाविभूतिप्रवेशेऽपि एतदनुभवसङ्कोचविरहात् पुनरावर्तिर्नास्तीत्यभिधीयते । इत्थमुत्तरावधिरहितमिममनुभवं प्राप्स्यतां चरमं शरीरं देवमनुष्यादिषु कीदृशमिति न ज्ञायते । यस्मात् ब्रह्मादीनां धर्मव्याधादीनां च मोक्षः श्रूयते । तस्मात् मुमुक्षुदशायाम् उत्कर्षापकर्षाभ्यां मुक्तिदशायाम् अनुभवतारतम्यं वदन्तः सर्वेषां मुक्तानां ब्रह्मणश्च परमसाम्यप्रतिपादकश्रुत्यादिकं विस्मरन्ति । आचारवैकल्यवतां मुमुक्षूणामानन्दह्रास इति केषाञ्चिद्वचनं प्रामाणिकमपि मुक्तिप्राक्कालिकानुभवसङ्कोचाभिप्रायकम् ॥

प्राक्तनमुक्तापेक्षया इदानींतनमुक्तानां ब्रह्मानुभवांशे कालकृतसङ्कोचे सत्यपि अनुभवस्वरूपे न विशेषः । विष्णुलोकादिषु सालोक्यसामीप्यादिभाजां मुक्तव्यपदेशस्तु अदूरविप्रकर्षनिबन्धनः । परमपदप्राप्त्यनन्तरभावि सायुज्यमेव मोक्षपदस्य मुख्यार्थः । तादृशे च मोक्षे सालोक्यादिकं सर्वं सहस्रे शतादिकमिव अन्तर्भूतम्, तस्मात्तत्र नास्ति परस्परं वैषम्यम् ॥

तत्र सायुज्यं सयुजो भावः । सयुक्च एकस्मिन् भोग्ये भोक्ता सन् सहान्वयी । प्रकृते सप्रकारपरब्रह्मरूपे भोग्ये परमात्मा मुक्तश्च सहभोक्तारौ भवतः । अतः मुक्तः सयुगित्युच्यते । भोग्ये तारतम्यराहित्यं सायुज्यपदार्थः । भोगे तारतम्यराहित्यं तु सार्ष्टितापदार्थः इत्यनयोः क्वचित् सहप्रयोगेपि न पौनरुक्त्यम् ॥

मुक्तस्य जगद्व्यापाराभावेऽपि कृषिकर्ता पिता निर्व्यापारस्तत्पुत्रादिश्च यथा कृषिफलमनुभवतः तथा जगद्व्यापारजनितमानन्दं स्रष्टा परमेश्वरः द्रष्टा मुक्तश्च सममनुभवतः। अतः मुक्तस्य ज्ञानस्वरूपभोगादिभिरेव परमं साम्यं, जगत्कारणत्व-मोक्षप्रदत्व-सर्वाधारत्व-सर्वनियन्तृत्व-सर्वशेषित्व-सर्वशरीरत्व-सर्वशब्दवाच्यत्व-सर्ववेदवेद्यत्व-सर्वलोकशरण्यत्व-सर्वमुमुक्षूपास्यत्व-सर्वफलप्रदत्व-सर्वव्याप्तज्ञानानन्दस्वरूपत्व-लक्ष्मीसहायत्वादयः छत्रचामरादिवत् लक्षणतया अभिधीयमाना धर्माः ईश्वरस्यैव प्रतिनियताः । मुक्तस्य तु आधेयत्वशेषत्वाणुत्वादयो धर्माः व्यवस्थिताः ॥

क्वचिन्मुक्तः स्वतन्त्र इति वचनमकर्मवश्यार्थकम् । तर्हि अस्वतन्त्रस्य मुक्तस्य कदाचित्केनापि हेतुना पुनरावृत्तिः स्यात् । इति चेत् -हेतुविरहादिति प्रतिविधीयते । अत्र हेतुः-किं स्वेच्छा उत भगवदिच्छा । नाद्यः, मुमुक्षुदशायामाविर्भूतमैश्वर्यकैवल्यविषयकं वैराग्यं, मुक्तदशायां ब्रह्मात्मकतयैव सर्वसाक्षात्कारेण केवलानुभवप्रसङ्गविरहात् पुरुषार्थान्तरदोषाणां नित्यं प्रत्यक्षीकृतत्वेन तदभिलाषासम्भवाच्च प्रतिष्ठितं भवति । मुमुक्षुकालिकं चिदचिदीश्वरविषयकं हेयोपादेयविषयकं च ज्ञानमिदानीं विच्छेदसङ्कोचरहितं सत् विकसितं भवति । भगवद्विषयवैलक्षण्येन पूर्वमुत्पन्नं भक्तिशब्दवाच्यं प्रीतिरूपापन्नं ज्ञानमिदानीं शास्त्राणामप्यगोचरीभूतस्य भगवद्वैलक्षण्यस्य साक्षात्कृतत्वेन निरतिशयप्रीतिरूपतापत्त्या परिपूर्णम् । तस्मात् वैराग्यज्ञानभक्तीनां सङ्कोचाभावात् न स्वेच्छया पुनरावॄत्तिशङ्का ॥

नान्त्यः- मुक्तस्य भगवति प्रीतेः निरतिशयदशापत्त्या भगवतोप्यस्मिन् प्रीत्यतिशयः स्वेनाप्यपरिच्छेद्यः सन् एतदीयेष्वपि प्रवहति । शास्त्रवश्यतारूपाधिकारस्य निवृत्तत्वात् मुक्तिदशायामाज्ञातिलङ्घनं नास्ति । नास्त्यैव च भगवत्प्रीत्यैव स्वस्य प्रीतिमत्त्वात् भगवदनभिमतानुष्ठानम्। तस्माद्भगवद्विषयका प्रीत्याज्ञातिलङ्घनविरुद्धाचरणानामसम्भवात् भगवतोप्यस्मिन् अप्रीत्यनुदयात् न भगवदिच्छयापि पुनरावृत्तिशङ्का ॥

तस्मात् कैङ्कर्यपर्यन्तपरिपूर्णब्रह्मानुभवरूपमोक्षाख्यः पुरुषार्थः अर्चिरादिना देशविशेषप्राप्तेरनन्तरं यावदात्मभावीति सिद्धम् ॥

