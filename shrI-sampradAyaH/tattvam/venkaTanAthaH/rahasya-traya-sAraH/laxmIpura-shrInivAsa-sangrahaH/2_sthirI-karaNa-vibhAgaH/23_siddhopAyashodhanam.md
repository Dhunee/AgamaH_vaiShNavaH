+++
title = "२३ सिद्धोपायशोधनम्"

+++

अथ स्थिरी-करण-भागः ।  
तत्र सिद्धोपाय-साध्योपाय+एतत्-प्रभाव-विषयको विचारः प्रवर्तते ।  
तन्-निर्णयस्य अस्माकं **सहसा ऽनुत्पादस्** तु  
पूर्वापराध-मूलक--स्व-तन्त्रेश्वर-सङ्कल्पाधीनः ।  
तादृश-सङ्कल्प-रूप-निरोध-निवृत्तिश् च  
लक्ष्मी-कटाक्ष--सद्-आचार्यानुग्रह--सत्-सम्प्रदाय-सिद्धि-रूप--  
प्रधान-कारण-त्रितयायत्ता ।  

तत्र **लक्ष्मी-कटाक्षः**  
‘अस्तु मे’ इति प्रार्थनायां,  
‘अस्तु ते, तयैव सर्वं सम्पत्स्यते’ इति श्रीसूक्ति-सिद्धः प्रसादः ।  

**सद्-आचार्यानुग्रहः**  
तस्य व्याज-विशेषाः फल-विशेषाश् च  
पराशर-मैत्रेय-सञ्जयाश्वलायनादि-वृत्तान्तेषु सुव्यक्ताः ।  

**सत्-सम्प्रदाय-सिद्धिस्** तु  
स्वस्मिन् सत्त्वोत्तरे सम्यग्-उपपन्ने, सावधाने च सति  
ख्याति-लाभ--पूजा-निरपेक्षस्य कारुण्य-परतन्त्रस्य सद्-आचार्यस्य सकाशात्  
प्रथमाचार्य-सर्वेश्वर-प्रभृत्य्-उपदेश-परम्परा-प्राप्तस्य  
अनपेक्षित-विस्तार-+अपेक्षित-सङ्कोच--रहितस्य  
तत्त्व-हित-विषयकोपदेशस्य संप्राप्तिः ॥

बहु-क्लेशे बुद्धि-चलन-कारणे च शास्त्र-परिश्रमे  
**अनधिकृतानां** परमास्तिकानाम् अयम् **एवोपदेशः प्राधान्येनोपादेयः** ।  
इतरेषां तु स्व-ज्ञानाय कु-तर्क--व्यामूढ-ज्ञापनाय च  
समीचीन-युक्तिभिः सह **श्रोतव्यः** ।  

एवं-विध-श्रवण-विधुराः केचिद् +हैतुकाः  
वेद-विरुद्ध-तत्त्व-कल्पनया प्रामाणिकान् **अर्थान् अपहरन्ति** ।  

स चापहारः विभूति-विषयकः, विभूतिमद्-विषयकश् च ।  

तत्र **द्वितीयः** - श्रियः पत्युः सर्वेश्वरस्य अपह्नवः,  
अतिरिक्तस्येश्वरत्व-कल्पनं,  
सर्वेश्वरस्य विभूति-कोट्य्-अन्तर्भावश् च ।  

**प्रथमस्** तु प्रकारान्तरेण विभूत्य्-अपह्नवः,  
अङ्गीकारे ऽपि - तस्याः सम्बन्धं भगवतः प्रतिषिध्य स्वतन्त्रीकरणं,  
पारतन्त्र्ये ऽपि - स्वस्य वा स्व-सदृशस्य वा शेषीकरणं च ॥

अत्र यः कश्चिद् अपहारो  
मृदु-प्रज्ञस्य प्रपन्नस्य विपरीत-संसर्ग-वशात् समागतश् चेत्  
**स्वदत्तापहारे पर्यवस्येत्** । 

तस्माद् बहु-विधेषु व्यामोह-कारणेषु  
**हैतुक-संसर्गो** ऽत्यन्तं **दूर-परिहरणीयः** ।  
यस्माद् अस्य तादृश-संसर्ग-वशात्  
बाह्यत्वासम्भवेपि व्यामोह-सम्भवः  
**सद्-आचार्य-कटाक्षात् तत्-परिहारश्** च  
तत्र तत्र श्रूयते ।  
तस्माद् आरुरुक्षूणां  
तत्त्वेषु व्यामोहः सम्भावित एवेति  
**युक्तः स्थिरीकरण-भागारम्भः** ॥

तत्र यथोद्देशं  
सिद्धोपाये शङ्का-परिहारान् उदाहरिष्यामः ।  
ताश् च शङ्काः  
स्वातन्त्र्य-सहज-कारुण्य-मूलाः,  
शेष-शेषि-भाव-सम्बन्ध-विशेष-मूलाः,  
पत्नी-सम्बन्ध-मूलाश्  
चेति त्रिप्रकाराः ।  

## स्वातन्त्र्य-सहज-कारुण्य-मूलाः
तत्र आद्याः --  

> अनादेः कालात् चेतनम् इमम् अनादृतवतः परमेश्वरस्य  
इदानीं कस्यचित् स्वीकरणं  
केवल-स्वातन्त्र्य-निबन्धनं,  
तस्माद् अस्माकं किम्-अर्थम् उपायानुष्ठानम्  

इति काचिद् आशङ्का ।  

ईश्वरः स्वतन्त्रो ऽपि  
वैषम्य-नैर्घृण्य-दोष-परिहाराय  
कस्मिंश्चित् चेतने कञ्चन-व्याज-विशेषम् उत्पाद्य  
तं पुरस्कृत्य रक्षतीति तत्र समाधिः ।  

> व्याज-विशेषो ऽपि ईश्वर-सङ्कल्पाधीनश् चेत्  
पूर्वम् एव कुतस् तथा न सङ्कल्प  

इति शङ्कायां  
कर्म-प्रवाहस्य अनादित्वात्  
विषम-विपाक-समयत्वात्  
कर्मानुगुण-फल-प्रदत्वाभावे वैषम्य-दोष-प्रसङ्गाच् च  
अद्य-पर्यन्तं व्याज-विशेषस्यापि अनवसर इति  
कार्य-विशेष-दर्शनेन कल्पनेति समाधानम् ॥

> ईश्वर-स्वातन्त्रस्यैव नियामकत्वाभ्युपगमे तु  
इतः प्राक् कदा ऽपि असञ्जातस्य मोक्ष-श्रद्धादेः  
इदानीम् एव उदये किं निदानम्  

इति पर्यनुयोगो निरुत्तर एव भवेत् ।  
अनादि-कर्म-प्रवाह-वैचित्र्यस्य निदानत्वाभ्युपगमस् तु   ईश्वराङ्गीकर्त्र्-अनङ्गीकर्तृ-साधारणः ।  
"तर्हि ईश्वर-स्वातन्त्र्यं विफलम्"  
इति चेत् न-  
कञ्चिद् व्याज-विशेषम् अवलम्ब्य  
अभीष्टसमय एव संरक्षणौन्मुख्यस्य  
तन्-निवारक-स्वतन्त्रान्तर-राहित्यस्य च  
स्वातन्त्र्य-निबन्धनत्वात् ॥

इत्थं चेमं चेतनं  
लीलोपकरणं कर्तुं  
प्रधान-कारणम् ईश्वर-स्वातन्त्र्यम् ।  
सहकारि कारणं  
प्रवाहानादिभूतं स्वतन्त्राज्ञातिलङ्घनम् ।  
तथा भोगोपकरणं कर्तुं  
स्वाभाविकम् ईश्वर-कारुण्यं प्रधान-कारणम् ।  
सहकारि-कारणं वशी-करण-विशेषः ।  
स च यादृच्छिक-सुकृत-विशेष-मूलकेश्वर-कृपा-निबन्धनः कारुण्य-प्रवाह-प्रतिरोधक-निग्रह-शमन-द्वारकश् च ।  

एवम् ईश्वर-स्वभावं वैषम्य-नैर्घृण्य-राहित्यं,  
बन्ध-मोक्षादि-व्यवस्थां च  
यथा-प्रमाणम् अनुसन्धाय  
**स्वातन्त्र्य-विशिष्टं कारुण्यम् एवावलम्बेत** ।  
यतः निष्करुणस्य स्वातन्त्र्यं कदाचित् बाधकं स्यात् ।  
अस्वतन्त्रस्य कारुण्यं परेषाम् अनुपकारकं स्वस्यापि क्लेशावहम्।  
स्व-तन्त्र-कारुण्यं तु सत्य-सङ्कल्पत्वात् स्वस्यानन्दावहम्,  
आश्रितानाम् अनिष्ट-निवृत्तौ इष्ट-प्राप्तौ च समर्थं भवति ।  

अत एव अवतार-वृत्तान्तेषु श्रूयमाणं **दुःख-पलायनादिकम्**  
आसुर-प्रकृति-मोहनाय सात्त्विक-प्रकृति-रञ्जनाय **चाभिनय-मात्रम्** ।+++(5)+++  
तद् अपि कृपा-मूलकं स्व-तन्त्रस्य **लीला-रसावहं** च ॥

एवं परहित-व्यापाराश्रयत्वात् **आश्रित-रक्षकः**,  
उपायान्तर-स्थान-निवेशाद् **उपायः**,  
रक्षण-व्यापार-फलाश्रयत्वात् **शेषी**,  
अत एव **प्राप्यश्** च भवतीत्य् एवं प्रकार-वैशिष्ट्यं स्व-रूप-प्रयुक्तम्  
इति धर्मि-ग्राहक-मान-सिद्धम् । 

तस्य चेश्वरस्य ज्ञानं, शक्तिः, कारुण्यं च प्रधानो **गुणः** ।  
तत्र **ज्ञान-शक्ती** निग्रहानुग्रह-साधारणे ।  
**कारुण्यम्** अनुग्रह-साधारणम् ।  
तच् च परहित-प्रावण्य-लक्षणम् ।  
तद् एतत् कारुण्यं सर्व-वस्तु--सत्ता-स्थिति-प्रवृत्तिषु  
मुक्तानाम् अनावृत्तौ, लीला-विभूति-सृष्टौ, स्वावतार-रूप-शुद्ध-सृष्टौ,  
शास्त्र-प्रवर्तने, तद्-द्वारा तत्त्व-हित-विषयक--ज्ञानोत्पादने,  
मोक्ष-श्रद्धा-जनने,  तद्-व्याज-भूत--सुकृत-विशेषे,  तत्-तद्-अधिकारानुरूप--निग्रह-शमनोपाय-प्रदाने,  
तत्र मनस्-आदि-करण-प्रेरणे, उपासकस्यान्तराय-प्रतिसमाधाने,  अ-किञ्चनस्योपायान्तर-स्थानावस्थाने, व्याज-मात्रेणानादिकाल-सञ्चितानन्तापराधानादरणे,  
संसार-निवृत्ति-पूर्वकानन्त-सुखानुभव-प्रदाने, आर्तानां तदानीम् एव मोक्ष-प्रदाने,  
यावज्-जीवं निरपराध-प्रवृत्ति-रूप-फलम् अप्रार्थयमानानां दृप्त-प्रपन्नानां  
प्रारब्ध-कर्माधीनापराधस्य अनुतापादि-जननेन अधिकारानुरूप-प्रायश्चित्त-विशेष-प्रवृत्त्य्-उत्पादने,  
अ-मृदु-प्रकृतीनां यम-विषय-गमनम् अपेक्षित-फल-प्रतिबन्धं च अन्तरेण  
उपक्लेश-लक्षण-शिक्षणे च  
**प्रधानं सामान्य-निदानम्** ॥

एवं-भूत-कृपाविशिष्टः परमेश्वरः  
सर्व-पुरुषार्थ-साधकत्वात्, पूर्व-सिद्धत्वाच् च **सिद्धोपायः** ।  
तस्य प्रसादन-भूतः भक्ति-प्रपत्त्यादिः तत्-तत्-फलार्थि-साध्यत्वात् **साध्योपायः** ।  
अत्र **प्रपदनम्** अधिकारि-विशेषणं,  
**अनुपाय** इति च केषाञ्चिद् अभिधानं,  
प्रपदनस्य अधिकारि-विशेषण-लक्षण-शून्यत्वात्  
यं-कञ्चनाधिकारिणं प्रति कर्तव्यतया विधीयमानत्वात्   
उपासनादेर् अप्य् अधिकारि-विशेषणत्व-प्रसङ्गात्  
साक्षान् मोक्षोपायत्व-बोधकानेक-प्रमाण-दर्शनाच् च  
**सिद्धोपाय-प्राधान्याभिप्राय-मूलकम्** इति मन्तव्यम् ॥

तस्य +++(सिद्धोपायस्य)+++ **प्राधान्यं** च  
प्रसादनेन निग्रह-शान्तौ सत्यां  
**स्वाभाविकानुभव-प्रयोजकत्वात्** ।  
तद् यथा-  
महारत्नस्य कल्मष-निवृत्तौ सत्यां  
स्वाभाविकः प्रभाविकासः तद्-अनुगुण-भगवत्-सङ्कल्प-मात्राधीनः ।  
तथा मुक्तस्य ज्ञान-विकासोऽपि  
तद्-अनुगुण-सङ्कल्प-विशेष-मूलकः ।  
तस्मात् सिद्धोपाय-प्राधान्ये ऽपि  
तद्-वशी-करणार्थ-**साध्योपायानुष्ठानस्य**  
**न** कोपि **विरोधः** ॥

## शेष-शेषि-भाव-सम्बन्ध-विशेष-मूलाः
अथ सम्बन्ध-विशेष-मूलक-शङ्का-परिहारः॥

> सर्वेश्वरे सर्वशेषिणि परमात्मनि  
स्वात्म-समर्पणं, रक्षण-प्रार्थनं, विश्वसनम्,  
एवम्-आदिकं सर्वं  
स्तनन्धय-प्रायाणाम् अस्माकं  
मातृ-स्तन्यस्य शुल्क-प्रदानवत्-स्वरूप-विरुद्धम्  

इति शेषि-भूत-सिद्धोपाय-मुखेन **साध्योपाय-स्वरूपं** केचिन् **निघ्नन्ति** । 

**प्रतिघ्नन्ति** च तान्  
महर्षीणां श्री-भाष्य-कारादीनां च  
विश्वास-पूर्वक-प्रार्थनाऽऽत्म-निक्षेपाद्य्-अनुष्ठानं,  
तत्र शास्त्र-सम्प्रदायः उपदेश-परम्परा च ।  
तस्मात् शेषित्वादि-सम्बन्धस्य नित्यत्वे ऽपि  
शेष-रक्षणस्य शेषिणः प्राप्तत्वे ऽपि  
कर्म-वश्यान् अस्मान् ईश्वरः  
कस्यचित् साध्योपाय-विशेषस्य **पुरस्कारं विना**  
**न रक्षतीति** शास्त्र-वश्य-सिद्धान्तः ॥

अथ च शास्त्रम् अनादृत्य  
केवल-युक्त्य्-अवलम्बने  
ईश्वरस्यैव अ-सिद्ध्या  
शेष-शेषि-भाव-सम्बन्धो ऽपि न सिद्ध्येत् ।   
अतः “परमेश्वरः शेषी रक्षणे प्राप्तः, शेष-भूतो ऽयम् अ-प्राप्तः” इति कथनं   रक्ष्य-रक्षक-भावस्य लोक-दृष्ट-प्रक्रियया औचित्य-प्रदर्शनपरं  
न तु सम्बन्धमात्रस्य निरपेक्षकारणत्वप्रदर्शनपरम् । सम्बन्धमात्रस्यैव नियामकत्वे सर्वमुक्तिप्रसङ्गः । स्वातन्त्र्येण व्यवस्थापने तु पूर्वोक्तरीत्या वैषम्यनैर्घृण्यप्रसङ्गश्च ।

अथ तादृशसम्बन्धज्ञानमात्रमपेक्षितं न तु रक्षापेक्षादिकमतो नानुपपत्तिरित्ययुक्तम् । सम्बन्धज्ञानरहितानामपि अचिद्द्रव्याणां मृगपक्ष्यादीनां स्तनंधयादीनां च रक्षापेक्षारहितानां रक्षणस्य लोके दर्शनात् ॥ तथा दर्शनेन शास्त्रबलात् सम्बन्धज्ञानमपेक्षितमिति चेत् शास्त्रबलादेव रक्षापेक्षाप्यपेक्षणीया स्यात् । अथ सम्बन्धसहितः प्रतिषेधाभावोपेक्षित इति चेत् सुषुप्त्याद्यवस्थासु सर्वमुक्तिप्रसङ्गः । अथ प्रतिषेधयोग्यदशाकालीनतादृशप्रतिषेधाभावो विवक्षित इति चेत् प्रतिषेधयोग्यतारहितानामचितां प्रतिषेधतां च पशुपुत्रादीनां रक्षणाभावप्रसङ्गः ।

तर्हि स्वरक्षणार्थव्यापारे स्वस्य नान्वयब् इत्याप्तवचनस्य किं तात्पर्यमिति चेत् यथाप्रमाणं स्वरक्षणोपयिकभरसमर्पणानन्तरं स्वरक्षणार्थव्यापारे स्वस्य नैवान्वयः । पूर्वमनुष्ठितः समर्पणव्यापारोपि सर्वकर्त्रा भगवता बीजाङ्कुरवदनादिभूतकर्मप्रवाहविशेषाधीनयादृच्छिकसुकृतविशेषरूपकारणद्वारा कारितः । अतस्सर्वरक्षको भगवानेव स्वयमस्मान् कस्मिंश्चिदुपायविशेषे प्रवर्त्य तद्द्वारा प्रसन्नः संरक्षतीति वर्तितव्यमित्यत्र तात्पर्यं,अन्यथा भोजनादिलौकिकव्यवहारप्रवृत्त्यादिकमपि परित्यक्तव्यं स्यात् । एवं च भरसमर्पणदशायां ख्यातिलाभपूजाफलसङ्गकर्तृत्वोपायरूपकल्मषरहितानुसन्धानप्रकारत्वित्थं सङ्गृह्यते --

स्वामी स्वशेषं स्ववशं स्वभरत्वेन निर्भरम् ।

स्वदत्तस्वधिया स्वार्थं स्वस्मिन्न्यस्यति मां स्वयम् ॥ इति ॥

तस्मात् जननीस्तन्यस्येव स्वतस्सिद्धस्येश्वरप्रसादस्य स्तनंधयसमवेतस्तनपानव्यापार इव अस्माकीनरक्षापेक्षादिः व्यापारः सफल एव । सिद्धोपायस्वरूपमपि निरस्तसमस्तदोषशङ्कालेशावकाशमिति ॥

अथ पत्नीसम्बन्धनिबन्धनशङ्कापरिहारः --

लक्ष्म्याः मोक्षं प्रति उपायत्वं नास्ति मुक्तं प्रति उपेयत्वं पुनरस्तीति केषाञ्चित् सिद्धान्तः । अत्र मीमांस्यते -- अनन्योपायत्वविरुद्धोपायद्वित्वप्रसङ्गात् नोपायत्वं श्रिय इति चेत् अनन्यप्रयोजनत्वविरुद्धप्राप्यद्वित्वप्रसङ्गात् प्राप्यत्वमपि परित्यक्तव्यं स्यात् । स्वातन्त्र्यकारुण्यविशेषैरेव भगवतो रक्षकत्वमभिदधतां नेष्टापत्तिरत्र सम्भवति श्रिय इव उपायविशेषणीभूतगुणविग्रहव्यापारविशेषाणामपि परित्यागप्रसङ्गात् ।

अथ गुणादीनामुपयोगविशेषसम्भवात् न परित्याग इति चेत् तदेतत् पत्नीसम्बन्धरूपविशेषणेपि तुल्यम् । उपयोगविशेषस्तु तत्तद्वस्तुस्वभावानुगुणः । प्रकृते पुरुषकारत्व-अनुमतिप्रदातृत्व-भरस्वीकर्तृत्वादिः प्रमाणसम्प्रदायसिद्धो वेदितव्यः । पराङ्कुश-हिरण्यगर्भ-काश्यप-शौनक-पराशर-श्रीपति-यामुनार्य-रामानुजाचार्य-कूरेश-श्रीवत्साङ्कमिश्र-वृद्धमुनिप्रभृतयोपि इत्थमेव श्रिय उपयोगविशेषं स्वस्वप्रबन्धेषु उदाजह्रुः । तस्मात् श्रिया गुणविग्रहादिभिश्च विशिष्ट एव परमेश्वरः उपेय इव उपायोपीति सिद्धम् । विशिष्टैक्यात् उपायैक्यव्यपदेशः ॥

अथ सर्वमप्युपायविशेषणं परित्यज्य केवल धर्मिण एव उपायत्वमुच्यत इति चेत्, तर्हि -- उपायत्वमपि तत्र परित्यक्तव्यं स्यात् तस्यापि विशेषणत्वात् । अतः विशेषणप्रयुक्ते सातिशयेन विशेष्यस्य वैगुण्यं न शङ्कितुं युक्तम् । किञ्च-- विशेष्यस्य विशेषणप्रयुक्त एव अतिशय इति न नियमः,स्वरूपानुबन्ध्यतिशयस्यापि प्रमाणप्रसिद्धत्वात् । एवं विशेषणीभूतश्रियोपि स्वरूपानुबन्ध्यतिशयोस्ति । अत एव अन्योन्यातिशयावहत्वेन विशेषणविशेष्ययोः निर्देशः । उभयोरपि व्यासज्य वृत्त्यैकशेषित्वाश्रयत्वात् हविर्विशेषेऽग्नाविष्णुप्रभृतीनामिव आत्महविस्समर्पणप्रतिसम्बन्धित्वं, एवं नित्यपतिपारार्थ्यात् यागकर्मणीव पतिप्राधान्येन शास्त्रप्रवृत्तिः । यजमानैक्यमिव एकत्वव्यपदेशश्च । तस्मात् श्रियो भगवत्स्वरूपनिरूपकत्वेन तत्प्रतीत्यन्तर्भूतत्वात्भगवन्तमभिदधत्सर्वमपि वाक्यं श्रियमप्यभिधत्ते इति सम्प्रदायः ॥

अथ सर्वस्याप्यवस्थासु --- श्रियो भगवदविनाभूतत्वे भगवदालयादिषु श्रियः पृथक्प्रतिष्ठार्चनादिकं कथमुपपद्यते इति चेत् अत्र उच्यते--- भगवतोऽर्चारूपं त्रिविधम् । अधिकारो लयो भोगश्चेति । तत्र कामप्रधानं रूपमधिकारः मदनगोपालादिरूपम् । मोक्षप्रधानो लयो भोगश्च रामकृष्णादिरूपम् । सर्वपरिवाराणां भगवदन्तर्भावेनार्चनं लयः । पृथगर्चनं भोगः । एवं श्रीरूपमपि त्रिविधम् । आलयसमृद्ध्यर्थं पृथक्प्रतिष्ठापितमधिकारार्चनम्, भगवतः वक्षःस्थलस्थितं लयः पार्श्वस्थितं भोग इति । तत्राधिकाररूपश्रीरूपस्य आलयादिसमृद्ध्यर्थतया शास्त्रचोदितत्वात् नानुपपत्तिः ॥

तर्हि लयभोगार्चनपराणाम् अनन्यप्रयोजनानां मुमुक्षूणां काम्यप्रधानाधिकारार्चनप्रणामादिकं कथमिति चेन्न , तत्रापि विष्णुपत्नीत्वस्य सुप्रतिष्ठितत्वात् काम्यप्रधानभगवद्रूपेष्विव मातृत्वस्वामित्वाद्युपाधिकप्रणामाद्याचाराणामनुपपत्तेः अभावात् । तस्मात्सिद्धोपायशब्दवाच्यमीमांसायामेकशेषित्वाश्रयत्वात् एकाभिप्रायवत्त्वात् परस्परप्रावण्याश्रयवत्त्वात् स्वरूपरूपादिषु अपृथक्सिद्धसंसर्गविशेषवत्त्वात् सुश्लिष्टं श्रीविशिष्टमेव परमात्मानं श्रीमन्नारायणशब्दः प्रतिपादयतीति सात्त्विकानां सिद्धान्ततत्त्वम् ॥

