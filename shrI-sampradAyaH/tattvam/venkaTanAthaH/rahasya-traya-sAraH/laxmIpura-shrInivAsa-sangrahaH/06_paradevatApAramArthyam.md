+++
title = "०६ परदेवता-पारमार्थ्यम्"

+++

एवं सिद्धेपि सामान्यतः प्रकृति-पुरुषेश्वर-विवेके  
पर-देवता-विशेष-निर्णयं विना  
प्रयोजनान्तर-वैमुख्य-सहित-  
देवतान्तर-वैमुख्य-रूप--परमैकान्तित्वासिद्धेः  
परमैकान्ति-व्यतिरिक्तस्य व्यवधानं विना मोक्षासिद्धेश् च  
सो ऽयम् ईश्वरस्तु एतादृश-देवता-विशेष  
इति निष्कर्ष आवश्यकः ।

तत्र चेतनाचेतनयोः अत्यन्त-भेदस्य प्रामाणिकत्वात्  
"सर्वं जगत् परं ब्रह्मैव"  
+इति पक्षो न घटते ।+++(5)+++  

स्वाभाविकस्य जीवेश्वर-भेदस्य  
देवादि-रूप-जीवानां परस्परं भेदस्य च  
सुख-दुःखादि-व्यवस्थया प्रामाणिकत्वाद्  
ब्रह्म-रुद्रादीनां सर्वेषां देवानाम्  
ईश्वरेण सह,  
स्वेषां च परस्-पर-भेद  
इति पक्षोऽपि दुर्घटः । 

एतेष्वपि देवेषु प्रधानभूतानां ब्रह्मरुद्रादीनां कार्यत्वकर्मवश्यत्वसिद्ध्या स्वेच्छावतीर्णस्य त्रिमूर्तिमध्यस्थस्य विष्णोरेव पूर्वावस्था विशिष्टवेषेण सर्वजगत्कारणत्वनित्यत्वादिसिद्ध्या च त्रिमूर्तित्रयं सममिति मूर्तित्रयमेकतत्वमिति त्रिमूर्त्युत्तीर्ण ईश्वर इति तेष्वेव ब्रह्मो वा रुद्रो वा ईश्वर इति साम्यैक्योत्तीर्णव्यक्त्यन्तरपरत्वपक्षा न संघटन्ते ।

एते च ब्रह्मरुद्रादयो देवाः सर्वेश्वरस्य नारायणस्य कार्यभूताः कर्मवश्याः मायापरतन्त्राः विभूतिभूताः शरीरभूताः ज्ञानसङ्कोचविकासवन्तः शुभाश्रयत्वविधुराः मुमुक्ष्वनुपास्या इति च सर्वसम्प्रतिपन्नप्रमाणप्रसिद्धम् । नारायण एक एव सर्वप्रकारेणापि समाभ्यधिकरहितः स्वव्यतिरिक्तसकलजन्तुसमुपास्य इति च ।

क्वचित् ब्रह्मरुद्रादीनां मोक्षोपकारकताकथनम् आचार्यादीनामिव ज्ञानहेतुतामात्रेण इति निर्णीतम् । सूर्यादिदेवतान्तरभक्तेष्वपि परावरतत्त्वेषु ऐक्यबुद्धिव्यत्ययबुद्धिसमत्त्वबुद्ध्यादिरहितः अनासुरस्वभावा एव पुरुषाः परम्परया भगवदनुग्राह्याः स्युः,अनीदृशा भगवन्निग्राह्या एव स्युः ।

अत एव मोहनशास्त्रोक्तकर्मसु क्षिप्रं दृष्टफलसिद्धिप्रदर्शनमपि भगवन्निग्रहप्रकारविशेषः। सत्यसङ्कल्पस्य भगवतो निग्रहविषयीभूतं पुरुषं न खलु ब्रह्मादयोऽपि रक्षितुमीशते । तथा अनुग्रहविषयीभूतं भगवान् सकलाभ्यो विपद्भ्यो रक्षति ।

देवतान्तरभजनेन विलम्ब्यापि मोक्षसिद्धिर्न सुलभा, भगवद्भजनेन तु निरतिशयैश्वर्यसिद्धिरपि दृष्टा, तदिदं भजनं तापनिवृत्त्यर्थं गङ्गास्नानमिव रजस्तमोनिबर्हणं सत्त्वोन्मेषणं च विदधत् मोक्षपर्यन्तमपि भवेत् । परन्तु अत्रास्ति विलम्बः । मोक्षरुच्यैव स्वशक्योपाये प्रवृत्तस्य तु नास्ति विलम्बोऽपि । स्वतन्त्रप्रपत्तिनिष्ठस्य तु स्वसङ्कल्पं विना विलम्बाविलम्बयोः नास्ति किमपि नियामकम् । तदेते नियमाः स्वतन्त्रेच्छासिद्धा इति प्रमाणपरतन्त्रसम्मतम् ।

अथ यद्यपि केनचिच्चार्वाकेण सेवकेनाराधिते राज्ञि शरीरान्तरवस्थितो जीवात्मा यथा परितुष्यति तथा निरूपितविवेकविधुरैरपि समर्पितेषु देवतान्तरेषु तेषामन्तरात्मा परमात्मा परितुष्यति । तथापि शास्त्रार्थवैकल्येन फलवैकल्यं प्रमाणप्रतिनियतम् । तत्र भगवदात्मकत्वज्ञानवतां क्षिप्रं फलकामनया देवतान्तरमुपासितवतां तत्तत्फलं सकलमेव । तत्र फलान्तरकामनयापि भगवन्तमेव आश्रितवताम् अतिशयताफलसिद्धिः । अनन्यप्रयोजनतया समाश्रितवतां तु आनुषङ्गिकशरीरारोग्यैश्वर्यादिसिद्धिः भगवत्सङ्कल्पनियता विद्याविशेषरागविशेषादिनियता च ।

सोऽयं परदेवताविशेषो महापुरुषः श्रीपतित्वलक्षणेन इतरेभ्यो व्यावृत्तः प्राप्यः प्रापकश्च । तमन्तरा प्राप्यान्तरं शरण्यान्तरं नास्तीति निगमः ।

