+++
title = "०१ उपोद्घातः"

+++

एवं परमाचार्यभूतस्य सर्वेश्वरस्य श्रियःपत्युः परमात्मनः हृदयङ्गमः पुत्रः शिष्यः प्रेष्यः शेषभूतो दासभूतश्च इत्येष जीवात्मा तत्तच्छास्त्रैः स्फुटमवधार्यते । तथास्वाभाविकशेषिणः अखिलहेयप्रत्यनीककल्याणगुणगणस्य उभयविधविभूतिनाथस्य सर्वेश्वरस्य दिव्यमहिषीपरिजनपरिच्छद्वानितस्य दिव्यलोके निरतिशयमानन्दमनुभवतः एतादृशमैश्वर्यवन्तमानन्दरूपमात्मानम् सर्वेऽपि जीवात्मानः सदा अनुभूय कृतार्था भवेयुरिति सौहार्दशालिनो भगवतः सर्वदेशसर्वकालसर्वावस्थोचितसर्वविधकैङ्कर्येषु स्वरूपयोग्यतावत्तया नित्यसूरिरिव दायभाग्यपि जीवात्मासौ अनादिमायया सुप्तः मरुकान्तारे परिभ्रमन् तत्त्वहितविषयकयथावत्प्रकाशरहितः मृगयासक्तनृपतिकुलपरिभ्रष्टशबरकुलप्रविष्टराजकुमारवत् स्वाभाविकं स्वस्वरूपं विस्मृत्य औपाधिकं परस्वरूपमात्मनि आरोप्य बभ्राम ।

सत्याम् एवं स्थितौ केचिद्धार्मिकाः सदुपदेशानुष्ठादिना स्वस्वरूपानुगुणवृत्तानि समुपदिश्य स्वरूपानुरूपातिशयितपुरुषार्थरुचिं हेयोपादेयविभागक्षमतां च सम्पादयन्ति अस्य जीवस्य, राजकुमारलक्षणादिना जातिविशेषं विजानन्तः कारुणिका इव राजकुमारस्य ।

ततश्च अस्य चेतनस्य स्वाभाविकं भगवच्छेषत्वं यादृच्छिकानुषङ्गिकप्रासङ्गिकादिसुकृतविशेषमूलकं सहजकरुणाकटाक्षविषयत्त्वं धार्मिकमूलकमास्तिक्यं हेयोपादेयविभागक्षमत्त्वम् अद्वेषाभिमुख्यादिकं च अनुरूपमवलोकयन्तः परमकारुणिकेन परमशेषिणा प्रेरिताः कारुणिकोत्तमाः केचिदाचार्याः स्वाभाविकं भगवत्सम्बन्धमुपदिश्य भगवत्प्राप्त्युपायाभिनिवेशमुत्पाद्य तदीयं प्रयोजनमेव परमं स्वयंप्रयोजनं मन्यमानाः सद्यःसमुत्पन्नवत्सेषु धेनव इव स्निह्यमानाः अज्ञानसंशयविपर्ययनिवर्तकानि दिव्यसुभाषितान्युपदिशन्ति ।

ततस्तादृशसुभाषितान्यवलम्ब्य ईश्वरेशितव्ययोः स्वरूपस्वभावसम्बन्धाः भोगापवर्गयोश्च त्याज्योपादेयाः स्वरूपोपायगतिप्रकाराः उक्तानुक्तविरोधिनश्च इत्येते अर्था अवश्यं ज्ञातव्या मुमुक्षुणा । त एते सर्वेप्यर्थाः अध्यात्मविषयकशब्दराशौ सारतमे रहस्यत्रये प्रतितन्त्रसारोद्धारेण सङ्गृह्यन्ते ।

