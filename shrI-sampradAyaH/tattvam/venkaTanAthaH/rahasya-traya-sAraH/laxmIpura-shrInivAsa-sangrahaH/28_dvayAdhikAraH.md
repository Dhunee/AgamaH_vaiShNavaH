+++
title = "२८ द्वयाधिकारः"

+++



प्रथमरहस्ये मध्यमपदेन शब्दतो अर्थतो वा विहितमुपायविशेषं तृतीयपदेनाभिहितं पुरुषार्थविशेषं च विशदं प्रकाशयति द्वितीयं रहस्यम् । कठवल्ल्यां श्रीप्रश्नसंहितादौ च आम्नानान्मन्त्रोऽयं श्रुतिमूलकस्तान्त्रिकः । पूर्वाचार्यवाक्यमेतदिति केषाञ्चित्प्रवादोऽपि आप्तोपदिष्टमित्यादरार्थः परमाचार्येणेश्वरेण उपदिष्टमिति परिग्रहातिशयार्थो वानुसन्धेयः ॥

अस्य च मन्त्रस्योपायोपेयरूपस्य वरणसमर्पणरूपस्य वाऽर्थद्वयस्य प्रतिपादकतया द्वयमिति व्यवहारः । तस्मादुपायोपेयान्तरस्पर्शरहितः अत्र मुख्योधिकारी । तादृशस्य महाविश्वासवतः समुदायज्ञानपूर्वकं सकृदस्योच्चारणमेव उत्तारकमिति शास्त्रसम्प्रदायविदां मतम् । यथाकथञ्चित् भगवन्नामसङ्कीर्तनप्रभावपरवचनपरामर्शेन कैमुतिकन्यायसिद्धः शास्त्रसिद्धोपि च शरण्यशरणागतितत्फलविशेषान् कार्त्स्न्येन प्रतिपादयतो मन्त्रविशेषस्य प्रभावातिशयः ॥

द्वयस्यास्यार्थमेव सदाचार्यसम्प्रदायसिद्धं विवृतवान्पॄथुगद्येन भगवान् भाष्यकारः । तस्माद्गद्योक्ताः सर्वेप्यर्था अत्र विवक्षिताः । गद्ये चात्र द्वयमित्यनन्तरं व्याख्यातप्रायमितिपदमध्याहृत्य व्याख्यानव्याख्येयभावः सङ्गमनीयः । अनन्तरभागस्तु उत्तरखण्डविवक्षितार्थपर इति भाव्यः । विभाव्यश्च -- एवमर्थानुसन्धानेन सह सदा द्वयं वक्तेति योजनयापि मूलमूलिभावः । प्रपन्नस्य परभक्त्यादिमूलककैङ्कर्यलाभोक्तिस्तु देहावसानकालिकहार्दानुग्रहमूलकफलदशातत्परेति नानुपपन्नमत्र किञ्चिदपि ॥

तत्रादौ श्रीमन्नारायणपदेन शरण्यं परतत्त्वं प्रकाश्यते । विशिष्टस्य शरण्यतामवधारयति श्रीमत्पदम् । श्रीशब्दनिर्वचनं तु -- श्रीञ् सेवायामितिधातोः कर्मणि कर्तरि च श्रीयते श्रयते इति वा निष्पद्यते । तत्र-- स्वोज्जीवनार्थिभिराश्रीयते श्रयते च  सर्वेश्वरं स्वाश्रितानुज्जीवयितुमित्यर्थविवक्षायां वात्सल्यातिशयनिबन्धनं पुरुषकारत्वमुक्तं भवति । सर्वैः सेव्यते स्वयं च भगवन्तं सेवते इत्यर्थविवक्षायां सर्वाधारत्वं सर्वव्यापकत्वं चोक्तं भवति ॥

एवं -- श्रुश्रवणे इति धातोः ण्यन्तादण्यन्ताच्च शृणोति श्रावयतीति श्रीरिति निष्पद्यते । तत्राश्रितानामार्तध्वनिं शृणोति श्रावयति च भगवन्तमित्यर्थविवक्षायां पुरुषकारकृत्यमुक्तं भवति । तथा-- शरणागतसंरक्षणलक्षणं धर्मं भगवतः सकाशात् श्रुत्वा श्रावयति समयविशेषे च भगवन्तमित्यर्थविवक्षायां श्रियोतिशयतमानृशंस्यमुक्तं भवति ।   तथा भगवतः सकाशात् लोकहितं श्रुत्वा शत्रूणामपि हितं श्रावयतीत्यर्थविवक्षायां लोकानुग्रहैकस्वभावत्वमुक्तं भवति ॥

एवं-- शृहिंसायामितिधातोः शृणातीति श्रीरिति निष्पत्तौ आश्रितानामुपायविरोधिनः प्राप्तिविरोधिनश्च समस्तस्यापि पापस्य निवर्तकत्वमुक्तं भवति ॥ एवं-- श्री`न् पाके इति धातोः श्रीणातीति श्रीरिति निष्पत्तौ आश्रितानां कैङ्कर्यपर्यन्तगुणपरिपाकं जनयतीत्युक्तं भवति । एतेष्वर्थेषु उपायत्वोपयुक्ताः पूर्वखण्डे प्राप्यत्वोपयुक्तास्तूत्तरखण्डे चानुसन्धेयाः ।

सामान्यतः श्रीमानित्युक्तावपि श्रुतिवशात् श्रियो जगन्मातुः पतिरित्यर्थविवक्षया पत्न्याः पारार्थ्यं पत्युः परत्वं सौलभ्यं च द्योत्यते । नित्ययोगविवक्षया तु --फलदशायामुपायदशायां च श्रियः अविनाभावः प्रतीयते ॥

इत्थमपेक्षितं श्रियः पुरुषकारत्वमप्यधिकयति नारायणपदप्रतीतो गुणगणः । तत्र --  वात्सल्य-स्वामित्व-सौशील्य-सौलभ्य-सर्वज्ञत्व-सर्वशक्तत्व-परमकारुणिकत्व-स्थिरत्व-परिपूर्णत्व-परमोदारत्वप्रभृतयः उपायत्वोपयुक्ताः प्राधान्येन अनुसन्धेयाः । उपेयत्वोपयुक्ताः शेषत्वनिरतिशयभोग्यत्वादयस्तु उत्तरखण्डे अनुसन्धेयाः ॥

श्रीमन्नारायणचरणावित्यत्र पदत्रयपक्षे तवेति पदमध्याहार्यम् । चरणाविति दिव्यमङ्गलविग्रहमुपलक्षयति । तेन नित्यदिव्यमङ्गलविग्रहयोगः प्रधानतमो गुणोऽनुसन्धेयः । अनुसंहितश्च भगवतो दिव्यात्मस्वरूपे प्रागुपदर्शिते गुणगणे च विशदप्रकाशविरहिणां ज्ञानसङ्कोचं विनिवारयति । तादृशप्रकाशशालिनोपि केचिदाचार्याः दिव्यमङ्गलविग्रहभोग्यतातिशयेन भगवद्विषये स्वात्मानं देहात्मवादिनमाहुः । तस्मात् मुमुक्षूपयुक्तशुभत्वाश्रययुक्तं दिव्यमङ्गलविग्रहमुपादेयतमं विदुः । अत्र चित्तालम्बनसौकर्यातिशयेन दासत्वौचित्यातिशयेन कृपोत्तम्भकत्वातिशयेन भोग्यत्वातिशयेन च चरणावेवाश्रयणीयौ । श्रीविशिष्टस्य शरण्यताया विशेष्यस्य सर्वशक्तत्वविरोधादिप्रसङ्गस्तु विशेषणस्य पुरुषकारतायामपि तुल्यः। अत्र ईश्वरस्वातन्त्र्यनियतत्वेन समाधानं तत्रापि तुल्यम् ॥

उपायश्शरणशब्दार्थः । भगवत उपायान्तरस्थानविवेकेन स्वयत्नविनिवृत्तिः, तया च भरन्यासः फलति । उपायान्तरस्थानापत्तिलक्षणप्रपत्तिप्रकारप्रदर्शनायैव सर्वफलोपायभूतस्यापि भगवतः विशिष्य इदानीमुपायत्वेन अनुसन्धानमिह दर्शितम् । उपायान्तरभूतभक्तिस्थाने प्रपत्तेर्निवेशेपि प्रपत्त्यङ्गकभक्तिसाध्यं फलं प्रपत्तिवशीकृतेश्वरीयसहजकारुण्यादिस्वभावनिबन्धनमिति भगवत एव तत्र निवेश इति व्यवहारः । स च निवेशः-- अकिञ्चनस्य मम उपायान्तरानुष्ठानभरमन्तरेणैव अनुष्ठानसाध्यः  फलजननसङ्कल्पः भवतैव भरतया स्वीकर्तव्य इति प्रार्थनया भरस्वीकारलक्षणः । एष एव निष्कृष्यमाणः स्वनिर्भरत्वपर्यन्तं भरसमर्पणमित्युच्यते । तथा च साम्प्रतमुपायशब्देन स्वयत्नविनिवृत्तिपर्यन्तभरसमर्पणं विवक्षितमिति साम्प्रतमेव ॥

यत्र उपायत्वप्रार्थनासमर्पणयोः पृथगुक्तिः तत्रोपायपदेन निरुक्तार्था विवक्षया, भरसमर्पणस्पष्टीकरणाय पृथगुक्तिरिति प्रयोजनकल्पनया वा, त्र्यंशलक्षणे समर्पणे भरसमर्पणस्य अनेन पदेन विवक्षया वा पुनरुक्तिः परिहरणीया । एतादृशं केवललक्ष्मीशोपायत्वं विशेषतो न्यासविद्यायां वेद्याकारः [‍?] । तदाक्षिप्तश्च ज्ञानशक्त्यादिः ॥

प्रपद्ये इत्यनेन महाविश्वासरूपोध्यवसायविशेषः प्रत्येतव्यः । यादृशे च सति विश्वासे ततः कदापि न संशयोन्मेषः तादृशः प्रथमक्षणावच्छिन्नः प्रपत्त्यङ्गभूतः । मन्दविश्वासमप्यधिकारिणं विशिष्य कटाक्षयितुं प्रवृत्तः पूर्णविश्वासं कारयतीति प्रमाणप्रमितम् । इत्थं महाविश्वासकथनेनापि प्रार्थना कथिता भवति । अस्यामेव प्रार्थनायां गोप्तृत्ववरणमन्तर्भूतं न पृथग्भूतं वेदितव्यम् ॥

इदमत्र अवधेयम्-- इष्टप्राप्त्यनिष्टनिवृत्तिलक्षणं फलमुत्तरखण्डेन प्रार्थ्यते । अङ्गप्रपत्तिनिष्ठस्येव स्वतन्त्रप्रपत्तिनिष्ठस्य भक्तिलक्षणोपायप्रार्थना नास्ति । तस्मादकिञ्चनभरन्यासे शरण्यस्यैव उपायान्तरस्थानापत्त्या भरस्वीकारांशः प्रार्थ्यते इति वक्तव्यं, तथा च पूर्वोत्तरखण्डयोः विशिष्टो वाक्यार्थः--अकिञ्चनाय मह्यं भवतैव उपायान्तरस्थाने स्थित्या अभिमतफलविशेषो दातव्यः इति यथोक्तम् आत्मरक्षाभरनिक्षेपं करोमीति विशिष्टप्रार्थनान्वितः पर्यवस्यति ॥

अथ उत्तमपुरुषेण सिद्धोपायवशीकरणलक्षणः पुरुषप्रयत्नसाध्यः व्याजविशेषः स्वकर्तृकतया सिद्ध्यति । तदौचित्याऽऽयातो भवति कार्पण्यरूपः परिकरः । एवमकिञ्चनाधिकारिकभरसमर्पणलक्षणोपायकथनेन धर्मान्तरनैरपेक्ष्यम् अस्य अर्थसिद्धं भवति । एवं च शरणशब्दान्वितेन प्रपद्ये इति पदेन महाविश्वासगोप्तृत्ववरणात्मसमर्पणकार्पण्यरूपाणि चत्वारि निर्दिष्टानि । सविशेषणनारायणपदेन आनुकूल्यसङ्कल्पः प्रातिकूल्यवर्जनं च निर्दिष्टे । इति विवेकः ।

परिकराश्चैते सकृदेवानुष्ठेयाः । वर्तमाननिर्देशस्तु बर्हिर्लवननिर्वापादिमन्त्रेष्विवानुष्ठानकालाभिप्रायमूलः । अत्र -- वर्तमाननिर्देशेन वर्तमानदेहावधिकं प्रपत्तेरनुष्ठातव्यत्वं विवक्षितं, यावत्फलं प्रपत्तिपरिकरभूतमहाविश्वासानुवर्तनं विवक्षितं, प्रपत्त्यनुष्ठानवेलायां सङ्कल्पितस्य आनुकूल्यादेः प्रपत्तिपरिकरतया यावत्फलमनुवर्तनीयत्वं विवक्षितं, रागप्राप्तप्रपत्तिलक्षणभोगानुवर्तनं विवक्षितमिति पक्षचतुष्टयं प्रमाणविरुद्धं वेदितव्यम् ॥

इत्थं पूर्वखण्डेन सर्वशरण्यत्वं शरणागतिस्वरूपं तत्परिकरः तत्राधिकारिविशेषश्च इत्येतच्चतुष्टयं प्रकाशितम् । तेनानन्योपायत्वं सिद्धम् । महोदारभूतस्य शरण्यस्य, सर्वोत्कृष्टविषयकस्य वशीकरणविशेषस्य, शेषतैकरसस्य स्वस्वरूपस्य चानुरूपं फलं समस्तविरोधिनिवृत्तिपर्यन्तं कैङ्कर्यमुत्तरखण्डेन प्रार्थ्यते । तेनानन्यप्रयोजनत्वमुक्तं भवति ॥

अत्र सविशेषनारायणशब्दः प्राप्यत्वानुगुणं स्वामित्वादिकम् अनन्तगुणविभूतिविशिष्टस्य स्वामिनः सर्वैरपि प्रकारैः निरतिशयं भोग्यत्वं च यथाप्रमाणं प्राधान्यतः प्रकटयति । एवमुभयविभूतिविशिष्टस्य प्राप्यतायामपि, आत्महविरुद्देश्यतया, शेषत्वनिरूपकतया, तन्निबन्धनकैङ्कर्यप्रतिसम्बन्धितया च दम्पत्योः प्रधानप्राप्यतां प्रदर्शयति श्रीमच्छब्दः ।

श्रीशब्दस्य प्रागुक्तार्थेषु सेव्यत्वादिकमत्र विवक्षितम् । श्रीमत इत्येतावता विशेष्यसिद्धावपि सर्वविधकैङ्कर्योपयिकप्रीतिविशेषप्रयोजनीभूतपरिपूर्णानुभवलाभाय नारायणायेति विशेष्यपदम् । तादर्थ्यलक्षणशेषत्वस्य सिद्धतया तदनुरूपं साध्यं परिपूर्णानुभवपूर्वकं कैङ्कर्यं प्रार्थनीयं चतुर्थ्या लक्ष्यते । तेन भवेयमिति पदमध्याहार्यम् ॥

एवं प्राधान्येन प्रथममिष्टप्राप्तिं संप्रार्थ्य अनन्तरमनिष्टनिवॄत्तिर्मनसा प्रार्थ्यते । इष्टप्रार्थनया एव सामान्यतोऽनिष्टनिवृत्तिसिद्धावपि अनन्योपायत्वानन्यशेषित्वानन्यप्रयोजनत्वप्रत्यनीकरूपाणां रक्षणविरोधिशेषत्वविरोधिकैङ्कर्यविरोधिना्म् अनिष्टविशेषाणां विनिवृत्तये पुनरुपन्यासः । अत्रापि स्यामितिपदमध्याहार्यम् । न मम स्यामिति तदर्थः । इयम् अहङ्कारनिवृत्तिद्वारा सर्वानिष्टनिवृत्तिपरा योजना । किञ्चित्स्यादितिवा अध्याहार्यम् । न मम किञ्चित्स्यादिति तदर्थः । इयं सर्वविषयममकारनिवृत्तिद्वारा सर्वानिष्टनिवृत्तिपरा योजना । अत्र केचित् फलान्तरानुभवन्यायेन शङ्कितैः स्वाधीनस्वार्थकर्तृत्वस्वाधीनस्वार्थभोक्तृत्वादिलक्षणैः प्रधानदोषैःअसंस्पृष्टमिष्टं प्रार्थ्यते इत्यनुसन्दधते । केचिच्च नमसा निर्भरत्वमुच्यते इति स्वनिर्भरत्वपर्यन्तं भरसमर्पणमुच्यते इति अनुसन्दधते ।

इयमिन्द्राय हविर्न मेतिवत् अहं श्रीमते नारायणायेति भरफलसहितं स्वात्मानं परमात्मनि नमस्यन् न ममेति तत्र स्वसम्बन्धो निषिध्यते इतीयं समर्पणपरा योजना । अत्र पूर्वखण्डोऽङ्गपञ्चकपरः । उत्तरस्त्वङ्गिपरः । चतुर्थीपरसम्बन्धविधितत्परा । नमस्तु स्वसम्बन्धनिषेधतत्परम् । परनिरपेक्षकर्तृत्वादिनिषेधतत्परं वा । वस्तुतस्तु--स्थूलप्रक्रियया नमश्शब्दस्य समर्पणवाचित्वमुचितं वक्तुम् ॥

इदमत्र विवेक्तव्यम्-- कृत्स्नस्य द्वयस्यात्मसमर्पणपरत्वे स्वरूपानुरूपः फलविशेषोऽर्थसिद्धो भवति । उत्तरखण्डस्य पूर्वोक्तरीत्या फलपरत्वे पूर्वखण्डे शरणशब्दान्वितक्रियापदेन समर्पणं विवक्षितमित्यनुसन्धेयम् ॥

एवं द्वयघटिकपदैः क्रमेण शब्दतोऽर्थतश्च प्रकाशितानां प्रधानानामयमनुक्रमः -- पुरुषकारयोगः तन्नित्यत्वम् उपायवैशिष्ट्यं शरण्यगुणपूर्णत्वं सम्बन्धविशेषः दिव्यमङ्गलविग्रहयोगः तत्र शेषभूतस्य उचितमवलम्बनं तत्र उपायत्वप्रकारः वशीकरणविशेषः तस्य च परिकर विशेषाः प्राप्यवैशिष्ट्यं गुणविभूतिविशिष्टप्राप्यत्वं कैङ्कर्यप्रतिसम्बन्धित्वं  कैङ्कर्यप्रार्थना सर्वविधकैङ्कर्यलाभः सर्वानिष्टनिवृत्तिः तस्य च अत्यन्तिकत्वं पराधीनं परार्थं च कर्तृत्वं तथाविधं च भोक्तृत्वमित्यादयः तदपेक्षिताश्च मार्दवादय इति ॥

यद्यपीदं मन्त्ररत्नं शारीरशास्त्रवत् उत्पत्तिक्रममनुसृत्य तत्त्वहितपुरुषार्थान् प्रतिपादयति, तथापि “मुमुक्षुर्वै शरणमहं प्रपद्ये” इति श्वेताश्वतरमन्त्रवदर्थक्रमानुरोधेन फलप्रतिपादकं वाक्यं प्रथममनुसन्धेयम् । तथा मूलमन्त्रेप्ययं क्रमप्रकारो विवक्षित इत्याचार्याणामाशयः ॥

अत्र त्रयाणामवान्तरवाक्यानां उपायप्रधानतया एकवाक्यतः पर्यवसानप्रकारस्त्वित्थम्-- सर्वस्वामिनः सर्वप्रकारनिरतिशयभोग्यस्य श्रिया नित्ययुक्तस्य नारायणस्य चरणयोः शेषतैकस्वरूपानुरूपस्य सर्वदेशसर्वकालसर्वावस्थोचितस्य सर्वविधस्य परिपूर्णकैङ्कर्यस्य प्रतिबन्धकीभूतसर्वकर्मनिवृत्तिपूर्वकस्य प्राप्तये अत्यन्ताकिञ्चनोऽहं स्वरक्षणभरादिषु ममान्वयो यथा न स्यात्तथा श्रीमतो नारायणस्य चरणयोः अङ्गपञ्चकसम्पन्नमात्मरक्षाभरसमर्पणं करोमीति ॥

॥इति द्वयाधिकारः॥

