+++
title = "१८ अपराधपरिहारः"

+++

एवं  भगवच्छेषतैकस्वभावस्य  शास्त्रनियततत्कैङ्कर्यैकरसिकस्य  अधिकारिणः  अनापदि  बुद्धिपूर्वकापराधः  स्वीकृतकैङ्कर्यैकनिष्ठाविरुद्धत्वात्  प्रायशो  न  सम्भवति  ।  प्रारब्धकर्मविशेषवशात्  देशकालावस्थादिवशात्  प्रमादवशात्  सुषुप्त्याद्यवस्थावशाच्च  सम्भवन्नपि  अश्लेषविषयतया  विनश्यति  ॥

अथ  मोक्षार्थप्रपत्त्यनुष्ठानवेलायां  बुद्धिपूर्वकपापारभकपापानामपि  निवृत्तिमनन्तर्भावयतां  सर्पेणेव  शरीरेण  सह  निवसताम्  आत्मगुणपूर्तिविरहात्  मन्दधैर्याणामिव  ऋषीणां  बुद्धिपूर्वकेपि  क्वचिद्विपरीतानुष्ठाने  सति  निसर्गसुहृत्-रक्षणोन्मुखः  श्रियःपतिः  लज्जानुतापादिभिः  यथाधिकारं  प्रायश्चित्तमासादयति  ॥

एवं  प्रारब्धकर्मविशेषवशात्  कठिनप्रकृतीनां  यथाधिकारं  प्रायश्चित्तमकृतवतां  काणत्वखञ्जत्वादिलक्षणोपक्लेशरूपपापनिवर्तकोपायान्  पुरस्कृत्य  क्षमाप्रेमदयावात्सल्यादिना  मन्दीभूतप्रतापः  भगवान्  लघुना  दण्डेन  संरक्षति  ।  एवंकरणमपि  पूर्वप्रपत्तिफलीभूतक्षमाप्रकारभेद  इति  भगवति  कृतज्ञतामेव  परिपोषयेत्  ॥

तस्मात्संभवत्यपि  "बुद्धिपूर्वकाघे  तत्प्रायश्चित्ताकरणेपि  दण्डविशेषो  नास्ति,  विलम्बासहिष्णूनां  परमफलस्य  नास्ति  विलम्बः ।  प्रारब्धसुकृतविशेषाधीनैहिककैङ्कर्यविच्छेदो  नास्ती"त्यादिपक्षाः  शरण्यगुणानां  शरणागतिप्रभावस्य  च  वैभववादाः  ।  अन्यथा  प्रपन्नपूर्वाचार्यानुष्ठानस्य  शास्त्रस्य  च  विरोधो  दुष्परिहरः  ।  किञ्च  उपासकस्यापि  बुद्धिपूर्वोत्तराघेविद्यामाहात्म्यात्  न  स्यात्  प्रत्यवायः  ।  तस्मात्  प्रपन्नस्य  राजपुत्रापराधवत्  लघुर्दण्डः  ।  तादृशस्यापि  दण्डस्य  परिहाराय  पुनः  प्रपदनादिकं  विधीयते  ।  शिष्टतया  व्यपदेश्यानां  तु  लोकसम्प्रदायप्रसिद्धनिमित्तेषु  यथाशक्ति  प्रसिद्धमेव  प्रायश्चित्तं  कर्तुमुचितम्  ॥

तत्र  एवं  सति  यद्ययमागामिबुद्धिपूर्वपापात्  बिभेति  तदा  तत्कारणीभूतप्रारब्धपापांशस्यापि  निवृत्तिमुद्दिश्य  मोक्षार्थं  प्रपदनमनुष्ठेयम्  । अनन्तरं  वा  पृथगेतदर्थमनुष्ठेयम्  ।  अत  एव  सर्वेश्वर  इव  नित्यसूरयोऽपि  अवतारदशायां  कर्मवश्यत्वमभिनीय लोकहिताय  अपराधपरिहारादिकमन्वतिष्ठन्  ॥

तत्रापि  भागवतापचारः  राजदारापराधवत्  भूयो  भगवन्निग्रहसङ्कल्पावहः  ।  तस्मात्  स्वस्य  पराशरव्यासादीनां  च  भागवतत्वपरमपुरुषार्थयोग्यत्वादिना  साम्येपि  तुलसीचम्पकानामिव  गोमयमृगमदादीनामिव  च  भगवत्सङ्कल्पविशेषप्रयुक्ततत्तदुपाधिस्वभाववशात्  सिद्धौ  उत्कर्षापकर्षौ  असूयाप्रादुर्भावप्रकरणाम्नाननयेन  न  तिरस्कारार्हौ  ॥

जातिगुणवृत्ताद्युपाधिवशात् भागवतविशेषविषये  शुश्रूषादिप्रवृत्तिविशेषस्य यथाशास्त्रं  नियमे  सत्यपि  शेषित्वप्रतिपत्तिः  अन्यूना  एव  कर्तव्या  ।  तावतापि  शेषत्वोचितकिञ्चित्काररूपकैङ्कर्यस्य  सिद्धिः  । एतादृशभागवतविषये  क्वचित्सम्भवत्यपि  स्खलने  तदैव  तस्य  क्षमा  प्रार्थनीया  ।  अन्यथा  स्वरूपोच्छित्तिरेव  स्यादिति  निष्कर्षः  ।

