+++
title = "१८ अपराधपरिहारः"

+++

एवं भगवच्-छेषतैक-स्वभावस्य शास्त्र-नियत-तत्-कैङ्कर्यैक-रसिकस्य +अधिकारिणः  
अनापदि बुद्धि-पूर्वकापराधः  
स्वी-कृत-कैङ्कर्यैक-निष्ठा-विरुद्धत्वात् **प्रायशो न सम्भवति** ।  

प्रारब्ध-कर्म-विशेष-वशात्, देश-कालावस्थादि-वशात्, प्रमाद-वशात्, सुषुप्त्य्-आद्य्-अवस्था-वशाच् च  
सम्भवन्न् अपि अश्लेष-विषयतया **विनश्यति** ॥

अथ मोक्षार्थ-प्रपत्त्य्-अनुष्ठान-वेलायां  
बुद्धि-पूर्वक-पापारभक-पापानाम् अपि निवृत्तिम् अनन्तर्भावयतां  
सर्पेणेव शरीरेण सह निवसताम्  
आत्म-गुण-पूर्ति-विरहात्,  
मन्द-धैर्याणाम् इव ऋषीणां +++(??)+++  
बुद्धि-पूर्वके ऽपि क्वचिद्-विपरीतानुष्ठाने सति  
निसर्ग-सुहृद्-रक्षणोन्मुखः श्रियःपतिः  
लज्जानुतापादिभिः यथाधिकारं **प्रायश्चित्तम् आसादयति** ॥

एवं प्रारब्ध-कर्म-विशेष-वशात् कठिन-प्रकृतीनां  
यथाधिकारं प्रायश्चित्तम् अ-कृतवतां  
काणत्व-खञ्जत्वादि-लक्षणोपक्लेश-रूप--पाप-निवर्तकोपायान् पुरस्कृत्य,  
क्षमाप्रेम-दया-वात्सल्यादिना मन्दी-भूत-प्रतापः भगवान्  
**लघुना दण्डेन संरक्षति** ।  
एवं-करणम् अपि  
पूर्व-प्रपत्ति-फली-भूत--क्षमा-प्रकार-भेद इति भगवति **कृतज्ञताम् एव परिपोषयेत्** ॥  

तस्मात् 

> संभवत्य् अपि बुद्धि-पूर्वकाघे  
तत्-प्रायश्चित्ताकरणे ऽपि दण्ड-विशेषो नास्ति।    
विलम्बासहिष्णूनां परम-फलस्य नास्ति विलम्बः ।  
प्रारब्ध-सुकृत-विशेषाधीनैहिक-कैङ्कर्य-विच्छेदो नास्ति  

+इत्यादि-पक्षाः शरण्य-गुणानां शरणागति-प्रभावस्य च **वैभव-वादाः** ।  
अन्यथा प्रपन्न-पूर्वाचार्यानुष्ठानस्य, शास्त्रस्य च विरोधो दुष्परिहरः ।  
किञ्च +++(तेन न्यायेन)+++ उपासकस्यापि +++(अप्रपन्नस्य)+++ बुद्धि-पूर्वोत्तराघे  
विद्या-माहात्म्यात् न स्यात् प्रत्यवायः ।  

तस्मात् प्रपन्नस्य राज-पुत्रापराधवत् लघुर् दण्डः ।  
तादृशस्यापि दण्डस्य परिहाराय  
**पुनः-प्रपदनादिकं विधीयते** ।  

शिष्टतया व्यपदेश्यानां तु  
लोक-सम्प्रदाय-प्रसिद्ध-निमित्तेषु  
यथाशक्ति प्रसिद्धम् एव **प्रायश्चित्तं कर्तुम् उचितम्** ॥

तत्र एवं सति यद्ययमागामिबुद्धिपूर्वपापात् बिभेति तदा तत्कारणीभूतप्रारब्धपापांशस्यापि निवृत्तिमुद्दिश्य मोक्षार्थं प्रपदनमनुष्ठेयम् । अनन्तरं वा पृथगेतदर्थमनुष्ठेयम् । अत एव सर्वेश्वर इव नित्यसूरयोऽपि अवतारदशायां कर्मवश्यत्वमभिनीय लोकहिताय अपराधपरिहारादिकमन्वतिष्ठन् ॥

तत्रापि भागवतापचारः राजदारापराधवत् भूयो भगवन्निग्रहसङ्कल्पावहः । तस्मात् स्वस्य पराशरव्यासादीनां च भागवतत्वपरमपुरुषार्थयोग्यत्वादिना साम्येपि तुलसीचम्पकानामिव गोमयमृगमदादीनामिव च भगवत्सङ्कल्पविशेषप्रयुक्ततत्तदुपाधिस्वभाववशात् सिद्धौ उत्कर्षापकर्षौ असूयाप्रादुर्भावप्रकरणाम्नाननयेन न तिरस्कारार्हौ ॥

जातिगुणवृत्ताद्युपाधिवशात् भागवतविशेषविषये शुश्रूषादिप्रवृत्तिविशेषस्य यथाशास्त्रं नियमे सत्यपि शेषित्वप्रतिपत्तिः अन्यूना एव कर्तव्या । तावतापि शेषत्वोचितकिञ्चित्काररूपकैङ्कर्यस्य सिद्धिः । एतादृशभागवतविषये क्वचित्सम्भवत्यपि स्खलने तदैव तस्य क्षमा प्रार्थनीया । अन्यथा स्वरूपोच्छित्तिरेव स्यादिति निष्कर्षः ।

