+++
title = "१२ साङ्गं प्रपदनम्"

+++

अथ अस्मिन् शास्त्रार्थे यथावस्थितात्मनिक्षेपः अङ्गी- स च आत्मात्मीयरक्षणव्यापारे स्वाधीनतया आत्मात्मीयरक्षणफले स्वार्थतया च स्वस्यान्वयं विनैव रक्षाभरन्यासोद्देशकः सर्वरक्षकं सर्वशेषिणं सर्वेश्वरं प्रति अत्यन्तपारतन्त्र्यविशिष्टशेषत्वानुसन्धानलक्षणः ।

अस्य अनुसन्धानविशेषस्य विशिष्टाकारस्तु शेषिणः स्वतन्त्रस्य सर्वेश्वरस्य स्वप्रयोजनाय स्वयमेव संरक्षणौपयिकः अनन्यार्हानन्याधीनशेषभूतोऽहं न मम शेषत्वायार्हः यत्किञ्चिद्वस्तुपशुपुत्रादिकं निरुपाधिकतया मदीयमित्यप्यभिमन्तुमप्यनर्हम् आत्मानमात्मीयं च सर्वं भवत एव शेषभूतं, अस्य रक्षणभरः सर्वरक्षकाय भवत एव , रक्षणफलमपि प्रधानफलिने भवत एव इति भावना ।

इत्थमङ्गपञ्चकविशिष्टस्य अस्य अङ्गिनः विचारदशायां प्रत्येकमनुसन्धानसम्भवेऽपि विशिष्टवाक्यार्थप्रतिपत्तिदशायां साङ्गस्य प्रधानस्य एकबुद्ध्यारूढत्वात् सकृत्कर्तव्यत्वं सिद्ध्यति ।  एवम् अभ्यासपाटवशालिनो धानुष्कस्य लक्ष्यवेधार्थम् अनेकव्यापारसाध्यस्य बाणमोक्षस्येव क्षणकृत्यत्वं च सिद्ध्यति ।

साङ्गप्रधानानुष्ठानक्रमस्तु - कर्तृत्वत्याग-ममतात्याग-फलत्याग-फलोपायतात्यागपूर्वकम् आनुकूल्यसङ्कल्पाद्यर्थानुसन्धानेन सह गुरुपरम्परोपसत्तिपूर्वकं द्वयवचनमुखेन स्वरूपफलन्यासगर्भम् आत्मरक्षाभरसमर्पणमिति ।

अत्र आनुकूल्यसङ्कल्पस्येव प्रातिकूल्यवर्जनमहाविश्वासयोरपि सङ्कल्परूपत्वात् उपायपरिकरतया सकृत्त्वेऽपि अनन्तरमुपायफलतया यावदात्मभावित्वात् यावज्जीवं निरपराधकैङ्कर्यं प्रारब्धशरीरावसाने मोक्षं च फलतया समुच्चित्य प्रपत्तिकर्तारो निपुणा इति हृदयम् ।

इति श्रीमद्रहस्यत्रयसारसङ्ग्रहे प्रथमः परिच्छेदः

श्रीमते निगमान्तमहादेशिकाय नमः ।




