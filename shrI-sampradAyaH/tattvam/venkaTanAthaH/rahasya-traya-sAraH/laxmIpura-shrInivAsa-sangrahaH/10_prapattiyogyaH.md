+++
title = "१० प्रपत्तियोग्यः"

+++

अथास्यां न्यासविद्यायामधिकारविशेषः परिकरविशेषोङ्गिस्वरूपविशेषश्चावगन्तव्यः । तत्र सामान्येन अधिकारो नाम? तत्तत्फलकामनासहितं तत्तदुपायसामर्थ्यम् । सामर्थ्यं च ज्ञानम्, यथाज्ञानमनुष्ठानार्हत्वम्, शास्त्रानुमतजातिगुणादियोगित्वं च । निरुक्ताधिकारविशिष्टस्य साध्यतयानूद्यमानं प्रयोजनं फलम् । एतादृशफलसाधनतया विधीयमान उपायः ।

अत्र स्वतन्त्रप्रपत्तिनिष्ठस्य भक्तियोगनिष्ठापेक्षया मुमुक्षुत्वशास्त्रजन्यसम्बन्धज्ञानादौ तौल्ये सत्यपि आकिञ्चन्यमनन्यगतिकत्वं च विशिष्टाधिकारः । तत्र आकिञ्चन्यमुपायान्तरसामर्थ्याभावः । अनन्यगतिकत्वं प्रयोजनान्तरवैमुख्यं, शरण्यान्तरवैमुख्यमपि । तीव्रतममुमुक्षाविरहात् देहानुवृत्त्यादिप्रयोजनान्तरसक्तस्य तु प्रपत्त्यनुष्ठाने सति प्रयोजनान्तरसङ्गानुगुणो मोक्षविलम्बो भवति ।

निरुक्ताकिञ्चन्यानन्यगतिकत्वयोर्निबन्धनमुपायान्तरेषु अज्ञानम् अशक्तिः फलविलम्बासहिष्णुता च । शरण्यान्तरवैमुख्यनिबन्धनम् भगवदेकपारतन्त्र्याध्यवसायः प्रयोजनान्तरवैमुख्यं च । एतादृशाधिकारसम्पत्तौ सत्त्यां प्रपत्तेर्जात्यादिनियमविरहात् सर्वाधिकारता सिद्धा भवति ।

