+++
title = "१५ उत्तरकृत्याधिकारः"

+++

एवं कृत-कृत्याः स्व-निष्ठाभिज्ञानवन्तः अधिकारिणः  
स्वादुतमत्वात् स्वयं-प्रयोजनं,  
शास्त्र-विभक्त-काल-विशेष-नियतं,  
शृङ्खलावद् अन्योन्यम् अनुबद्धं,  
स्वामि-सन्तोषस्य कारणं कार्यं च  
स्वरूपानुरूप--काल-क्षेपार्थम् उत्तर-कृत्यम् अनुतिष्ठेयुः ॥

तन्-निष्ठानुगुणं च ज्ञातव्यांशेषु  
अज्ञातम् अंशं निष्कृष्य +++(=निष्कर्षं लब्ध्वा)+++,  

कृत-कृत्या इत्य् अनादृत्य,  
ज्ञान-भक्त्य्-आद्य्-अपेक्षायां बाधकाभावात्  
परम-शेषिणि चित्त-रञ्जनार्थं विशेष-ज्ञ-सकाशात् विज्ञाय,   

स्व-स्व-वर्णाश्रम-जाति-गुणाद्य्-अनुगुणं कर्तव्यांशं निष्कृष्य, अनुष्ठाय च,  
एतद्-अनुष्ठान-भावनया स्वोत्कर्षं पर-निकर्षं च कदापि नानुसन्दधीरन् +++(आकिञ्चन्य--भगवत्-प्रसादाद्य्-अनुसन्धानेन)+++ ॥

अथ कदाचित् शरण्य-प्रसाद-विशेष-मूलेषु फलोद्गम-पर्वसु प्राप्तेष्व् अपि   स्वाधिकार-प्रविष्टम् आकिञ्चन्यम्, अनिवार्यं कार्पण्यं च पुरस्-कृत्य,  
अनादेः कालात् प्रवृत्ताम् अनर्हतां महतीं च  
कैङ्कर्य-विनष्टिम् अनुचिन्त्य, अनवाप्यावसादं,  
पथ्यतमेन हिततमेन च शरण्योपदेश-विशेषेण अवतार-रहस्यादि-रूपं तीर्थम् अवगाह्य,  आश्वास्यात्मानम् अपर्यनुयोज्यानवधिकशरण्यप्रभावेन इदानीं प्राप्तां योग्यतां तदनुगुणाम् आज्ञानुज्ञानुवर्तनरूपकैङ्कर्यानुभूतिं च अवलम्ब्य सात्त्विकाहारसेवनादिना कायकरणादिशुद्धिं सम्पाद्य अयोग्येषु विषयान्तरेषु प्रसरन्तीमनादिवासनां प्रत्यावर्तयेयुः ॥



तत्राप्यभिमतदेशान्तरगमनाय नदीं तितीर्षवः परतीरगतां नावं प्रतीक्षमाणाः तदन्तरान्वेच्छया सुपरिहारे विहारद्यूते प्रवर्तमानाः दुष्परिहरे पणबन्धे अननुप्रविष्टा अपि द्यूतशास्त्रनियममनुसृत्यैव यथा दीव्यन्ति राजकुमाराः, यथा वा अयत्नसिद्धौषधविशेषपरिहृतपित्ताः भाग्यशालिनः केवलं भोगायैव क्षीरं सेवन्ते । तथा सर्वप्रशासितुः भगवतः आज्ञानुज्ञानुरूपशासनानुगुणं कालविशेषादिनियतं कैङ्कर्यं केवलं भोग्यबुद्ध्यैव अनुतिष्ठेयुः ॥



एवं देवर्षिसिद्धमनुष्यादिरूपतत्तदधिकारिविशेषच्छन्दानुरोधेन, परमैकान्तिनः स्वस्य च छन्दानुरोधेन समवतीर्णे अर्चावतारे, भगवति सर्वातिशायिषाड्गुण्यसंपूर्तिं निरतिशयं पावनतमत्वं प्रत्यक्षादिप्रमाणत्रितये हेतुफलभावेन सम्भावितानां कुवासना-कुबुद्धि-कुतर्क-कुहित-कुभाव-नास्तिकत्वादिरूपदोषाणां सद्योविनिवर्तकत्वं वाङ्मनसापरिच्छेद्य आश्रितपारतन्त्र्यं मनोहरत्वं चानुसन्धाय तत्तत्सम्बन्धवर्गपरत्वसौलभ्याद्यनुगुणां वृत्तिम् अङ्गीकुर्वीरन् ।



इत्थं भगवदुपक्रमायाः भागवतपर्यन्तायाः कैङ्कर्याख्यपुरुषार्थसिद्धेः प्रधानकारणं सदाचार्यकटाक्ष एवेत्यवधार्य श्वोऽभिषेक्ष्यमाणराजकुमारस्य सन्निधौ रात्रावारोपितं प्रदीपमिव तत्कटाक्षलब्धं तत्त्वज्ञानं तन्मूलकं कैंकर्यं च अनुसन्धाय, एवमाचार्यसम्बन्धोपक्रमस्य मुक्तिपर्यन्तस्य अर्थस्य मुक्तावपि यावदात्मभाविनो भगवदनुभवस्यापि प्रधानकारणमपर्यनुयोज्य स्वातन्त्र्यमूलं सर्वसंशयविनिवर्तकं सत्यसङ्कल्पस्य श्रीपतेः सहजं कारुण्यमिति चानुसन्धाय कृतज्ञा आसीरन् ॥

अथैनमुत्तरकृत्ये मनोवाक्कायरूपकरणत्रितयेन त्याज्येषु उपादेयेषु च सारतमार्थांस्तु परमपुरुषार्थरुच्यसङ्कोचाय विस्मर्तव्येषु प्रधानो विषयास्वादः । कृतघ्नताविनिवृत्तये स्मर्तव्येषु प्रधानः आचार्यकृतः प्रथमकटाक्षप्रभृतिरुपकारः । कार्पण्याविलोपाय अवक्तव्येषु प्रधानः स्वात्मोत्कर्षः । उपायनिष्ठाऽविस्मरणाय वक्तव्येषु प्रधानः द्वयमन्त्रः । स्वामिनो भगवतो प्रीत्यनुदयाया कर्तव्येषु प्रधानः भगवत्कैङ्कर्योत्तरावधिभूतः शास्त्रानुमतः आचार्यादिभागवतकैङ्कर्यविशेषः ॥



