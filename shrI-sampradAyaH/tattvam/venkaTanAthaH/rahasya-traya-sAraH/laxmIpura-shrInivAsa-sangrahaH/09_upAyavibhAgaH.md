+++
title = "०९ उपायविभागः"

+++

अथ इत्थमुभयविधयोरधिकारिणोः अनुष्ठेय उपायः ज्ञानविकासविशेषः । अनेन चोपायेन साध्यः प्राप्तिरूप उपेयोऽपि ज्ञानविकासविशेषः । तत्र प्रथमः करणसापेक्षः शास्त्रविहितः सत्यत्वादिरूपनिरूपकधर्मसहिततत्तद्विद्याविशेषप्रतिनियतगुणविशिष्टवेषेण परब्रह्मविषयकः ।

द्वितीयस्तु करणनिरपेक्षः स्वरूपप्राप्तः गुणविभूत्यादिभिः परिपूर्णब्रह्मविषयकः । तस्य चैतन्यानुभवस्य परीवाहरूपतया कैङ्कर्यविशेषोऽप्युपेयः ।

निरुक्तोपायोपेयभूतज्ञानविकासविशेषस्य विषयीभूतं परं ब्रह्मापि फलप्रदत्वभोग्यत्वरूपाभ्याम् उपायः उपेयं च भवति । तत्राद्वारकप्रपत्तिनिष्ठविषये उपायान्तरव्यवधानापेक्षाविरहसहकृतफलप्रदत्वरूपेणौपायान्तरस्थाननिवेशेन विशिष्टत्वात् ईश्वरस्य उपायत्वम् । सद्वारकप्रपत्तिनिष्ठविषये तु कर्मयोगारम्भमारभ्य उपासनापूर्तिपर्यन्तं मध्येऽनुष्ठेयैः दुष्करैः उपायैः साध्यायाः पापनिवृत्तेः सत्त्वविवृद्धेश्च प्रपत्तिवशीकृतस्य भगवतः उपायान्तरस्थाननिवेशेन सञ्जननात् प्रकृतोपासनायाः संपूरणाच्च उपायत्वं ध्येयम् ।

तत्र कर्मयोगो नाम शास्त्रजन्यजीवपरमात्मयाथार्थ्यज्ञानपूर्वकं स्वशक्यैः फलसङ्गादिरहितकाम्यकर्मभिः नित्यनैमित्तिककर्मभिश्च अङ्गीभूतैः साकं यावत्फलोदयमनुष्ठेयतया अङ्गितया च परिगृहीतः देवार्चनतपस्तीर्थदानयज्ञाद्यन्यतमः कर्मविशेषः ।

अयमेव हि कर्मयोगः अधिकारिभेदेन ज्ञानयोगं द्वारीकृत्य अद्वारीकृत्य वा यमनियमादिपरिकरसहितेन आत्मसाक्षात्कारानुगुणचित्तसमाधानरूपेण योगाभ्यासेन आत्मसाक्षात्कारसाधनं भवति, यथा प्रपत्तिः भक्तिं द्वारीकृत्य अद्वारीकृत्य वा मोक्षसाधनं भवति ।

ज्ञानयोगो नाम कर्मयोगविजितान्तःकरणेन क्रियमाणं स्वस्वरूपस्य नित्यत्व-ज्ञानत्व-आनन्दत्व-अमलत्वाद्याकारेण निरन्तरं चिन्तनम् ।

अथैताभ्यां कर्मयोगज्ञानयोगाभ्यां योगद्वारा आत्मसाक्षात्कारे निष्पन्ने वैषयिकनिखिलसुखवैतृष्ण्यावहे स्वात्मानुभवे पर्यवसानम् अनासादयतां भक्तियोगप्रवेशदशायाम् सम्पुटितमहारत्नदर्शने सम्पुटदर्शनमिव अन्तर्यामिदर्शने शरीरभूतजीवात्मदर्शनमुपयुक्तं सत् भक्तियोगाधिकारकोटौ निविशते ।

भक्तियोगो नाम अनन्यनिष्ठस्य अनन्याधीनस्य अनन्यशेषस्य भगवतः स्वरूपरूपगुणविभूत्यादिविषयकः निरतिशयप्रीतिरूपो ध्यानविशेषः । स एव च तैलधारावत् निरन्तरस्मृतिरूपः आप्रयाणम् अहरहरभ्यासाधेयातिशयः अन्तिमप्रत्ययावधिकः ज्ञानविकासहेतुभूतसत्त्वविवृद्धिप्रतिबन्धरजस्तमोनिवर्तकवर्णाश्रमधर्मेतिकर्तव्यताकः साक्षात्कारसदृशवैशद्यविशिष्टः ।

सोयं मोक्षोपायतया विहितो भक्ति-योगः **पर-भक्तिर्** इत्युच्यते ।  
अस्य हेतुभूतः सात्त्विक-परिशीलनादि-जन्यः भगवद्-विषयक-प्रीति-विशेषः  
शास्त्र-जन्य-भगवद्-विषयक-विशद-ज्ञानाभिनिवेश-हेतुत्वात् भक्तिर् इत्य् उच्यते ।  
सा च परभक्तिः साक्षात्-काराभिनिवेशम् उत्पाद्य  
तज्-जन्य-भगवत्-प्रसाद-विशेषेण तत्-काल-नियतं साक्षात्-कारम् उत्पादयेत् ।  
सोयं साक्षात्कारः परज्ञानमित्युच्यते ।

एवं निरतिशयभोग्यरूपभगवत्स्वरूपसाक्षात्कारानन्तरं सञ्जातः प्रीत्यतिशयः परमभक्तिः । सा हि परिपूर्णब्रह्मानुभवाभिनिवेशमुत्पाद्य अव्यवधानेन मोक्षं भगवन्तं प्रदापयति ।

अस्मिंश्च भक्तियोगे अत्रैवर्णिकानामनधिकारात् त्रैवर्णिकेष्वपि ज्ञानेन शक्त्या उभाभ्यां वा विहीनानां विलम्बासहतीव्रसंवेगशालिनां च अनधिकारात् अद्वारकप्रपत्तिरेव मोक्षोपायतया भक्तियोगस्थाने विधीयते । उपासकस्य परभक्त्यनन्तरभाविदशावत् स्वतन्त्रप्रपत्तिनिष्ठस्य स्वापेक्षानुगुणं प्रपत्त्यनन्तरभाविन्योऽनुकूलाः अवस्थाः सर्वा अपि प्रपत्तेः फलभूताः ।

एवं प्रपत्तेः भक्तेश्च अधिकारिभेदेन तुल्यफलत्वात् विकल्पः । सेयं प्रपत्तिः वाचिकी कायकी मानसिकी त्रैकरणिकी चेति चतुर्धा । सर्वापि यथाधिकारं फलप्रदा चेति ।

