+++
title = "०५ तत्त्वत्रयम्"

+++

अथ **तत्त्व-त्रयम्** उपव्याख्यास्यामः-  
तत्र आदौ प्रकृत्यात्म-भ्रमस्य स्वतन्त्रात्म-भ्रमस्य निरीश्वर-वाद-रुचेश् च निरसनीयतया  
भोक्तृ-भोग्य-नियन्तृ-रूपं, चेतनाचेतनेश्वरात्मकं, **तत्त्व-त्रयं** विज्ञातव्यम् ।

सर्वस्यापि वस्तुनः स्वरूप-स्थिति-प्रवृत्तयः प्रमाण-प्रतिनियताः ।  
तत्र स्वरूपं स्वासाधारण-धर्म-निरूपणीयो **धर्मी** । सैव **सत्तेत्य्** उच्यते ।  
**स्थितिः** कालान्तरायानुवृत्तिः ।  
सा हि ईश्वर-सङ्कल्पानुगुणा  
नित्य-वस्तुनो नित्या  
अनित्यवस्तुनश् च अनित्या ।  

**प्रवृत्तिस्** तु व्यापारः - प्रवृत्ति-निवृत्ति-रूपः ।

**प्रमाणं** हि प्रमा-जननावसरे  
वस्तुनः स्वरूपं  
स्व-रूप--निरूपक-धर्मान् निरूपित-स्वरूप-विशेषणान् अर्थ-क्रिया-कारित्व-लक्षणं व्यापारं च अवगमयति ।  

तत्र **स्वरूपं** स्व-निरूपक-धर्म-विशिष्टम् एव बोधयति ।  
तच् च स्वरूपं स्वरूप-निरूपक-धर्म-पुरस्करणं विना व्याहर्तुम् अप्य् अशक्यम् ।  
तादृश-धर्मं विहाय जिज्ञासा यदा, स्वरूपं शशविषाणम् अनुरुन्ध्यात् ।

अत्र प्रकृते **चेतन-स्वरूपं**  
ज्ञानत्व-आनन्दत्व-अमलत्व-अणुत्व-आदिरूप--स्व-रूप-निरूपक-धर्मैः निरूप्य  
सत्यं, ज्ञानम्, आनन्दम्, अमलम्, अणु, इत्येवं प्रकारेणैव युक्तं व्यवहर्तुम् ।  
चेतन-गतम् ईश्वर-निरूपितम् **शेषत्वं** तु  
निरूपित--स्व-रूप--विशेषणम् इति वदन्ति ।  
निर्-उपाधिक-सम्बन्ध-रूपत्वात्  
सम्बन्धि-स्वरूप-निरूपणम् अन्तरा ज्ञातुम् अशक्यत्वाच् च ।

**स्वरूप-निरूपक-धर्मश्** च द्विविधः-  
स्व-रूप--मात्र-प्रतिपत्त्य्-अर्थो,  
सजातीय-विजातीय-सकलेतर-व्यावृत्ति-प्रतिपत्त्य्-अर्थश् च इति ।  

तत्र शेषत्वस्य प्रथमाकारासम्भवे ऽपि  
अणुत्वे सति  
चेतनत्ववत् स्वतः शेषत्वे सति  
चेतनत्वस्य जीव-लक्षणत्व-सम्भवात्  
द्वितीयाकारः सम्भवतीति  
स्वरूप-निरूपकत्वम् अपि वक्तुं साम्प्रतम् ।

एवं विभुत्त्वे सति  
चेतनत्वं, अनन्याधीनत्वं, निर्-उपाधिक-शेषित्वम् इत्यादिकम्  
**ईश्वर-लक्षणम्** ।  
जीवेश्वर-रूपस्य **आत्म-सामान्यस्य लक्षणं** चेतनत्वं प्रत्यक्त्वं च ।  
तत्र **चेतनत्वं** ज्ञानाश्रयत्वं, **प्रत्यक्त्वं** स्वस्मै स्वयं प्रकाशमानत्वम् ।  
तथा-प्रकाश-वेलायां धर्म-भूत-ज्ञान-निरपेक्षम् अहम् इत्य् अवभासते ।

ईश्वर-व्यतिरिक्ता एते चेतनाः  
बद्ध-मुक्त-नित्य-रूपेण त्रिविधाः।   
तत्र **बद्धाः** अनादि-कर्म-प्रवाहेण अनुवृत्त-संसाराः ब्रह्मादि-स्तम्ब-पर्यंताः **क्षेत्रज्ञाः** ।  
**मुक्ताः** शास्त्र-बोधितोपाय-विशेषेण सञ्जातेन भगवत्-प्रसादेन  
अत्यन्तं विनिवृत्त-संसाराः  
सङ्कोच-रहितेन भगवद्-अनुभवेन निरतिशयानन्दवन्तः ।  
**नित्यास्** तु अनादेः कालात्  
ज्ञान-सङ्कोचाभावेन अस्पृष्ट-संसाराः  
नित्यं कैङ्कर्यं कुर्वन्तो  
ऽनन्त-गरुड-विष्वक्सेनादयः ।

चेतनानां चैतेषां स्थितिर् अविशिष्टा,  
**प्रवृत्तिस्** तु **पराधीनं**, परार्थं कर्तृत्वं, भोक्तृत्वं च ।  
यतश् चेश्वरः स्व-भोगायैव एतेषां चेतनानां कर्तृत्वं भोक्तृत्वं चोत्पादयति ।+++(5)+++

तत्र **बद्धानाम्** अविद्या-पाप-कर्म-वासना-रुचि-प्रकृति-सम्बन्धवत्त्वम्  
अन्येभ्यः **स्वरूपे विशेषः** ।  
**परस्परं विशेषस्** तु ज्ञान-सुखादि-तारतम्यात् प्रत्यक्ष-सिद्धः ।  

एते च बद्धाः स्वकर्मानुगुणानि ईश्वर-दत्तानि शरीराणि  
धर्म-स्वरूपेण धर्म-भूत-ज्ञानेन च बिभ्रति ।  
तत्र स्वरूप-साध्यं धारणं शरीर-सत्तायाम् उपयुज्यते ।  
धर्म-भूत-ज्ञान-साध्यं तु पुरुषार्थ-तद्-उपाय-स्थाने,  
कृत-कृत्यानां भगवद्-अनुभव-कैङ्कर्ये,  
पाप-कृतां त्व् एतद्-विपरीत-फले च  
इति विशेषः ।

एतेषाम् एव बद्धानाम् इतरेभ्यः **स्थितौ विशेषः**  
संसारबद्धस्य यावन्-मोक्षम् अनुवृत्तिः ।  

**प्रवृत्तौ** तु पुण्य-पापानुभय-रूपस् **त्रिविधो व्यापारः** ।

अथ **मुक्तानां** प्रतिबन्धक-निवृत्त्या आविर्भूत--स्व-रूपत्वम्  
इतरेभ्यः **स्वरूपे विशेषः** ।  
**स्थितौ** +++(विशेषः)+++ पूर्वावधिमतो ऽस्य आविर्भावस्य उत्तरावधिराहित्यम् ।  
**प्रवृत्तौ** +++(विशेषः)+++ तु परिपूर्ण-भगवद्-अनुभव-जनित--प्रीति-कारित--यथाभिमत--कैङ्कर्य-प्राप्तिः ।

**नित्यानाम्** अनाद्य्-आविर्भूत-स्वरूपत्वे सति  
परतन्त्रत्वम् इतरेभ्यः **स्वरूपविशेषः** ।  
**स्थितौ** +++(विशेषः)+++ अनाद्य्-अनुवृत्त-भगवद्-अनुभवः ।  
**प्रवृत्तौ** +++(विशेषः)+++ अनादयः प्रवाहतो नित्याः कैङ्कर्यविशेषाः ।

एतेषाम् आत्मनां धर्म-भूत-ज्ञानम् अपि द्रव्यम् ।  
तस्य च स्वरूपं विषय-प्रकाश-दशायां स्वाश्रयं प्रति स्वयं-प्रकाशमानत्वम् ।  
तद् एतद् ईश्वरस्य नित्यानां च नित्यविभु ।  
इतरेषां संसारावस्थायां कर्मानुरूप-बहु-विध-सङ्कोच-विकास-विशिष्टं  
मुक्तावस्थायां नैज-विकासेन यावत्-कालं विभु । स्थितिस्तु स्वरूओअतो नित्यत्वात् नित्या । प्रवृत्तिस्तु विषयप्रकाशकत्वं प्रयत्नावस्थया शरीरादिप्रेरकत्वं बद्धदशायां सङ्कोचविकासवत्त्वम् आनुकूल्यप्रातिकूल्यप्रकाशनमुखेन भोगरूपावस्थायोगित्वं च ।

एतेषां सर्वेषामेव आत्मनां स्वरूपं स्वस्मै स्वयं प्रकाशते ।अस्य च प्रकाशस्य च कदापि कस्यापि सञ्कोचविकासौ न स्तः । धर्मभूतज्ञानं तु विषयप्रकाशवेलायामेव स्वाश्रयं प्रति स्वयं प्रकाशते । अनयोश्च धर्मधर्मिणोः ज्ञानत्वं स्वयं प्रकाशकत्वं साधारणम् । विषयत्वं प्रत्यक्त्वं च यथाक्रमम् असाधारणम्। तत्र ज्ञानत्वं कस्यचिद्वस्तुनः प्रकाशत्वम् । तच्च स्वस्य वा परस्य वा कस्यचिद्वस्तुनः व्यवहारप्रयोजकः सम्बन्धः । स च धर्मिणः तादात्म्यरूपः । धर्मस्य संयोगादिरूपः । स्वयंप्रकाशत्वं च स्वात्मानं विषयीकुर्वतो ज्ञानान्तरस्य अपेक्षामन्तरेण स्वव्यवहारप्रयोजकः सम्बन्धः । विषयत्वं स्वव्यतिरिक्तवस्तुप्रकाशत्वम् । प्रत्यक्त्वं स्वस्मै भासमानत्वम् । तच्च स्वप्रकाशप्रयोज्यव्यवहाररूपप्रयोजनभाक्त्वम् ।

एवं धर्मस्वरूपगतं प्रत्यक्त्वमपि स्वयंप्रकाशम् । यथा घटमहं जानामीति धर्मभूतज्ञानप्रकाशे कर्मतया भासमानात् घटात् विलक्षणया भासमानं ज्ञानत्वं स्वयं प्रकाशं तथा अहमितिधर्मिस्वरूपप्रकाशे धर्म्यंशे कर्मतया भानाभावात् प्रत्यक्त्वमपि स्वयं प्रकाशमित्यास्थेयम् । एवं धर्मधर्मिणोः स्वयं प्रकाशत्वेऽपि नित्यत्वादिधर्मपुरस्कारेण ज्ञानान्तरवेद्यत्वमस्ति । यदा स्वधर्मभूतज्ञानं स्वज्ञानान्तरेण अवभासते तदा प्रसरणभेदमात्रेण ज्ञानान्तरव्यपदेशः ।

अथ अचेतनं त्रिविधं प्रकृतिकालशुद्धसत्त्वभेदात् । त्रिविधमप्यचेतनं परेषामेव भासमानम् । तत्र अचेतनत्वं ज्ञानानाश्रयत्वम् । परेषामेव भासमानत्वं च स्वप्रकाशसाध्यव्यवहाररूपप्रयोजनशून्यत्वम् । एतल्ल्क्षणद्वयं धर्मभूतज्ञानस्यापि साधारणम् । एतेष्वचेतनेषु प्रकृतिकालौ जडौ । शुद्धसत्त्वमजडम् । अजडत्वं स्वयं प्रकाशत्वम् । तद्भिन्नत्वं जडत्वम् ।

शुद्धसत्त्वमपि जडमिति केचित् । अजडत्वे अस्मदादीनां शास्त्रमन्तरा कुतो न भासेतेति वदन्ति । तानेवं प्रतिब्रुवते भगवच्छास्त्राभिज्ञाः । यथा हि जीवात्मस्वरूपं स्वस्मै स्वयंप्रकाशं धर्मभूतज्ञानं च स्वाश्रयस्यैव स्वयंप्रकाशं नेतरेषां तथा शुद्धसत्त्वमपि नियतविषयं स्वयंप्रकाशम् । यथा वा धर्मभूतज्ञानस्य स्वयंप्रकाशनसामर्थ्यं विषयप्रकाशविरहदशायां कर्मविशेषेण प्रतिबद्धं मुक्तिदशायाम् अप्रतिबद्धं तथा अस्यापि स्वात्मप्रकाशसामर्थ्यं बद्धदशायां प्रतिबद्धं मुक्तिदशायामप्रतिबद्धम् । तस्मात् आत्मस्वरूपमिव ज्ञानादिशब्दव्यपदेश्यं शुद्धसत्त्वमपि स्वयंप्रकाशमिति प्रमाणप्रतिपन्नमत्र न युक्तयः प्रक्रमन्ते ।

इत्थमन्यस्वरूपप्रकाशत्वे रूपरसादिगुणवत्त्वं पृथिव्यादिविभागार्हत्वं परिणामशालित्वं च कथमिति चोद्यं धर्मभूतज्ञानस्य धर्मिस्वरूपस्य च विद्यमानं वैषम्यमिव प्रमाणबलेन परिहार्यम् ।

इत्थमेतेषां त्रिविधाचेतनानां स्वरूपं स्थितिश्च प्रत्यपादि। प्रवृत्तिस्तु ईश्वरसङ्कल्पानुरूपाः विचित्रपरिणामादयः । तेषु त्रिगुणद्रव्यस्य सततपरिणामशीलस्य सत्त्वरजस्तमांसि यदा समानि तदा प्रलयः, यदा तु विषमानि तदा सृष्टिः स्थितिश्च । गुणवैषम्यविशिष्टप्रदेशे महदादयो विकासाः, अत्र अविकृतं विकृतं च प्रकृतिप्रदेशमेकीकृत्य प्रकॄतिः महान् अहङ्कारः पञ्चतन्मात्राणि पञ्चभूतानि एकादशेन्द्रियाणि च इति चतुर्विंशतितत्त्वविभागः । विवक्षाविशेषेण च क्वचित्तत्त्वसंख्याने न्यूनाधिकभावः ।

एतेषां तत्त्वानामभिमानिनो देवाः नित्यसूरयः सर्वेश्वरस्य पररूपमस्त्रभूषणादिरूपेण स्थिता इत्यतः तत्त्वानि अस्त्रभूषणादिरूपाणीति शास्त्रव्यवहारः ।

तानि च द्रव्याणि स्वरूपतो नित्यानि, नामान्तरभजनार्हावस्थाविशिष्टतया अनित्यानि । सजातीयावस्थासन्तत्यनुच्छेदवत्तया कानिचित् प्रवाहतो नित्यानि ।

एतेषां सर्वेषां स्वरूपस्थितिप्रवृत्तीनाम् ईश्वराधीनत्वं च ईश्वरसत्तायाम् ईश्वरेच्छायाम् चासत्यां तेषां सत्तादिशून्यत्वम् । तस्मादेषामानुकूल्यं स्वभावसिद्धमीश्वरसङ्कल्पायत्तम् । अतो मुक्तानामीश्वरस्य च सर्वं सदानुकूलमेव । बद्धानां पुनः तत्तत्कर्मानुगुणं पुरुषभेदेन कालभेदेन च प्रतिकूलमनुकूलं च । स्वात्मस्वरूपस्य तु यथास्वं सर्वदानुकूलत्वमेव ईश्वरसङ्कल्पनियतम् ।

अत एव देहात्मभ्रमवतामत्यन्तं हेयमपीदं शरीरं कर्मविशेषेण अनुकूलतया प्रतिभाति । मुमुक्षूणाम् औपाधिकेन प्रतिकूलरूपेण हेयं भवति । मुक्तानां पुनः शरीरं स्वाभाविकेन अनुकूलरूपेण उपादेयं च भवति । तस्मात् अहङ्कारममकारयुक्तस्य स्वार्थं स्वीक्रियमाणम् सर्वं प्रतिकूलम् । स्वस्वरूपज्ञानवतः स्वामिशेषत्वं च विजानतः सर्वमनुकूलमेव ।

एवं स्वाधीनसत्तादिमतः परमेश्वरस्य स्चरूपमपि सत्यत्वादिरूपस्वरूपनिरूपकधर्माधीननिरूपणतया सत्यं ज्ञानम् आनन्दम् अनन्तम् अमलम् इत्यादिपदाभिधेयं भवति । तस्यानन्तेषु गुणेषु ज्ञानबलैश्वर्यवीर्यशक्तितेजांसि परत्वोपयुक्तानि । सौशील्यवात्सल्यादीनि सौलभ्योपयुक्तानि । एते सर्वेपि गुणाः स्वरूपाश्रिता वेदितव्याः ।

तस्येश्वरस्य परं रूपमनन्तमेकमेव परव्यूहविभवार्चान्तर्यामिभेदात् पञ्चप्रकारमिव व्यपदिश्यते। तत्र व्यूहश्चतुर्विधः वासुदेवसङ्कर्षणप्रद्युम्नानिरुद्धादिभेदात् । पररूपस्य व्यूहान्तर्गतवासुदेवरूपस्य च विशेषविरहात् त्रिविधो व्यूह इति केचित् । एतेषु त्रिषु रूपेषु पूर्वोक्तानां ज्ञानादिगुणानां षण्णां द्विकत्रिकस्य उपासकानुग्रहाय आविष्कारः । केशवादीनि द्वादशरूपाण्यपि व्यूहान्तराणि ।

विभवास्तु पद्मनाभादयः षट्रिंशत् अष्टात्रिंशत् एकोनचत्वारिंशदितिसंहिताभेदेन प्रभेदवन्तः । हिरण्यगर्भरुद्धबुद्धादिक्षेत्रज्ञान् विग्रहविशेषेण शक्तिविशेषेण वाधिषायातिशयित कार्यकारिणो विद्याधिदेवादिप्रादुर्भावा अपि विभवभेदा एव ।

अर्चावतारास्तु आश्रितापेक्षानुगुणं विशिष्टप्रतिष्ठानन्तरं शिलादिप्राकृतबिम्बेषु परव्यूहाद्यप्राकृतविग्रहविशिष्टवेषेण क्षीरनीरन्यायेन अनुप्रविष्टाः । देशकालादिविप्रकर्षं विना मांसचक्षुषामपि अनुभवयोग्याः अर्चनप्रणामध्यानादिसौकर्यातिशयजननद्वारा मुक्तिप्रदा रूपविशेषाः ।

अन्तर्याम्य्-अवतारास् तु  
सर्वव्यापिनः दिव्यात्मस्वरूपाद् अतिरिक्ताः  
हार्दान्तर्यामिणः उपासक-हृदय-सन्निहिताः हृद्याग-समाराध्याः रूपविशेषाः ।  
इदं च अवतार-रहस्य-ज्ञानम्  
एतस्मिन्न् एव जन्मनि  
स्वाधिकारानुगुणं समीहितम् उपायं पूरयित्वा  
जन्मान्तरानुभवम् अन्तरा मुक्त्य्-उपकारकम्  
इति स्थितम् ईश्वरस्य रूपम्।

स्थितिस्तु नित्यैव । प्रवृत्तिः पुनः सकलजगत्सृष्टिस्थितिसंहारमोक्षप्रदत्वान्तः प्रवेशनियमनादिकम् । सोयमीश्वरः सर्वास्वप्यवस्थासु लक्ष्मीविशिष्ट एवावतिष्ठते । तत्रेश्वरस्य दण्डधरत्वाधिकं श्रियः पुरुषकारत्वादिकं च वैषम्यमुभयेच्छाधीनव्यवस्थितविभागप्रयुक्तम् ।

तदेतत्तत्त्वजातं केचित् सर्वविशिष्टवेषेण एकधा अनुसन्दधते, अपरे ईशेशितव्यभेदेन आत्मानात्मभेदेन च द्वेधा अन्ये चिदचिदीश्वरभेदेन त्रेधा एवं रक्ष्यरक्षकहेयोपायभेदेन चतुर्धा प्राप्तृप्राप्यप्राप्त्युपायप्राप्तिप्राप्तिविरोधिभेदेन पञ्चधा, तत्र सम्बन्धमन्तर्भाव्य षोढा, प्रकृतिकालजीवेश्वरनित्यविभूतिधर्मभूतज्ञानाद्रव्यरूपेण सप्तधा अनुसन्दधते । तत्तादृशमनुसन्धानं तत्तत्प्रयोजनविशेषनिबन्धनमिति निरवद्यम् ।

