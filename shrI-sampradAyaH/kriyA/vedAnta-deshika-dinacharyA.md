+++
title = "वेदान्त-देशिक-दिनचर्या"

+++

<details><summary>मङ्गलम्</summary>

श्रीः  
श्रीमते रामानुजाय नमः  
श्रीमते निगमान्तमहादेशिकाय नमः  

श्रीकुमारवरददेशिक विरचिता  
श्रीमद्वेदान्तदेशिक दिनचर्या ॥

श्रीमान् वेङ्कटनाथार्यः कवितार्किककेसरी ।  
वेदान्ताचार्यवर्यो मे सन्निधत्तां सदा हृदि ॥  
श्रीमल्लक्ष्मण योगीन्द्र सिद्धान्त विजयध्वजम् ।
विश्वामित्र कुलोद्भूतं वरदार्यमहं भजे ॥  
</details>


काञ्चीपुरी यस्य हि जन्मभूमिः  
विहारभूर्वेङ्कटभूधरेन्द्रः ।  
वासस्थली रङ्गपुरी तमीड्यं  
श्रीवेङ्कटेशं गुरुमाश्रयामः ॥ 1 ॥
    
सम्भावना यस्य हि कालकूटः  
सभा भुजङ्गी कुणपं तरुण्यः ।  
स्याद्रौरवं राजगृहं स जीयात्  
चिरं गुरुर्वेङ्कटनाथनामा ॥ 2 ॥

यः प्रातरभ्येत्य हरिं शुचीनि  
द्रव्याण्युपादाय शुचिः कृतेज्यः ।  
स्वाध्याययुक्तो निशि योगरूपां  
निद्रां समारोहति तं नतास्स्मः ॥ 3 ॥

यामे तुरीये यतवाग्रजन्याः  
विहाय शय्यां विहिताङ्घ्रि शुद्धिः ।  
योऽत्यादरेणाऽऽस्थितयोगशेषः  
तं वेङ्कटेशं गुरुमाश्रयामः ॥ 4 ॥
    

    

ततोऽनुसन्धाय ततिं गुरूणान्तं चापि देवं रमणं रमायाः ।  
तत्कालयोग्यानि तथाविधानि  
हृद्यानि पद्यानि पठन्तमीडे ॥ 5 ॥
    
उत्थाय गेहादुपगम्य रम्यां  
कवेरकन्यां कलिताङ्घ्रिशुद्धिः ।  
ततो विशोध्याऽप्सु निमज्ज्य  
शुभ्रंवस्त्रं वसानं तमहं स्मरामि ॥ 6 ॥
    
धृत्वोर्ध्वपुण्ड्राणि सरोजबीज -  
मालामवन्ध्यां समुपास्य सन्ध्याम् ।  
सावित्रमीशं सवितुस्त्वथर्चा  
स्तुवन्तमेकाग्रधिया स्तुवे तम् ॥ 7 ॥
    
ततस्स पौर्वाह्णिकनित्यकर्म  
निर्वर्त्य नित्येष्टनिवृत्तिमार्गः ।  
श्रीरङ्गधामोपसमेत्य सेवा -  
क्रमेण रङ्गेश्वरपादमूलम् ॥ 8 ॥
    
प्राबोधिकीभिः प्रतिबोध्य गीर्भिः  
प्रसाद्य तद्गद्यमुखैः प्रबन्धैः ।  
आशास्य तन्मङ्गलमाप्तवाक्यैः  
आपादचूडं कलयन्तमीडे ॥ 9 ॥
    
तीर्थप्रसादादिकमत्र लब्ध्वा  
विज्टाप्य देवाय ततो विसृष्टः ।  
शनैरुपेत्याऽऽश्रमकल्पमात्म -  
गृहं सुखासीनमहं स्मरामि ॥ 10 ॥
    

    

    
व्याख्यानशालामुपगम्य चाथ  
शिष्याननन्यान् श्रवणाभिमुख्यान् ।  
सङ्ग्राहयन्तं सकलानि तन्त्राणि  
अतन्द्रितं तं गुरुमाश्रयेऽहम् ॥ 11 ॥
    
तास्संस्कृतद्रामिडदिव्यसूक्तीः  
प्रसन्नगम्भीरतया प्रसिद्धाः ।  
तत्तद्रुचिभ्यस्तनयाविशेषं  
प्रणौमि दान्तं प्रतिपादयन्तम् ॥ 12 ॥
    
शिष्यैरुपादानपरैरनन्यैः  
समर्पितं भक्तिपुरस्सरं यत् ।  
तेनैव शुद्धेन यथोदितेन  
तुष्यन्तमीडे तुषतुल्यरुक्मम् ॥ 13 ॥
    
इत्थं ह्युपादाय च शास्त्र-  
शिक्षान्तां चाप्युपादानपदे निवेश्य ।  
माध्याह्निकं कर्म समाप्य पश्चात्  
वन्दे यजन्तं वरदं सदारम् ॥ 14 ॥
    
अतस्करग्राह्यपवित्रपात्रैः  
अनिन्द्रियोन्मादकरैर्हविर्भिः ।  
आराध्य देवं कमलासहायम्  
आराधये तं विहितानुयागम् ॥ 15 ॥
    
यामे चतुर्थे निहतारिवर्गं  
प्रबन्धनिर्माणविलोकनाद्यैः ।  
तथा पुराणाद्यवलोकनैश्च  
कालं क्षिपन्तं कलये गुरुं तम् ॥ 16 ॥

सायन्तनं कर्म समाप्य पश्चात्  
समेत्य च श्रीवरदाह्वयस्य ।  
सहान्तरङ्गैः कुलदैवतस्य  
समीपमारात् प्रणतं स्मरामि ॥ 17 ॥
    
आशास्य तन्मङ्गलमच्युतस्य  
तत्तत्प्रबन्धैश्च तदीयपङ्क्तिम् ।  
स्तुत्वैकतानं प्रतिगृह्य तीर्थ -  
प्रसादमेनं कृतकृत्यमीडे ॥ 18 ॥
    
अथान्तरङ्गैरुपदेवगेहम्  
अध्यास्य पीठं सरसैर्वचोभिः ।  
तेषां सुसूक्ष्मार्थविशेषशिक्षां  
कुर्वाणमीडीमहि वेङ्कटेशम् ॥ 19 ॥
    
शिष्याननुज्टाप्य सुसूक्ष्मबुद्धीन्  
कृतप्रणामान् कृपया गृहेभ्यः ।  
अध्यास्य शुद्धं शयनीयमत्र  
योगाय सन्नद्धमहं स्मरामि ॥ 20 ॥
    
हृत्पुण्डरीके वरदं सदारं  
निवेश्य तत्पादसरोजयुग्मे ।  
आबद्धचित्तं सुसुखं शयानम्  
आराधये देशिकमस्मदीयम् ॥ 21 ॥
    
योगस्वरूपामनुभूय निद्रां  
यामे तुरीये प्रतिबुध्य भूयः ।  
स्वस्वामिभावाकलनात्मयोगं  
भजे भजन्तं गुरुवेङ्कटेशम् ॥ 22 ॥
    

इत्येवमेतामिह सर्वतन्त्र
स्वतन्त्रवेदान्तगुरूत्तमस्य ।
नित्याभिजप्यां शुभनित्यचर्यां  
जपन्ति ये ते दुरितं तरन्ति ॥ 23 ॥ 

इति श्रीमद्वेदान्तदेशिक दिनचर्या समाप्ता ॥

<details><summary>मङ्गलम्</summary>

कवितार्किकसिंहाय कल्याणगुणशालिने ।  
श्रीमते वेङ्कटेशाय वेदान्तगुरवे नमः ॥
</details>
