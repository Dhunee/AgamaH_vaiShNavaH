+++
title = "०३ अष्टाक्षरजपविधिः"

+++

<details open><summary>मूलम्</summary>

अथाष्टाक्षरजपविधिः ॥
</details>

<details><summary>आह्निकार्थप्रकाशिका</summary>

ततोऽष्टाक्षरजपमाह – **अथाष्टाक्षरजप** इति । मया प्रदर्श्यत इति शेषः । आचमनप्रकरणोदाहृतवचनानुसारेण सन्ध्यान्ताचमनमेकं कृत्वा मूलमन्त्रजपः कार्य इति बोध्यम् । तदुक्तं – 

> मद्भक्ता ये नरश्रेष्ठा मद्गता मत्परायणाः ।  
मद्याजिनो मन्नियमास्तान् प्रयत्नेन पूजयेत् ॥  
तेषान्तु पावनायाहं नित्यमेव युधिष्ठिर ।  
उभे सन्ध्येऽधितिष्ठामि ह्यस्कन्नं तद्व्रतम्मम ॥  
तस्मादष्टाक्षरम्मन्त्रं मद्भक्तैर्वीतकल्मषैः ।  
सन्ध्याकालेषु जप्तव्यं सततञ्चात्मशुद्धये ॥ 

इति श्रीवैष्णवधर्मशास्त्रोक्तश्रीमदष्टाक्षरजपोपि सन्ध्यायामवसरे कार्यः इति ।
</details>

<details open><summary>मूलम्</summary>

उदयात्पूर्वं सङ्कल्पितसङ्ख्यासमाप्तौ उदयानन्तरं करिष्यमाणोपस्थानस्य च कालाभावेनावसरलाभेऽष्टाक्षरजपं कुर्यात् । अवसरालाभे उदयानन्तरमुपस्थाय ततोऽष्टाक्षरजपं कुर्यात् ।
</details>

[[118]]

<details><summary>आह्निकार्थप्रकाशिका</summary>

अत्र गायत्र्युपस्थानात्पूर्वमेवाष्टाक्षरजपः आचार्यपादाभिमत इत्येकेतरोक्तं प्रमाणन्यायाचार्यपादश्रीसूक्तिविरुद्धमिति हृदि निधाय उदाहृताचार्यपादश्रीसूक्त्यभिप्रेतार्थमाह - **उदयात्पूर्वमि**त्यादिना । न च सङ्कल्पितसङ्ख्यातगायत्रीजपानन्तरमुपस्थानान्तमसङ्ख्यातगायत्रीजपोऽनुष्ठेयः । अतो नाष्टाक्षरजपावसर इति वाच्यम् । असङ्ख्यातगायत्रीजपनैष्फल्यस्य गायत्रीजपप्रकरणे समर्थितत्वेन तत्परित्यागेनाष्टाक्षरजपस्य कार्यत्वात् । अत्र वक्तव्यं सर्वं श्रीनिक्षेपचिन्तामणौ सम्यगनुगृहीतं तदभिप्रेतार्थाः केचन प्रदर्श्यन्ते 

> तस्मादष्टाक्षरं मन्त्रम् इत्यादिवचनविहिताष्टाक्षरजपः नित्यः उत काम्य इति विवेचनीयम्, एकेतराह्निकपक्षः सन्ध्याकालविहितस्तज्जपे नित्यः सततमिति विहितः काम्यः, 

>> सततं चात्मशुद्धये 

> इति तत्रैवात्मशुद्धिरूपफलश्रवणादिति । तन्मन्दम् आचार्यपादश्रीसूक्त्यभिप्रायन्यायविरोधात्, श्रीसच्चरित्ररक्षायां 

>> कामाधिकारत्वे सम्भवति नित्यत्वकल्पनायोगात् 

> इति, 

>> तत्तद्वाक्यप्रकृतफलविशेषापेक्षया निषेध इत्यासक्तेः व्यवस्थाप्यम् 

> इति चानुगृहीतं, प्रकृते आत्मशुद्धिकामाधिकारत्वे सम्भवति नित्यत्वकल्पनं न न्याय्यम् । यथा ऊर्ध्वपुण्ड्रविधौ मध्यमाकनिष्ठिकानिषेधस्य निषेधबोधकवाक्यसमभिव्याहृतवाक्यावगताङ्गुल्यन्तरफलविषयत्वमासत्तेर्व्यवस्थापितं, 

> सन्ध्याकालेषु जप्तव्यमित्यत्रापि विधेस्समभिव्याहृतवाक्यप्रतिपन्नात्मशुद्धिफ्लविषयत्वमासत्तेर्व्यवस्थाप्यमिति, तत्रापि काम्यविधिरेव । यदपरोक्तं – 

>> तेषान्तु पावनायाहं नित्यमेव युधिष्ठिर ।  
उभे सन्ध्येऽधितिष्ठामि ह्यस्कन्नं तद्व्रतं मम ॥  
तस्मादष्टाक्षरं मन्त्रं मद्भक्तैर्वीतकल्मषैः ।  
सन्ध्याकालेषु जप्तव्यं सततं चात्मशुद्धये ॥ 

> इत्यत्र, शाबरभाष्ये 

>> यावज्जीवमग्निहोत्रं जुहोतीत्यत्र जीवनरूपनिमित्तनैयत्येनाग्निहोत्रं नियतम् 

> इति भाषितरीत्या सन्ध्याकालयोर्भगवदधिष्ठानरूपनिमित्तस्य नियतत्त्वेन तन्निमित्तकश्रीमदष्टाक्षरजपस्यापि नियततमत्वं सन्ध्याकालयोस्सिद्धम् 

इति । तन्न दृष्टान्ते फलाश्रुतेः 'यावज्जीव'मिति श्रुतेश्च निमित्तनियतत्वाधीननित्यत्वसिद्धावपि, 'तेषान्तु पावनाये'त्यादिवचने पावनत्वफलार्थसन्ध्याकालभगवदधिष्ठानरूपनिमित्तनैयत्यावगमेन दृष्टान्तवैषम्यात् ।

[[119]]

तस्य निमित्तस्य 

> तस्मादष्टाक्षरं मन्त्रम् 

इत्यत्र तच्छब्देन परामर्शात्, तद्धेतुकस्य सन्ध्याकालाष्टाक्षरजपस्यात्मशुद्धिकामनाधिकारत्वस्य शब्दस्वरससिद्धत्वात्, अन्यथा पावनार्थसन्ध्याधिष्ठानं, 'तस्मादि'ति तच्छब्देन परामृश्य तद्धेतुकसन्ध्याकालिकाष्टाक्षरजपविधानेऽपि नित्यत्वाङ्गीकारे तद्वाक्यं जरद्गवादिवाक्यवदनन्वितार्थकं स्यात् । न चात्मशुद्धिफलकत्वं नित्यत्वपर्यवसायीति वाच्यं – श्रुतिस्मृतिविरोधात् । 

> वैश्वानरं द्वादशकपालं निर्वपेत् पुत्रे जाते यदष्टाकपालो भवति 

इत्यारभ्य, 

> यस्मिन् जात एतामिष्टिं निर्वपति पूत एव तेजस्व्यन्नाद इन्द्रियावी पशुमान् भवति 

इत्यन्तेन काम्यफलानि प्रतिपाद्य, 

> अप वा एष सुवर्गाल्लोकाच्छिद्यत 

इति प्रत्यवायपरिहारं श्रुतिराह, एतच्छ्रुतिविहितजातेष्टिविषयमधिकारं 

> प्रत्यवायपरीहारे फलान्तरसमन्विते ।  
तत्र संवलितं प्राहुरधिकारं विचक्षणाः ॥ 

इति शास्त्रीयनियमनाधिकारेऽन्वगृह्णन् । एतत्कारिकार्थः श्रीसारास्वादिन्यामवलोकनीयः । अत्र पूतत्वं काम्यफलतयोक्तम् । स्मृतिरत्नाकरे - 

> येषां जपैश्च होमैश्च पूयन्ते 

इत्युपक्रमात्, 

> एतानि जप्यानि पुनन्ति जन्तून् 

इत्युपसंहाराच्च एते जपाः काम्या इति मध्याह्नसन्ध्यायां गायत्रीव्यतिरिक्तमन्त्राणां परिशुद्धिफलश्रवणेन काम्यत्वोक्तेः, अत्रापि काम्यत्वस्यैव वाच्यत्वात् । आश्वमेधिके पञ्चाशीतितमेऽध्याये श्रीवैष्णवधर्मशास्त्रे युधिष्ठिरः -

> वृथा च कति जन्मानि वृथा दानानि कानि च ।  
वृथा च जीवितं केषां नराणां पुरुषोत्तम ॥ 

इति वृथा जन्मदानादिकं पप्रच्छ । श्रीभगवान् वृथा जन्मदानादिकं विस्तरेण प्रतिपाद्य सत्पात्रदानफलकथनावसरे आत्मशुद्धिफलकसन्ध्याकालतदितरकालिकाष्टाक्षरजपं विधायाध्यायान्ते 

> एवं सर्वास्ववस्थासु सर्वदानानि पाण्डव ।  
मद्भक्तेभ्यः प्रदत्तानि स्वर्गमार्गप्रदानि वै ॥ 

इति दानफलमेव प्रतिपादितम् । उपरितनाध्यायेषु च, आचारदोषब्राह्मणादिगुणदोषदानविशेषफलादिकमेव प्रपञ्चितम् । 

[[120]]

तत्रैकनवतितमेऽध्याये – 

> गायत्रीं च यथाशक्ति जप्त्वा सूक्तं च मामकम् ।  
मन्मयानि च सामानि पौरुषं व्रतमेव तत् ॥  
ततश्चालोकयेदर्कं हँसश्शुचिषदित्यपि ।  
प्रदक्षिणं समावृत्य नमस्कृत्य दिवाकरम् ॥ 

इति गायत्रीसाममन्वशेषजपानन्तरमुपस्थानप्रदक्षिणनमस्कारादिकमेव क्रमात् प्रतिपादितं, मध्ये नाष्टाक्षरजपो विहितः । एवं च प्रकरणानुगुण्येनात्मशुद्धिकामनायां सन्ध्याकालेषु सततं चाष्टाक्षरजपः कार्य इति सिद्धम् । 

> ततः परं चाध्ययनं जपं भागवतो यदा ।  
कुर्यात् स्वाध्यायकालोऽसौ कीर्तितो मुनिपुङ्गव ॥  
अर्चयंश्च ततो देवं ततो मन्त्रान् जपन्नपि ।  
ध्यायन्नपि परं देवं कालेषूक्तेषु पञ्चसु ॥ 

> स्वाध्यायश्च श्रुतिस्मृतीतिहासमन्त्रजपसत्संवादाध्यात्मशास्त्रश्रवणप्रवचनाद्यात्मा, 

>> अत्र परिपूर्णज्ञानस्य उपबृंहणनिरपेक्षस्याधिकारिविशेषस्य द्विषडष्टषडक्षरद्वयादिजप एव स्वाध्याय इति, तत्र तद्विधिः, अत एव रहस्याम्नाये वेदान्तरनिषेधेन द्विषट्कमात्रस्वाध्यायविधानं निर्व्यूढं, 

> सङ्ग्रहरुचीनां महामन्त्रसक्तानां च सर्वसारभूतव्यापकमन्त्रजपोपदेशः

इति नारदीयसंहितावचनवङ्गिवंशेश्वरकारिकाश्रीपाञ्चरात्ररक्षावाक्यैः स्वाध्यायकाल एवाष्टाक्षरजपो नित्य इत्यवगम्यते, फलाश्रवणात् । श्रीचरमश्लोकाधिकारे 

> तस्मादष्टाक्षरं मन्त्रम् 

इति कृत्स्नवचनमुपादाय - 

> இப்புடைகளிலுள்ள வைகளெல்லாம் अवश्यकर्तव्य ங்களான नित्यनैमित्तिक ங்களுக்கு विरोध ம் வாராதபடி அவற்றுக்குப் போக்கிமிக்க காலத்திலேயாகக் கடவது 

इति तस्यावश्यकर्तव्यसन्ध्याद्यनविरुद्धकालकर्तव्यत्वाभिधानात् । उपरि 

> श्रौतस्मार्ताविरुद्धेषु कालेषु जपमाचरेत् 

> என்று நாரதாதிகளுஞ் சொன்னார்கள் 

इति श्रीसूक्त्यापि श्रुतिस्मृतिविहितसन्ध्याद्यनाविरुद्धकाल एव भारतेतिहासाश्वमेधिकपर्वस्थश्रीवैष्णवधर्मशास्त्रविहिताष्टाक्षरजपाचरणं न्याय्यमिति प्रतीयते । श्रीन्यायपरिशुद्धौ 

> आचारे धर्मशास्त्राणि 

इत्यनुगृहीतत्वेनाधिकृतधर्मशास्त्रविहितसान्ध्यकर्माद्युपरोधेनाचारानधिकृतेतिहासविहिताष्टाक्षरजपो नाचार्यपादाभिमतः । स्मृत्यधिकरणश्रीभाष्ये धर्मशास्त्रस्य कर्मभागोपबृंहणत्वस्येतिहासपुराणयोर्वेदान्तोपबृंहणत्वस्यानुगृहीतत्वाच्चायमर्थस्सिद्धः ।

[[121]]

श्रीपाञ्चरात्ररक्षायां गायत्रीजपविध्यनन्तरं 

> न च क्रमन्न च हसन् 

इत्यादिना 

> इत्यादयश्च जपकालनियमाः 

इति जपकालनियममुक्त्वा 

> मद्भक्ता ये नरश्रेष्ठाः 

इत्यादिना 

> श्रीवैष्णवधर्मशास्त्रोक्तश्रीमदष्टाक्षरजपोऽपि यथाशक्ति सन्ध्यायामवसरे कार्यः 

इति अष्टाक्षरजपं प्रसङ्गादभिधाय, 'प्राणायामेने'त्यादिना गायत्रीजपविशेषमुक्त्वा, गायत्र्यष्टाक्षरादिजपसाधारण्येन जपस्थान-गणन-साधन-तत्प्रकार-जपप्रभाव-जपमध्यगतगुरुवैष्णवीयसम्भाषणादिपूजानुमतिसप्रणवसङ्ख्यातमानसजपादिकं कथितम् । उपस्थानात्पूर्वमेवाष्टाक्षरजपः आचार्यपादाभिमत इति वदद्भिः पाठक्रम एव नियामक इति वक्तव्यम् । 

> प्राङ्मुखः प्रागुदङ्मुखो वा तिष्ठन् गायत्रीमावर्त्य पूर्ववत्कृतप्राणायामत्रयः सन्ध्योपस्थानसङ्कल्पपूर्वकमुत्तमे शिखर इति मन्त्रेण गायत्रीमनुज्ञाप्य 

इत्यादिश्रीसूक्तौ क्त्वाश्रुत्या गायत्र्यनन्तरमुपस्थानक्रमः प्रतीतः । अयं च क्रमः श्रीपाञ्चरात्ररक्षायां 

> स्वसूत्रविहितमेव सन्ध्योपासनादिकं कर्तृमुचितम् 

इत्यत्र साधकतया उदाहृतैः, 

> पाद्मे च शौचाचमनदन्तधावनस्नानानि यथाक्रमं विधायानन्तरमेवं सन्ध्योपासनमुक्तम् 

>> आचम्य प्रोक्षयेद्दर्भवारिभिर्मन्त्रवत्तनुम् 

इत्याद्युदाहृतैः 

> तर्पयेदुपविश्याथ तत्तन्मन्त्रमुदीरयन् ।  
देवादीन् सलिले तिष्ठन् सावित्रीं प्राङ्मुखो जपेत् ॥  
यावत्सूर्योदयं दृष्ट्वा प्राञ्जलिस्तिमिरापहम् ।  
उपस्थाय स्वशाखोक्तैः मन्त्रैर्ध्येयं हृदि स्थितम् ॥ 

इति वचनैः,

[[122]]

> प्राङ्मुखस्सावित्रीं सहस्रकृत्वः आवर्तयेदित्यादिभिः 

> त्रिभिश्च प्राणायामैस्तांस्ततो ब्रह्महृदयेन वारुणीभ्यां सायमुपतिष्ठते इमं मे वरुण तत्वायामीति द्वाभ्यां, एवं प्राङ्मुखः प्रातस्तिष्ठन् मैत्रीभ्यामहरहरुपतिष्ठते, मित्रस्य चर्षणीधृतः मित्रो जनान् यातयतीति द्वाभ्यां, दर्भेष्वासीनो दर्भान् धारयमाणः सावित्रीं सहस्रकृत्वः आवर्तयेत् शतकृत्वोऽपरिमितकृत्वो वा, दशवारम् । अथादित्यमुपतिष्ठते, उद्वयन्तमसस्परि उदुत्यं चित्रं, तच्चक्षुर्देवहितं, य उदगात् 

इति बोधायनधर्मसूत्रवाक्यैश्च श्रौतक्रमेण प्रतिपादितम् । गायत्रीजपोपस्थानक्रममनुसृत्याचार्यपादानुगृहीतः । आचार्यपादोदाहृतेषु 

> गायत्रीजपपर्यन्तं मन्त्राचमनपूर्वकम् ।  
सान्ध्यं कर्माखिलं साधु समाप्य च यथाविधि ॥  
ततः स्वकर्मभोक्तारमादित्यान्तरवस्थितम् ।  
उपस्थाय स्वकैर्मन्त्रैः नारायणमतन्द्रितः ॥  
आदित्यान्तःस्थितायार्घ्यं वितीर्य परमात्मनः ।  
प्रतिपादिकया विष्णोस्सावित्र्या तं जपेद्धरिम् ।  
ध्यायन् जप्त्वोपतिष्ठेत तमेव पुरुषोत्तमम् ॥ इति वङ्गिवंशेश्वरनारायणमुनिवचनेषु जप्त्वा ‘ततः’ इति श्रुत्यैव गायत्रीजपानन्तरमुपस्थानक्रमोऽवगतः । 

> एवं जपित्वा गायत्रीमुपस्थाय दिवाकरम् ।  
सूर्यस्याभिमुखं जप्त्वा गायत्रीं नियतात्मवान् ॥  
उपस्थानं ततः कृत्वा नमस्कुर्यात्ततो हरिम् ।  
एवं जप्त्वा यथाशक्ति ह्युदिते तु दिवाकरे ॥  
उत्तमेत्यनुवाकेन उद्वास्य तु यथागतम् 

इति वासिष्ठसंहिता-वृद्धहारीतस्मृतिरत्नाकरस्थवचनैः श्रौतक्रमेण गायत्रीजपानन्तर्यमुपस्थाने प्रतीयते । पाठक्रमात् श्रौतक्रमस्य बलीयस्त्वं सर्वमीमांसकसम्मतम् । अनुगृहीतं च श्रीभाष्ये अर्चिरादिपादे । 

[[123]]

यद्यष्टाक्षरजपः उपस्थानात्पूर्वं नियमेनाचार्यपादाभिप्रेतः, तदा 

> प्राङ्मुखः प्रागुदङ्मुखो वा तिष्ठन् गायत्रीमावर्त्य

इत्यनन्तरं, 

> अष्टाक्षरं जप्त्वा पूर्ववत्कृतप्राणायामत्रयः 

इत्यादिवाक्यं रचनीयं स्यात्, न तथा रचितम् ।

> सन्ध्याकालेषु जप्तव्यम् 

इति वचनविहिताष्टाक्षरजपस्योदयात्पूर्वं सङ्कल्पितसमाप्तौ उदयानन्तरं पूर्वोपदर्शितार्धप्रहरपर्यन्तसन्ध्याकालकरणेऽपि विधेश्चारितार्थ्यसम्भवात्, तद्वचनबलेन पञ्चरात्रस्मृतिवचनसम्प्रदायोक्त्याचार्यपादश्रीसूक्त्यवगतप्रदर्शितश्रौतक्रमबाधो न युक्त एव । किं बहुना स्मृतिरत्नकरे – 

> किञ्चिदभ्युदिते रवौ 

इति विहितमाघस्नानं स्त्रीशूद्रादिविषयमिति व्यवस्थाप्योक्तं — 

> विप्रादिविषये तु सन्ध्यातिक्रमदोषो दुर्वारस्स्यात्, मार्जनाद्युपस्थानान्तमेककर्मत्वेन मध्ये कर्मान्तरानुष्ठानायोगात्, ‘उदयन्तं दिवाकर'मिति उदयकालसूर्योपस्थानविधानाच्च किञ्चिदभ्युदिते स्नात्वानुष्ठाने मासं सन्ध्यातिक्रमेणाशुचित्वकर्मानर्हत्वशूद्रत्वादिदोषाः प्रसज्येरन् 

इति मार्जनाद्युपस्थानान्तमेकं कर्म इति मध्ये माघस्नानादिक्रियानुष्ठाने दोषाश्च प्रतिपादिताः । इतराह्निके -

> माघस्नानस्य नित्यत्वात् किञ्चिदभ्युदिते रवौ ।  
स्त्रीणां स्मृतं द्विजानान्तु प्रागादित्योदयादिति ।  
किञ्चिदभ्युदिते भानौ माघनाने कृते द्विजैः ।  
सन्ध्यातिक्रमदोषेण महान् दाषो भवेद् ध्रुवम् ।  
प्रोक्षणादेरुपस्थानान्तस्यैकत्वेन कर्मणः ॥ 

इति रत्नाकरानुसारः कृतः । न हि कर्मणि क्रियान्तरमिति मीमांसकघोषितम् । श्रीमदष्टाक्षरजपः न श्रुतिस्मृतिविहितसान्ध्यकर्माङ्गाद्यन्तर्भूतः, मानाभावात् । 

[[124]]

अत उपस्थानान्तसान्ध्यकर्ममध्ये उपस्थानोपरोधेन क्रियान्तराष्टाक्षरजपकर्तव्यत्वकथनं प्रमाणाचार्यपादश्रीसूक्तिस्वमूलग्रन्थस्वोक्तिमीमांसकवाक्यविरुद्धमिति, उपस्थानात्पूर्वमेवाष्टाक्षरजपपक्षः आचार्यपादाभिमत इति कथनमविमर्शकृतमिति सदुपदेशपूर्वकाचार्यपादसर्वश्रीसूक्तिमीमांसान्यायविमर्शकृद्भिरनुसन्धेयम् । अष्टाक्षरजपप्रभावादिकं तत्र तत्रोक्तं द्रष्टव्यम् ।
</details>

<details open><summary>मूलम्</summary>

तत्प्रकारः - भगवन्तं प्रणम्य, मूलमन्त्रेण पञ्चविंशत्यभ्यस्तेन त्रिःप्राणानायम्य, प्रातस्सन्ध्यायामष्टाक्षरजपं करिष्य सति सङ्कल्प्य, श्रीमदष्टाक्षरमहामन्त्रस्य अन्तर्यामी नारायण ऋषिः, बदरिकाश्रमवासी नारायण ऋषिर्वा, देवी गायत्री छन्दः, परमात्मा श्रीमन्नारायणो देवता,  (श्रीरधिष्ठानदेवता) अं बीजं, आय शक्तिः, मं कीलकं, ह्रीं शक्तिः, ऐं अस्त्रं, शुक्लादिर्वर्णः, उदात्तादिः स्वरः, बुद्धिस्तत्वं, श्रीवैकुण्ठः क्षेत्रं, जीवपरयोः स्वस्वामिभावस्सम्बन्धः । श्रीमन्नारायणप्रीत्यर्थे जपे विनियोगः । मूलमन्त्रेण कूर्परमारभ्याङ्गुल्यग्रपर्यन्तं स्वहस्तौ परस्परं त्रिः परामृश्य, ततश्शुद्धयोर्हस्तयोः मन्त्रस्य व्यापकन्यासं कृत्वा, ओमोमिति दक्षिणतर्जनीमध्यमपर्वणि न्यस्य, आद्यन्तपर्वणोः ओमिति प्रणवं न्यसेत् । एवं ओं नमिति मध्यमाया मध्यमपर्वणि, ओमित्याद्यन्तपर्वणोः प्रणवं न्यसेत् । ओमोमित्यानामिकामध्यमपर्वणि ओमित्याद्यन्तयोः। ओं नामिति कनिष्ठिकामध्यमपर्वणि ओमित्याद्यन्तयोः । औं रां ओमिति वामतर्जन्यां पूर्ववत् । ओं यं ओमिति वाममध्यमायाम् । ओं णां ओमिति वामानामिकायाम् । 

[[125]]

ओं यं ओमिति वामकनिष्ठिकायां च पूर्ववन्मध्यमाद्यन्तक्रमेण न्यसेत् । एष स्थितिन्यासो गृहस्थस्य । वामतर्जन्यादिदक्षिणतर्जन्यन्तम् अष्टानामङ्गुलीनां मध्यमपर्वसु प्रणवोपेतस्य नादान्तस्य मन्त्राक्षरस्य आद्यन्तपर्वसु प्रणवस्य च क्रमेण न्यासस्संहाराख्यो यतीनां वानप्रस्थानां च । दक्षिणतर्जन्यादिवामतर्जन्यन्तं सृष्टिन्यासो ब्रह्मचारिणाम् । अथ ओमों ज्ञानाय हृदयाय नम इति दक्षिणतर्जन्यां दक्षिणाङ्गुष्ठेन न्यस्य ओं नं ऐश्वर्याय शिरसे स्वाहा इति दक्षिणतर्जन्यां दक्षिणाङ्गुष्ठेन न्यस्य ओ मों शक्त्यै शिखायै वौषट् इति दक्षिणमध्यमायां, ओं नां बलाय कवचाय हुं इति दक्षिणानामिकायां, ओं रां वीर्यायास्त्राय फडिति दक्षिणकनिष्ठिकायां क्रमेण दक्षिणाङ्गुष्ठेन दक्षिणतर्जन्यादितत्कनिष्ठान्तास्वङ्गुलीषु न्यस्य, ओं यं तेजसे नेत्राभ्यां नमः इति वामतर्जन्या वामाङ्गुष्ठे न्यस्य, ओं णां तेजसे उदराय नमः इति वामतर्जन्यां, ओं यं तेजसे पृष्ठाभ्यां नमः इति वाममध्यमायां, ओं यं तेजसे बाहुभ्यां नमः इति वामानामिकायां, ओं यं तेजसे ऊरुभ्यां नमः इति, वामकनिष्ठिकायां क्रमेण वामाङ्गुष्ठेन तर्जन्यादिकनिष्ठान्तास्वङ्गुलीषु न्यस्य, ओं यं तेजसे जानुभ्यां नम इति दक्षिणाङ्गुष्ठेन तदितराङ्गुलिनखमुखेषु न्यस्य, ओं यं तेजसे पादाभ्यां नम इति वामाङ्गुष्ठेन तदितराङ्गुलिनखमुखेषु न्यसेत् । एष स्थितिन्यासः । 

[[126]]

वामाङ्गुष्ठादिदक्षिणाङ्गुष्ठान्तं तथैव नखमुखेऽपि न्यासस्संहारः । दक्षिणाङ्गुष्ठादिवामाङ्गुष्ठान्तं तथैव नखमुखेषु न्यासस्सृष्टिन्यासः । अथाङ्गन्यासः मूलमन्त्रेण पाणिभ्यां स्वशिरःप्रभृतिपादान्तं वर्मवेष्टनवत् स्वपार्श्वयोः स्पर्शनरूपं व्यापकन्यासं कृत्वा, ओं ओमिति दक्षिणाङ्गुष्ठकनिष्ठिकाभ्यां नाभौ विन्यस्य, ओं नं ओमोमित्यक्षरद्वयं व्यङ्गुष्ठाभिरङ्गुलीभिर्गुह्ये जान्वोश्च क्रमेण न्यस्य ओं नामिति साङ्गुष्ठाभिरङ्गुलीभिः पादयोः, ओं रामिति मध्यमाङ्गुल्या शिरसि, ओं यमिति तर्जनी-मध्यमाभ्यां नेत्रयोः, ओं णामिति साङ्गुष्ठानामिकया मुखमध्ये घ्राणस्य पुरतः, ओं यमिति साङ्गुष्ठतर्जन्यग्रेण हृदये न्यसेत् । अयं स्थितिन्यासः । तत्रापि शिरःप्रभृतिपादान्तन्यासस्सृष्टिः, पादादिशिरोन्तं न्यासस्संहारन्यासः । ओं ओं ज्ञानाय हृदयाय नम इति अङ्गुष्ठयुक्ततर्जन्या हृदये, ओं नं ऐश्वर्याय शिरसे स्वाहेति अनङ्गुष्ठाङ्गुलीभिर्मस्तके ओंमों शक्त्यै शिखायै वौषडिति अङ्गुष्ठनालेन मुष्टिना शिखामध्ये ओं नां बलाय कवचाय हुमिति कण्ठादिकट्यन्तं तनुं पाणिभ्यां वर्मवत् स्पृष्ट्वा, ओं रां वीर्यायास्त्राय फडिति साङ्गुष्ठतर्जन्यांसयोः क्रमेण शब्दयेत् । ओं यं तेजसे नेत्राभ्यां नम इति तर्जनीमध्यमाभ्यां युगपन्नेत्रद्वये, ओं णां तेजसे उदराय नम इति नाभ्यामङ्गुलीभिर्न्यस्य, ओं यं तेजसे पृष्ठाभ्यां नम इति पृष्ठयोः, ओं यं तेजसे बाहुभ्यां नम इति बाह्वोः, ओं यं तेजसे ऊरुभ्यां नम इत्यूर्वोः, ओं यं तेजसे जानुभ्यां नम इति जान्वोः, ओं यं तेजसे पादाभ्यां नम इति पादयोः अङ्गुलीभिर्न्यसेत् । ततः सास्त्रच्छोटेन साङ्गुष्ठतर्जन्यग्रेण पूर्वाद्या दिशः पूर्वं पश्चात् वह्न्याद्या विदिशश्च बध्नीयात्, साङ्गुष्ठतर्जन्यग्रेण भ्रामयन् सन्नात्मनः प्राकारं कुर्यात् । ओं बलाय कवचाय हुमिति देहावकुण्ठनं कुर्यात् । 

[[127]]

ततः, 

> इदं गुरुभ्यः पूर्वेभ्यः क्रियते शिरसा नमः ।  
मन्त्रज्ञानप्रदातृभ्यस्तद्गुरुभ्योपि साम्प्रतम् ॥  
नमस्ते मन्त्रराजाय नमस्तेऽष्टाक्षरात्मने ।  
नमस्ते चेतनाधारपरब्रह्माभिधायिने ॥  
स्थित्वान्तर्हृदये सर्वानात्मनस्सन्नियच्छते ।  
ऋषयेऽष्टाक्षरस्यान्तर्यामिणे हरये नमः ॥  
अष्टाक्षरमहामन्त्रवर्णसङ्ख्याभिधायिनीम् ।  
छन्दश्च देवीं गायत्रीं शिरसा प्रणमाम्यहम् ॥  
मन्त्रस्य दैवतं चापि परमात्मानमव्ययम् ।  
नारायणं परं ब्रह्म नतोऽस्मि शिरसा हरिम् ॥  
मन्त्रशक्तिः स्थिता यस्मिन्नाश्रितेष्टार्थसाधिनी ।  
पदं नारायणायेति शक्तिं तां प्रणतोऽस्म्यहम् ॥  
अकारादुत्थिताद्बीजाद्वासुदेवाभिधायिनः ।  
तद्बीजमस्य प्रभवं प्रणवं प्रणतोऽस्म्यहम् ॥
इति गुर्वादीन् प्रणम्य, मनसा गन्धाद्यैरभिपूज्य,

> सव्यं पादं प्रसार्य श्रितदुरितहरं दक्षिणं कुञ्चयित्वा  
जानुन्याधाय सव्येतरमितरभुजं नागभोगे निधाय ।  
पश्चाद्बाहुद्वयेन प्रतिभटशमने धारयन् शङ्खचक्रे  
देवीभूषादिजुष्टो जनयतु जगतां शर्म वैकुण्ठनाथः ॥ 

इति ध्यात्वा

[[128]]

> ओमर्थाय नमो नारायणायेत्येकवाक्यता ।  
न्यासोऽत्र नमसोऽर्थस्स्यात्तेनोपायपरो मनुः ॥  
ओमर्थनारायणीयशेषवृत्तिं नमो गिरा ।  
उपलक्ष्य तदेकात्मा कृत्स्नः फलपरो मनुः ॥  
आर्थनारायणस्यैव स्वमहं नास्म्यहं मम ।  
इति द्विवाक्ये जीवेशस्वरूपे तत्परो मनुः ॥  
आर्थनारायणस्याहं भरत्वेनार्पितो न मे ।  
भरोऽस्मीति द्विवाक्यस्सन् उपायैकपरो मनुः ॥  
आर्थनारायणस्याहं किङ्करस्तद्विरोधि मे ।  
न स्यादिति द्विवावाक्यस्सन् पुमर्थैकपरो मनुः ॥  
आयैवाहं नमो नारायणकैङ्कर्यमस्तु मे ।  
इति त्रिवाक्यो जीवेशस्वरूपफलतत्परः ॥  
आयैवास्मीत्येकवाक्यात् स्वरूपं शेषवाक्ययोः ।  
अनिष्टं नश्यतादिष्टं स्यादित्याह त्रिवाक्यतः ॥  
स्वरूपं तारनमसोरर्थो गोप्तृत्वयाचनम् ।  
शेषस्स्यातस्त्रिवाक्योऽसौ स्वरूपोपायतत्परः ॥  
केचित्तु चरमश्लोके द्वये चोक्तक्रमादिह ।  
भरन्यासपरं तारं शेषं फलपरं विदुः ॥
>
> [[129]]
>
> तारे स्वरूपं नमसि न्यासं शेषे फलार्थनम् ।  
प्राह त्रिवाक्यो मन्त्रोऽयमाहत्यार्था दशेरिताः ॥  
वाक्यैकत्वे योजने द्वे तिस्रो वाक्यद्वये तथा ।  
वाक्यत्रये पञ्चतय्यस्ताः पृथक्पृथगीरिताः ॥ 

इति करिकादर्पणोक्तक्रमेण निगमान्तदेशिकोक्तमन्त्रार्थमपि चिन्तयन् यथाशक्ति मूलमन्त्रं जपेत् ॥
</details>

<details><summary>आह्निकार्थप्रकाशिका</summary>

अथाष्टाक्षरजपप्रकारमाह **तत्प्रकार** इत्यादिना । पाद्मे चर्यापादे तृतीयाध्याये - 

> तलं पृष्ठं च करयोश्शोधयित्वास्त्रविद्यया ।  
अङ्गुलीनां च सर्वासां पर्वस्वाद्यन्तवर्तिषु ॥  
इष्यते प्रणवन्यासः मध्यमेषु च पर्वसु ।  
मन्त्राक्षराणि विन्यस्य न्यास एष सनातनः ॥  
पर्वदक्षिणतर्जन्याः प्रक्रम्याङ्गुलिपर्वसु ।  
दक्षिणेतरतर्जन्याः पर्वान्तं साधकोत्तमः ॥  
सृष्टिन्यासमिमं कुर्यात् व्यत्यासे न तु संहृतिः ।  
प्रक्रम्य तर्जनीपर्वकनिष्ठापर्वविश्रमः ॥  
स्थितावष्टाक्षरस्यैष मन्त्रन्यास उदीरितः ।  
ताभ्यां पादादिमूर्द्धान्तं देहे न्यस्येत्समन्ततः ॥  
व्यापकं कञ्चुकं यद्वत् मन्त्रस्त्वक्षरशस्ततः ।  
मूर्ध्नि नेत्रे मुखे चित्ते नाभ्यां गुह्ये च जानुनि ॥ 
>
> [[130]]
>
> चरणौ क्रमशः सृष्टौ न्यासो मन्त्रस्य इष्यते ।  
विपरीतक्रमो ज्ञेयः संहृतौ पालने पुनः ॥  
नाभ्यादिहृदयान्तेषु न्यासोऽङ्गेषु प्रकीर्तितः ।  
अष्टाक्षरस्य मन्त्रस्य स्थानान्येतानि तानि च ॥  
मूर्ध्नि मध्यमयाङ्गुल्या तर्जन्या सा च चक्षुषोः ।  
न्यसेन्मुखेऽनामिकया चाङ्गुष्ठेन च मन्त्रवित् ॥  
अङ्गुष्ठतर्जनीभ्यान्तु हृदये न्यसनं भवेत् ।  
तथाङ्गुष्ठकनिष्ठाभ्यां नाभौ न्यासः प्रशस्यते ॥  
विनाङ्गुष्ठेन शेषाभिः गुह्ये जानुनि चोभयोः ।  
समस्ताभिश्चरणयोरित्यष्टाक्षरभूमयः ॥ 

इति सङ्ग्रहेण करन्यासाङ्गन्यासभेदाः प्रदर्शिताः । पराशरसंहितायाम् – 

> अष्टाक्षरस्य मन्त्रस्य नरनारायणेति च ।  
ऋषिं चोक्त्वा ततो देवं नरनारायणेति च ॥ 

वासिष्ठसंहितायाम् 

> अष्टाक्षरस्य मन्त्रस्य ऋषिर्नारायणः स्मृतः ।  
छन्दश्च देवी गायत्री देवो नारायणस्स्वयम् ॥ 

इति ऋष्यादिकं प्रदर्शितम् । 

> ऋषयेऽष्टाक्षरस्यान्तर्यामिणे हरये नमः

इति वङ्गिवंशेश्वरोक्तेः अन्तर्यामी नारायण ऋषिरित्युक्तम् । भाष्यकारानुक्तो मन्त्रन्यासस्तच्छिष्याद्युक्तप्रकारेणानुष्ठेय इति ज्ञापनाय इत्याचार्यपादश्रीसूक्तेर्वङ्गिवंशेश्वरोक्तन्यासादिकमत्रानुगृहीतम् ।
</details>


[[131]]