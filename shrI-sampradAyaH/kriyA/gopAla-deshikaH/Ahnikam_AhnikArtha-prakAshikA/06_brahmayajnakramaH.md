+++
title = "०६ ब्रह्मयज्ञक्रमः"

+++

<details open><summary>मूलम्</summary>

अथ ब्रह्मयज्ञक्रमः

आचम्य, प्राणानायम्य, ब्रह्मयज्ञेन यक्ष्य इति सङ्कल्प्य, विद्युदसि विद्य मे पाप्मानमृतात्सत्यमुपैमीत्यप उपस्पृश्य, तूष्णीं त्रिरपः प्राश्य द्विः परिमृज्य, सकृदुपस्पृश्य, शिरस्सर्वाभिरङ्गुलीभिः चक्षुषी अनामिकया नासिके तर्जन्या श्रोत्रे कनिष्ठिकया, हृदयं तलेन चोपस्पृश्य शुचौ देशे दर्भानास्तीर्य तत्रासीनस्सपवित्रपाणिद्वन्द्वः त्रिः प्राणानायम्य, दक्षिणपादोत्तरमुपस्थं कृत्वा, दक्षिणजानुनि दक्षिणोत्तरौ पाणी कृत्वा, ओं भूर्भुवस्सुवः इति व्याहृतित्रयमुक्त्वा, ओं तत्सवितुर्वरेण्यं, ओं भर्गो देवस्य धीमहि, ओं धियो यो नः प्रचोदयादिति पादशः गायत्रीमुक्त्वा तत्सवितुर्वरेण्यं भर्गो देवस्य धीमहि, धियो यो नः प्रचोदयादित्यर्द्धर्चशश्च ओं तत्सवितुर्वरेण्यं भर्गो देवस्य धीमहि धियो यो नः प्रचोदयादित्यनवानं चोच्चरेत्, इति श्रौतप्रक्रिया । अथ वा, ओं भूः तत्सवितुर्वरेण्यं, ओं भुवः भर्गोदेवस्य धीमहि, ओं सुवः धियो यो नः प्रचोदयादिति पादशः, ओं भूः तत्सवितुर्वरेण्यं भर्गोदेवस्य धीमहि, ओं भुवः धियो यो नः प्रचोदयात् इत्यर्धशः, ओं सुवः तत्सवितुः + चोदयात् इत्यनवानं, ओं भूर्भुवस्सवः तत्स + चोदयादिति चोक्त्वा, वेदादीनुक्त्वा, अधीतक्रमेण स्वशाखायां प्रश्नमनुवाकं वा यथाशक्त्यधीत्य, पुंसूक्तं गायत्रीं दशकृत्वो वाऽधीत्य, ओं भूर्भुवस्सुवस्सत्यं तपः श्रद्धायां जुहोमीत्युक्त्वा, 

> ओन्नमो ब्रह्मणे नमो अस्त्वग्नये नमः पृथिव्यै नम ओषधीभ्यः, नमो वाचे नमो वाचस्पतये नमो विष्णवे बृहते करोमि 

इति त्रिरुक्त्वा, पृष्टिरसिवृश्च मे पाप्मानममृतात्सत्यमुपागामित्यप उपस्पृश्याचामेत् ।
</details>

[[139]]

<details><summary>आह्निकार्थप्रकाशिका</summary>

ब्रह्मयज्ञं प्रतिजानीते — **अथे**ति । तदुक्तं – 

> अथ ब्रह्मयज्ञं प्रत्यक्षतैत्तरीयश्रुत्याद्यनुसारेण उदित आदित्ये कुर्यात् । माध्यन्दिनानन्तरं वा भोजनात् पूर्वं वा यत्र कुत्रचिदवसरे वा । 

आदिपदेन स्मृतिपरिग्रहः । ननु रत्नाकरादिधर्मशास्त्रनिबन्धनेषु प्रातर्होमानन्तरं ब्रह्मयज्ञानुष्ठानमुक्तं, अत्र कथं होमात्पूर्वं ब्रह्मयज्ञकथनमिति चेन्न - 'उदित आदित्य' इति ‘प्रत्यक्षत्तैत्तिरीयादी'त्याचार्यपादानुगृहीतत्वात् । 'उदिते सूर्ये प्रातर्जुहोती'ति प्रत्यक्षश्रुतौ प्रातश्शब्दस्य षड्घटिकात्मककालपरतया ब्रह्मयज्ञानन्तरमपि होमकालसत्त्वेन कर्तुं शक्यत्वात् । अनुष्ठानप्रकारतदङ्गादिप्रतिपादकब्रह्मयज्ञविधायकश्रुतेः बलीयस्त्वात् । ‘अङ्गेषु यथाश्रयभावः' इत्यधिकरणश्रीभाष्यं – 

> यथोद्गीथादयः उपासनाश्रयाः क्रत्वङ्गतया प्रयोगविधिना नियमेनोपादीयन्ते 

इति । तत्र श्रुतप्रकाशिका - 

> प्रयोगविधिः अनुष्ठापकत्वदशापन्नविधिः, न तु ज्ञापकावस्थः 

इति । अत्र प्रयोगविधेः ज्ञापकत्वदशापन्नविध्यपेक्षया प्राबल्यमवगतम् । शिष्टाचारेणापि होमात्पूर्वं ब्रह्मयज्ञानुष्ठानमेव सिद्धम् । होमानन्तरं ब्रह्मयज्ञविधायकस्मृतिवचनान्युदाहृतश्रुतिविरुद्धतया विरोधाधिकरणनयेन दुर्बलानि । एतेन इतराह्निकोक्तं प्रातर्होमानन्तरं ब्रह्मयज्ञानुष्ठानं प्रत्युक्तम् ।

> ब्रह्मयज्ञेन यक्ष्यमाणः प्राच्यान्दिशि ग्रामादच्छदिर्दर्श उदीच्यां प्रागुदीच्यां वोदित आदित्य 

इत्यादिश्रुतिः । अछदिर्दर्शेछदिर्दर्शनरहिते देशे । छदिश्शब्दः गृहाच्छादकतृणादिपरः । ‘अथ पटलं छदि'रिति निखण्डुः । 

> अत्र कात्यायनः - 
>
>> यश्च श्रुतिजपः प्रोक्तो ब्रह्मयज्ञस्स उच्यते 
>
>> ततो वेद एव ब्रह्मयज्ञेऽध्येतव्यः, 

> पैठीनसिः -
>
>> स्वशाखाध्ययनं यत्तत् ब्रह्मयज्ञस्स उच्यते ।  
ब्रह्मयज्ञपरो विप्रो ब्रह्मलोके महीयते ॥ 
>
> अत्र स्वशाखेति विशेषितत्वादधीतमपि वेदान्तरं ब्रह्मयज्ञे नाध्येतव्यमिति सिद्धम् । 

[[140]]

कौर्मेऽपि — 

> यदि स्यात्तर्पणादर्वाक् ब्रह्मयज्ञः कृतो न हि ।  
कृत्वा मनुष्ययज्ञं वै ततः स्वाध्यायमारभेत् ॥  

शौनकः - 

> प्राणायामैर्दग्धदोषश्शुक्लाम्बरधरश्शुचिः ।  
यथाविध्यप आचम्य आहरेद्दर्भसंस्तरम् ॥  
पवित्रपाणी कृत्वा तु उपस्थे दक्षिणोत्तरौ + ब्रह्म यज्ञस्यापि महायज्ञत्वात् 
>
>> सर्वेषु यज्ञक्रतुष्विति । होष्यन्नप उपस्पृशेत् । विद्युदसि विद्य मे पाप्मानमिति । अथ हुत्वोपस्पृशेत् । वृष्टिरसि वृश्चमे पाप्मानम् 
>
> इति श्रुतेरत्रापि विद्युद्वृष्टी भवतः । ब्रह्मयज्ञेन यक्ष्य 

इत्यादिकं, 

> दर्भास्तरितशुचौ देशे उपस्थं कृत्वा प्राङासीनः त्रिः प्राणानायम्य सपवित्रौ दक्षिणोत्तरौ करौ कृत्वा तत्सवितुरिति पच्छोर्ध्वर्चशः ततस्सर्वा व्याहृतीः विहृताः पादादिष्वन्तेषु वा तथार्चयोरुत्तमां कृत्स्नायामिति ब्रह्मोपदेशोक्तक्रमेण सप्रणवमुच्चार्य 

इत्यादि 

स्मृतिरत्नावल्यां - 

> प्रणवं व्याहृतीश्चैव गायत्रीं च जपेत् क्रमात् ।  
पच्छोऽर्ध्वर्चश उच्छ्वासात् वेदादींश्चतुरो जपेत् ॥

शौनकश्च - 

> ओंपूर्वया व्याहृत्या सावित्रीमन्वाह पच्छोऽर्ध्वर्चशस्सर्वामिति द्यावापृथिव्यास्समीक्ष्यमाणः सम्मील्य वा । यथा युक्तमात्मानं मन्येत तथा युक्तोऽधीयीत । 

विष्णुश्च - 

> ओङ्कारं व्याहृतीस्तिस्रो गायत्रीं च तदित्र्यचम् ।  
मनस्येताननुस्मृत्य वेदादीन् समुपक्रमेत् ।  
एवं नित्यं प्रश्नमधीत्य ओं नमो ब्रह्मणे ।  
इति परिधानीयां त्रिरन्वाह । ततो वृष्टिरसीत्युक्त्वा अप उपस्पृश्य गृहानेति । 

अत्र मनुः - 

> आहैव स नखाग्रेभ्यः परमं तप्यते तपः ।  
यः स्रग्व्यपि द्विजोऽधीते स्वाध्यायं शक्तितोऽन्वहम् ॥
>
>> आनखाग्रेभ्य इत्यन्वयः । हेति प्रसिद्धौ । तप्यत एव । स्रग्वीति स्वैराचारं दर्शयति । तथा यदधीतेऽन्वहं शक्त्येति च । भूर्भुवस्सुवस्सत्यं तपश्श्रद्धायां जुहोमीत्युक्त्वा, परिधानीयां त्रिः जपेत् । ब्रह्मयज्ञविहीनश्च ब्रह्महा कीर्तितो बुधैरिति प्रत्यवायस्मृतेः । अनधीतवेदेनापि ब्रह्मयज्ञे गायत्री यथाशक्ति जप्तव्या । 

[[141]]

तथा मनुः - 

> अपां समीपे नितयो नैत्यकं विधिमास्थितः ।  
गायत्रीमप्यधीयीत गत्वारण्यं समाहितः ॥ 

श्रीविष्णुधर्मोत्तरे - 

> ब्रह्मयज्ञे जपेत्सूक्तं पौरुषं चिन्तयन् हरिम् ।  
स सर्वान् जपते वेदान् साङ्गोपाङ्गान् समाहितः ॥ 

अतोऽनधीतवेदोऽशक्तो वा ब्रह्मयज्ञे पुरुषसूक्तमेव जपेत् इत्युक्तं रत्नाकरवाक्यजातमनुसन्धेयम् ।

यदपरोक्तं — वरदराजीय इत्यादिना विष्णुगायत्र्यष्टाक्षरद्वादशाक्षरषडक्षरमन्त्ररत्नतद्विष्णोरिति सूक्तानां ब्रह्मयज्ञे जप्यत्वं वेदादिपदेन विवक्षितम् । स्मृत्यन्तरे 

> वेदधर्मपुराणानि सेतिहासानि शक्तितः ।  
ब्रह्मयज्ञप्रसिध्यर्थं विद्यां चाध्यात्मिकां जपेत् ॥

एतेन ब्रह्मयज्ञे च ‘वेदाश्चतुरो जपे'दित्यत्र तद्गुणसंविज्ञानो बहुव्रीहिरिति सिद्धमिति । तदयुक्तं – शिष्टेषु वेदगायत्रीपुंसूक्तव्यतिरिक्तानां विष्णुगायत्र्यादीनां जपानुष्ठानाभावात् । ‘वेदादींश्चतुर' इत्यत्र तद्गुणसंविज्ञानबहुव्रीहिसमासाश्रयणमप्ययुक्तं 'वेदधर्मपुराणानी'ति वचने वेदधर्मशास्त्रपुराणेतिहासाध्यात्मविद्यानां पञ्चानां जप्यत्वावगमेन 'चतुर' इत्यनन्वयप्रसङ्गात् । वेदानामादयः वेदादयः, तानिति तत्पुरुषसमास एव चतुर इत्यस्यान्वयोपपत्तेः । न च पूर्वोदाहृतरत्नाकरस्थवचनात् स्वशाखामात्रस्य ब्रह्मयज्ञोऽध्येतव्यत्वं सिद्धं, तत्कथं वेदादीनां चतुर्णां जप्यत्वमिति वाच्यं; 

> वेदादींश्चतुरो जपेत्,  
ओङ्कारं व्याहृतीस्तिस्रो गायत्रीं च तदित्र्यचम् ।  
मनसैताननुस्मृत्य वेदादीन् समुप्रक्रमेत् ॥ 

इति रत्नाकरोदाहृतवचनतः वेदादिभागजप्यत्वविधानात्, शिष्टाचाराच्च स्वशाखाव्यतिरिक्ताध्ययननिषेधस्य प्रश्नानुवाकादिविषयत्वस्य वक्तव्यत्वात् ।

यदप्यपराह्निके - अयं च यतिभिः कार्यः - 

> वेदान्तज्ञाननिष्ठो वा पञ्च यज्ञान् समाहितः ।  
कुर्यादहरहः स्नात्वा भिक्षान्नेन चरेद्बहिः ॥  
स्वाध्यायञ्चान्वहङ्कुर्यात् सावित्रीं सन्ध्ययोर्जपेत् ।  
अभ्यसेत्सततं वेदं प्रणवारव्यं सनातनम् ॥ 

इति व्यासस्मरणादित्युक्तम् । तदत्यन्तमसाधु । उदाहृतवचनयोः व्यासस्मृतौ प्रसिद्धनिबन्धनेषु चादर्शनात् । 

[[142]]

> पञ्चसूना गृहस्थस्य वर्तन्तेऽहरहस्सदा ।  
पेषिणी खण्डिनी छुल्ली उदकुम्भ उपस्करः ॥  
एताभिर्वाहयन्विप्रो बध्यते च मुहुर्मुहुः ।

व्यासः - 

> पञ्चयज्ञांश्च यो मोहान्न करोति गृहाश्रमी ।  
तस्य नायं न च परो लोको भवति धर्मतः ॥ 

इत्यादिभिः रत्नाकराद्युदाहृतवचनैः पञ्चयज्ञविधानस्य गृहस्थाधिकारित्वावगमात् । 

> नाध्येतव्यं न वक्तव्यं न श्रोतव्यं कथञ्चन 

इति यतिधर्मसमुच्चयसप्तमपर्वस्थवचनेन यतेर्वेदाध्ययनादिनिषेधाच्च । वर्णाश्रमकाण्डे व्यासः – 

> अभ्यसेत्सततं वेदं प्रणवाख्यं सनातनम् ।  
नाध्येतव्यं न वक्तव्यं न श्रोतव्यं कथञ्चन ॥ 

'नाध्येतव्य'मित्यादिकर्मकाण्डविषया, 'उपनिषदमावर्तये'दित्यादिश्रुतेरिति कर्मकाण्डाध्ययनत्यागोक्तेश्च । श्रीभाष्ये 

> ऊर्ध्वरेतसो यज्ञाद्यभावात् तदङ्गिका विद्या न सम्भवतीत्याशङ्क्याह अत एव चाग्नीन्धनाद्यनपेक्षा । 

तेषु विद्या केवलस्वाश्रमविहितकर्मापेक्षेत्यर्थः । र्सापेक्षा च यज्ञादिश्रुतेरश्ववत् । यदि विद्या यज्ञाद्यनपेक्षैवामृतत्वं साधयति तर्हि गृहस्थेष्वपि तदनपेक्षैव साधयितुमर्हतीति यतेः यज्ञाभावोऽनुगृहीतः । न च यज्ञशब्दः पञ्चमहायज्ञव्यतिरिक्तविषय इति वाच्यंं; लघुसिद्धान्ते तल्लब्धिः विवेकविमोकाभ्यासक्रियेत्यादिवाक्यस्थक्रियाशब्दस्य 

> पञ्चमहायज्ञाद्यनुष्ठानं शक्तितः क्रियेति निर्वचनं, 
>
>> क्रियावानेष ब्रह्मविदां वरिष्ठः, तमेतं वेदानुवचनेन ब्राह्मणा विविदिषन्ति यज्ञेन दानेन तपसा नाशकेन
>
> इति पञ्चमहायज्ञादिपरत्वस्यानुगृहीतत्वात् । 
>
>> त्यक्ते यज्ञादिधर्मे परभजनविधेरूर्ध्वरेतस्सु दृष्ट्या 
>
> इति श्रीसारावलीश्रीसूक्त्या 
>
>> यज्ञेन दानेन तपसा नाशकेन 

इति यज्ञादेर्ब्रह्मविद्याङ्गत्वेनोपदेशात् यज्ञाद्यनधिकृतेषूर्ध्वरेतस्सु यज्ञादिधर्मपरित्यागेऽपि परभजनविधेः दृष्टत्वात् 

इत्यादिकया अधिकरणचिन्तामणिश्रीसूक्त्या चोपदर्शितश्रीभाष्यार्थस्यैव प्रदर्शितत्वात् ।

[[143]]

श्रीतत्त्वटीकायां -

> यज्ञोपादानं गृहस्थोऽपि विमुच्यत इति स्मृतिसूचनार्थम् 

इति पञ्चमहायज्ञादीनां गृहस्थैकान्तत्वं ह्यनुगृहीतम् । पञ्चमहायज्ञानां गृहस्थधर्मत्वं 

> लब्ध्वानुज्ञां गुरोस्स्नात्वा सम्प्राप्य विधिवत्स्त्रियम् ।  
तया सह चरेद्धर्मं नित्यं स्वाध्यायतत्परः ।  
स्नातकव्रतशाली च पञ्चयज्ञपरायणः ॥ 

इत्यहिर्बुध्न्यसंहितापञ्चदशाध्यायवचनसिद्धम् । यतिषु पञ्चमहायज्ञाचारः क्वापि नास्ति । अतः प्राचीनसत्पथान्यधाकरणसम्भ्रमोऽज्ञानविजृम्भितः । यतेः प्रमाणाचार्यश्रीसूक्तिविरुद्धमिति पञ्चमहायज्ञानुष्ठानकथनं सद्भिरुपेक्ष्यम् । यदप्यपराह्निके - विधुराद्यैरपि ब्रह्मयज्ञः कार्यः अनाश्रमिणामपि विद्यानुग्रहः स्मर्यते – 

> जप्येनापि च संसिध्येत् ब्राह्मणो नात्र संशयः ।  
कुर्यादन्यं न वा कुर्यान्मैत्रो ब्राह्मण उच्यते ॥ 

इति । संसिध्येत् = जपाद्यनुगृहीतया विद्यया सिद्धो भवतीत्यर्थ इति श्रीभाष्ये भाषितत्वात् इदं मनुवचनं ब्रह्मयज्ञपरं; 

> ये पाकयज्ञाश्चत्वारो विधियज्ञसमन्विताः ।  
सर्वे ते जपयज्ञस्य कलां नार्हन्ति षोडशीम् ॥ 

इति तत्पूर्ववचनम् । ‘‘अयज्ञो वा एषः । योऽपत्नीकः" इति श्रुतौ यज्ञशब्दोऽग्निसाध्ययज्ञपरः, अन्यथा 

> कुर्यात् प्रतिदिनं वर्णी ब्रह्मयज्ञं च तर्पणम् 

इति स्मृतेरुक्तश्रुतिविरुद्धत्वेनाप्रामाण्यात् ब्रह्मचारिणोऽपि न स्यात् इति ब्रह्मयज्ञस्य विधुरादिकार्यत्वमुक्तम् । तदाग्रहमूलकभ्रममूलं; श्रीभाष्यादिविरुद्धत्वात् । 

> अन्तरा चापि तु तद्दृष्टेः 

इत्यधिकरणश्रीभाष्ये 

> न चाश्रमधर्मैरेव विद्यानुग्रह इति शक्यते वक्तुं, यज्ञेन दानेन तपसा नाशकेनेति दानादीनामाश्रमेष्वनैकान्तिकानामप्यनुग्राहकत्वश्रवणात् । तथानाश्रमिष्वपि विद्यादर्शनात् आश्रमानियतैर्जपोपवासदानदेवताराधनादिभिर्विद्यानुग्रहश्शक्यते कर्तुम् 

इति आश्रमानियतजपोपवासादिभिरनाश्रमिणां विद्यानिष्पत्तिमभिधाय 

> अपि स्मर्यते । अनाश्रमिणामपि जपादिभिरेव विद्यानुग्रहः स्मर्यते ।
>
> [[144]]
>
> जप्येनापि च संसिध्ये'दिति मनुवचनमुदाहृत्य 
>
> संसिध्येत् - जपाद्यनुगृहीतया विद्यया सिद्धो भवति 

इत्यनुगृहीतम् । ब्रह्मयज्ञः नाश्रमानियतः; उदाहृततत्त्वटीकाश्रीसूक्त्यहिर्बुध्न्यसंहितावचनादिभिस्तस्याश्रमनियतत्वावगमात् । श्रीतत्त्वटीकायां 'क्रियावाने ब्रह्मविदा'मिति श्रुत्यर्थविचारे 

> मत्वर्थीयस्य भूमपरतया विधुरादिब्रह्मयज्ञविद्याव्यावृत्तिपरं वा तेषां हि वर्णधर्ममात्रयोगित्वादरत्वम् अतस्त्वितरज्ज्यायो लिङ्गाच्चेति सूत्रसिद्धम् 

इत्यादिना 

> क्रियाशब्दस्य चित्तसमाधानादिमात्रव्यावृत्त्यैवमेतमित्याद्युपात्तम् 

इत्यन्तेन वाक्येन, 

> दारालाभे विरक्तेर्मृदिमनि च भवेदन्तरेणाश्रमान्यस्तस्मिन् निश्शेषधर्मत्यजि भवतु कथं ब्रह्मविद्येति चेन्न ।  
सामान्यैर्वर्णधर्मैर्गुणनियतियुतैस्साहि तत्रापि साङ्गा 

इति श्रीसारावलीश्रीसूक्त्या च विधुरादीनां वर्णधर्ममात्रयोगित्वं ह्यनुगृहीतम् । उदाहृतमनुवचनस्थजप्यशब्दो न ब्रह्मयज्ञपरः प्रकरणव्याख्यादिविरोधात् । तत्स्मृतिद्वितीयाध्याये – 

> विधियज्ञाज्जपयज्ञो विशिष्टो दशभिर्गुणैः ।  
उपांशुस्स्याच्छतगुणस्सहस्रो मानसः स्मृतः ॥ 

इति जपयज्ञस्य क्रियारूपयज्ञात् श्रैष्ठ्यमुपांशुमानसजपफलभेदञ्चाभिधाय 

> ये पाकयज्ञाश्चत्वारो विधियज्ञसमन्विताः ।  
सर्वे ते जपयज्ञस्य कलां नार्हन्ति षोडशीम् ॥ 

इति पूर्ववचनप्रतिपन्नजपयज्ञं प्रशस्य ‘जप्येनापि च संसिध्ये'दित्यनेनाश्रमविशेषानियतजपाद्यनुगृहीतविद्यया ब्रह्मप्राप्तिरभिहिता । मनुस्मृतिव्याख्याने उदाहृतमनुवचनमेवं व्याख्यातं - जप्येनेति । ब्राह्मणः जप्येनैव निस्सन्देहां सिद्धिं लभते । मोक्षप्राप्तियोग्यो भवति । अन्यत् यागादिकं करोतु न करोतु वा । यस्मान्मैत्रो ब्राह्मणः । ब्रह्मणस्सम्बन्धी । ब्रह्मणि नियत इत्यागमेषूच्यते । मित्रमेव मैत्रः । स्वार्थेऽण् प्रत्ययः । यागादिषु पशुबीजादिवधान्न सर्वप्राणिप्रियता भवति । तस्माद्यागादिना विनापि प्रणवादिजपनिष्ठो निस्तरतीति जपप्रशंसा । न तु यागादीनां निषेधः । तेषामपि शास्त्रीयत्वादिति । 

[[145]]

हारीतस्मृतौ चतुर्थेऽध्याये -

> प्राणायामत्रयं धीमान् यथान्यायमतन्द्रितः ।  
जपयज्ञं ततः कुर्यात् गायत्रीं वेदमातरम् ॥  
त्रिविधा जपयज्ञस्स्यात्तस्य तत्त्वं निबोधत ।  
वाचकश्च उपांशुश्च मानसश्च त्रिधा मतः ।  
त्रयाणामपि यज्ञानां श्रैष्ठ्यं स्यादुत्तरोत्तरम् ॥ 

इति जपयज्ञशब्दः मन्त्रजप एव प्रयुक्तः । अत्रिस्मृतौ द्वितीयेऽध्याये – 

> आलम्भयज्ञाज्जपयज्ञो विशिष्टो दशभिर्गुणैः ।  
उपांशुस्स्याच्छतगुणस्सहस्रो मानसः स्मृतः ॥

इति जपयज्ञपदं मन्त्रावर्तनपरं प्रयुक्तम् । भगवद्गुणदर्पणे ‘किञ्जपन्मुच्यते जन्तु'रित्येतद्व्याख्याने नियमविशेषवन्मन्त्राद्यावर्तनं जपः । 

> जप्येनापि च संसिध्येत् ब्राह्मणो नात्र संशयः ।  
कुर्यादन्यन्न वा कुर्यात् मैत्रो ब्राह्मण उच्यते ॥  
द्रव्ययज्ञाज्जपयज्ञो विशिष्टो दशभिर्गुणैः ॥ 

'यज्ञानां जपयज्ञोऽस्मी'ति जपश्रैष्ठ्या'दित्यादिना उदाहृतमनुवचनस्थजप्यपदस्य ब्रह्मयज्ञव्यतिरिक्तजपपरत्वमुपवर्णितम् । अतोऽत्र जप्यपदं न ब्रह्मयज्ञपरम् । किन्तु तद्व्यतिरिक्तमन्त्राद्यावर्तनपरमेवेति । यच्चोक्तं – 'अयज्ञो वा एषः योऽपत्नीक' इति श्रुतौ अग्निब्दोऽग्निसाध्ययज्ञपरः । अन्यथा 

> कुर्यात् प्रतिदिनं वर्णी ब्रह्मयज्ञं च तर्पणम् 

इति स्मृतेरुक्तश्रुतिविरोधेन ब्रह्मचारिणोऽपि ब्रह्मयज्ञो न स्यादिति । तन्मन्दं पूर्वोपदर्शितश्रीभाष्यलघुसिद्धान्तश्रीसूक्त्यनुसारेण पञ्चमहायज्ञसाधारणतयावगतस्य यज्ञशब्दस्य यज्ञविशेषे संकोचाभावात् । उक्तश्रुतेरपत्नीकसामान्यविषयतया कुर्यात् प्रतिदिनमिति विशेषशास्त्रविहितब्रह्मयज्ञस्य ब्रह्मचारिणि निराबाधात् । अहो भवतां महत्त्वं मीमांसकत्वस्य; यदुत्सर्गेणापवादबाधवर्णने प्रवर्तयति । 
>
> [[146]]
>
> विरोधाधिकरणस्य स्पष्टार्थं श्रुतिविषयत्वाद् 

इति श्रीस्तोत्रभाष्येऽनुगृहीतत्वेनोक्तसामान्यश्रुत्योक्तस्मृतिविशेषबाधवर्णनस्य हास्यत्वात् । रत्नाकरे — विधुरं प्रकृत्यत्रिः -

> साग्निकः पितृयज्ञान्तं बलिकर्म समाचरेत् ।  
अनग्निर्हुतशेषन्तु बलिं काकबलिं हरेत् ।  
पुरुषयज्ञादृते नान्यदनग्नेस्तु महामखे । 

तुशब्दाभ्यां देवादियज्ञचतुष्टयं व्यावर्त्यते । स्वाध्यायाविस्मृत्यर्थं वेदमधीयीत, न ब्रह्मयज्ञं कुर्यादिति विशेष्यते । 

> पञ्चकॢप्ता महायज्ञाः प्रत्यहं गृहमेधिनाम् 

इति पराशरेण पञ्चमहायज्ञानां गृहमेधिविषयत्वस्मरणात् । मनुष्येभ्यो दानमिति न विरोधः । इति अनाश्रमिणां ब्रह्मयज्ञनिषेधः स्थापितः । भवदभिमतवैकुण्ठदीक्षितीये — 

> अयज्ञो वा एषः योऽपत्नीकः 

इति श्रुतिं प्रस्तुत्य पाणिग्रहणादधिगृहमेधिनो व्रतमित्यादिभिः पञ्चमहायज्ञानां गृहमेधिविषयशिष्टत्वात् अपत्नीकस्यायज्ञत्वश्रुतेश्च न विधुरस्य ब्रह्मयज्ञप्रसङ्गः । ब्रह्मचारिभिस्तु ब्रह्मयज्ञः कर्तव्य एव । तथा च नारदीये –

> सायं प्रातस्त्वग्निकार्यं यथाकालं जितेन्द्रियः ।  
कुर्यात् प्रतिदिनं वर्णी ब्रह्मयज्ञं च तर्पणम् ॥ 

इति रत्नाकरपक्ष एवादृतः । अतः प्रमाणाचार्यश्रीसूक्तिशिष्टानुष्ठानविरुद्धं विधुरादिब्रह्मयज्ञानुष्ठानवर्णनमिति सद्भिर्विभावनीयम् ।
</details>

<details open><summary>मूलम्</summary>

प्रातर्ब्रह्मयज्ञाकरणे माध्याह्निकानन्तरं तर्पणात्पूर्वं वैश्वदेवावसाने वा ब्रह्मयज्ञं कुर्यात् ।
</details>

<details><summary>आह्निकार्थप्रकाशिका</summary>

श्रुत्युक्तकाले ब्रह्मयज्ञानुष्ठानासम्भवे कालान्तरे तत्करणमाह - **प्रातरि**त्यादिना । **माध्याह्निकानन्तरं तर्पणात् पूर्वमि**ति । अत्र "अथ ब्रह्मयज्ञं प्रचक्षते तैत्तरीये"त्याद्याचार्यपादश्रीसूक्तिः पूर्वं प्रदर्शिता । 

[[147]]

व्यासस्मृतौ -

> ततो मध्याह्नसमये स्नानार्थं मृदमाहरेत् 

इत्युपक्रम्य, 

> प्रदक्षिणं समावृत्य नमस्कुर्यात्ततः क्षितौ ।  
निष्पीड्य स्नानवस्त्रं तु द्विराचम्य... ॥ 

इत्यन्तैर्वचनैर्माध्याह्निकस्नानसन्ध्योपासनगायत्रीजपप्रदक्षिणनमस्कारवस्त्रनिष्पीडनान्युक्त्वा 

> ततस्सन्तर्पयेद्देवान् ऋषीन् पितृगणानपि ।  
आदावोङ्कारमुच्चार्य नामान्ते तर्पयामि च ॥  
देवान् ब्रह्मऋषींश्चैव तर्पयेदक्षतोदकैः ।  
तिलोदकैः पितॄन् भक्त्या सूत्रोक्तविधिना ततः ॥ 

इत्यादिना देवर्षितर्पणं विहितम् । श्रीपाञ्चरात्ररक्षायां श्रीपञ्चरात्रव्यासस्मृत्यैककण्ठ्यसमर्थनावसरे ततस्तृतीयकालकर्तव्यमाह - 

> ततो मध्याह्नसमये स्नानार्थं मृदमाहरेत् 

इत्यादिना । 

> स्नाने चैवं भगवदनुसन्धानमाह 
>
>> अभिमन्त्र्य जलं मन्त्रैरब्लिङ्गैर्वारुणैश्शुभैः ।  
भावपूतं तदव्यग्रं ध्यायन्वै विष्णुमव्ययम् ॥  
आपो नारायणोद्भूतास्ता एवास्यायनं पुनः ।  
तस्मान्नारायणं देवं स्नानकाले स्मरेद्बुधः ॥ 

इत्यादिना स्नानेब्लिङ्गवारुणादिमन्त्रकरणकत्वनारायणस्मरणादिकं विधाय 'तर्पणे' 'आदावोङ्कारमुच्चार्ये'त्यादि सार्द्धश्लोकमुदाहृत्य 

> अत्र प्रणवपूर्वकत्वेन भगवदात्मकत्वानुसन्धानं विहितम् । तदेव नित्ये भाष्यकारैरपि दर्शितम् । देवान् ऋषीन् पितॄन् भगवदात्मकान् ध्यात्वा सन्तर्प्य 

इति माध्याह्निकानन्तरकर्तव्यदेवर्षितर्पणं भाष्यकारानुगृहीतमिति दर्शितम् ।

[[148]]

तत्स्मृतावुत्तरत्र वैश्वदेवपञ्चमहायज्ञादिकं प्रतिपाद्य 

> यदि स्यात्तर्पणादर्वाक् ब्रह्मयज्ञः कृतो॒ न हि ।  
कृत्वा मनुष्ययज्ञं वै ततः स्वाध्वायमारभेत् ॥ 

इति तर्पणात् पूर्वं ब्रह्मयज्ञाकरणे मनुष्ययज्ञानन्तरं ब्रह्मयज्ञो विहित इति तर्पणात्पूर्वमपि ब्रह्मयज्ञानुष्ठानकालोऽस्तीति प्रतीयते । एवं रत्नाकरादिनिबन्धनेषु तर्पणात्पूर्वं ब्रह्मयज्ञविधायकानि वचनानि प्रदर्शितानि । एवञ्च माध्याह्निकसन्ध्योपास्त्यनन्तरं व्यासस्मृतिविहितदेवर्षिपितृतर्पणानामाचार्यपादानुगृहीतत्वादुक्ततर्पणानुष्ठानं नास्तीति कस्यचित् वचनमविमर्शकृतमेवेति बोध्यम् । 

> सन्ध्योपासनानन्तरकृत्यञ्चैवं विवृतं — 
>
>> अभिवाद्य गुरून् वृद्धान् तथा भागवतान् क्रमात् ।  
प्रविश्य स्वाश्रमं देवमभिगम्य यथाविधि ॥ 
>
> इत्याचार्यपादानुगृहीतत्वेन सन्ध्योपास्त्यनन्तरं गुर्वादिवन्दनं कार्यम् । यदुक्तं गोविन्दराजीये -
>
>> विनीतवदुपागम्य राघवौ प्रणिपत्य च 
>
> इति रामायणश्लोके । अत्र भिक्षुरूपस्य हनुमतः गृहस्थश्रीरामप्रणामावगमात् अन्यत्रापि भिक्षुणा गृहस्थवन्दनं कार्यमिति विज्ञायते । संन्यासिनो गृहस्थादिप्रणामनिषेधकवचनानि अनभिज्ञगृहस्थविषयाणीति मन्तव्यानि । यदि हि ज्ञानाधिकं गृहस्थं दृष्ट्वा कर्ममात्रेणाधिको यतिर्न प्रणमेत्, तर्हि 
>
>> विप्राणां ज्ञानतो ज्यैष्ठ्यम् 
>
> इति मनुवचनं विरुध्येत । न हि तत्प्रणामनिषेधकमनुवचनं किञ्चिद्दृश्यते, किन्तु अनारभ्याधीतमदृष्टाकरं यत्किञ्चित् यतिप्रणामनिषेधकवचनं किंवदन्तीसिद्धं, तस्य विषयोऽज्ञगृहस्थादिरूपः 

इति । तदसङ्गतं तत्र भिक्षुपदस्य याचकपरत्वेन यतिपरत्वासम्भवात् । तथा हि - 

> कृत्येषु वाली मेधावी राजानो बहुदर्शनाः ।  
भवन्ति परहन्तारस्ते ज्ञेयाः प्राकृतैर्नरैः ॥ 

इति श्लोकः एवं गोविन्दराजीये व्याख्यातः 

> कृत्येष्विति । कृत्येषु कर्तव्यकार्येषु वाली मेघावी दूरदर्शी । स्वभावश्चायं राज्ञामित्याह - राजान इति । बहुदर्शनाः बहूपायज्ञाः । परहन्तारो भवन्ति, ते प्राकृतैः दीनवेषधरैः ज्ञेयाः । तौ त्वया प्राकृतेनैव गत्वा ज्ञेयौ प्लवङ्गम 

इति । 

[[149]]

तत्र गोविन्दराजीयव्याख्या ‘प्राकृतेन प्राकृतवेषेणे’ति । उदाहृतश्लोकव्याख्यानुसारेणा उत्तरस्य 

> कपिरूपं परित्यज्य हनुमान्मारुतात्मजः ।  
भिक्षुरूपं ततो भेजे शठबुद्धितया कपिः ॥ 

इति श्लोकस्यार्थपरामर्शे श्रीरामलक्ष्मणदर्शनभीतेन महाराजेन ‘ते ज्ञेयाः प्राकृतैर्नरै'रिति राजनीतिं प्रदर्श्य’ 'तौ त्वया प्राकृतेनैव गत्वा ज्ञेयौ प्लवङ्गमे'त्याज्ञप्तो हनुमान् कपिरूपं परित्यज्य भिक्षुरूपं भेज इत्यर्थलाभात् प्राकृतशब्दस्थानपठितं भिक्षुपदं दीनवेषधरचारपरमिति प्रतीयते । न हि प्राकृतशब्दः सन्यासिपरो युक्तः, ‘प्राकृतस्तब्ध’ इति श्रीगीतास्थप्राकृतपदं ह्यनधिगतविद्य इति श्रीगीताभाष्ये विवृतम् । नह्यज्ञस्य सन्न्यासेऽधिकारः । 

> इतिहासपुराणाभ्यां श्रुत्या च प्रतिबोधितः ।  
यतते परमं स्थानं यतनात्स यतिर्भवेत् ।  
चीर्णवेदव्रतो विद्वान् ब्राह्मणो मोक्षमाश्रयेत् ॥ 

इत्यादिभिः यतिधर्मसमुच्चय-द्वितीयपर्वस्थवचनैः, 

> प्रवृत्तिलक्षणो योगो ज्ञानं सन्न्यासलक्षणम् ।  
तस्मात् ज्ञानं पुरस्कृत्य संन्यसेदिह बुद्धिमान् ॥ 

इत्याश्वमेधिकपर्वत्रयस्त्रिंशाध्यायवचनेन चेतिहासपुराणश्रवणाधीनज्ञानवेदव्रतादिविशिष्टस्य ज्ञानं पुरस्कृत्य सतः संन्यासाधिकारावगमात् । ‘दीनवेषधरै’रिति स्वव्याख्याविरोधाच्च । 

> निस्वस्तुदुर्विधो दीनो दरिद्रो दुर्गतश्च स 

इति निखण्डुः । 'कच्चित्सर्गस्थस्य कच्चिदष्टादशान्येष्वि'ति श्लोकस्य व्याख्याने - 

> तथोक्तं नीतिशास्त्रे 
>
>> चारान्विचारयेत्तीर्थेष्वात्मनश्च परस्य च ।  
पाषण्डादीनविज्ञाता नन्योन्य[[??]]मितरैरपि ॥ 

इति स्वेनैव पाषण्डादिरूपत्वं चाराणामुक्तम् । 

[[150]]

श्रीभागवते चतुर्थस्कन्धे एकोनविंशेऽध्याये - 

> कपालखट्वाङ्गधरं वीरो नैनमबाधत ।  
यानि रूपाणि जगृहे इन्द्रो हयजिहीर्षया ।  
तानि पापस्य षण्डानि लिङ्गं पाषण्डमुच्यते ।  
एवमिन्द्रो भरत्यश्वं वैरियज्ञजिघांसया ।  
तद्गृहीतविसृष्टेषु पाषण्डेषु मतिर्नृणाम् ।  
धर्म इत्युपधर्मेषु नग्नरत्नपटादिषु ।  
प्रायेण सज्जते भ्रान्त्या......., 

इत्यादिवचनैः पाषण्डवेषः रक्तवस्त्रकपालधारणरूपः प्रतीयते । विज्ञानेश्वरीयप्रायश्चित्तप्रकरणे - 'पाषण्डानाश्रिता' इत्येतद्व्याख्याने –

> नरशिरःकपालादिश्रुतिबाह्यलिङ्गधारणं पाषण्डम् । तद्येषान्ते पाषण्डिनः 

इत्युक्तम् । मुद्राराक्षसनाटके प्रथमाङ्के – 

> प्रयुक्ताश्च स्वपक्षपरपक्षयोरनुरक्तापरक्तजनजिज्ञासया बहुविधवेषभाषाचारसञ्चारवेदिनो नानाव्यञ्जनाः प्रणिधयः 

इत्यादेः 'स मया क्षपणकलिङ्गधारी'त्यन्ताद्वाक्याच्चास्य क्षपणकलिङ्गधारणं प्रतीयते । लोकेऽपि राजकलहकाले देशसञ्चारिणो याचकान् तद्वेषधरचारत्वभ्रान्त्या कारागारे रुन्धन्ति । नहि यतेः भगवदवतारतया स्मृतिसिद्धस्य पाषण्डादिरूपत्वं भवति । अत्र 

> भिक्षुरूपं ततो भेजे, भिक्षुरूपप्रतिच्छन्नं, भिक्षुरूपं परित्यज्य 

इति भिक्षुपदान्येव प्रयुक्तानि । 

> परिव्राजकरूपधृक् श्लक्ष्णकाषायसंवीतश्शिखी छत्री उपानही ।  
वामे चांसेऽवसज्ज्याथ शुभे यष्टिकमण्डलू ॥ 

इति परिव्राजकयष्टिकमण्डल्वादिपदानि रावणे प्रयुज्यन्ते, न हनूमति । 
>
> [[151]]
>
> मर्यादानां च लोकस्य कर्ता कारयिता 

इति प्रशंसितेन श्रीरामरूपभगवताऽत्रिभरद्वाजसुतीक्ष्णागस्त्यविषय इव तत्सहधर्मचारिण्या वैदेह्या रावणमुद्दिश्येव हनुमतः संन्यासित्वे तत्प्रणामादिकं कृतं स्यात्, न तथा ग्रन्थे दृश्यते ।

‘विप्राणामि'ति मनुवचनं न यतेः गृहस्थप्रणामविधायकं, येन तत्प्रणामनिषेधवचनानामज्ञगृहस्थविषयता स्यात् । किन्तु विप्राणां ज्ञानहीनापेक्षया ज्ञानिनः श्रैष्ठ्यपरम् । यतेः गृहस्थप्रणामनिषेधकमनुवचनं नास्तीति यतेर्गृहस्थप्रणामस्सिध्यतीति कथनमप्यसङ्गतं,

> स्वधर्मस्थान् यतीन् वृद्धान् देवांश्च प्रणमेद्यतिः ।  
नान्यमाश्रमिणं कञ्चित् प्रशस्तमपि तन्नमेत् ॥ 

इति यतिधर्मसमुच्चयनवमपर्वोपात्तवसिष्ठ-वचनेन प्रशस्तगृहस्थनमस्कारस्य निषिद्धात् [[निषेधात्??]] । मनुस्मृतिनिषेधवचनमेवापेक्षितमिति नियमाभावात् । विस्तरस्तु श्रीपरकालस्वाम्यात्रेयवेङ्कटाध्वरिकृतयतिप्रतिवन्दनखण्डनयोरनुसन्धेयः । अतो यतेः गृहस्थवन्दनकथनं श्रीरामायणश्लोकपूर्वोत्तरस्वव्याख्याराजनीतिधर्मशास्त्रलोकवृत्तान्तविरुद्धमिति बोध्यम् ।
</details>

<details open><summary>मूलम्</summary>

अथ तीर्थासन्नविष्ण्वायतनं विविक्षुः 

> प्रासादं देवदेवीयमाचार्यं पाञ्चरात्रिकम् ।  
अश्वत्थं च वटं धेनुं सत्समूहं गुरोर्गृहम् ।  
दूरात् प्रदक्षिणीकुर्यान्निकटे प्रतिमां विभोः ।  
दण्डवत् प्रणिपातैश्च नमस्कुर्याच्चतुर्दिशम् ॥ 

इत्युक्तरीत्या प्रदक्षिणीकृत्य दण्डवच्चतुर्दिक्षु युग्मान् प्रणामान् कृत्वा, विष्वक्सेनं द्वारपालांश्च प्रणम्यानुज्ञाप्य, भगवन्मन्दिरं प्रविशेत् । 

[[152]]

ततो भगवन्तमष्टाङ्गादिप्रणामेन यथार्हं प्रणम्य, भगवतः पुरतः शास्त्रोक्तद्वात्रिंशदपचारादिगन्धरहितो दक्षिणतः स्थित्वा, गुरुपरम्परया भगवन्तं शरणमुपगम्य पावनमनोहस्तदर्शनानन्दबृंहितसर्वाङ्गस्तादृशशरणागतिफलभूतत त्कालोत्पन्नभगवत्प्रेमपरीवाहरूपाणि स्तव्यस्तवप्रियवशीकरणानि स्तोत्राणि पठेत् । तत्र च भगवत्प्रसादलब्धतुलसीदलपादोदकादिकं यत्किञ्चिदपि प्रणिपातपुरस्सरं सहर्षोत्फुल्लकपोलः शिरसा सम्भाव्य यथार्हमुपयुञ्जीत । एवं भगवत्सेवया आत्मानं कृतार्थं मन्यमानः भगवदनुज्ञया क्वचिन्निभृतमुपविश्य जपादिभिरुपासीत । ततः 

> चक्रवत् भ्रामयेन्नाङ्गं पृष्ठभागं न दर्शयेत् ।  
पश्चाद्भागेन निर्गच्छेद्देवतासन्निधौ सुधीः ॥ 

इत्युक्तनियमविशिष्टः परिहृतापचारः प्रणम्य विष्वक्सेनादीनप्यनुज्ञाप्य निर्गत्य वारिपूरितं सुवर्णरजतताम्रादिपात्रमादाय, पाषण्डादिदर्शनालापवर्जितः
</details> 

<details><summary>आह्निकार्थप्रवेशिका</summary>

ततः तीर्थासन्नभगवदालयप्रवेशादिकमाह - **अथ तीर्थासन्नेत्या**दिना । तदुक्तं - 

> तीर्थस्नानसमनन्तरं महाभारतोक्तप्रकारेण तीर्थासन्नविष्ण्वायतनं च नमस्कुर्यात् 

इत्यादिना, 

> प्रवेशे निर्गमे चैव विष्वक्सेननतिं चरेत् 
>
> आचार्यदर्शने भगवन्नामग्रहणे चाञ्जलिबन्धादिकं तत्र तत्रोक्तं ग्राह्यम् । दर्शितश्चायमाचारः सम्भवपर्वणि व्यासप्रस्तावे – 
>
>> महर्षेः कीर्तनात्तस्य भीष्मः प्राञ्जलिरब्रवीत् 

इत्यादिना । 

[[153]]

> श्रीशाण्डिल्यस्मृतौ – 
>
>> निधाय दण्डवद्देहं प्रसार्य चरणौ करौ ।  
बध्वा मुकुलवत्पाणी प्रणामो दण्डसंज्ञिकः ॥  
पादौ शिरस्तथा हस्तौ निकुञ्न्य[[??]] मुकुलाकृती ।  
मनोबुध्यभिमानैश्च प्रणामोऽष्टाङ्गसंज्ञितः ॥  
समस्तिष्क-प्रणामस्स्यादञ्जलिं मस्तके न्यसेत् ।  
प्रणामस्सम्पुटस्स [[??]] स्यात् हृदयेऽञ्जलिमर्पयेत् ॥  
प्रह्लाङ्गस्सम्पुटं कुर्यात्सा प्रह्वाङ्गनमस्क्रिया ।  
मस्तिष्कं सम्पुटं चैव प्रह्वाङ्गं च त्रयं बुधैः ॥  
कृतयोरनयोः कार्यमन्यथा विकलं भवेत् । 

> श्रीसात्वते - 
>
>> मनोबुध्यभिमानेन सह न्यस्य धरातले ।  
कूर्मवच्चतुरः पादान् शिरस्तत्रैव पञ्चमम् ॥ 
>
> इति । 
>
>> प्रदक्षिणसमेतेन त्वेवंरूपेण सर्वदा ।  
अष्टाङ्गेन नमस्कृत्य ह्युपविश्याग्रतो विभोः ॥ 

इति 

> भगवतीव सम्यक् ज्ञानप्रदातृष्वपि भक्तिप्रकर्षादीदृशाः प्रणमा [[णा??]] उपपद्यन्ते । 
>
>> भगवद्वन्दनं स्वाद्यं गुरुवन्दनपूर्वकम् ।  
क्षीरं शर्करया युक्तं स्वदते हि विशेषतः ॥  
नमस्कारोऽत्र विज्ञेयः प्रणिपातपुरस्सरः ।  
आचार्यादन्यतो ज्ञेया या केवलनमस्क्रिया ॥ 

इति श्रीस्तोत्रभाष्यस्थश्रीसूक्तयोऽनुसन्धेयाः । एतद्विस्तरस्तत्र तत्र श्रीपाञ्चरात्ररक्षायां च द्रष्टव्यः । भगवदपचारभेदप्रमाणानि श्रीपाञ्चरात्ररक्षादौ विस्तरेण प्रदर्शितानि ।

> भगवदालयलब्धतुलसीपादोदकादिकं यथार्हमुपयुञ्जीत 

इति श्रीपाञ्चरात्ररक्षोक्तेरालयलब्धचन्दनकुसुमादिकमुपवासदिने धार्यमिति केषाञ्चिदुक्तिः परास्ता । 

[[154]]

श्रीपौष्करसप्तत्रिंशाध्यायवचनानि 

> ततः प्रदक्षिणीकृत्य द्विचतुस्सङ्ख्ययाब्जज ।  
नैकत्रिपञ्चसप्ताख्यगणना विषमं हि यत् ॥  
यतस्समो हि भगवान् देवस्सर्वस्य वै स्वयम् ।  
स्मरन्नष्टाक्षरं बुध्या असकृद्वितते क्षितौ ॥  
सङ्कटे सति भूभागे भगवत्यग्रतः स्थितः ।  
यथा तु भक्तितः कुर्याद्वध्वा तु करसम्पुटम् ॥ 

इत्यन्तानि; पारमेश्वराष्ठा[[??]]ध्यायस्थवचनानि च 

> द्विधा प्रदक्षिणं कुर्यात् प्रणामं च तथाविधम् ।  
नैकत्रिपञ्चसप्ताख्यगणनाविषमं हि यत् ।  
यतस्समो हि भगवान् देवस्सर्वस्य वै हरिः ॥ 

इत्यादीन्यत्रानुसन्धेयानि ।

आचार्यैस्सह भगवदालयगमने आचार्यानुवर्तनमेव कार्यम् । न भगवदनुवर्तनम् । 

> आचार्योपासनं शौचम् । देवमिवाचार्यमुपासीत 

इत्यादिप्रमाणप्रतिपन्नाचार्योपासनस्य प्राचार्यसन्निधौ यथा अपवादोऽस्ति तथापवादाभावात् आचार्यानुशासने सति भगवदनुवर्तनं कार्यं, 

> तमिमं सर्वसंपन्नमित्यादि களில்படியே सर्वपरमाचार्य னான सर्वेश्वरन्सन्निधि யில் आचार्यानुशिष्ट மான भगवदनुवर्तनं प्रधानम् 

इति श्रीप्रधानशतकश्रीसूक्तेः । आचार्यप्राचार्यसमवाये प्राचार्यानुवर्तनविधाय्यपवादशास्त्रादाचार्यानुवर्तनविधायिशास्त्रं तदाचार्यसन्निधानव्यतिरिक्तविषयम् । तद्वत् आचार्यानुशासनं भगवत्सन्निधावाचार्यानुवर्तनापवादरूपमिति हृदम् । 

[[155]]

न च श्रीपाञ्चरात्ररक्षायां — 'अप्रणामस्तदग्रत' इति भगवदग्रे प्रणामाकरणस्यापचारत्वावगमात् आचार्यसन्निधौ तदनुशासनाभावेऽपि भगवत्प्रणामादिकं कार्यमिति वाच्यम् । तस्याचार्यासन्निधिविषयत्वस्याङ्गीकार्यत्वात् । भगवदाचार्यकैङ्कर्ययोः युगपदनुष्ठानविरोधे भगवत्कैङ्कर्यत्यागे नाचार्यकैङ्कर्याङ्गीकारस्य 

> அவ்விரண்டிலும் प्रधान ம் आचार्यकैङ्कर्य ம். भगवान् பக்கலிலே போலே 

इत्यादि 

> आचार्यकैङ्कर्य த்தைவிட்டு भगवत्कैङ्कर्यादि களிலே இழியக் கடவனல்லன்

इति रहस्यरत्नावलीतद्धृदयप्रतिपादितप्रमाणसहितन्यायस्य भगवदाचार्यप्रणामविषयेऽपि तुल्यत्वात् । तथैव सत्सम्प्रदायस्थाचार्यशिक्षितशिष्टाचारदर्शनाच्च ।
</details>

<details open><summary>मूलम्</summary>

गृहमागत्य सुप्रक्षालितपाणिपादः स्वयं पूर्वाहृतेन मणिकस्थेन वा वारिणा स्वगृहं सम्प्रोक्ष्य स्वसूत्रोक्तप्रकारेण औपासनाग्निं भगवदात्मकं हुत्वा, स्रक्चन्दनवासोभूषणताम्बूलाद्यलङ्कृतः सुप्रक्षालितपाणिपादो यागगृहं प्रविश्य दूरात् द्वारपालान् प्रणम्यानुज्ञाप्य निकटे गत्वा 

> कौसल्यासुप्रजाराम पूर्वा सन्ध्या प्रवर्तते ।  
उत्तिष्ठ नरशार्दूल कर्तव्यं दैवमाह्निकम् ॥  
वीर सौम्य प्रबुध्यस्व कौसल्यानन्दवर्धन ।  
जगद्धि सर्वं स्वपिति त्वयि सुप्ते नराधिप ॥ 

> यामिन्यपैति यदुनाथ विमुञ्च निद्रामुन्मेषमृच्छति तवोन्मिषितेन विश्वम् ।  
जातः स्वयं खलु जगद्धितमेव कर्तुं धर्मप्रवर्द्धनधिया धरणीतलेऽस्मिन् ॥ 
</details>

[[156]]

<details><summary>आह्निकार्थप्रकाशिका</summary>

पाषण्डादिदर्शनालापादिवर्जितः **गृहमागत्ये**ति । 

> पाषण्डावेक्षणादीनि वर्जयेद्यत्नतः पथि ।  
पाषण्डादिभिरालापदर्शनादीनि वर्जयेत् ॥

इति वङ्गिवंशेशनारायणमुन्युक्तमिहानुसन्धेयम् । यदपरोक्तं – अवैष्णवैः सम्भाषणादिकं न कार्यं, 

> सम्प्रश्नासनदानानि न कुर्यादानृशंस्यत 

इति भरद्वाजसंहितोक्तेरिति । तन्न - 

अवैष्णवं न वन्देत नार्चयेद्विधिपूर्वकम् ।  
सम्प्रश्नासनदानानि कुर्याद्वाप्यानृशंस्यतः ॥  
अभक्तमच्युतस्यापि नावमन्येत कञ्चन ।  
हितं वा बोधयेत्साधोर्दद्याद्वा किञ्चिदीप्सितम् ॥ 

इति भरद्वाजसंहितावचनानां प्राचीनानेककोशस्थत्वेन हितबोधनेप्सितकिञ्चिद्दानप्रतिपादनात् सम्प्रश्नादेर्विहितत्वात् । ‘सम्प्रश्नासनदानानि न कुर्या'दिति तत्र पाठस्याप्रामाणिकत्वात् पूर्वोत्तरविरुद्धत्वाच्च । 
</details>

<details open><summary>मूलम्</summary>

सुखाय सुप्रातमिदं तवास्तु जगत्पते जागृहि नन्दसूनो ।  
अम्भोजमन्तश्शयमञ्जुतारलोलम्बमुन्मीलतु लोचनन्ते ॥

इत्यादिभिर्भगवन्तं प्रबोध्य, पत्रपुष्पफलादिभिर्देशकालानुगुण्येनार्चयित्वा, अष्टाङ्गेन प्रणम्य भक्तिभारावनमितस्सन् द्वयमुच्चार्य, तदर्थविवरणरूपमितगद्यमनुसन्धाय 

> सत्यज्ञानानन्दस्वरूप अमलवत्सल स्वामिन् सुशील सुलभ सर्वज्ञ सर्वशक्ते परमकारुणिक कृतज्ञ स्थिर परिपूर्ण परमोदार शुद्धसत्त्वमयदिव्यमङ्गलविग्रहोपेत श्रीमन्नारायण अत्यन्ताकिञ्चनोऽहमितस्त्वदानुकूल्यमेव करिष्ये, त्वत्प्रातिकूल्यं न करिष्ये, त्वमेवोपायान्तरस्थाने स्थित्वा,

[[157]]

एतत्क्षणोत्तरकालीनसायमभिगमनपर्यन्तकैङ्कर्योत्पादनरूपरक्षां एतत्कैङ्कर्याराध्यताभ्युपगमद्वारेण करिष्यसीति सुदृढमध्यवस्यामि त्वमेवैतद्रक्षां कुरुष्व, देहेन्द्रियादिलक्षणोऽहं मदीयत्वेनाभिमतञ्च सर्वस्वामिने श्रीमते नारायणाय तुभ्यमेव न मम, निरुक्तकैङ्कर्योत्पादनरूपरक्षाभर-उक्तगुणविशिष्टाय तुभ्यमेव, न मम । एतद्रक्षाफलमपि तादृशाय तुभ्यमेव, न मम । इति प्रपदनं कुर्यात् । दर्पणादिमङ्गलद्रव्यवीक्षणं, ततः 

> सौरभेयास्सर्वहिताः पवित्राः पुण्यराशयः ।  
प्रतिगृह्णन्तु मे ग्रासं गावस्त्रैलोक्यमातरः ॥ 

इति मन्त्रेण परगवे ग्रासमुष्टिप्रदानं कुर्यात् । ततो गुरूणां वृद्धानां चाभिवादनं, गुरूपासनं, वेदाध्ययनतद्धारणतदर्थविचारणवेदाङ्गावेक्षणादिकं प्रथमयामे कुर्यात् । साङ्गप्रपदनरूपाभिगमनाशक्तौ स्वगुरोः पादारविन्दे स्वभरं न्यसेत् । तस्याप्यसम्भवे करणत्रयैकरूप्येण जपध्यानार्चनस्तोत्रकथनसङ्कीर्तनप्रणामाञ्जलिबन्धादिकं स्वशक्यं कुर्यात् । सूतकाशौचाद्यप्रायत्यकालेऽपि मनसाभिगमनं, भाषाप्रबन्धस्तोत्रादिकं दूरतोऽवस्थाय प्रणामाञ्जलिबन्धादिकं कार्यमेव ।
</details>

<details><summary>आह्निकार्थप्रकाशिका</summary>

**सुखाय सुप्रातरि**ति । भगवदालयनिर्गमनगृहागमनाभ्युक्षणस्वसूत्रोक्तस्वाग्निहोत्रादिहोमभगवदाराधनभगवत्प्रपदनादिकं वङ्गिवंशेश्वरादिसम्प्रदायप्रदर्शनपुरस्सरमाचार्यपादैरेव सम्यगनुगृहीतं द्रष्टव्यम् । 

यदपरोक्तं – स्थालीपाकवत् दैवतं सौरी पूर्वाहुतिः प्रातरित्येक इत्यापस्तम्बसूत्रस्वारस्येन प्रातराहुतौ अग्नये स्वाहेति मन्त्रेणाग्निदेवताकाहुतिरेव कर्तव्येति । 

[[158]]

तन्न, उदाहृतसूत्रे वैकल्पिकदेवताभेदावगमेन 'येनास्य पितरो याता' इत्यादिप्रमाणानुसारेण प्राचीनपरिगृहीतवैकल्पिकस्यैव ग्राह्यताया आचार्यापादानुगृहीतत्वात्; प्रातस्सूर्य-देवताकाहुतेः शिष्टेषु दर्शनात् अग्निदेवताकाहुतेरदर्शनाच्च । यदप्यपरोक्तम् । अभिगमनाराधनाङ्गमग्निमध्ये आसनकल्पनपूर्वकभगवच्छास्त्रविहितहोमबलिदानादिकं परमैकान्तिकर्तव्यमिति । तदुपेक्ष्यम् । आचार्यपादैः 

> स्वसूत्रविधिना स्वाग्निं भगवदात्मकं हुत्वा देवगृहमागत्य दूरात् प्रणमेत् 

इत्यारभ्य वङ्गिवंशेश्वरनारायणमुनिनिबन्धनोदाहरणावसरे इज्याङ्गहोमबलिदानानुक्तेः, तृतीयाधिकारोपक्रमे भाष्यकारशिष्यप्रशिष्यग्रन्थतन्मूलसंहिताद्यनुसारस्य प्रतिज्ञातत्वेन सम्प्रदायग्रन्थानुक्तेज्याङ्गहोमादेराचार्यपादानभिमतत्वात् । अपराह्निकोदाहृतेज्याङ्गहोमबलिदानप्रमाणान्यालयविषयाणि दीक्षितविषयाणि चेति सत्पथरक्षायामस्माभिः प्रपञ्चितम् । 

यदन्योक्तम् - अभिगमने भगवदाराधनमेवाङ्गी, न प्रपदनमिति । तदतिमन्दम् । श्रीनिक्षेपचिन्तामणावाचार्यपादश्रीसूक्तिमुखेन प्रपदनस्यैवाङ्गित्वसमर्थनात् । विस्तरस्तद्ग्रन्थ एव द्रष्टव्यः । यत्तु प्रपत्तिप्रकरणस्थवत्सलशब्दः दोषभोग्यत्वपरः समन्वयाधिकरणश्रुतप्रकाशिकायां वात्सल्यं दोषेष्वपि गुणत्वबुद्धिः यथा मातुर्वत्सल इति । व्यासार्यकृतबृहद्गद्यभाष्येऽप्येवमेवोक्तम् । गुणत्वबुद्धिः = भोग्यत्वबुद्धिः । दोषेषु भोग्यत्वाभावे तद्बुद्धेः प्रमात्वायोगात् दोषभोग्यत्वसिद्धिरिति कैश्चिदुक्तम् । तदसारम् ।

[[159]]

उक्तव्यासार्यवचनमतिवादरूपमित्याचार्यपादकृतपृथुगद्यभाष्येऽभिहितत्वात् 

> चण्डालमपि वृत्तस्थं तं देवा ब्राह्मणं विदुः 

इत्यादावपि शब्दस्यातिवादलिङ्गत्वं सम्प्रतिपन्नम् । गुणत्वबुद्धिरित्यत्र गुणत्वपदस्य यथाश्रुतार्थस्वीकारो नोचितः । दोषेषु गुणत्वाभावेन तद्बुद्धेः भ्रमत्वापत्तेः । न हि सर्वज्ञे भगवति भ्रमाङ्गीकार उचितः । भोग्यत्वं न गुणत्वपदवाच्यम् । रूढौ कोशादिमानाभावात् । योगे व्याकरणनिरुक्त्याद्यभावात् । भगवद्गुणदर्पणे 'वत्सरो वत्सलो वत्सी'त्यत्र तत्पदयोगार्थ एवं वर्णितः – 

> वत्सान् स्वोत्सुकान् कामयत इव 

वत्सांसाभ्यां कामबल इति लच् । स हि चिरपरिचीयमानेष्वपि शरणागतेषु कस्यापि हेतोः सद्यःप्रसूतेष्वपि वत्सेषु सहुङ्कारास्सपयस्संस्नवत्स्तनवेदनाः किङ्कर्तव्यताकुला धेनव इव सम्भ्राम्यति हि । रावणेऽपि प्रसिद्धं 

> विदितस्स हि धर्मज्ञश्शरणागतवत्सलः 

तच्छीलभगवदुपकरणा(धिक)द्धि प्रसिद्धस्यापि धर्मस्य ताच्छील्यम् । उदाहृतसूत्रवृत्तिरेवं वैयाकरणप्रदर्शिता । वत्साभ्याङ्कामबले आभ्यां लज्जा स्यात् यथासंख्यं कामवति बलवति चार्थे वत्सलः अंसल इति । वत्सशब्दस्य तर्णकपरत्वमभिप्रेत्य भगवद्गुणदर्पणे तत्पदं व्याख्यातम् । ततश्च तर्णकविषयकधेनुगतकामसदृशशरणागतविषयककामनावान् भगवानिति फलितम् । उपमानविशेषप्रदर्शनेन कामः स्नेहरूपः । स च दोषानादरहेतुः फलित इति । उक्तं हि शरण्येन 

> दोषो यद्यपि तस्य स्यात् सतामेतदगर्हितम् 

इति । अत्र गोविन्दराजीयचरमव्याख्यानम् । एतत् दुष्टशरणागतपरिग्रहः, सतां सामान्यविशेषशास्त्रविदाम्, अगर्हितं गर्हितादन्यत्पूजनीयमित्यर्थः । दुष्टजनपरिग्रहस्य शिष्टगर्हितत्वात् शास्त्रनिन्दितत्वाच्चायुक्तमित्याशङ्क्य सत्यमेतत् दुष्टजनत्याज्यत्ववचनं सामान्यविषयम् । तस्मादपि वध्यं प्रपन्नं न प्रतिप्रयच्छन्तीत्येवमादिशरणागतापरित्यागविषयशास्त्रस्य सद्भावात् दुष्टस्यापि शरणागतस्य सुरक्षणे शिष्टगर्हा नास्ति । प्रत्युत श्रेय एवेत्याह सतामेतदगर्हितमिति । 

[[160]]

भगवद्गुणदर्पणे, 'अविज्ञाता सहस्रांशु'रित्येतद्व्याख्याने 

> ननु आश्रितापराधव्यतिरिक्तसर्वज्ञत्वं विप्रतिषिद्धम्। तदपराधेष्वतात्पर्येणोपेक्षाह्यज्ञानं विवक्षितम् । उपेक्षते हि तेषां दोषम्। 
>
>> दोषो यद्यपि तस्य स्यात्, अपि चेत्सुदुराचारो भजत 

इति भगवतः आश्रितदोषे उपेक्षेत्युक्तम् । एवं च दोषाणां परित्यागहेतुत्वोक्तिः शरणागतव्यतिरिक्तविषयेति विषयव्यवस्थेति गोविन्दराजोक्तेः दोषेष्वपि गुणत्वबुद्धिः परित्यागाहेतुत्वबुद्धिरित्यर्थो ग्राह्यः । परित्यागहेतुत्वेन दोषादराभाव इति फलितम् । श्रीवत्साङ्कश्रीमन्नारायणमुनिकृताष्टश्लोकीव्याख्याने - 

> अत्र सौशील्यादयः पञ्च गुणाः व्यासार्यैः शरणागतिगद्यभाष्ये निरूपिता

इत्युक्त्वा 

> वात्सल्यन्नाम दोषेष्वपि गुणत्वबुद्धिः यथा सद्यःप्रसूताया धेनोर्वत्स 

इति व्यासार्यवाक्यमुदाहृत्योक्तं 'इदं च क्षमाकाष्ठारूप'मिति । 'மாலென்கோ' इति द्रमिडोपनिषद्वाक्यं 'आश्रितवत्सल' னென்று சொல்லுவனோ इति श्रीभाष्यकाराज्ञामूलकद्रमिडोपनिषद्भाष्यषट्सहस्रिकायां विवृतम् । மால் என்கிற पदं न दोषभोग्यत्वार्थकम् । किन्तु स्नेहार्थकमिति द्रमिडभाषाविदां प्रसिद्धम् । अत एव अन्तरधिकरणश्रुतप्रकाशिकायां वात्सल्यं दोषानादरहेतुः स्रेहः यथा मातुः पुत्र इत्युक्तम् । 

> वत्सरे कुटजे वत्सस्सुतादौ तर्णके त्रिषु 

इति नानार्थरत्नमालावाक्यात् वत्सपदं सुतपरमित्यभिप्रेत्य यता मातुः पुत्र इत्युक्तम् । भगवद्गुणदर्पणे -

> अथैव मुत्सुकीकृतेषु वात्सल्यतोऽप्यानन्त्यं परमतुङ्गमात्त्मानं परमनिम्नभवपातालात् जीवानारोहयतो महत्यारोहणसोपानपर्वानुपूर्वीकस्येति महाक्रमः । यथा जननी स्तनन्धयमादौ स्तन्यं दायपयति[[??]] । अथ दुग्धम् अथाहारम् अथ भोगान् गमयति 

इति वत्सपदस्य सुतपरत्वे स्नेहकार्यमुदाहृतम् । अतो वात्सल्यं दोषभोग्यत्वमिति कथनममूलकम् । 

[[161]]

शब्दव्युत्पत्तिसम्प्रदायग्रन्थविरुद्धं चेति बोध्यम् । यदपि परमकारणिकत्वमित्यत्र करुणापरदुःखदुःखितं, भगवद्गुणदर्पणे -

> करणं कारणं कर्ता विकर्तेत्येतद्व्याख्याने तथा स्वतन्त्रः कर्ता अधिकारी फली जीवोऽपि हि स्वयं स्वस्य यथा सुखदुःखाभिमानी तथा तदतिशयेन वा तदवस्थाभिमानी हि भगवान् । यथा 
>
>> व्यसनेषु मनुष्याणां भृशं भवति दुःखितः ।  
उत्सवेषु च सर्वेषु पितेव परितुष्यति ॥

बहु स्यां प्रजायेयेति च पृथगभिमानित्वे हि न बहुस्यामिति स्यात् । अत एव तत्फलभोगेन हर्षशोकादिभिर्विकुर्वाणः विकर्ता स्वार्थशोकहर्षाद्यभावेऽपि परार्थतत्प्रसक्तिरदोषः । अन्यथा परदुःखदुःखित्वदयादिगुणाः कथमस्य स्युरित्युक्तेः । परदुःखदुःखित्वात्मकदयादयो गुणा इति तदर्थ इति । तदसङ्गतम् । उदाहृतभगवद्गुणदर्पणसूक्तिपूर्वापरवाक्यप्रमाणपूर्वाचार्यश्रीसूक्तिविरुद्धत्वात् । तथा हि परदुःखदुःखित्वदयादीत्यत्र परदुःखदुःखित्वाय दया परदुःखदुःखित्वदयेत्येवार्थः । सुखदुःखाभिमानीत्यत्र सुखदुःखाभिनयवानित्यर्थः ।

> व्यसनेषु मनुष्याणां ‘बहुस्या’मिति प्रमाणोदाहरणात् । व्यसनेष्विति श्लोकः गोविन्दराजीये एवं व्याख्यातः । 
>
>> मनुष्याणाम् = आढ्यदरिद्रद्विजातितारतम्यानादरेण मनुष्यजात्याक्रान्तानां व्यसनेषु अल्पानल्पविचारमन्तरेण व्यसनपदार्थेषु, भृशं व्यसनवतः यादृशं तादृशं न, किन्तु पङ्कमग्नगज इव स्वमाहात्म्यानुगुणं यावत्सत्ताकं च दुःखितो भवति । न तु दिनक्रमेण विस्मरति । इदं दुःखं मत्परिपालनवैगुण्येन खल्वागतमिति नितरां दुःखितो भवति । ह्रीरेषा हि ममातुलेति वक्ष्यति । उत्सवेषु पुत्रजननादिषु सर्वेषु पुत्रीजननाद्यादरविरहेण द्वारि चूतकि सलयमालाबन्धनमुपधीकृत्य प्रवृत्तेष्वित्यर्थः । पितेव पुत्रादीनां पुत्र्याद्युत्सवेषु यः पितुः परितोषो जायते स द्विविधः । पामराणामर्थलाभः लौकिकसहायनिमित्तः, पण्डितानां स्वोत्तारकत्वनिमित्तश्च, एवमुभयविधपरितोषो रामस्यास्ति ।
>
> [[162]]
>
>> प्रनृत्यन्ति पितामहाः, यद्येकोऽपि गयां व्रजेत् 
>
> इतिवत् । 
>
>> मनुष्याणां सहस्रेषु कश्चिद्यतति सिद्धये ।  
बहुजन्मसहस्रान्ते दिष्ट्या यस्तु प्रवर्तते ॥ 
>
> इति प्रत्याशासम्भवात् । अत्र परिशब्दो वीप्सायां वर्तते । अत्रापि भृशमित्यनुवर्तत
>
> इति । न चात्र मनुष्यपदमुपलक्षणं सर्वभूतविषयेऽपि परदुःखदुःखित्वरूपदयैवात्र विवक्षितेति वाच्यं, ‘उत्सवे’ष्वित्यत्रापि सर्वभूतोत्सवेष्वित्यर्थस्य वाच्यतया मनुष्यव्यतिरिक्तानामुत्सवाभावेनान्वयासङ्गत्यापत्तेः, उत्सवशब्दस्य स्मृतिपुराणभगवच्छास्त्रादिषु देवोत्सवमनुष्योत्सवादितिर्यक्स्थाव[[??]]व्यतिरिक्तकर्तव्यव्यापारविशेष एव प्रयोगनियमेन रूढतया केवलसन्तोषपरत्वस्य लक्षणाप्रसङ्गेनासम्भवात्, ‘पितेव परितुष्यती'त्यस्यासाङ्गत्यापत्तेश्च । पशुपक्ष्यादीनां पितृत्वनिर्णयायोगेन तद्धेतुकसन्तोषायोगात् । भगवद्गुणदर्पणे - ‘पवित्रं मङ्गलं पर'मित्यत्र स्वतन्त्र एवाशेषदोषपरिपन्थिशान्तानन्तापरिमितानुकूलतमस्वयम्प्रभा(नन्दा)त्मानुभवनिबन्धननिरङ्कुशानन्दन्यत्कृतनिस्तरङ्गस्तिमितामृतमहोदधिन्यायया परावस्थयैव निरपेक्षो नित्यतृप्तश्चेति शक्यनिरूपणो भगवान्, न्यरूपि च 
>
>> आनन्दमयोऽभ्यासात्, आनन्दादयः प्रधानस्य, अक्षरधियां त्ववरोधः 
>
> इत्यादौ 

इत्युक्तम् । अत्र आनन्दमयाधिकरणमुक्तार्थोपष्टम्भकतयोदाहृतम् । तत्र श्रीभाष्यश्रुतप्रकाशिकयोः भगवति दुःखाभाववत्त्वं स्थापितम् । अक्षरध्यधिकरणे अमलत्वं स्थापितम् । पूर्वपक्षोदाहृतभगवद्गुणदर्पणवाक्ये 

> स्वार्थशोकहर्षाद्यभावेऽपि परार्थतत्प्रवृत्तिरदोषः 

इत्यत्र परार्थतत्प्रवृत्तिरभिनयमात्रमित्यर्थः; ‘‘सुतन्तुस्तन्तुवर्धनः” इत्यत्र शोभनोऽनतिलङ्घनीयः, तद्ग्रहणवागुरातन्तुः कृत्रिमशान्त्यादिरूपो यस्येति सुतन्तु'रिति वाक्यैकार्थ्यात् । 

[[163]]

'यतस्सर्वाणि भूतानी'त्येतद्व्याख्याने 

> न च जगदुपादानत्वात् भगवति विकारादिदोषप्रसक्तिः, स्वशरीरतया परिगृहीतप्रकृत्याद्येकदेशद्वारकत्वात् परिणामादेरूर्णनाभिदृष्टान्तेनोपपादयन्ती तत्रभवती श्रुतिरेव पर्यहार्षीत् 

इति वाक्यात् पूर्वपक्षोदाहृत "बहुस्यां प्रजायेये'त्यत्र तदवस्थाभिमानीत्युक्तावस्थाविशेषणगतैव न तु विशेष्यगतेति स्पष्टमवगम्यते । कूरकुलाधिपैरेवान्तरधिकरणश्रुतप्रकाशिकायां 

> जीवानुप्रवेशेषु शोकादयः साक्षादवतारेषु अभिनयमात्रमिति 'व्यसनेषु मनुष्याणा'मित्येतदर्थ अभिनयरूप 

इति सुस्पष्टमुक्तम् । 

> ईशन्नपि महायोगी सर्वस्य जगतः प्रभुः ।  
कर्माण्यारभते कर्तुं कीनाश इव दुर्बलः ॥  
तेन वञ्चयते लोकान् मायायोगेन केशवः ।  
ये तमेव प्रपद्यन्ते न ते मुह्यन्ति मानवाः ॥  
कृत्वा भारावतरणं पृथिव्याः पृथुलोचनः ।  
मोहयित्वा जगत्सर्वं गतः स्वं स्थानमुत्तमम् ॥  
मनुष्यदेहिनां चेष्टामित्येवमनुवर्तते ।  
लीला जगत्पतेस्तस्य छन्दतस्सम्प्रवर्तते ॥ 

इति श्रीसाध्योपायशोधनाधिकारोदाहृतमहर्षिवचनैरवतारेषु दुःखाद्यभिनयमात्रं प्रतीयते । दया परदुःखदुःखित्वमिति श्रीभाष्यादौ क्वापि नोक्तम् । 

> दया नाम स्वार्थनिरपेक्षा परदुःखासहिष्णुता 

इत्युक्तम् । सा च परदुःखनिराकरणेच्छा । श्रुतप्रकाशिकायां शेषत्वविचारे दया नाम स्वार्थनिरपेक्षा परदुःखासहिष्णुतेत्युक्त्वार्थादिकामनया परदुःखशिशमयिषोः परदुःखानुवृत्तिरनिष्टा स्यादिति तद्व्युदासाय स्थार्थानपेक्षशब्द इत्युक्तम् । भावान्तराभाववादिसिद्धान्तिमते परदुःखनिराकरणेच्छा परदुःखासहिष्णुता चैकैवेति । गोग्रासप्रदानादिकं तत्तच्छब्दयुक्तकर्मसु भगवदेकाराधनत्वं, व्यासस्मृत्याद्युक्तदेवतानमस्कारोपहारनिवेदनपुष्पादिदानवृद्धाभिवादनगुरूपासनवेदाङ्गावेक्षणादीनि चाचार्यपादैरेवानुगृहीतानि । 
</details>

<details open><summary>मूलम्</summary>

भगवानेव + अभिगमनाख्यं कर्म कारितवानिति सात्त्विकत्यागं कृत्वा, कृतञ्च करिष्यामि + अभिगमनेन भगवत्कर्मणा भगवान् प्रीयतां वासुदेव इति भगवति समर्पयेत् ।
</details>

<details><summary>आह्निकार्थप्रकाशिका</summary><details>

एवमभिगमनं साङ्गं प्रतिपाद्य सात्त्विकत्यागपूर्वकं भगवति समर्पणप्रकारमाह — **भगवानेवे**ति । एतत्तत्त्वं पूर्वमेव प्रपञ्चितम् ।
</details>

[[164]]