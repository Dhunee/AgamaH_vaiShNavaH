+++
title = "०५ देवर्षि-पितृ-तर्पणम्"
+++

<details open><summary>मूलम्</summary>

देवर्षिपितृतर्पणक्रमः।  

अथ "देवर्षिपितृतर्पणं करिष्य" इति सङ्कल्प्य,

> धर्म-शास्त्रोक्तक्रमेण ब्रह्मादयो ये देवास्तान् देवांस्तर्पयामि, सर्वान् देवांस्तर्पयामि, सर्वदेवगणांस्तर्पयामि । सर्वदेवपत्नीस्तर्पयामि। सर्वदेवगणपत्नीस् तर्पयामि । 

इति क्रमेण प्रणवपूर्वकं देवान् भगवदात्मकान् प्राङ्मुख-उपवीती सप्रणवं भगवद्-आत्मकान् ऋषीन् काण्डऋषींश्च, कृष्णद्वैपायनादयो ये ऋषयस्तानृषींस्तर्पयामि । सर्वानृषींस्तर्पयामि । सर्वऋषिगणांस्तर्पयामि । सर्वर्षि-पत्नीस्तर्पयामि । सर्वर्षिगणपत्नीस्तर्पयामि । प्रजापतिं काण्डऋषिन्तर्पयामि । सोमं काण्डऋषिन्तर्पयामि । अग्निं काण्डऋषिन्तर्पयामि । विश्वान् देवान् काण्डऋषीँस्तपर्ययामि । साँहितीर्देवता उपनिषदस्तर्पयामि । याज्ञीकीर्देवता उपनिषदस्तर्पयामि । वारुणीर्देवता उपनिषदस्तर्पयामि । ब्रह्माणँ स्वयंभुवन्तर्पयामि । सदसस्पतिन्तर्पयामि । इत्युदङ्मुखोऽङ्गुष्ठसक्तनिवीती, सोमः पितृमान्यमोङ्गिरस्वानग्निः कव्यवाहन इत्यादयो ये पितरः तान् पितॄँस्तर्पयामि । सर्वान् पितॄँस्तर्पयामि । सर्वपितृगणांस्तर्पयामि। सर्वपितृपत्नीस्तर्पयामि। सर्वपितृगणपत्नीस्तर्पयामि । इति सप्रणवं भगवदात्मकान् पित्रादीन् दक्षिणामुखः प्राचीनावीती सन्तर्प्य, उपवीती आचम्य,
</details> 

[[135]]

<details><summary>आह्निकार्थप्रकाशिका</summary>

देवादितर्पणान्याह - **देवर्षिपितृतर्पणम्** इत्यादिना ।  
तदुक्तम् 

> तत आधारशक्त्यादिपार्षदान्तान् देवर्षिपितॄंश्च भगवदात्मकान् ध्यात्वा प्रणवपूर्वकैस्तत्तन्नामभिस्सन्तर्प्य

इति ।  

> तत आधारशक्त्यादींस्तर्पयित्वा स्वनामभिः ।  
नमोऽन्तैः प्रणवोपेतैर्निष्पीड्य स्नानशाटिकाम् ॥  
श्रुतिस्मृत्युदितं कर्म यावच्छक्ति परात्मनः ।  
आराधनत्वेनापाद्य सोर्ध्वपुण्ड्रश्च तर्पयेत् ॥ 

मन्त्रैराधारशक्त्यादिपारिषदान्तसंस्थितैः । इति वङ्गिवंशेश्वरभट्टारकवचनान्यत्रानुसन्धेयानि । 

> नारायणात्मकान्देवान् ऋषीन् सन्तर्पयेत्पितॄन् ।  
तत आधारशक्त्यादीन् सर्वान् पारिषदान्तकान् ॥ 

इति नारायणमुन्युक्तौ देवर्षिपितृतर्पणानन्तरमाधारशक्त्यादितर्पणावगमेऽप्याचार्यपादैः नाथयामुनपूर्णादिसम्प्रदायानुसारिभिरनुगृहीतप्रकारेणाधारशक्त्यादितर्पणानन्तरं देवादितर्पणोपदेशः ।

यत्तु कैश्चित् ब्रह्मयज्ञानन्तरं देवादितर्पणं कार्यमित्युक्तं; तदाचार्यपादश्रीसूक्तिविरुद्धमित्युपेक्ष्यम् ।

[[136]]

> यजुश्शाखिनान्तु काण्डानुक्रमण्यां काण्डर्षितर्पणमुक्तं - 

>> अथ काण्डऋषी नेतानुदकाञ्जलिभिश्शुचिः ।  
अव्यग्रस्तर्पयेन्नित्यं मन्त्रैः पर्वाष्टमीषु च ॥ 

> अत्र कपर्दिस्वामी - 

>> काण्डर्षितर्पणं नित्यमुपेतेन निवीतिना ।  
वार्यञ्जलिभिरन्यैश्च कार्यं पर्वाष्टमीषु च ॥  
तर्पणन्तु द्विजः कुर्यात् प्रत्यहं स्नातकस्ततः ।  
देवेभ्यश्च ऋषिभ्यश्च पितृभ्यश्च यथाक्रमम् ॥ 

> इति शातातपादिभिरुक्तेषु तर्पणीयेषु यथास्वशाखं व्यवस्थानुसन्धातव्या 

इति रत्नाकरवचनान्यत्र भाव्यानि । यदपरोक्तं - जीवपितृकस्य पितृतर्पणं न कार्यम् । 

> कव्यवाडनलस्सोमो यमश्चैवार्यमा तथा ।  
अग्निष्वात्तास्सोमपाश्च तता बर्हिषदोऽपि च ।  
यदि स्स्याज्जीवपितृक एतान् सन्तर्पयेन्नवा ॥ 

इति विकल्पोक्तेरननुष्ठाने प्रत्यवायाभावात्, 

> अक्रियावदनर्थाय तत्तु कर्म समाचरेत् 

इति प्रपन्नान् प्रतिनियमात् इति । तदयुक्तं - जीवपितृकेष्वपि पितृतर्पणानुष्ठानदर्शनेनोक्तविकल्पस्याचारव्यवस्थिततया 'येनास्य पितरो याता' इति वचनेनावश्यकतया अकरणे प्रत्यवायस्य दुर्वारत्वात् ।
</details> 

<details open><summary>मूलम्</summary>

निवीती [^७] ये के चास्मदिति स्नानवस्त्रञ्चतुर्गुणीकृत्य शुचौ देशे अपसव्यं निष्पीड्य, वामप्रकोष्ठे विन्यस्योपवीती द्विराचम्य,

[^७]: ये के चास्मत्कुले जाता अपुत्रा गोत्रजा मृताः ।  
ते गृह्णन्तु मया दत्तं वननिष्पीडनोदकम् ॥
</details>

[[137]]

<details><summary>आह्निकार्थप्रकाशिका</summary>

अथ वस्त्रनिष्पीडनमाह - **निवीती ये के चास्मदि**त्यादिना । तदुक्तं - 

> शुचौ स्थले स्नान-वस्त्रं निवीती निष्पीड्याचम्य 

इति ।

> ये के चास्मत्कुले जाता इति मन्त्रेण मानवः 

इति रत्नाकराद्युदाहृत-वचनाद् आचाराच्च तन्मन्त्रकरणकम् एव वस्त्रनिष्पीडनं कर्तव्यं, स च मन्त्रः कार्ष्णाजनिनोक्त इति मुक्ताफलोदाहृतम् । एतेनामन्त्रकं वस्त्रनिष्पीडनम् इत्यन्योक्तं परास्तम् ।
</details>

<details open><summary>मूलम्</summary>

आवाहिततीर्थमन्त्रान्,

> हे आवाहिततीर्थानि तदर्थमन्त्राश्च ममात्मनि समागच्छत 

इति आह्वानमुद्रया समाहरेत् ॥
</details>

<details><summary>आह्निकार्थप्रकाशिका</summary>

अथावाहिततीर्थमन्त्रसमाहरणमाह - **आवाहिततीर्थमन्त्रानि**ति । तदुक्तं — 

> आवाहिततीर्थमन्त्रांश्च स्वात्मनि समाहरेत् 

इति । 

> आवाहिताश्च गङ्गाद्यास्तत्तन्मन्त्रगणास्तथा ।  
अनुज्ञाप्य समारोप्य स्वात्मन्येव समाहितः ॥ 

इति वङ्गिवंशेश्वरोक्तमिह भाव्यम्॥
</details>

[[138]]